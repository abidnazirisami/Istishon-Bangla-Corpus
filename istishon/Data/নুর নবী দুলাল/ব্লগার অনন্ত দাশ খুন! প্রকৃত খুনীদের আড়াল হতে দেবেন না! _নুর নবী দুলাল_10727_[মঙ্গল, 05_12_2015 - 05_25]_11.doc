ব্লগার অনন্ত দাশ খুন! প্রকৃত খুনীদের আড়াল হতে দেবেন না! 



ব্লগার অনন্ত বিজয় দাশকে খুন করা হয়েছে। কারা এই খুন করেছে, তা এখনো পুলিশ বলতে পারছে না। কিন্তু সিলেটবাসীর অভিযোগ, এটা মৌলবাদীদের কাজ। সিলেট মহানগরীর সুবিদ বাজার এলাকায় আজ মঙ্গলবার ১২ মে, সকালে এই ঘটনা ঘটে। তার মরদেহ এখন ওসমানী মেডিকেল কলেজের মর্গে রয়েছে। খুনের প্রত্যক্ষদর্শী হিসেবে এখন পর্যন্ত কাউকে পাওয়া যায়নি। অথচ ঘটনাস্থলে অনেকেই ছিলেন। 
অনন্ত সিলেট গণজাগরণ মঞ্চের প্রধান ও গুরুত্বপূর্ণ সংগঠকদের একজন। তিনি মুক্তমনা ব্লগের একজন নিয়মিত লেখক ছিলেন। তাছাড়া বিজ্ঞান ও বিজ্ঞানমনস্কতার ছোট কাগজ 'যুক্তি'র সম্পাদক ছিলেন। আজ সকাল ৮:৫০ মিনিটে তিনি ফেসবুক অ্যাকাউন্টে সর্বশেষ স্ট্যাটাস দেন। সুনামগঞ্জের জাউয়াবাজারের পূবালী ব্যাংক ছিল তার কর্মস্থল। সেদিকে যাওয়ার পথেই তার ওপর হামলা হয়। তাকে উপর্যুপরি কুপিয়ে খুন করা হয়েছে। খুনের পর স্বজনরা এসে তাকে উদ্ধার করে হাসপাতালে নেন।
তার লেখালেখির ধরণ ছিল কিছুটা সরকারবিরোধী। এজন্যেও তিনি টার্গেট হতে পারেন বলে তার ফেসবুক বন্ধুরা আশঙ্কা করে স্ট্যাটাস দিয়েছেন। সর্বশেষ তিনি সিলেট-৩ আসনের সাংসদ সামাদ চৌধুরীর বিরুদ্ধে স্ট্যাটাস লেখেন। ওই সাংসদ প্রখ্যাত শিক্ষাবিদ জাফর ইকবালকে চাবকানোর ইচ্ছা প্রকাশ করে বিবৃতি দিয়েছিলেন।
অনন্তর এর আগের স্ট্যাটাসটিও ছিল সরকারবিরোধী। নারী নিপীড়ন ও ব্লগার হত্যার সময় পুলিশের নিষ্ক্রীয়তা এবং নারী নিপীড়ন বিরোধী আন্দোলনে পুলিশের হামলার নিন্দা করে সমালোচনামূলক বক্তব্য রাখেন তিনি।
তবে অনন্তর জীবনের মূলব্রত ছিল সমাজ থেকে অন্ধকার, কুসংস্কারাচ্ছন্নতা দূর করা। সেজন্য গভীর মনোযোগের সঙ্গে কাজ করে যাচ্ছিলেন তিনি। মানবতা এবং যুক্তিবাদ প্রতিষ্ঠায় অনন্য অবদানের স্বীকৃতি স্বরূপ ২০০৬ সালে মুক্তমনা র্যা শনালিস্ট অ্যাওয়ার্ড পেয়েছেন। ইতোমধ্যে তার বেশ কিছু বই বেরিয়েছে। প্রকাশিত প্রবন্ধ গ্রন্থ : (১) পার্থিব, (সহলেখক সৈকত চৌধুরী), শুদ্ধস্বর, ঢাকা, ২০১১। (২) ডারউইন : একুশ শতকে প্রাসঙ্গিকতা এবং ভাবনা, (সম্পাদিত), অবসর, ঢাকা, ২০১১। (৩) সোভিয়েত ইউনিয়নে বিজ্ঞান ও বিপ্লব : লিসেঙ্কো অধ্যায়, শুদ্ধস্বর, ঢাকা, ২০১২। (৪) জীববিবর্তন সাধারণ পাঠ (মূল: ফ্রান্সিসকো জে. আয়াল, অনুবাদ: অনন্ত বিজয় দাশ ও সিদ্ধার্থ ধর), চৈতন্য প্রকাশন, সিলেট, ২০১৪।
২০১৩ সালের ৩১ মার্চ, ফেইসবুক ও ব্লগে ‘আপত্তিকর’ মন্তব্যকারীদের ‘তওবা’ করানোর সুপারিশ করে ইসলামী চিন্তাবিদ ও আলেমরা। তাতে সেদিন সায় জানায় প্রধানমন্ত্রীর কর্যালয়ের গঠিত তদন্ত কমিটি। আলেমরা সেদিন নয়টি ব্লগ ও ৮৪ ব্লগারের একটি লিস্ট দেন প্রধানমন্ত্রীকে। সেই তালিকায় অনন্ত'র নাম এবং তার ব্লগ মুক্তমনা'র নাম ছিল। এর আগে সিলেটের মোল্লাসমাজের অনন্ত ততটা টার্গেট ছিলেন না। কিন্তু আলেমদের তালিকায় নাম আসার পর তাকে বেশ কয়েকবার হুমকি দেয়া হয় বলে তিনি ফেসবুক বন্ধুদের জানান। আজ ঘটে গেল সেই আশঙ্কাটি! আর দেখা যাচ্ছে, এভাবে উগ্র মৌলবাদীদের কাছে অনন্তকে তুলে ধরার কাজে ওই আলেমসমাজ এবং স্বয়ং রাষ্ট্র ভূমিকা রেখেছে।

সহব্লগারদের অনেকেরই ধারণা, সিলেটে মৌলবাদ চূড়ান্ত পর্যায়ে পৌঁছেছে। আর এটা সম্ভব হয়েছে সব সময়ই ক্ষমতাসীন দলগুলোর ছত্রছায়ায়। যখন যে সরকার ক্ষমতায় এসেছে, সকলেই সিলেটে মৌলবাদের বিকাশে ভূমিকা রেখেছেন। সেখানকার আওয়ামী লীগ আর বিএনপির মধ্যে মৌলবাদ প্রশ্নে তেমন পার্থক্য দেখা যায় না। তাই তারা মনে করেন, এই খুনের মোটিফ সতর্কভাবে বিশ্লেষণ না করলে প্রকৃত খুনীরা আড়ালে চলে যেত পারে! ব্লগাররা ঘটনাস্থলে থাকা সাধারণ মানুষদের কাছে প্রকৃত ঘটনা তুলে ধরার আহবান জানিয়েছেন।

