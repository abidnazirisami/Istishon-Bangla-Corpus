বাংলাদেশ রাষ্ট্রে ধর্মীয় মৌলবাদ _ প্রেক্ষাপট


বাংলাদেশে আজ সবচেয়ে আলোচিত বিষয় হচ্ছে ধর্মীয় মৌলবাদ। মুসলিম সংখ্যাগরিষ্ঠের দেশ হওয়ায় স্বাভাবিকভাবেই এখানে কর্তৃত্ব করছে ইসলামী মৌলবাদ। মৌলবাদী তৎপরতা বর্তমানে এমন পর্যায়ে পৌঁছেছে যে, প্রায়শই ধর্মীয় প্রশ্নে মতবিরোধের কারণে মানুষ লাশ হচ্ছেন। এক্ষেত্রে কেবল যে ধর্মবিরোধী নাস্তিকরাই মৌলবাদীদের হাতে প্রাণ দিচ্ছেন এমন নয়। পাশাপাশি ধর্মভিত্তিক দলগুলোর অভ্যন্তরীণ লড়াইয়ে প্রাণ দিচ্ছেন এমনকি আলেম তথা ধর্মীয় পন্ডিত ও পীর তথা ধর্মগুরুরাও। আর নৃশংসভাবে কুপিয়ে নাস্তিক হত্যা তো এক প্রকার নিয়মিত ঘটনায় পরিণত করেছে মৌলবাদীরা। স্বভাবতই প্রশ্ন উঠছে, মৌলবাদের এমন বিকাশের ভিত্তি কি?
অনেকেই বলছেন, বিচারহীনতার কারণে, অপরাধীদের শাস্তির আওতায় না আনার কারণেই এমন উপর্যুপরি হত্যাকাণ্ড ঘটছে। এটা ঠিক যে, দেশে আইনের শাসন থাকলে হয়তো এমন অপরাধ কম হতো। কিন্তু একটু মনোযোগ দিলেই দেখা যাবে, কেবল সুবিচার প্রতিষ্ঠা পেলেই মৌলবাদের শিকড় উপড়ানো যাবে না। কারণ তার শিকড় ইতোমধ্যে অনেক গভীরে পৌঁছে গেছে। বাংলাদেশে মৌলবাদের তৎপরতাকে উন্মোচন করতে গেলে মৌলবাদ কি, মৌলবাদের ভিত্তিসমূহ কি এবং তা কিভাবে ভূমিকা রাখছে সে বিষয়ে সম্যক জ্ঞান থাকা খুবই জরুরী। 

'রাজধর্ম ইসলাম' এ অঞ্চলে এসেছিল অসীর তীক্ষ্ণ ফলায় ভর করে!
প্রথমেই জানা থাকা দরকার যে, মৌলবাদের জমজ সম্পর্কের এক ভাই আছে, তার নাম ফ্যাসিবাদ। মৌলবাদ ও ফ্যাসিবাদের মধ্যে একটাই অমিল আছে। তা হচ্ছে, ফ্যাসিবাদীর মতাবস্থানে পরিবর্তন আসতে পারে। অপরদিকে মতাবস্থানে অটল থাকার নামই মৌলবাদ। মিলের জায়গাটা হচ্ছে, উভয়েই নিজ মতাবস্থানকে একমাত্র সঠিক পথ মনে করে এবং সেই সঠিকতা বাস্তবায়ন করতে গিয়ে ভিন্ন মতাবলম্বীকে বাতিল, দমন ও এমনকি উৎখাতের দিকেও যেতে পারে। 
বাংলাপিডিয়া মৌলবাদের পরিচয় দিতে গিয়ে বলেছে, 'যুক্তরাষ্ট্র ও অন্যান্য পশ্চিমা দেশে শব্দটি ব্যাপকভাবে ব্যবহৃত হচ্ছে। এ সব দেশে মৌলবাদ বলতে যেকোনো ইসলামি আন্দোলনকে নির্দেশ করে যারা কোরান ও শরিয়ার শিক্ষাকে কঠোরভাবে মেনে চলার পক্ষে মত প্রদান করে। ধর্মীয় ক্ষেত্রে এবং ধর্মীয় রীতি-নীতি কঠোরভাবে মেনে চলার অর্থে ‘মৌলবাদ’ শব্দটির উৎপত্তি খ্রিস্টীয় ‘মৌলবাদী’ (Fundamentalists) শব্দ থেকে হয়েছে।' এই তাত্ত্বিক আলাপ নির্দেশ করে যে, বর্তমান বিশ্বে মৌলবাদ বলতে সাধারণ অর্থে ধর্মীয় মৌলবাদ এবং প্রথমত ইসলামী মৌলবাদকেই বুঝায়। যদিও এর প্রয়োগ শুরু হয়েছে খ্রিষ্ট ধর্মাবলম্বীদের কোনো কোনো অংশকে কেন্দ্র করে। 
এদিকে ধর্মীয় মৌলবাদের সংজ্ঞার দিকে নজর দিলে বলতে হয়, বাস্তবে যখন কোনো ধর্মীয় গোষ্ঠী বা ব্যক্তি তার ধর্মের আদি বিধানগুলোকে আঁকড়ে ধরে কিন্তু বর্তমান বিশ্বব্যবস্থার ফলে যে নতুন পরিস্থিতি সৃষ্টি হয়েছে, তা আমলে নিতে চায় না, বরং পূর্বেকার বিধি মোতাবেক তারা চলতে চায় এবং অন্যদের চলতে বাধ্য করার ইচ্ছা পোষণ করে, তখন সে ধর্মীয় মৌলবাদী হিসেবে গণ্য হয়। দ্বন্দ্বটা ঠিক এখানেই। নতুন ও পুরাতনের দ্বন্দ্ব। সে অর্থে পরিস্কার সংজ্ঞাটা হবে, যারা নতুনকে গ্রহণ করতে ইচ্ছুক নয়, বরং পুরনোকে চাপিয়ে দিতে চায় তারাই মৌলবাদী।
আর সব সমাজের মতো আমাদের সমাজেও মৌলবাদের দীর্ঘ ইতিহাস রয়েছে। মৌলবাদী মতাদর্শের উপস্থিতির কারণ নানাভাবে ব্যাখ্যা করা হয়ে থাকে। বর্তমান নিরীশ্বরবাদীরা অনেকেই বলছেন, মৌলবাদের উৎস আসলে 'বিশ্বাস'। যতদিন অজানায় বিশ্বাস স্থাপনের অন্ধ মতাদর্শ কর্তৃত্ব করবে ততদিন মৌলবাদ থাকবে বলে তারা মনে করেন। কেউ কেউ একই মতের ভিন্ন ব্যাখ্যা দেন। তারা দাবি করেন, ধর্মগ্রন্থগুলোই মৌলবাদের ভিত্তিমূল। অপরদিকে সমাজবাদীদের মত হচ্ছে, মৌলবাদ আসলে সুনির্দিষ্ট আর্থ-সামাজিক অবস্থা ও শ্রেণীসম্পর্কের ফলাফল। একটা সমাজে বৈষম্য থাকলে, অসমতা থাকলে এর উপস্থিতির ভিত্তি রচিত হয়। আবার সমাজে ক্ষমতাসীন শ্রেণীটি ক্ষমতা টিকিয়ে রাখতে গিয়ে নিজেদের অনড়, স্থায়ী ও সঠিক বলে দাবি করে। ফ্যাসিবাদের এই উত্থান, মৌলবাদকেও বিকশিত করে। কারণটা আগেই বলেছি।
আমাদের দেশটা এখন বাংলাদেশ হলেও কিছুকাল পূর্বে এটা ছিল পাকিস্তান। তার আগে ছিল ব্রিটিশ ভারত, তারও আগে মুঘল। অর্থাৎ একই দেশে মানচিত্র ও রাষ্ট্রের অব্যাহত পরিবর্তন ঘটে চলেছে। এর মধ্যে বাংলায় মুসলিমদের আগমন শুরু হয় পাল শাসনামলের (৮০০-১২০০ সাল) শুরুতে, অর্থাৎ ৮০০ সালে। কিন্তু ভারতে মুসলিমরা প্রথম এসেছিল ৬৩০ সালেই। মুসলিমদের দুটি ধারা ভারতে ধর্ম প্রচার করতে এসেছিল। একটি ধারা ইরান থেকে বিস্তৃত পারসিক সভ্যতার মিশেল পাওয়া ইসলাম ধর্ম। এই ধারার অনুসারীরা ধর্মকে ঈশ্বরের সঙ্গে ব্যক্তির যোগাযোগের সূত্র হিসেবে বর্ণনা করতেন। ধর্মীয় আচার, প্রথাকে তারা গুরুত্ব দিতেন না। মারেফাত, সূফী হিসেবে পরিচিত এই ধারাটি বাংলার দরিদ্র্য জনমানুষের মধ্যে অল্প সময়েই বিকাশ লাভ করে। অপরদিকে অন্য ধারাটি ছিল রাজধর্ম ইসলাম। নবী মুহাম্মদের মাধ্যমে প্রতিষ্ঠিত খেলাফতের হাত হয়ে রাজধর্ম হিসেবে সৈন্যবাহিনীসমেত ভারতবর্ষে ইসলাম হাজির হয় মুহাম্মদ বিন কাশিমের নেতৃত্বে অষ্টম শতাব্দীতে। গজনীর সুলতান মাহমুদ দশম শতাব্দীতে সেই শক্তিবৃদ্ধি করেন এবং মোহাম্মদ ঘোরি দ্বাদশ শতাব্দীতে ভারতে ইসলামের খুঁটিকে চিরস্থায়ী করে দেন। এই ধারার অনুসারীরা ইসলামের সংশ্লিষ্ট ধর্মগ্রন্থগুলোতে বিবৃত বিধি, আচার ও প্রথাগুলো পালন করার ওপর প্রাধান্য দিতেন। এই দুই ধারার মধ্যে মৌলিক পার্থক্য ছিল। 
সূফী ধারাটি এসেছিল সাধারণ মানুষের মধ্যে। তারা এসেছিল দয়া, মানবতা, ক্ষমা ও প্রেমের বাণী নিয়ে। ধর্মকে তারা পরলৌকিক মুক্তির পথ ও ইহকালের উন্নত সংস্কৃতি মনে করেই প্রচারে বেরিয়েছিল। ভিন্ন ধর্মাবলম্বীদের তারা ইসলাম গ্রহণের জন্য চাপ দিতো না। বরং তাদের জয় করার চেষ্টা করত। এটা তাদের প্রচারণায় মূর্ত হয়। মুসলিম সূফী পন্ডিতরা ইসলামের 'সবাই ভাই-ভাই' তত্ত্বকে সামনে তুলে ধরত। তারা ভারতে এসে এখানকার সংস্কৃতির সঙ্গে সম্পর্ক স্থাপন করে। যার স্রোতধারায় গ্রাম বাংলায় মারেফাতি ইসলাম ও বাউল সংস্কৃতির বিকাশ ঘটে।
রাজ ধারাটি এসেছিল রাজপ্রাসাদে অর্থাৎ ধনী ও অভিজাতদের মধ্যে। তারা এসেছিল অস্ত্র ও সৈন্য নিয়ে। তারা এসে বশ্যতা দাবি করেছিল। যারা বশ্যতা মানতে চায়নি, তাদেরকে অস্ত্রের মুখে মানতে বাধ্য করেছিল তারা। যারা আনুগত্য প্রদর্শন করেছিল, তাদেরকে বিশেষ সুযীগ সুবিধা দিয়েছিল তারা। ইহলোকে ধর্মীয় বিধি অক্ষরে অক্ষরে পালন করাটাকেই তারা সবচেয়ে বেশি গুরুত্ব দিত। সূফীদের ধর্মবাণীকে তারা গোড়া থেকেই বিরোধিতা করত। গণস্তরে ছড়িয়ে পড়া ইসলামকে তারা হিন্দুয়ানি বলত, আর নিজেদের দাবি করত খেলাফতের উত্তরসূরী তথা সুবিশাল ইসলামী সাম্রাজ্যের প্রতিনিধি। তাদের হাত ধরে এই ধারার ধর্মমত রাষ্ট্রীয় কাঠামো ও অভিজাতদের মধ্যে ঘাঁটি গাড়ে।
এই দুই ধারার ইসলামের মধ্যেকার পার্থক্যটাই হচ্ছে ধর্মীয় মৌলবাদ। দেখা যাচ্ছে, সূফীরা বিষয়টিকে আত্মিক মনে করে বিধায়, ধর্মগ্রন্থে উল্লেখিত বিধি, আচার ও অনুশাসনগুলো তাদের কাছে গুরুত্বপূর্ণ নয়। অন্যদিকে রাজধারার মুসলিমরা রাজসভার কেতাদুরস্ত থাকার বিধানের মতো করেই ইসলামকেও ধর্মগ্রন্থের আলোকে কেতাদুরস্ত এক বিষয়ে পরিণত করে। বৈশিষ্ট্যের কারণেই ইসলামের কেতাদুরস্ত রাজধারাটি শাসক শ্রেণীর মধ্যে বিকশিত হয়। গরিব মানুষদের পক্ষে এই ধারা পালন করাও ছিল কঠিন। কারণ সেই যুগে অধিকাংশ দরিদ্র্য ভারতীয়রই কাপড় চোপড়, জুতার অভাব ছিল। ফলে ইসলামী পোশাক পরিধানের বাস্তবতা তাদের ছিল না। আবার অধিকাংশ ভূস্বামী ছিল হিন্দু। এজন্য বাহ্যিকভাবে দৃশ্যমান ধর্মীয় আচারকে তারা এড়ানোর চেষ্টা করত। পাশাপাশি দারিদ্র্যের জন্য তাদের দীর্ঘ সময় কাজ করতে হতো। যে কারণে সময় মেপে ধর্ম পালন তাদের পক্ষে অনেকক্ষেত্রেই ছিল অসম্ভব। দারিদ্র্যের এই চেহারাটা এমনকি ১৯৩০ সাল পর্যন্ত সর্বত্র দৃশ্যমান ছিল। অন্যদিকে চাষাদের মধ্যে বিকশিত লোকধারার ইসলাম ধর্ম অভিজাতরা বর্জন করে।
এ থেকে স্পষ্ট হয়, ইসলামের রাজধারা কট্টর। শ্রেণীগত কারণেই তা অস্ত্রবাহী ও সহিংস, যেহেতু শাসকরা ছিল অস্ত্রধারী। আর বিপরীতে ইসলামের লোকধারা মানবতাবাদী। শ্রেণীগত কারণেই তা ছিল নমনীয়, কারণ দরিদ্র্যদের আধিপত্য করার মতো কিছু ছিল না। এজন্য দেখা গেল শাসকদের প্রচারিত ইসলামে কাফিরদের শায়েস্তা করার বিধান এলো। আর লোকধারার ইসলামে কাফিরদের জয় করাটা প্রাধান্য পেল। এভাবেই ইসলামের রাজধারাটি এ অঞ্চলে ভিন্নমতাবলম্বীকে দমনের মাধ্যমে তথা ধর্মীয় মৌলবাদের সূচনা ঘটাল। ভারতে এভাবেই ইসলাম ধর্মীয় মৌলবাদের গোড়াপত্তন ঘটে গজনীর সুলতান মাহমুদের আক্রমণের ধারাবাহিকতায় ঘোরীর হাত ধরে। 
ঘোরীর প্রতিনিধি হিসেবে ১২০৪ সালে বখতিয়ার খিলজী ও তার সেনাবাহিনী বিহার-বাংলা দখল করে। এর মাধ্যমে বাংলায় রাজধর্ম ইসলাম ও মৌলবাদী ইসলাম ধর্মের গোড়াপত্তন ঘটে। সেই রাজধর্মের প্রতাপ এখনো দৃশ্যমান। আমাদের দেশে এখনো দেখা যাবে, শাসকশ্রেণীর দলগুলো বা ক্ষমতা দখলের সঙ্গে যুক্ত ধর্মীয় দলগুলো কট্টরপন্থী মৌলবাদী ইসলামের প্রচার চালায়। বিপরীতে বাউল ও সূফীরা গণমানুষের মধ্যেই বিচরণ করে। তারা ধর্মীয় মৌলবাদের কিছু মাত্রায় বিরোধিতাও করে।
চলবে...
নোট : এই লেখাটিতে কেবলমাত্র দীর্ঘ এই গবেষণা প্রবন্ধের ভূমিকা অংশটুকুই দিচ্ছি। প্রবন্ধটির কাজ চলছে। পর্যায়ক্রমে এতে সন্নিবেশিত হবে আদিপর্বের বয়ান, মুঘলদের উত্তরাধিকার ও সুলতানী আমলের জের, ব্রিটিশের ভূমিকা, দ্বিজাতি তত্ত্ব ও দেশভাগ, পাকিস্তানের উত্তরাধিকার, মুসলিম লীগের উত্তরাধিকার, জামায়াতের ভূমিকা, নব্য উদারবাদী অর্থনীতির ভূমিকা এবং ৯/১১ পরবর্তী বাংলাদেশ রাষ্ট্রকাঠামোসহ আরো অনেক প্রসঙ্গ। এসব পর্বে উঠে আসবে দীর্ঘমেয়াদে কিভাবে বাংলাদেশ রাষ্ট্র মৌলবাদের পৃষ্ঠপোষক হয়ে উঠেছে সে সম্পর্কিত বিস্তারিত আলাপ। স্বাভাবিকভাবেই তাই ইতিহাসের এই আলাপ ছুঁয়ে যাবে সমাজব্যবস্থা, শিক্ষাব্যবস্থা, নৈতিকতা ও প্রতিষ্ঠান বিষয়ক ভাবনাগুলোকেও।
তথ্যসূত্র : 
১) সুমিত সরকার। Modern India। ম্যাকমিলান, ১৯৮৩।
২) রোমিলা থাপার। ভারতবর্ষের ইতিহাস। কলকাতা, ২০০৪।
৩) রোমিলা থাপার। Somanatha The Many Voices of History. দিল্লী, ২০০৪।
৪) জওহরলাল নেহেরু। The Discovery of India. অক্সফোর্ড ইউনিভার্সিটি প্রেস। লন্ডন, ১৯৪৬।
৫) বাংলাপিডিয়া। ঢাকা, ২০১২।
৬) মুনিউদ্দীন আহমদ খান। Selections form Bengal Government Records on Wahabi Trials (1863-1870), Asiatic Society of Pakistan। ঢাকা, ১৯৬১।
৭) ডাব্লিউ ডাব্লিউ হান্টার। Our Indian Musalmans : Are they bound in conscience to rebel against the Queen? লন্ডন, ১৮৭১।

