বাংলাদেশ-জিম্বাবুয়ে সিরিজের সূচি ঘোষণা


অক্টোবরের মাঝামাঝি প্রায় দুই মাসের দীর্ঘ সফরে বাংলাদেশে আসবে জিম্বাবুয়ে ক্রিকটে দল। সফরে স্বাগতিকদের সঙ্গে ৩টি টেস্ট ও ৫টি ওয়ানডে ম্যাচ খেলবে তারা। সোমবার বাংলাদেশ ক্রিকেট বোর্ড (বিসিবি) এক সংবাদ বিজ্ঞপ্তিতে জানিয়েছে, জিম্বাবুয়ে ১৭ অক্টোবর ঢাকায় পৌঁছাবে। পরের দুইদিন বিসিবি-সাহারা একাডেমি মাঠে অনুশীলন করবে অতিথিরা। অনুশীলন শেষে তিনদিনের প্রস্তুতি ম্যাচ খেলতে ফতুল্লা খান সাহেব ওসমান আলী স্টেডিয়ামে যাাবে জিম্বাবুয়ে দল। প্রস্তুতি ম্যাচ শেষে একাডেমি মাঠে ২৩ ও ২৪ অক্টোবর ফের অনুশীলন সূচি রয়েছে জিম্বাবুয়ে ক্রিকেট দলের। একদিন বিরতি দিয়ে ২৬ অক্টোবর মিরপুর শেরেবাংলা জাতীয় ক্রিকেট স্টেডিয়ামে শুরু হবে প্রথম টেস্ট ম্যাচ।
২৯ অক্টোবর ম্যাচ শেষ করে পরেরদিন খুলনার উদ্দেশে রওনা দেবে দলটি। খুলনার আবু নাসের স্টেডিয়ামে ৩ নভেম্বর থেকে ৭ নভেম্বর অনুষ্ঠিত হবে দ্বিতীয় ম্যাচ। এর আগে খুলনা স্টেডিয়ামে ৩১ অক্টোবর, ১ নভেম্বর ও ২ নভেম্বর অনুশীলন করবে অতিথি দল।
৭ নভেম্বর ম্যাচ শেষ করেই চট্টগ্রামের উদ্দেশে যাত্রা দেবে দলটি। সেখানে তৃতীয় ও শেষ টেস্ট ম্যাচ খেলবে জিম্বাবুয়ে। ৯, ১০ ও ১১ নভেম্বর জহুর আহমেদ চৌধুরী স্টেডিয়ামে অনুশীলন করবে তারা। তিনদিনের অনুশীলন শেষে ১২ নভেম্বর তৃতীয় ও শেষ টেস্টে বাংলাদেশের মুখোমুখি হবে জিম্বাবুয়ে।
টেস্ট পর্ব শেষ করে ৫ ম্যাচ ওয়ানডে সিরিজে মুখোমুখি হবে বাংলাদেশ ও জিম্বাবুয়ে। ১৭ ও ১৮ নভেম্বর দুইদিনের অনুশীলন পর্ব রয়েছে। ১৯ নভেম্বর একদিনের প্রস্তুতি ম্যাচে মুখোমুখি হবে সফরকারীরা। মাঝে একদিন বিরতি দিয়ে ২১ ও ২৩ নভেম্বর দুটি একদিনের ম্যাচ অনুষ্ঠিত হবে চট্টগ্রাম জহুর আহমেদ চৌধুরী স্টেডিয়ামে। ২৩ নভেম্বর দ্বিতীয় একদিনের ম্যাচ শেষে ঢাকায় ফিরবে দুইদল। শেরেবাংলা জাতীয় স্টেডিয়ামে অনুষ্ঠিত হবে সিরিজের শেষ ৩টি ম্যাচ। ২৬ ও ২৮ নভেম্বর এবং ১ ডিসেম্বর অনুষ্ঠিত হবে তিনটি ওয়ানডে ম্যাচ।

