ও মাঝি ভাই আমায় নিয়ে যাও


পাল তোলা ঐ নায়ের মাঝি/ ভাটিয়ালি গায়/ঘোমটা পরা গাঁয়ের বধূ/শ্বশুরবাড়ি যায়। ও মাঝি ভাই ও মাঝি ভাই/কোন সে গাঁয়ে যাও/চলন বিলে মামার বাড়ি/আমায় নিয়ে যাও।’ গাঁয়ের বধূর এমনতরো আকুতি আজ শুধুই স্মৃতি। নদী- বিলে নেই আর সেই মাঝি ভাইয়ের পালতোলা নৌকা। নব বধূ শ্বশুরবাড়ি থেকে বাপের বাড়ি যাওয়ার জন্য
পালতোলা নৌকার বায়না ধরে না আর। নদীতে সারি সারি পালতোলা নৌকার মনোমুগ্ধকর দৃশ্য এখন কেবলই স্মৃতি।
খালে-বিলে নদীতে কত রকম নৌকা চলত নাইওরি নৌকা, কেড়ায়া নৌকা, সাপুড়িয়া নৌকা, ভোট নৌকা, পানসি নৌকা, বৌচোরা, গয়না, লক্ষ্মী বিলাস, গণ্ডী বিলাস, বজরা, খেয়া নৌকা, কোসা নৌকা, ডিঙ্গি নৌকা, বাইচের নৌকা, মহাজনী নৌকা। সেসব আজ অতীত। আমরা হারাতে বসেছি আমাদের ঐতিহ্য ও সংস্কৃতির অবিচ্ছেদ্য অংশ পালতোলা নৌকা। বাহারি রংয়ের পাল তোলা নৌকা এখন আর খুব একটা চোখে পড়ে না। ইঞ্জিন নৌকার দাপট পালতোলা নৌকার দিন শেষ করে দিচ্ছে। অথচ একটা সময় ছিল যখন নৌকায় পাল তুলে দিয়ে শক্ত হাতে হাল ধরে মাঝি মনের আবেগে গাইত ‘ মন মাঝি তোর বৈঠা নেরে আমি আর বাইতে পারলাম না’। এই ধরনের গান তো দূরের, নদীতে পালতোলা নৌকা এখন একেবারেই চোখে পড়ে না। এক সময় নদীতে পালতোলা নৌকা দেখে ছেলে- বুড়ো সবাই মুগ্ধ হতাম। মনে হতো নদীজুড়ে যেন রংয়ের মেলা বসেছে। পালের সারা গায়ে থাকত রং-বেরংয়ের কাপড়ের টুকরার জোড়া। ছোট ছোট কাপড় জোড়া লাগিয়ে তৈরি হতো বিশাল আকৃতির মনকাড়া পাল। আর পাল নিজের
গায়ে বাতাস আটকে নৌকা ঠেলে নিয়ে যেত দূর গন্তব্যে। আবার বাতাস না থাকলে গুন দিয়েও নৌকা টেনে নিয়ে যাওয়া হতো নদীর পাড় ধরে। বৈঠাতো ছিলই। এসবই আজ অতীত, আছে কেবল স্মৃৃতি
হয়ে মনের কোঠায়।

