'২ ডা টাহা, ১টি চাকরি এবং ৩টি বাস্তবতা' (পর্ব ১)


আজ শিরোনাম শুরু করেছি আমাদের সকলেরই জানা সংখ্যার জগতের প্রথম তিনটি সংখ্যা ১, ২ এবং ৩ সংখ্যা দিয়ে। সংখ্যাগুলোর যদিও আমরা কোন গুরুত্ব দেই না কারণ সংখ্যাগুলো একেবারেই ছোট সংখ্যা, তবে আমাদের মনে রাখা উচিত এই সংখ্যা তিনটিই হলো সংখ্যার জগতে প্রথম তিনটি সংখ্যা। তবে আজ আমি সংখ্যার মাহাত্ত্ব অথবা সংখ্যতত্ত্ব বিশ্লেষণ করতে চাই না। আজ এই সংখ্যাগুলো নিয়ে জীবনের বাস্তব কিছু কথা তুলে ধরতে চাই, চাই সংখ্যাগুলো থেকে বলতে জীবনের বাস্তব কিছু ঘটনা, বলতে চাই সংখ্যাগুলো থেকে আমাদের আশেপাশে ঘটে যাওয়া বাস্তব, সত্য, কষ্টদায়ক অথবা আনন্দদায়ক কিছু বাস্তবতা।
আমি প্রথমেই শুরু করছি শিরোনামে শুরু করা ২ সংখ্যা দ্বারা। শিরোনামে লেখা আছে ২ ডা টাহা (টাকা), আসলে ২ টাকা যে কতটা গুরুত্ববহ এবং কতটা প্রয়োজনীয় সেটা আগে কখনো উপলব্ধি করতে পারি নি, কখনো বুঝতে পারিনি ২ টাকার প্রকৃত গুরুত্বটা। তবে সেদিন বাসের মধ্যে বুঝলাম ২ টাকা কতটা গুরুত্বপূর্ণ অথবা কতটা প্রয়োজনীয়। ঘটনাটা হলো গত কয়েকদিন আগে বাসযোগে রাজধানীর মিরপুর থেকে কাওরান বাজার যাচ্ছিলাম একটা ব্যক্তিগত প্রয়োজনীয় কাজে, রাস্তায় ভালোই জ্যাম ছিল সাথে রোদের প্রখরতাটাও মন্দ ছিল না। তো বাসের মধ্যে গরমে অস্বস্তিতেই ছিলাম বৈ-কি। যাই হোক প্রায় আধা ঘন্টাখানেক জ্যামে ছিলাম, শুনলাম সামনে রাস্তা মেরামতের কাজ চলছে তাই জ্যাম ছাড়তে আরো বেশ কিছুক্ষণ সময় লাগবে। তাই নিরুপায় হয়ে যদিও বাসের মধ্যে অনেক গরম তবুও আমি বাসের মধ্যেই বসে থেকে ঝিমুচ্ছি। কিন্তু হঠাৎ করে শুনতে পেলাম '২ ডা টাহা দেন, ২ ডা টাহা দেন, ২ ডা টাহা দেন।' শুনতে পেলাম একটা ছোট্ট কণ্ঠে এই আওয়াজ, দেখতে পেলাম ৮/১০ বছরের একটি মেয়ে শিশু অনেক কাকুতি-মিনতি করে এভাবে আওয়াজ করছে '২ ডা টাহা দেন, ২ ডা টাহা দেন।' বাসের মধ্যে কেউ কেউ মেয়ে শিশুটিকে ২ টাকা, ৫ টাকা, ১০ টাকা দিল আবার অনেকে ১ টাকাও দিল না। তবে আমি মেয়েটিকে ২ টাকাই দিলাম। এরপর শিশুটির টাকা সংগ্রহ শেষ হলে বাস থেকে নেমে যাচ্ছে আমিও মেয়ে শিশুটির সাথে সাথে নামলাম। নামার পর আমি শিশুটিকে ডেকে তার নাম জিজ্ঞাসা করলাম শিশুটি প্রথমে তার নাম বলতে চাইল না। তবে আমি আবারো তার নাম জানতে চাওয়ায় শিশুটি তার নাম বলল শিলা। তখন আমি তাকে বললাম আচ্ছা তুমি ভিক্ষা করছ কেন? স্কুলে পড়তে যাও না? তখন শিলা আমাকে কাঁদো কাঁদো স্বরে বলল “স্যার আমি ইসকুলে যাই না, খালি ভিক্ষা হরি, ভিক্ষা না হরলে মা খালি মারে ভাত খাইতে দেয় না। রাতে ঘুমানোর সময়ও মারে”।
এরপর মেয়েটিকে আমি বললাম, তোমরা কয় ভাই বোন? তোমার বাবা কি করে? মেয়েটি বলল, "আমার বাবায় মায়রে রাইখা চইলা গেছে। আমার মায় বাসায় বাসায় কাম করে, আর আমার ৩ ডা বোন ও ১ টা ভাই আছে।" মেয়েটির কাঁদো কাঁদো স্বরে কথাগুলো শুনে আমি অনেকটা কষ্টই পেলাম। আর মেয়েটিকে কোন কথা জিজ্ঞস না করে মানিব্যাগ থেকে আরো ১০০ টাকা দিয়ে বললাম তুমি এখন যাও। মেয়ে শিশুটি, পথশিশুটি তার আপন খেয়ালে গন্তব্যে চলে গেল।

