ঝুম বৃষ্টি


 তোমার জন্য মেঘলা আকাশ রূপো রঙের বৃষ্টি
মন উতলা কাব্য কথা-যায় যতোদূর দৃষ্টি
দেয়াল জুড়ে রঙিন ছবি সৃষ্টি স্বাধীন সুর যে
ছন্দে দোলে অন্য ভূবন নয় সে তো নয় দূর যে।
অন্ধকারে আয়না বিলাস দুঃসময়ের দ্বন্দ্ব
আচ্ছন্নতায় চিরটা কাল হৃদয় কপাট বন্ধ
লাবন্যহীন বর্তমান লুকিয়ে রাখা কিচ্ছা
সান্ধ্য-পূজার আয়োজনে ভুল ভরা সদিচ্ছা।
বিবর্তনের শেকল ভাঙা নোনা জলের কান্না
তৃষ্ণা ভরা হিম সাগরের মুক্তো হীরে পান্না
ঘাসের ডগায় বৃষ্টি ফোঁটা নৌকো নদীর ছন্দ
স্বপ্ন পেলেও যায় না ছোঁয়া কষ্ট নিরানন্দ
তোমায় ভেবে ফুটবে ফুটুক ঝুম বৃষ্টির ফুলটি
মন দেউলে বাজবে সানাই সেই ভাবনা ভুলকি?
অভিমানী মেঘ বারতায় কোন বিরহে দুলবো
হয়তো তোমার জন্য আজ-ই মন দরোজা খুলবো!

