শিহরন


যে প্রবল শিহরনে বুকে টেনে নিয়েছিলে
তারও বেশি অভিনয়ে দূরে সরিয়ে রাখলে,
সমাজের মাপকাঠিকে বুড়ো আঙ্গুল দেখিয়ে
তর্জনী চালাবে বলেছিলে কালো ঘাসের হৃদয় জুড়ে।
অতঃপর মধ্যমার ছুড়ি স্বদম্ভে শানিয়ে
জানান দিলে, ‘কখনো সামনে এসো না’! 
বললেই কি আর না এসে থাকা যায় বল?
শেষ যেদিন হাত ধরেছিলে বাহুর জোরে
সেদিনই প্রথম চুমু খেয়েছিলে অতৃপ্ত উন্মাদনায়,
টোলের নিচে, ঠোঁটের কোনে, ঔদ্ধত্যের ফাঁকে ফাঁকে
চিঁড়ে যাওয়া দাগগুলো কি এখনও আছে?
দাগ হাতড়ে মনে পড়ে যাবে,
গেল বসন্তেরই এক রৌদ্রস্নাত বিকেলে
পালিয়ে যাবার ছলে এসেছিলে চায়ের পেয়ালা হাতে,
দক্ষিনের বারান্দায় আরাম কেদারার দুলুনিতে
কাজল ভেজা হাসির ছলে বুকের যে পাশে রক্তাশয় থাকে
তার ঠিক মাঝখানে তীক্ষ্ণ একটা দাগ কেটে,
অন্তরতম অঁচলে জায়গা করে নিয়েছিলে ...! 
এক শানিত মধ্যমার আঁচড়েই কি সে দাগ মুছে ফেলা যায় বল?
© সর্বস্বত্ব সংরক্ষিত

