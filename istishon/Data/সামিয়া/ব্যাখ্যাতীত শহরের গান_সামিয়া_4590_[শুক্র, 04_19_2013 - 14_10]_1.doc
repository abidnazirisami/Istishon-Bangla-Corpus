ব্যাখ্যাতীত শহরের গান


 আমি বেঁচে আছি আমার বৃত্তবন্দী শহরের চতুর্ভুজে,
আমি বাঁচি এ শহরের হারানো রুপকথায়, হারানো ইতিহাসে,
শহর-শহর, আলো শহর, অন্ধকার শহর,
গলি.. গলি.. কানাগলির শহর, কানামাছি শহর,
পোকা খাওয়া হাসির শহর, হাসিতে বিষপোকার শহর...
আমার নীরব শহর, চিৎকারের শহর,
মিছিলের-বাজারের-উৎসবের বহর,
গড়ার শহর, ভাঙ্গার শহর, ভীষণ ভাঙ্গচুরের শহর,
আমি বাঁচি, আমি বাঁচি এখানে,
কার্বন-ডাই অক্সাইডে অক্সিজেন ভরপুর..
কে যেন জানিয়ে দিলো কবি আর এ শহরে আসেনা,
যৌথ কবিতা সব একা দাঁড়-কাক হয়ে গ্যাছে,
কবির কলম হারিয়ে গ্যাছে, না সাঁতরে ডুবে গ্যাছে জলজ ড্রেইনে,
চকচকে ঝকঝকে রাস্তার শহর কেবলই কেঁদেকেটে একাকার।
এ কবিশূন্য শহর, শূন্যতার শহর, চিরকালীন শহর,
এখানেই আমার বসবাস, বিচ্ছিন্ন সহবাস।

