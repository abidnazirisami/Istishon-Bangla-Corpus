সংখ্যালঘুর অধিকারই মানবাধিকার ও মানবধর্ম


২০১৪-এর ৫ জানুয়ারি অনুষ্ঠিত ১০ জাতীয় সংসদ নির্বাচনের বৈধতা ও গ্রহণযোগ্যতা সম্পর্কে বিতর্কের অবসান এখনও হয়নি। বিএনপি-জামায়াত এবং তাদের সহযোগী মৌলবাদী সাম্প্রদায়িক দলগুলো এই নির্বাচনকে অবৈধ আখ্যা দিয়ে শুধু বর্জনই করেনি, যারা নির্বাচনে অংশগ্রহণ করেছে তাদের উপর নৃশংস হামলা, হত্যা, নির্যাতন, অপহরণ, গৃহে অগ্নিসংযোগ, লুণ্ঠন― সবই করেছে। এই নৃশংসতার প্রধান বলি ছিল ধর্মীয় সংখ্যালঘু ও আদিবাসী সম্প্রদায়।
আমেরিকা ও পশ্চিম ইউরোপ চেয়েছে বিএনপি-জামায়াতকে নির্বাচনে আনতে। জামায়াত নির্বাচনে অংশগ্রহণের বৈধতা হারিয়েছে উচ্চতর আদালতের রায়ের কারণে। বিএনপি বলেছে তত্ত্বাবধায়ক সরকারের অধীনে নির্বাচন না হলে তারা অংশগ্রহণ করবে না, যে বিধান উচ্চতর আদালতের রায় এবং সংবিধানের পঞ্চদশ সংশোধনীর মাধ্যমে বাতিল হয়ে গেছে। আমেরিকা নিজ দেশে সংবিধানকে সর্বোচ্চ মর্যাদা প্রদান করলেও অন্য দেশের সংবিধান, স্বাধীনতা ও সার্বভৌমত্বকে সর্বদা বৃদ্ধাঙ্গুষ্ঠ প্রদর্শন করে। নির্ধারিত সময়ে নির্বাচন অনুষ্ঠানের সাংবিধানিক বাধ্যবাধকতা থাকলেও এবং জামায়াত বিএনপির নির্বাচন সংক্রান্ত দাবি অসাংবিধানিক হলেও আমেরিকান রাষ্ট্রদূত এই নির্বাচনে জামায়াত-বিএনপিকে আনার জন্য দিল্লী ও ওয়াশিংটনে বিস্তর দৌড়ঝাঁপ করেছেন। ইউরোপীয় ইউনিয়নও আমেরিকার প্রতিধ্বনি করেছে। তবে ভারত, রাশিয়া ও চীন শক্তভাবে আমেরিকার বিরুদ্ধে দাঁড়ানোর কারণে নির্বাচন যথাসময়ে হয়েছে, যদিও এর জন্য চরম মাশুল দিতে হয়েছে বাংলাদেশের হিন্দু সম্প্রদায়কে, যারা জামায়াত-বিএনপির নিষেধাজ্ঞা অগ্রাহ্য করে ৫ জানুয়ারি ভোট দিতে গিয়েছিল। তবে অজুহাত নির্বাচনে অংশগ্রহণ হলেও বাংলাদেশে হিন্দুনিধনের জন্য জামায়াতের কখনও অজুহাতের অভাব হয় না।
নির্বাচনের আগে ও পরে আমরা সাম্প্রদায়িক সন্ত্রাসের শিকার বিভিন্ন জনপদে গিয়েছি। অন্যান্যবারের তুলনায় এবার ক্ষতিগ্রস্তদের জন্য সরকারি সহযোগিতার পরিমাণ ও পরিধি বৃদ্ধি পেলেও বহু জায়গায় সাম্প্রদায়িক সন্ত্রাসে আওয়ামী লীগের স্থানীয় কর্মী-সমর্থকদেরও ব্যবহার করেছে জামায়াত। সরকার কোনও কোনও এলাকায় জামায়াত-বিএনপির কর্মীদের গ্রেফতার করলেও সাম্প্রদায়িক সহিংসতার সঙ্গে যুক্ত আওয়ামী লীগের কাউকে এখন পর্যন্ত গ্রেফতার করা হয়নি।
গত ১০ মে ‘বাংলাদেশ হিন্দু বৌদ্ধ খৃস্টান ঐক্য পরিষদ’-এর নতুন প্রকাশনা ‘অ্যাটরোসিটিয অন মাইনরিটিয ইন বাংলাদেশ’-এর মোড়ক উন্মোচন অনুষ্ঠানে তথ্যমন্ত্রী হাসানুল হক ইনু বলেছেন, ‘সংখ্যালঘু হামলায় মহাজোটের কতিপয় কুলাঙ্গারও জড়িত। প্রভাবশালী আওয়ামী লীগ নেতা সুরঞ্জিত সেনগুপ্ত বলেছেন, ‘সংবিধানে ধর্মনিরপেক্ষতা ফিরিয়ে আনা হয়েছে। কিন্তু বাস্তবে প্রয়োগ নেই। রাষ্ট্র, সমাজ সবখানে সাম্প্রদায়িকতা আছে, কিন্তু এর নিরসনে প্রচেষ্টা নেই।’ বিশিষ্ট অর্থনীতিবিদ অধ্যাপক রেহমান সোবহান বলেছেন, সংখ্যালঘু নিপীড়ন ঠেকাতে রাষ্ট্র ব্যর্থ হয়েছে।’ (প্রথম আলো, ১১ মে ২০১৪)
একই দিনে ‘সম্মিলিত সামাজিক আন্দোলন’-এর এক আলোচনা সভায় অধ্যাপক আনিসুজ্জামান বলেছেন, ‘গণতন্ত্রে অসাম্প্রদায়িকতা থাকবে, এটা স্বাভাবিক। রাষ্ট্রের দায়িত্ব সব ধর্মাবলম্বীর সমান অধিকার প্রতিষ্ঠিত করা। বাহাত্তরের সংবিধানের চার নীতি ফিরে এসেছে। কিন্তু ইসলাম যত দিন রাষ্ট্রধর্ম থাকবে, তত দিন অন্য ধর্মাবলম্বীরা দ্বিতীয় শ্রেণীর নাগরিকে পরিণত হবে। জাতীয় অধ্যাপক সালাহ উদ্দিন আহমেদ বলেছেন, ধর্মকে রাজনীতির কাজে ব্যবহার করা যাবে না―এই মর্মে আইন প্রণয়ন করা হোক। জামায়াতে ইসলামীকে নিষিদ্ধ করলে অন্য নামে জামায়াত আবার আসবে, তাই রাজনীতিতে ধর্মের ব্যবহারই নিষিদ্ধ করতে হবে।’ (প্রথম আলো, ১১ মে ২০১৪)
নির্বাচনের পর ‘একাত্তরের ঘাতক দালাল নির্মূল কমিটি’, ‘হিন্দু বৌদ্ধ খৃস্টান ঐক্য পরিষদ’, ‘গণজাগরণ মঞ্চ’, ‘জাতীয় মানবাধিকার কমিশন’, ও ‘রুখে দাঁড়াও বাংলাদেশ’ সহ বিভিন্ন সামাজিক ও মানবাধিকার সংগঠন উপদ্রুত অঞ্চলে গিয়েছে বিপণœ মানুষের প্রতি একাত্মতা ও সহমর্মিতা জ্ঞাপনের জন্য। অনেকে আর্থিক সাহায্যও করেছেন। অধিকাংশ এলাকায় আক্রান্তরা বলেছেন, তারা আর্থিক সহযোগিতা চান না। তারা শুধু চান নিরাপত্তা। এ কথা মহাজোট সরকারের মন্ত্রীরাও বলেছেন, সরকার সংখ্যালঘু ধর্মীয় সম্প্রদায়কে নিরাপত্তা প্রদানে ব্যর্থ হয়েছে।
১০ম জাতীয় সংসদ নির্বাচনকেন্দ্রিক সাম্প্রদায়িক সহিংসতা প্রতিহত করবার জন্য ‘একাত্তরের ঘাতক দালাল নির্মূল কমিটি’র পক্ষ থেকে ১২ জানুয়ারি (২০১৪) এক সংবাদ সম্মেলনে সরকারকে বলা হয়েছিল―
ক) অবিলম্বে সাম্প্রদায়িক সন্ত্রাসের ভিকটিমদের তালিকা প্রস্তুত করে ক্ষয়ক্ষতির বিবরণ এবং হামলাকারীদের সম্পর্কে তথ্য প্রমাণ সংগ্রহ করতে হবে।
খ) অবিলম্বে হামলাকারীদের গ্রেফতার করে দ্রুত বিচার আদালতে বিচার করে কঠোরতম শান্তি নিশ্চিত করতে হবে।
গ) প্রশাসনের যে সকল কর্মকর্তা প্রত্যক্ষ বা পরোক্ষভাবে হামলাকারীদের পক্ষ অবলম্বন করেছেন কিংবা হামলাকারীদের বিরুদ্ধে কার্যকর পদক্ষেপ গ্রহণ করেননি তালিকা তৈরি করে তাদের বিরুদ্ধেও আইনানুগ ব্যবস্থা গ্রহণ করতে হবে।
ঘ) জেলা, উপজেলা ও ইউনিয়ন পর্যায়ে আওয়ামী লীগের কোনও নেতাকর্মী সাম্প্রদায়িক সন্ত্রাসের সঙ্গে যুক্ত থাকলে তাদের দল থেকে বহিষ্কার করে আইনের হাতে সোপর্দ করতে হবে।
ঙ) সাম্প্রদায়িক সহিংসতার কারণে যারা ঘরবাড়ি, বিষয়স¤পদ, দোকানপাট এবং সারাজীবনের সঞ্চয় হারিয়েছেন ক্ষতিগ্রস্ত প্রতিটি পরিবারকে অন্ততপক্ষে ২০ লক্ষ টাকা ক্ষতিপূরণ প্রদান করতে হবে। নির্যাতিতদের চিকিৎসা ও আইনি সহযোগিতা প্রদান সহ সার্বিক পুনর্বাসন এবং ধ্বংসপ্রাপ্ত সকল শিক্ষা প্রতিষ্ঠান দ্রুত পুনর্নির্মাণের ব্যবস্থা গ্রহণ করতে হবে।
চ) যারা সাম্প্রদায়িক সন্ত্রাসের শিকার হয়ে দেশত্যাগ করতে বাধ্য হয়েছেন তালিকা প্রস্তুত করে অবিলম্বে তাদের দেশে ফেরত আনার ব্যবস্থা করতে হবে।
ছ) উপদ্রুত এলাকায় এবং যেখানে হামলা হতে পারে সংখ্যালঘু অধ্যুষিত সে সব এলাকায় স্থায়ী পুলিশ ফাঁড়ি, প্রয়োজন হলে সেনা মোতায়েন করতে হবে।
জ) তৃণমূল পর্যয়ে সাম্প্রদায়িক হামলা ও মৌলবাদী সন্ত্রাস প্রতিহত করবার জন্য মুক্তিযুদ্ধের চেতনার অনুসারী তরুণদের সমন্বয়ে সিভিল ডিফেন্স ফোর্স গঠন করতে হবে।
ঝ) ২০০১ থেকে ২০০৬ সাল পর্যন্ত জামায়াত-বিএনপির জোট সরকারের আমলে সংঘটিত সাম্প্রদায়িক সন্ত্রাস ও মানবাধিকার লংঘনের ঘটনা সম্পর্কে প্রণীত সাহাবুদ্দিন কমিশনের প্রতিবেদন অবিলম্বে প্রকাশ করে এর সুপারিশসমূহ বাস্তবায়ন করতে হবে।
ঞ) বিগত মহাজোট সরকারের আমলে সংঘটিত সাম্প্রদায়িক ও মৌলবাদী সন্ত্রাসের যাবতীয় ঘটনা তদন্ত করবার জন্য সুপ্রিম কোর্টের একজন অবসরপ্রাপ্ত বিচারপতির নেতৃত্বে একটি কমিশন গঠন করে ছয় মাসের ভেতর তার প্রতিবেদন দেশবাসী এবং আন্তর্জাতিক সম্প্রদায়কে জানাতে হবে।
ট) সংবিধানের পঞ্চদশ সংশোধনী এবং ১২ অনুচ্ছেদ অনুযায়ী সাম্প্রদায়িক বৈষম্যমূলক ‘রাষ্ট্রধর্ম ইসলাম’ সংবিধানে থাকতে পারে না। ১০ম জাতীয় সংসদে সংবিধানের এই মৌলিক অসঙ্গতি অপসারণ করতে হবে।
দুর্ভাগ্যের বিষয় হচ্ছে এর ৩টি দাবি আংশিক পূরণ হলেও অধিকাংশ উপেক্ষা করা হয়েছে। এরপর ১৩ মার্চ ২০১৪ তারিখে নির্মূল কমিটির পক্ষ থেকে আমরা এ বিষয়ে একটি সেমিনার আয়োজন করেছিলাম। সেমিনারের শিরোনাম ছিল ‘সাম্প্রদায়িক সন্ত্রাস নির্মূল ঃ সরকার ও নাগরিক সমাজের করণীয়’। সেমিনারে আইনমন্ত্রী ও আইন কমিশনের চেয়ারম্যান সহ বিভিন্ন মানবাধিকার সংগঠন এবং সংখ্যালঘু ধর্মীয় সম্প্রদায়ের নেতৃবৃন্দ উপস্থিত ছিলেন। সেমিনারে উত্থাপিত ধারণাপত্রে আমি বলেছিলাম, আমরা সাম্প্রদায়িক সন্ত্রাস ঘটে যাওয়ার পর প্রতিক্রিয়া ব্যক্ত করি, কখনও মূল কারণ চিহ্নিত করে সেগুলো দূর করবার উদ্যোগ নেয়া হয় না। বাংলাদেশে মৌলবাদী ও সাম্প্রদায়িক রাজনীতির জনক হচ্ছে জামায়াতে ইসলামী। এই রাজনীতি যতদিন সক্রিয় থাকবে, বাংলাদেশ থেকে সাম্প্রদায়িক সহিংসতা, ধর্মের নামে হত্যা, নির্যাতন ও ধ্বংসযজ্ঞ বন্ধ করা যাবে না। আমাদের মুক্তিযুদ্ধের লক্ষ্য ছিল ধর্মনিরপক্ষ মানবিক সমাজ নির্মাণ। এই লক্ষ্য অর্জনের জন্য বাংলাদেশের মূল সংবিধানে ধর্মনিরপেক্ষতাকে রাষ্ট্রের অন্যতম মূলনীতি হিসেবে গ্রহণ করে ধর্মের নামে রাজনীতি নিষিদ্ধ করা হয়েছিল, যা ১৯৭৫ সালে বঙ্গবন্ধু শেখ মুজিবুর রহমান এবং মুক্তিযুদ্ধে নেতৃত্বপ্রদানকারী তাঁর সহযোগীদের নৃশংস হত্যাকাণ্ডের পর বাতিল করা হয়। সেমিনারে আমরা নির্দিষ্টভাবে ‘সংখ্যালঘু সুরক্ষা আইন’, ‘সংখ্যালঘু কমিশন’ এবং পৃথক সংখ্যালঘু মন্ত্রণালয় গঠন করে যাবতীয় বৈষম্য ও নির্যাতন বন্ধের দাবি জানিয়েছি।
উচ্চতর আদালতের নির্দেশে পঞ্চদশ সংশোধনীর মাধ্যমে ধর্মনিরপেক্ষতা সহ সংবিধানের চার মূলনীতি পুনঃস্থাপিত হলেও ধর্মের নামে রাজনীতির উপর নিষেধাজ্ঞা বহাল করা হয়নি এবং জেনারেল এরশাদ কর্তৃক ৮ম সংশোধনীর মাধ্যমে সংযোজিত ‘রাষ্ট্রধর্ম ইসলাম’ও বাতিল করা হয়নি। ‘একাত্তরের ঘাতক দালাল নির্মূল কমিটি’ ’৭২-এর মূল সংবিধান পুনঃপ্রবর্তনের জন্য গত ২২ বছর ধরে আন্দোলন করছে। আমরা বার বার বলেছি সাম্প্রদায়িক সংবিধান বহাল রেখে সাম্প্রদায়িক বৈষম্য, নির্যাতন ও সহিংসতা দূর করা যাবে না।
এ কথাও অস্বীকার করা যাবে না যে, সংবিধান ধর্মনিরপেক্ষ হলেই সাম্প্রদায়িকতা দূর হবে না যদি ধর্মের নামে রাজনীতি বা ধর্মের রাজনৈতিক ব্যবহার বন্ধ না হয়। বিশ্বের বৃহত্তম ধর্মনিরপেক্ষ গণতান্ত্রিক রাষ্ট্র প্রতিবেশী ভারতেও সংখ্যালঘু ধর্মীয় সম্প্রদায় বিভিন্ন ধরনের বৈষম্য ও নির্যাতন থেকে মুক্ত নয়, কারণ ধর্মের নামে রাজনীতি সেখানে যথেষ্ট প্রবল। এই রাজনীতির প্রভাবেই সমাজজীবন, সংস্কৃতি ও শিক্ষার বিভিন্ন ক্ষেত্রে সাম্প্রদায়িক বিভেদ ও বিদ্বেষ জন্ম নেয়।
শুধু এই উপমহাদেশে নয়, মানব সভ্যতায় ধর্মের আবির্ভাবের সময় থেকে যত মানুষকে ধর্মের দোহাই দিয়ে হত্যা করা হয়েছে অন্য কোনও কারণে তত হত্যা হয়নি। ১৯৪৭ সালের দেশভাগকে কেন্দ্র করে ধর্মীয় কারণে ১০ লক্ষ মানুষকে জীবন দিতে হয়েছিল। ১৯৭১ সালে বাংলাদেশের মুক্তিযুদ্ধে পাকিস্তানি হানাদার বাহিনী এবং তাদের বাংলাদেশী সহযোগী জামায়াতে ইসলামী, মুসলিম লীগ, নেজামে ইসলাম প্রভৃতি সাম্প্রদায়িক ও মৌলবাদী দল ৩০ লক্ষ বাঙালিকে হত্যা করেছিল ‘ইসলাম’ ও পাকিস্তান রক্ষার কথা বলে। দ্বিতীয় বিশ্বযুদ্ধে হিটলারের নাৎসি বাহিনী ৬০ লক্ষ ইহুদিকে হত্যা করেছিল।
১৯৭২ সালের ৪ নবেম্বর গণপরিষদে বাংলাদেশের সংবিধান গৃহীত হওয়ার প্রাক্কালে এক অনন্যসাধারণ ভাষণ দিয়েছিলেন স্বাধীন বাঙালি জাতির পিতা বঙ্গবন্ধু শেখ মুজিবুর রহমান। তিনি বলেছিলেন ধর্মের নামে হত্যা, নির্যাতন, বঞ্চনা ও বৈষম্যের অবসান ঘটানোর জন্যই ধর্মের নামে রাজনীতি বন্ধ করা প্রয়োজন। তবে ধর্মনিরপেক্ষতার ব্যাখ্যা দিতে গিয়ে বঙ্গবন্ধু বহুবার বলেছিলেন ‘ধর্মনিরপেক্ষতার অর্থ ধর্মহীনতা নয়।
বাংলাদেশের মানুষ গভীর আগ্রহ ও উৎকণ্ঠা নিয়ে অপেক্ষা করছে ভারতের নির্বাচনের ফল জানার জন্য। গণমাধ্যমে বলা হচ্ছে নরেন্দ্র মোদী ভারতের প্রধানমন্ত্রী হবেন। একাধিক নির্বাচনী ভাষণে মোদী অবৈধ বাংলাদেশীদের বিতাড়নের ঘোষণা দিয়ে ভারতের মুসলমানদের উদ্বেগ যেমন বাড়িয়েছেন একইভাবে বাংলাদেশে জামায়াতের চাপা উল্লাসের কারণ হয়েছেন। ১৯৯২ সালের ডিসেম্বরে মোদীর সঙ্গীরা ভারতের একটি মসজিদ ভেঙেছিল। এর প্রতিক্রিয়া হিসেবে বাংলাদেশে তখন হিন্দুদের ৩৬০০ মন্দির ভাঙা হয়েছিল।
১৯৯২-এর সাম্প্রদায়িক সন্ত্রাসের ঘটনা জানবার জন্য সবচেয়ে ক্ষতিগ্রস্ত এলাকা ভোলায় গিয়েছিলাম। তখন একজন আতঙ্কগ্রস্ত বৃদ্ধা প্রশ্ন করেছিলেন― ‘বাবা, ওরা আমাদের কেন মারছে? আমরা তো রামের ভক্ত নই, আমরা কৃষ্ণের ভক্ত!’ এই অসহায় বৃদ্ধা ধরে নিয়েছিলেন ভারতে রামের ভক্তরা বাবরী মসজিদ ভেঙেছে, অতএব বাংলাদেশে রামের পূজারীদের মারা যেতে পারে। তাঁর বিষ্ময়― তিনি তো কৃষ্ণের পূজারী!
এর শতগুণ সাম্প্রদায়িক সন্ত্রাস দেখেছি ২০০১ সালের ১ অক্টোবরে অনুষ্ঠিত ৮ম জাতীয় সংসদ নির্বাচনকে কেন্দ্র করে। ২০০২ সালে ভারতের গুজরাটে মুসলিম নিধনের ক্ষেত্র তৈরি করেছে ২০০১-এ বাংলাদেশে হিন্দুনিধন। ভারত, বাংলাদেশ ও পাকিস্তানে সকল ধর্মীয় মৌলবাদী ও সাম্প্রদায়িক শক্তির উদ্দেশ্য ও লক্ষ্য অভিন্ন। ভারতে এবার নরেন্দ্র মোদী ক্ষমতায় আসবেন এই আশায় বাংলাদেশের জামায়াতি এবং তাদের দোসররা সাম্প্রদায়িকতার ছুরিতে শান দিচ্ছে। যদিও এই মে মাসের প্রথম সপ্তাহে ঢাকায় অনুষ্ঠিত দুটো আন্তর্জাতিক সম্মেলনে সাংবাদিক কূলদীপ নায়ার সহ অন্যান্য ভারতীয় রাজনীতিবিদ, বুদ্ধিজীবী ও গণমাধ্যমকর্মীরা এই বলে বাংলাদেশকে আশ্বস্ত করেছেন, মোদী ক্ষমতায় এলেও বাংলাদেশের সঙ্গে ভারতের বন্ধুত্বপূর্ণ সম্পর্কে কোনও পরিবর্তন হবে না এবং অবৈধ অভিবাসী বলে ভারত থেকে বাংলাদেশীদের বিতাড়নও সম্ভব হবে না।
গত পাঁচ মাসে ভারত, নেপাল, তুরস্ক, ইংল্যান্ড, সুইডেন ও সুইজারল্যান্ডে বাংলাদেশের মানবাধিকার পরিস্থিতি এবং উপমহাদেশের সাম্প্রদায়িক পরিস্থিতি সম্পর্কে ১২টি সেমিনার ও সম্মেলনে অংশগ্রহণ করেছি। দুটি কথা সর্বত্র বলেছি― ১) আজকের বিশ্বে মানবাধিকার আন্দোলনের প্রধান দাবি হচ্ছে― প্রান্তিক ও সংখ্যালঘু মানুষের নিরাপত্তা ও সমমর্যাদা প্রদান এবং ২) একটি দেশ ও সমাজ কতটা সভ্য সেটি বিচার করবার প্রধান সূচক হচ্ছে― সেই দেশে ও সমাজে ধর্ম-বর্ণ-জাতিসত্তা-ভাষা-লিঙ্গ-বিত্ত নির্বিশেষে সকল মানুষের সমান অধিকার ও মর্যাদা নিশ্চিতকরণ।
নিজ ধর্মের আধিপত্য ও শ্রেষ্ঠত্ব প্রমাণের জন্য অন্য ধর্মের অনুসারীদের হত্যা বা নির্যাতন করবার বিধান কোনও ধর্মেই নেই। ধর্ম মানুষের জন্য, মানুষ ধর্মের জন্য নয়। একজন মানুষ যখন ভুলে যায় ধর্ম-জাতি-বর্ণ-লিঙ্গ-বিত্ত-ভাষাগত পরিচয়ের আগে সে মানুষ তখনই সাম্প্রদায়িকতা চেতনাকে আচ্ছন্ন করে, মানুষ পরিণত হয় অমানুষে।
পাশ্চাত্যে মানবতাবাদীরা ধর্মকে বর্জন করেছেন। পশ্চিমে সেকুলারিজমের সংজ্ঞায় ধর্মের স্থান নেই। প্রাচ্যের সমাজে ধর্মের প্রভাব পাশ্চাত্যের চেয়ে বেশি। তুরস্কে মুস্তফা কামাল আতাতুর্ক ধর্মনিরপেক্ষ রাষ্ট্র গঠন করতে গিয়ে সর্বক্ষেত্রে ধর্ম পরিহার করেছিলেন। বাংলাদেশে বঙ্গবন্ধু শেখ মুজিবুর রহমান ধর্মনিরপেক্ষ রাষ্ট্র গঠনের ঘোষণা দেয়ার সময় ধর্ম পরিহার করেননি। তাঁর ধর্মনিরপেক্ষতার সংজ্ঞায় ধর্মের অবস্থান আছে। তিনি ‘সেকুলারিজম’-এর বাংলা ‘ইহজাগতিকতা’ না করে ‘ধর্মনিরপেক্ষতা’ করেছেন।
আমরা যখন মানবতার কথা বলি তখন ধর্ম বর্জনের কথা বলি না। পৃথিবীতে আস্তিক যেমন আছে, তেমনি নাস্তিকের সংখ্যাও কম নয়। বেদ, তালমুদ, বাইবেল, কোরাণ, ত্রিপিটক, অগম, গ্রন্থসাহেব, জেন্দা আবেস্তা, কিতাবই আকদাস-এর অনুসারী হিন্দু, মুসলিম, বৌদ্ধ, খৃস্টান, ইহুদি, জৈন, পার্শি, শিখ, বাহাইরা এই উপমহাদেশে আছে এবং থাকবে। সব ধর্মেই মানব প্রজাতির শ্রেষ্ঠত্বের কথা বলা হয়েছে। বেদ বা উপনিষদে যেমন বলা হয়নি হিন্দুরাই শ্রেষ্ঠ মানুষ, কোরাণ হাদিসেও বলা হয়নি মুসলমানরা শ্রেষ্ঠ। অথচ ধর্মের রাজনৈতিক ব্যবহারকারীরা নিজেদের শ্রেষ্ঠত্ব প্রমাণ করতে চেয়েছেন অন্য ধর্মাবলম্বীদের হত্যা করে, প্রকৃত ধর্মপ্রচারকরা যা করেননি।
মৌলবাদী ও সাম্প্রদায়িক দলের নেতারা একটি ভয়ঙ্কর সত্য স্বীকার করতে চান না। সংখ্যাগুরুর সুযোগ নিয়ে তারা যখন নিজেদের দেশে সংখ্যালঘুর উপর হামলা করেন, তার প্রতিক্রিয়া হিসেবে প্রতিবেশী দেশে তাদের স্বধর্মীরা আরও ভয়াবহ হামলার শিকার হন। তারা প্রকৃত ধার্মিক হলে আমরা আশা করব অন্য দেশে স্বধর্মীদের রক্ষার জন্য হলেও নিজ দেশে অন্য ধর্মের মানুষদের নিরাপত্তার পাশাপাশি সমান অধিকার ও মর্যাদা নিশ্চিত করবেন। রাষ্ট্র যতক্ষণ পর্যন্ত ধর্মনিরপেক্ষ না হবে, ধর্ম নির্বিশেষে মানুষ যতক্ষণ পর্যন্ত অন্য মানুষের প্রতি সহনশীল, সহমর্মী ও সংবেদনশীল না হবে ততক্ষণ পর্যন্ত মানবতার এই বিপর্যয় রোধ করা যাবে না।
১২ মে ২০১৪

