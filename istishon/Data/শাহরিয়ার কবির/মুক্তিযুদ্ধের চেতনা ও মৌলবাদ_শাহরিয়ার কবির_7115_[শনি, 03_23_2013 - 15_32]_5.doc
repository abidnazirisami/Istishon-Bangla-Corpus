মুক্তিযুদ্ধের চেতনা ও মৌলবাদ


‘৭১ এর মুক্তিযুদ্ধে অবিস্মরনীয় বিজয়ের এক বছরেরও কম সময়ে স্বাধীন সার্বভৌম বাংলাদেশের স্থপতিরা সদ্যজাত রাষ্ট্রের জন্য যে সংবিধান প্রণয়ন করেছিলেন তা ছিল অনন্যসাধারণ এক রাষ্ট্রীয় দলিল। এই সংবিধানে গণপ্রজাতন্ত্রী বাংলাদেশের চার মূলনীতি হিসেবে গৃহীত হয়েছিল- 
গণতন্ত্র
সমাজতন্ত্র 
জাতীয়তাবাদ ও 
ধর্মনিরপেক্ষতা 
শতকরা ৮৫ ভাগ মুসলমান অধ্যুষিত এবং অর্থনৈতিক ভাবে পেছনের সারির একটি দেশ চার রাষ্ট্রীয় মূলনীতির ভেতর ‘ধর্মনিরপেক্ষতা’কে অন্যতম নীতি হিসেবে গ্রহণ করেছিল। যদিও বাঙালি জাতিয়তাবাদ চরিত্রগতভাবে ধর্মনিরপেক্ষ,তারপরও রাষ্ট্র ও রাজনীতিকে ধর্ম থেকে পৃথক রাখার জন্য আমাদের সংবিধানপ্রণেতারা ধর্মনিরপেক্ষ রাষ্ট্রের কথা বলেছেন। একই সঙ্গে ধর্ম নিরপেক্ষতার রক্ষাকবচ হিসেবে সাংবিধানিকভাবে ধর্মের নামে রাজনীতি নিষিদ্ধ করা হয়েছিল ‘৭২-এর সংবিধানে।
এ বিষয়ে আমি এর আগেও লিখেছি, ‘বাংলাদেশে সেক্যুলারিজমের ধারণা পশ্চিমের চেয়ে বহুলাংশে স্বতন্ত্র। বাংলাদেশে এবং ভারতেও সেক্যুলারিজম বলতে বোঝায় রাষ্ট্র ও ধর্মের বিচ্ছিন্নতা (Separation of state from religion), ধর্মের সঙ্গে ব্যক্তির বিচ্ছিন্নতা নয়। ১৯৭২ সালে স্বাধীন বাঙালি জাতির পিতা বঙ্গবন্ধু শেখ মুজিবুর রহমান ধর্মনিরপেক্ষতাকে রাষ্টের মূলনীতি হিসেবে গ্রহণের যৌক্তিকতা ব্যাখ্যা করতে গিয়ে বলেছেন-- “ধর্মনিরপেক্ষতা মানে ধর্মহীনতা নয়। তাতে বাংলার সাড়ে সাত কোটি মানুষের ধর্ম-কর্ম করার অধিকার নিশ্চিত করা হয়েছে। আমরা আইন করে ধর্মকে নিষিদ্ধ করতে চাই না এবং করব না। মুসলমানরা তাদের ধর্ম পালন করবে। তাদের বাধা দেওয়ার ক্ষমতা এই রাষ্ট্রের নাই। হিন্দুরা তাদের ধর্ম পালন করবে, কারো বাধা দেওয়ার মত ক্ষমতা নাই। বৌদ্ধরা তাদের ধর্ম পালন করবে, খৃষ্টানরা তাদের ধর্ম পালন করবে। তাদের বাধা দিতে পারবে না। আমাদের শুধু আপত্তি হলো, ধর্মকে কেউ রাজনৈতিক অস্ত্র হিসেবে ব্যবহার করতে পারবে না। ২৫ বছর আমরা দেখেছি ধর্মের নামে জোচ্চরি, ধর্মের নামে বেঈমানী, ধর্মের নামে অত্যাচার, খুন, ব্যাভিচার বাংলাদেশের মাটিতে চলেছে। ধর্ম অতি পবিত্র জিনিস। পবিত্র ধর্মকে রাজনৈতিক হাতিয়ার হিসেবে ব্যবহার করা চলবে না। যদি কেউ বলে যে ধর্মীয় অধিকার খর্ব করা হয়েছে- আমি বলব, ধর্মীয় অধিকার খর্ব করা হয়নি। সাড়ে সাত কোটি মানুষের ধর্মীয় অধিকার রক্ষায় ব্যবস্থা করেছি।” (গণপরিষদের ভাষণ, ১২ অক্টোবর ১৯৭২) 
‘ধর্মের রাজনৈতিক ব্যবহার বন্ধ করবার জন্য ‘৭২-এর সংবিধানে ধর্মভিত্তিক রাজনৈতিক দল গঠনের উপর নিষেধাজ্ঞা জারি করা হয়েছিল যা সমাজতান্ত্রিক শিবিরের বাইরে কোন সেক্যুলার গণতান্ত্রিক দেশে সম্ভব হয়নি। এই সংবিধান কার্যকর থাকলে বাংলাদেশে বর্তমান ধর্মের নামে রাজনৈতিক ভ্রষ্টাচার ও জঙ্গী মৌলবাদের জেহাদী উন্মাদনা দেখতে হতো না। 
“৭২-এর সংবিধানে সেক্যুলারিজমকে রাষ্ট্রের অন্যতম মূলনীতি হিসেবে গ্রহণের পর এটি দুই ধরনের সমালোচনার শিকার হয়। এক পক্ষ হচ্ছে সাম্প্রদায়িক ও মৌলবাদী গোষ্ঠী, যারা ইসলামকে মনে করে পরিপূর্ণ জীবনবিধান, যা রাষ্ট্র-রাজনীতি-অর্থনীতি-সমাজ-সংস্কৃতি সব কিছু তাদের ব্যাখ্যা ও বিধান অনুযায়ী নিয়ন্ত্রন করবে। অপরপক্ষ হচ্ছে সমাজতন্ত্রী ও কমিউনিস্টরা, যারা পশ্চিমের প্রভাবে ধর্মকে ব্যক্তি ও সমাজজীবন থেকে নির্বাসনের পক্ষে। মৌলবাদীরা বঙ্গবন্ধুর ধর্মনিরপেক্ষতার ধারণাকে আক্রমণ করেছে এই বলে যে- ধর্মনিরপেক্ষতার অর্থ হচ্ছে নাস্তিকতা, রাষ্ট্র ধর্মনিরপেক্ষ হলে মানুষের ধর্মপালন ও প্রচারের স্বাধীনতা থাকবে না। মৌলবাদী নয়, এমন দক্ষিণপন্থী বুদ্ধিজীবীদের সমালোচনা ছিল- ‘৭২-এর সংবিধানপ্রণেতারা ধর্মনিরপেক্ষতাকে সংবিধানে ঢুকিয়ে মানুষের ধর্মীয় অনুভূতি ও ধর্মের প্রতি অনুরাগের বিষয়টি উপেক্ষা করেছেন। শতকরা ৮৫% মুসলমানের দেশে ধর্মনিরপেক্ষতা গ্রহণযোগ্যতা হতে পারে না। 
‘বঙ্গবন্ধু ও তার সহযোগী যারা ‘৭২-এর সংবিধান প্রণয়ন করেছেন তাঁরা ধর্মকে রাষ্ট্র ও রাজনীতি থেকে পৃথক করার কথা বললেও ব্যক্তিজীবনে ধর্মবিশ্বাসী ছিলেন। ধর্মনিরপেক্ষতার ব্যাখ্যা করতে গিয়ে বার বার তাদের বলতে হয়েছে- ধর্মনিরপেক্ষতার অর্থ ধর্মহীনতা নয়। (যুদ্ধাপরাধের বিচার: নুরেমবার্গ থেকে ঢাকা, চারুলিপি, ফেব্রুয়ারী ২০১৩) 
‘৭১-এর মুক্তিযুদ্ধকে পাকিস্তানি হানাদার বাহিনী এবং তাদের এ দেশীয় প্রধান সহযোগী জামায়াতে ইসলামী যে কারণে ইসলামের প্রতিপক্ষ হিসেবে ঘোষণা করেছিল একই কারণে ‘৭২- এর সংবিধানও তাদের কাছে ছিল ইসলামের প্রতিপক্ষ। সম্প্রতি যুদ্ধাপরাধীদের বিচারের জন্য গঠিত ‘আন্তর্জাতিক অপরাধ ট্রাইব্যুনালে’ জামায়াতের নায়েবে আমীর দেলোয়ার হোসেন সাঈদীকে ’৭১-এ সংঘটিত গণহত্যা ও মানবতার বিরুদ্ধে অপরাধের দায়ে মৃত্যুদন্ড প্রদান করা হয়েছে। সাঈদীর বিভিন্ন ওয়াজে কীভাবে রাষ্ট্রের চার মূলনীতিকে ইসলামের প্রতিপক্ষ বানিয়ে এর প্রতি বিষোদগার করা হয়েছে, কীভাবে অন্যান্য ধর্ম এবং অমুসলিম নাগরিকদের বিরুদ্ধে কদর্য সাম্প্রদায়িক বক্তব্য প্রদান করা হয়েছে- কিছু নমুনা দেয়া হয়েছে আমার প্রামাণ্যচিত্র ‘জিহাদের প্রতিকৃতি’তে।
’৭১-এর মুক্তিযুদ্ধ এবং মুক্তিযুদ্ধের চেতনা পাকিস্তান রাষ্ট্রের জন্মকে অবৈধতা প্রদানের পাশাপাশি এর দর্শনকে বাংলাদেশের মাটিতে যেভাব সমাধিস্থ করেছে, পাকিস্তানি শাসকরা এবং তাদের এদেশীয় তল্পীবাহকরা কখনো তা মেনে নেয়নি। এ কারণেই তারা ১৯৭৫- জাতির পিতা বঙ্গবন্ধু শেখ মুজিবুর রহমান এবং মুক্তিযুদ্ধে নেতৃত্বপ্রদানকারী চার শীর্ষ নেতাকে নৃশংসভাবে হত্যা করেছে। ’৭২-এর সংবিধানপ্রনেতাদের হত্যা না করলে ৩০ লক্ষ শহীদের রক্তে লেখা সংবিধান থেকে মুক্তিযুদ্ধের ইতিহাস ও চেতনা মুছে ফেলা সম্ভব হত না। বঙ্গবন্ধুর হত্যার পর বিএনপির প্রতিষ্ঠাতা জেনারেল জিয়াউর রহমান ৫ম সংশোধনীর দ্বারা সংবিধান থেকে ধর্মনিরপেক্ষতা, ‘বাঙালি জাতীয়তাবাদ’ ও সমাজতন্ত্র মুছে ফেলে শুরুতে ‘বিসমিল্লাহ’ এবং মুখবন্ধে ‘সর্বশক্তিমান আল্লাহ-র উপর পূর্ণ বিশ্বাস....’ ইত্যাদি সংযোজন করে বাংলাদেশকে পাকিস্তান বানাবার উদ্যোগ নিয়েছিলেন। এর ধারাবাহিকতায় জেনারেল এরশাদ সংবিধানের ৮ম সংশোধনীর মাধ্যমে ইসলামকে রাষ্ট্রধর্ম ঘোষনা করলেন।
শেখ হাসিনার নেতৃত্বাধীন মহাজোট সরকার পঞ্চদশ সংশোধনীর মাধ্যমে মূল সংবিধানের চার মূলনীতি পুনঃসংযোজন করলেও জেনারেল জিয়ার ‘বিসমিল্লাহ...’ এবং জেনারল এরশাদের ‘রাষ্ট্রধর্ম ইসলাম’ রেখে দিয়ে এটিকে স্ববিরোধী এক সংবিধানে পরিণত করেছ। ‘রাষ্ট্রধর্ম ইসলাম’ সম্পূর্ণভাবে ধর্মনিরপেক্ষতার পরিপন্থী। জেনারেল জিয়া ও জেনারেল এরশাদ সম্পূর্ণ রাজনৈতিক মতলবে ইসলামের নামে বাংলাদেশের সংবিধানে সাম্প্রদায়িকতা প্রবর্তন করেছেন। এ বিষয়ে তখন আমি লিখেছিলাম- ‘ইসলামের ইতিহাস ও মহানবী (সঃ) র শিক্ষার আলোকে যদি দেখি- সংবিধানে ‘রাষ্ট্রধর্ম ইসলাম’ রাখা ইসলামী দৃষ্টিকোণ থকেও অপ্রয়োজনীয়। বাংলাদেশে জামায়াতে ইসলামী এবং তাদের স্বগোত্রীয় মৌলবাদী দলগুলো দাবি করে কোরআণ নাকি তাদের সংবিধান। তারা মানবরচিত সংবিধান, আইন-আদালত মানে না। তাদের এই বক্তব্য থেকেই এটা স্পষ্ট হয়ে যায় ইসলামের তকমাধারী ধর্মভিত্তিক রাজনৈতিক দলগুলোর ধর্ম নিয়ে বৈশ্যবৃত্তির স্বরুপ। যে কোন ধার্মিক মুসলমান বিশ্বাস করেন কোরআণ আল্লাহর কালাম, কোরআণের একটিও হরফও বদলানো যায় না। সংবিধান হচ্ছে মানুষের শাসিত রাষ্ট্র পরিচালনার দর্শন ও নিয়ম কানুন। সংবিধান হচ্ছে রাষ্ট্রের কান্ডারিদের সঙ্গে জনগণের চুক্তিবিশেষ যা প্রয়োজন ও নিয়ম অনুযায়ী সংশোধন ও পরিবর্তন করা যায়।
‘বিশ্বে প্রথম মুসলিম রাষ্ট্র মদিনার সংবিধান রচনা করেছিলেন স্বয়ং মহানবী (সঃ)। তিনি চাইলে কোরাণকে মদিনার সংবিধান হিসেবে চালু করতে পারতেন, ইসলামকে মদিনার রাষ্ট্রধর্ম হিসেবে ঘোষণা দিতে পারতেন। মহানবী (সঃ) তেমন কিছু করেননি বরং তাঁর সংবিধানে মদিনার মুসলিম ও অমুসলিম নাগরিকদের সমান অধিকার দেয়া হয়েছে, রাষ্ট্রকে কারও ধর্মের বিষয়ে হস্তক্ষেপের সুযোগ দেয়া হয়নি এবং অমুসলিমদের নিজ নিজ ধর্ম পালনের স্বাধীনতা নিশ্চিত করা হয়েছে। যে কারণে ৬২২ সাল মহানবী (সঃ) কর্তৃক প্রণীত মদিনার সংবিধানকে গণ্য করা হয় বিশ্বের প্রথম ধর্মনিরপেক্ষ সংবিধান হিসাবে।
‘ধার্মিক মুসলমানরা বিভিন্ন ইমামের বিধান মেনে চলেন। মুসলমানরা যে চার ইমামকে অনুসরণ করেন তাঁরা হচ্ছেন- 
১) ইমাম মালিক, 
২) ইমাম আল শাফি, 
৩) ইমাম আবু হানিফা ও 
৪) ইমাম আহমেদ ইবনে হাম্বল
অধিকাংশ সুন্নি মুসলমান ইমাম আবু হানিফার অনুসারী, যাদের বলা হয় হানাফি। মওদুদিবাদী জামায়াতিরা তথা ওহাবিরা নিজেদের হানাফি বলে দাবি করলেও অনুসরন করে ইমাম হাম্বলের বিধান। চার ইমামের ভেতরে সবচেয়ে রক্ষণশীল হচ্ছেন ইমাম আহমদ ইবনে হাম্বল, যিনি জেহাদক প্রত্যেক মুসলমানদের জন্য ফরজ করেছেন। কোরাণের উৎসের ব্যাখ্যা নিয়ে বাগদাদের খলিফা মামুনের সঙ্গে তাঁর মতপার্থক্য চরম আকার ধারণ করলে ইমাম আহমদ ইবনে হাম্বল বলছিলেন, খলিফা যেন রাজ্য শাসন ও রাজনীতির মধ্যে নিজের কার্যক্রম সীমাবদ্ধ রাখেন, ধর্মের বিষয়ে যেন নাক না গলান; কারণ ধর্মের ব্যাখ্যা দেয়ার এখতিয়ার ইমামের, খলিফার নয়। ইমাম আহমদ ইবনে হাম্বলের এই বক্তব্যের সারকথা হচ্ছে রাজনীতি থাকবে রাজনীতির জায়গায়, ধর্ম থাকবে ধর্মের জায়গায়। জামায়াতি ও ওহাবিদের মোনাফেকি হচ্ছে- দরকারমতো তারা হানাফি হবে, আবার তাদের দরকার হল হাম্বলি হবে, সম্পূর্ণ রাজনৈতিক মতলবে ধর্মের সঙ্গে রাজনীতির খিচুড়ি পাকিয়ে শান্তির ধর্ম ইসলামকে কলুষিত করবে এবং ধর্ম সম্পর্কে অজ্ঞ ধর্মভীরু মানুষদের তা গেলাবে।
‘মওদুদিবাদী, ওহাবিবাদীরা ক্ষমতায় যাওয়ার জন্য, নিজস্ব রাজনৈতিক মতবাদ প্রচারের জন্য দেশে দেশে ধর্মকে বর্ম হিসেবে ব্যবহার করেছে। দূর্ভাগ্যের বিষয় হচ্ছে- তাদের কৌশল যখন ধর্মনিরপেক্ষ ও গণতন্ত্রে বিশ্বাসী রাজনৈতিক দল অনুসরন করে। ইসলামের ব্যাখ্যা নিয়ে আমিনীদের সঙ্গে নিজামীদের গুরুতর মতপার্থক্য রয়েছে। কিন্তু যখনই ক্ষমতার মুলো নাকের ডগায় ঝোলে তখনই তারা আদর্শগত যাবতীয় বিরোধ ভুলে গিয়ে মূলোয় দাঁত বসাবার জন্য মরিয়া হয়ে উঠে।’ (পঞ্চদশ সংশোধনীর আলোকে বাংলাদেশের সংবিধান, একাত্তরের ঘাতক দালাল নির্মূল কমিটি, নভেম্বর ২০১১)
বাংলাদেশের আমজনতাকে শাসকরা সাম্প্রদায়িক ও মৌলবাদী মনে করলেও ইতিহাসে বার বার দেখেছি এদেশের মাটিতে মৌলবাদ কখনো শেকড় গাঁড়তে পারেনি। ধর্মের নামে হত্যা, ধর্ষণ, নির্যাতন ও ধ্বংসযজ্ঞের মতো মৌলবাদী-সাম্প্রদায়িক তান্ডব আমরা ’৭১-এ দেখেছি, আবার দেখেছি ২০০১ থেকে ২০০৬-এ বিএনপি-জামায়াত জোটের শাসনামলে। সম্প্রতি যুদ্ধাপরাধীদের বিচার বানচালের জন্য জামায়াত-বিএনপি একই কৌশল অবলম্বন করেছে। এবার আমাদের ভরসা হচ্ছে শাহবাগের তরুণ প্রজন্মের মহাজাগরণ, যারা নিজেদের দাবি করেছে- শহীদ জননী জাহানারা ইমামের আন্দোলনের সন্তান। একুশ বছর আগে জাহানারা ইমাম যুদ্ধাপরাধীদের বিচার এবং তাদের মৌলবাদী সাম্প্রদায়িক রাজনীতি নিষিদ্ধকরণের দাবীতে যে নাগরিক আন্দোলনের সূচনা করেছিলেন মুক্তিযুদ্ধের চেতনায় দীপ্ত শাহবাগের মহাজাগরনের নায়করা তার নেতৃত্ব নিজেদের কাঁধে তুলে নিয়েছেন। ছাত্র-জনতার এই মহাজাগরণ ঢাকার শাহবাগের চত্বর থেকে ছড়িয়ে পড়েছে দেশের প্রত্যন্ত অঞ্চল। মৌলবাদীদের সঙ্গে কন্ঠ মিলিয়ে জামায়াত-বিএনপি যত বেশী প্রজন্ম চত্বরের তরুণদের ‘শাহবাগী নাস্তিক’, ‘মুরতাদ’, ‘কাফের’, ফতোয়া দিয়ে হত্যার হুমকি দিচ্ছ,ততই তারা সাধারণ মানুষের ঘৃণা কুড়োচ্ছে।
শাহবাগের গণজাগরণের নেতারা বার বার বলেছেন তাদের আন্দোলন ইসলাম বা কোনও ধর্মের বিরুদ্ধে নয়। তাঁরা শ্লোগান দিচ্ছেন- ‘ধর্ম যার যার, রাষ্ট্র সবার’। তারপরও তাদের বিরুদ্ধে চরম উস্কানিমূলক বক্তব্য প্রদান ও ফতোয়া অব্যাহত রয়েছে। সকল উস্কানি সত্ত্বেও তারা যুদ্ধাপরাধী ও মৌলবাদীদের বিরুদ্ধে অহিংস, অসহযোগ আন্দোলনের কথা বলছেন। তাদের চারপাশে মৌলবাদী হিংস্র শ্বাপদরা যেভাবে উন্মত্ত সন্ত্রাসী তান্ডব চালাচ্ছে, যেভাবে তারা রাষ্ট্রের ভিত্তিমুলে আঘাত করছে- সরকারের গান্ধীবাদী হওয়ার কোনও সুযোগ নেই। বঙ্গবন্ধু শিখিয়েছেন অহিংস ও অসহযোগ আন্দোলনকে কীভাবে রুপান্তরিত করতে হয় সশস্ত্র প্রতিরোধ যুদ্ধে।
এবারের যুদ্ধ বাংলাদেশকে মৌলবাদ ও সাম্প্রদায়িকতার করাল থাবা থেকে মুক্ত করবার জন্য। অতীতে আমরা জয়ী হয়েছি, আগামীতে আমরাই জয়ী হব। এই জয় ইতিহাস নির্ধারিত। মৌলবাদ জয়ী হলে সভ্যতার অগ্রযাত্রা রুদ্ধ হবে। মৌলবাদের বিরুদ্ধে কঠোর পদক্ষেপ গ্রহণে সরকার যত কালক্ষেপন করবে হত্যা ও ধ্বংসের পরিমাণ তত বৃদ্ধি পাবে। জামায়াতে ইসলামীসহ সকল মৌলবাদী সাম্প্রদায়িক রাজনীতি নিষিদ্ধ না করলে মুক্তিযুদ্ধের চেতনায় কখনও বাংলাদেশ গড়া যাবে না। শাহবাগের তরুণরা রাষ্ট্রকেও স্মরণ করিয়ে দিয়েছে ত্রিশ লক্ষ শহীদের রক্তের ঋণের দায়। গণহত্যাকারীদের রাজনীতি বহাল রেখে শুধু ব্যক্তির বিচার করলেই এ দায় থেকে মুক্ত হওয়া যাবে না।
ঢাকা
২৩ মার্চ ২০১৩

