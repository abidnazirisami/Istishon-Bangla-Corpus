শালিকেরা ভালো থাক


ঘাসফুলেরা এখানে অচেনা পথিক
প্রতি বাঁকেই দেখি আমি যাই না যেদিক
কেবলই ওরা উঁকি দেয় ঘাসের আড়ালে
কাদামাখা পথের পাশে যেখানে
কখনও একাকী, কখনও বা দলবেঁধে
ভাগ্যের প্রতীকরূপী শালিকেরা খেলে।
শালিকের সাথে তো আমার জন্মান্তরের সখ্যতা!
মনখারাপের দিনগুলোতে
তার গভীর কালো চোখে
সে বুঝতে চেষ্টা করে, চিনতে চায় আমার
মনের কোণে লুকোনো ব্যথাটা।
এখানে আজ কেউ নেই আমার চারধারে
যেনো হঠাত্‍
জেগে উঠেছি শতবছরের দীর্ঘ এক ঘুম থেকে
বুকে শালিকছানার জন্য অদ্ভুত এক মায়া নিয়ে।

