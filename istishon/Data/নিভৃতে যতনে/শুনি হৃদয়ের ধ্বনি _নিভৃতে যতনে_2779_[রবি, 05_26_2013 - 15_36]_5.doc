শুনি হৃদয়ের ধ্বনি 


 অনেকটা পার হয়েছে সময়
রেসের ঘোড়ার মতোন দৌড়ে চলে
এবার একটু স্থিতি চাই
শুনে দেখি না হৃদয়টা কী বলে!
অনেকদিন কেটে গেছে বৃথাই
করেছি চোখকানবুঁজে চলাচল;
এবার কিছু তো সৃষ্টি করা চাই,
সৃজনের মাঝেই হবো আমি চঞ্চল।
অনেক ভোর দেখেছি জলভরা চোখেই
রাতগুলো ফুরিয়েছে চাপা কান্নায়;
এবার তো এক চিলতে হাসি চাই
তপ্ত দিনের পরে শীতল শরীর যেনো বর্ষায়।
দূরের আকাশটা ছোঁবার আশায়
পেরিয়ে গেছি অনেক ছায়াপথ;
এবার একটা সত্যিকারের পথ চাই
সে পথের পানেই চলুক মনের নতুন রথ।

