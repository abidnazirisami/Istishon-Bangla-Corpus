কারণ তারা রূপবতী 


[ভুমিকাঃ এই কবিতাটা কাদের জন্য? এক কথায় নারী-পুরুষ সবার জন্যই। তবে যারা আমার মতো সমাজের সংজ্ঞায় তথাকথিত 'রুপবতী' নন, তাদের জন্য বিশেষভাবে উৎসর্গীকৃত। ]
দিনের সমাপ্তির মতন অপেক্ষারও শেষ আসে,
মনমরা নির্বাক কান্না ঘুরে বেড়ায় কেবল বাতাসে;
বড়ো সহজাত সে কান্নার সুর বোঝে না সবাই,
সে বেদনা জগতের সব সুখী মানুষের চোখ এড়ায়।
নীরবে নিভৃতে কেঁদে চলে সে অব্যক্ত হাহাকার
নিঃশব্দ চিৎকার শুধু ভেসে আসে বাঁধ ভাঙার। 
তোমরা দেখো না-
কুরুপা নারীর চোখেও রয় সুগভীর ভালোবাসা।
পোড়াকপালি সে; কেউই বোঝে না তার মনের ভাষা।
সুন্দর? সেতো কেবলই ফর্সা ত্বক!
মনের সৌন্দর্য বলে কিছু নেই এ জগতে,
লোকের মুখের সান্ত্বনা, জানি সবই রূপক।
শ্যামলাকে কেউই চায় না বুকে জড়াতে। 
রূপের আগুনে ঝলসানো যায় বোকা পুরুষকে,
জগত ঘোরানো যায় দড়িটি বেঁধে তার নাকে।
মিথ্যে বলুক, হিংসে করুক, করুক নাহয় প্রতারণা-
সবই হেরে যাবে ঐ আগুনরূপের কাছে,
অন্তরের কালিমা তো আর জগত দেখবে না!
সুন্দরীর সে বিষাক্ত হৃদয়ের খবর রাখবে না কেউ,
ঠিক জড়িয়ে পড়বে তার নগ্নরূপের নাগপাশে। 

