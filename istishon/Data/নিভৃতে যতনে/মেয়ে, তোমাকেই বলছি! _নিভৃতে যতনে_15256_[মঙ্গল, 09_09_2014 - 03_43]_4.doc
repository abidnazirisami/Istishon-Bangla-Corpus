মেয়ে, তোমাকেই বলছি! 


মাঝে মাঝে মনে হয়- কতোই না ভালো হতো... যদি আমার ভেতরের রিয়েলাইজেশনগুলোকে উঠতি বয়সী সব মেয়েদেরকে জানিয়ে দিতে পারতাম! ইচ্ছে করে তাদের সবার কানে কানে গিয়ে বলে আসি- মেয়ে, এই যে দুনিয়াটা দেখছো, এইই কিন্তু সবটা নয়! পৃথিবীর পথটা, জীবনের রাস্তাটা আদতে অতোটা সেক্সি নয়, ঠিক যতটা তোমার কাছে এই সময়ে মনে হচ্ছে। হয়তো তোমার কোমল ত্বক রয়েছে এখন, চামড়াটা টকটকে ফর্সা! সাথে রেশমের মতো ঝলমলে একঢাল চুল... ঠোঁটের কোণে দুষ্টুমি হাসি দিয়ে দাঁড়িয়ে তুমি... হালের ডিএসএলআর দিয়ে চিত্রগ্রাহকেরা তুলে চলেছে তোমার অসংখ্য ছবি... সংখ্যায় এতোই বেশি যে প্রতিদিন ফেসবুকে সেগুলো প্রোফাইল পিকচার দিয়ে শেষ করেই উঠতে পারবে না তুমি! মনে মনে দারুণ এক অনুভূতি তোমার! একের পর এক কমেন্ট আসে- 'লুকিং হট!', 'ওহ সেক্সি বেবি!' আর সাথে সাথে ক্রাশ খায় ছেলেরা! 'এই তো তারুণ্য!' -তোমার মনে হয়। কিন্তু মেয়ে, একবারও কি ভেবে দেখেছো এইসব কমেন্টের পেছনে তাদের কী মনোভাব রয়েছে? বা এটা কি ভেবেছো কোনোদিন যে আরও দশ বছর পরে, যখন তোমার চেহারায় এতোটা ঝলমলে ভাব থাকবে না তখনকার কথা? 
মেয়ে, একবার ভাবো- এই পৃথিবীতে কি তুমি এসেছো শুধুই ফেসবুকে ছবি আপলোড করার উদ্দেশ্য নিয়ে? নাকি তোমার আরও বড়ো, আরও সৃষ্টিশীল কিছু করার ক্ষমতা আছে? 
যে সময়ে তুমি অসাধারণ সব কবিতা লিখে বাহবা কুড়াতে পারতে, সেই সময়টা তুমি কাটিয়ে দিচ্ছো মোহজালগ্রস্ত হয়ে। যে বয়সটাতে তোমার হাজার হাজার বই (অবশ্যই পাঠ্যবই বাদে) গোগ্রাসে পড়ে ফেলা উচিত, তৈরি করা উচিত তোমার নিজস্ব জীবনদর্শন- ঠিক সেই বয়সে তুমি জিরো সাইজ নিয়ে মেতে রয়েছো! নাওয়া-খাওয়া বাদ দিয়ে ধ্যান করছো কীভাবে ক্যাটরিনার মতো ফিগার পাওয়া যায়! কিন্তু কেন? কার জন্য? ছেলেদের জন্য তো? আচ্ছা বেশ, ধরে নিলাম এইসব ক্রাশ-খাওয়া ছেলেদের মধ্য থেকেই একজনকে তুমি 'হ্যাঁ' বলে দিলে, হয়ে গেল তোমাদের 'রিলেশন'। ধরে নিলাম সেটা খুব ভালভাবে চলতেও থাকলো। একসময় তোমাদের বিয়ে হল, সন্তান এল... এরপর?? বয়সটা ৩৫ পেরিয়ে গেল। মেয়ে, তুমি কি এবার খেয়াল করেছো? লাইকের সংখ্যায় যে ধীরে ধীরে ভাটা পড়ে চলেছে...! কারণ তোমার আর সেই জৌলুশ নেই! বিবাহিত, এক বা দুই সন্তানের জননীর প্রতি কোন পুরুষেরই বা অতো আকর্ষণ থাকে! একটু চোখ বুলালেই দেখতে পাবে যারা তোমার ১৭-১৮ বছরের ছবিতে কমেন্টের ফোয়ারা ছোটাত, তারা কিন্তু এখনও আরেকজন অষ্টাদশীর ছবিতেই ঘুরঘুর করছে! কেবল তুমি আর সেই জায়গাটায় নেই! তোমাকে তারা ঘোষণা করেছে পরিত্যক্তা হিসেবে। 
তাইই বলছি মেয়ে! রূপ বা যৌবন হচ্ছে জীবনের খুবই ক্ষণস্থায়ী একটা অংশ। যেটা জীবনে চিরস্থায়ী সেটা হল তোমার স্কিল বা দক্ষতা। তুমি কবিতা ভালোবাসো না? বেশ তো, গলা খুলে একটা গান গেয়ে নাও। এমনভাবে গাও যাতে তোমার নিজের ভালো লাগে। যে সময়ে তুমি ছবির নিচে কমেন্টের উত্তরে কমেন্ট দিয়ে খেলা করতে, সে সময়টুকুতে তোমার ব্যালকনির গাছে পানি দাও, গাছের পাতাগুলোতে আলতো করে হাত বুলিয়ে দাও। দেখবে, ভালো লাগবে। তুমি লিখতে ভালোবাসো? প্রতিদিন ডায়েরিতে লিখে রাখো তোমার মনে কথাগুলো।
যে টাকা দিয়ে তুমি ডজনখানেক নেলপলিশ কিনে আনতে, সে টাকাটা দিয়ে একটা পথশিশুকে স্কুলড্রেস কিনে দাও। মেয়ে হয়েছো বলেই কি ক্যাটরিনাকে ফলো করতে হবে?? থ্রি ইডিয়টস-এর আমির খানকেও তো ফলো করা যায়! নাহয় তুমিই শুরু করলে এই নতুন ট্রেনড! 
যে দেশে তুমি বাস করো, তার সম্পরকে ভালো ধারণা আছে তো তোমার, মেয়ে? না থেকে থাকলে ইন্টারনেট থেকে নামিয়ে নাও বাংলাদেশের মুক্তিযুদ্ধের ইতিহাস। একটা দুটো বই পড়লে ধারণা অস্পষ্ট রয়ে যাবে নিশ্চিত, তাই কমপক্ষে ২০ টা বই পড়ো। 
মেয়ে, আমি চাই তুমি প্রমাণ করে দাও- প্রোফাইল পিকচারের হাসিতে ৭/৮শ লাইক থাকাটা স্মার্টনেস না, যা কিছু করলে অন্যের মুখে হাসি ফোটানো যায়- সেটাই আসল স্মার্টনেস! 

