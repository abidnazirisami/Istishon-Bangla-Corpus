প্রতিঘাত 


 আমাকে আঘাত করা অতো সহজ নয়।
জলোচ্ছাসের তীব্র ঝাপটাতেও
আমি টিকে থাকতে পারি;
হয়তো বিধ্বস্ত হই,
বিন্যস্ত চুলগুলো এলোমেলো হয়ে যায়-
কিন্তু নতুন সূর্যের আগমনের সাথে সাথে
জেনো আবারও হেসে উঠি প্রাণখুলে।
টেবিলের ড্রয়ারে রাখা একটা কাল্পনিক ছোট্ট শিশি
তাতে ভরে রেখেছি আমার অফুরান প্রাণশক্তি।
ঘাসফুলে, চায়ের কাপে, মায়ের নরম হাসিতে,
প্রতিবারে পাই আমি এক নতুন অর্থ খুঁজে;
আর কেউ কি পারবে আমায় এমনি রাখতে বেঁধে?
এভাবেই রোজ এঁকে চলবো আমার ভালোবাসার বলয়
আগুনে পুড়ে পুড়েই তো সোনা খাঁটি হয়!

