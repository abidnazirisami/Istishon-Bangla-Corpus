সবচেয়ে বেশি বরাদ্দ পাচ্ছে শিক্ষা ও প্রযুক্তি খাত


২০১৬-১৭ অর্থবছরের মোট তিন লাখ ৪০ হাজার ৬০৫ কোটি টাকার বাজেট প্রস্তাব করা হয়েছে। এতে রাজস্ব আয়ের লক্ষ্যমাত্রা ২ লাখ ৪২ হাজার ৭৫২ কোটি টাকা। এর মধ্যে জাতীয় রাজস্ব বোর্ডের (এনবিআর) মাধ্যমে কর হিসেবে ২ লাখ ৩ হাজার ১৫২ কোটি টাকা আদায় করা হচ্ছে। এনবিআর বহির্ভূত কর থেকে আসবে ৭ হাজার ২৫০ কোটি টাকা। কর ছাড়া আয় ধরা হয়েছে ৩২ হাজার ৩৫০ কোটি টাকা। বাজেট ঘাটতি ধরা হয়েছে ৯৭ হাজার ৮৫৩ কোটি টাকা। বাজেটে শিক্ষা ও প্রযুক্তি খাতে সবচেয়ে বেশি বরাদ্দ প্রস্তাব করা হয়েছে। এই খাতে ব্যয় বরাদ্দ রাখা হয়েছে ৫২ হাজার ৯১৪ কোটি টাকা, যা মোট বাজেটের ১৫ দশমিক ৫৩ শতাংশ। চলতি অর্থবছরের জন্য ছিল ৩৪ হাজার ৩৭০ কোটি টাকা। নতুন অর্থবছরে বেসরকারি বিনিয়োগ বাড়ছে, প্রবাসী আয় বৃদ্ধি পাচ্ছে, রপ্তানি আয়ে প্রবৃদ্ধি হচ্ছে, মানুষের ভোগ-ব্যয় বাড়ছে, মূল্যস্ফীতি কমছে এবং মূল্য সংযোজন কর (মূসক) আদায় উল্লেখযোগ্য পরিমাণে বৃদ্ধি পাচ্ছে। বর্তমান প্রেক্ষাপটে শিক্ষা এবং প্রযুক্তির কোন বিকল্প নেই। দেশের উন্নয়নের মুল চালিকা শক্তি শিক্ষা এবং পৃথিবীর উন্নত দেশগুলির সাথে তাল মিলাতে গেলে প্রযুক্তিগত দিকটি বেশি অগ্রসর করতে হবে। বর্তমান বাজেটে তারই প্রতিফলন আমরা দেখতে পাই। আমরা স্বাগত জানাই এই বরাদ্দকে।

