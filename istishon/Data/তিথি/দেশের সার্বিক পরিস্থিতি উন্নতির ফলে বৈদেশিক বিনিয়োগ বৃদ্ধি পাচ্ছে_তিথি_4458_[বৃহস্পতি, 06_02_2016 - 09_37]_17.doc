দেশের সার্বিক পরিস্থিতি উন্নতির ফলে বৈদেশিক বিনিয়োগ বৃদ্ধি পাচ্ছে


বর্তমানে দেশের আইনশৃঙ্খলা পরিস্থিতি স্বাভাবিক থাকার কারণে বৈদেশিক বিনিয়োগ বৃদ্ধি পাচ্ছে। দেশ এগিয়ে যাচ্ছে এবং দেশের অর্থনৈতিক ভিত্তি দৃঢ়তর হচ্ছে। সরকারের গৃহীত ব্যবস্থার ফলে দেশে আইনশৃঙ্খলা পরিস্থিতি স্বাভাবিক আছে, মানুষ ন্যায়বিচার পাচ্ছে। ফলশ্রুতিতে শান্তিপূর্ণ ও স্বাভাবিকভাবে দেশী-বিদেশী নাগরিকরা তাদের জীবনযাপন ও ব্যবসা-বাণিজ্য পরিচালনা করছেন। আইনশৃঙ্খলা রক্ষাকারী বাহিনী তৎপর থাকার ফলে দেশে সন্ত্রাসবাদ ও জঙ্গীবাদও নিয়ন্ত্রণ করা সম্ভব হয়েছে। সরকার ২০২১ সালের মধ্যে বাংলাদেশকে একটি ক্ষুধা ও দারিদ্র্যমুক্ত জ্ঞানভিত্তিক ও প্রযুক্তিনির্ভর মধ্যম আয়ের দেশ হিসেবে গড়ে তোলার লক্ষ্যে দীর্ঘমেয়াদী পরিকল্পনা গ্রহণ করেছে। বাংলাদেশকে একটি জ্ঞানভিত্তিক ও প্রযুক্তিনির্ভর মধ্যম আয়ের দেশ হিসেবে গড়ে তোলার লক্ষ্যে উন্নয়নের অগ্রযাত্রায় বর্তমানে দেশে শিক্ষা, তথ্য, যোগাযোগ প্রযুক্তি খাতের উন্নয়নে বহুবিধ পদক্ষেপ গ্রহণ করেছে। সরকার প্রাথমিক শিক্ষা সর্বজনীন, বাধ্যতামূলক, গুণগত মানসম্পন্ন করা এবং এর সম্প্রসারণে প্রাথমিক শিক্ষার ব্যাপক মানোন্নয়নে কাজ করে যাচ্ছে।

