মুস্তাফিজের অর্জন শুধুমাত্র ব্যক্তিগত নয়, বরং পুরো বাংলাদেশেরই অর্জন


আসলেন, খেললেন এবং জিতলেন। বিষয়টা ঠিক এমনই বাংলাদেশি কাটার মাস্টার মুস্তাফিজুর রহমানের ক্ষেত্রে। আইপিএলের নবম আসরে বিরাট কোহলির রয়্যাল চ্যালেঞ্জারস ব্যাঙ্গালুরুকে ৮ রানে পরাজিত করে প্রথমবারের মত আইপিএল শিরোপা নিজেদের করে নিল মুস্তাফিজুরের সানরাইজার্স হায়দ্রাবাদ। ১৬ ম্যাচে ১৭ উইকেট নিয়ে সেরা উইকেট শিকারির তালিকায় পঞ্চমে থেকে টুর্নামেন্ট শেষ করেছেন মুস্তাফিজ। এরই সাথে আইপিএলের সব থেকে মিতব্যয়ী বোলার হিসেবে শীর্ষেই থাকলেন এই পেস বিস্ময়। প্রথমবারের মতো আইপিএলের আসরে খেলতে গিয়ে দুর্দান্ত বৈচিত্রপূর্ণ বোলিং করে সকলকে তাক লাগিয়ে দিয়েছেন বাংলাদেশের এই তরুণ পেসার। দুর্দান্ত পারফর্মেন্সের পুরষ্কার সরূপ ফাইনাল ম্যাচ শেষে আইপিএল নাইনের সেরা উদীয়মান খেলোয়াড় নির্বাচিত হয়েছেন বাংলাদেশের এই তরুণ পেসার। সাথে পেয়েছেন ১০ লক্ষ রুপির চেক ও ক্রেস্ট। মুস্তাফিজের এই অর্জন শুধুমাত্র ব্যক্তিগত নয়, বরং পুরো বাংলাদেশেরই অর্জন।

