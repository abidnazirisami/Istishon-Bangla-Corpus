পৌরাণিক প্রেমাখ্যান


শহরে আজ ব্ল্যাক আউট
মিগ-29 গুলো উড়ে যাচ্ছে বোমা ফেলে ফেলে
ক্যান্টনমেন্টে ব্যারাকগুলো জ্বলছে দাউ দাউ
প্রিয়তমা,এমন রাতে তুমি বের হয়োনা
বিশ্ববিদ্যালয়ের হলগুলোতে লাশের মিছিল
কামানের গোলায় ধ্বসে গেছে প্রাচীর,ভবন
মেশিনগানের ঠা ঠা শব্দ ছাপিয়েও শোনা যাচ্ছে সম্ভ্রম হারানো অার্তনাদ
বস্তি বাজার মন্দির সব উজার হয়ে গেছে
প্রিয়তমা,এমন রাতে তুমি বের হয়োনা
ধ্বংসস্তূপে চাপা পড়েছে কতো স্বপ্ন, কতো পৌরাণিক প্রেমাখ্যান
হাওয়াই মিঠায়ের লোভে খোকা ঘুমিয়েছে
সবুজ চুড়ি কিনে রেখেছে রোকন,কাল ভোরে আয়েশাদের কলপাড়ে রেখে আসবে গোপনে
হিসেব না মিলায় মেজাজ খারাপ ক্যাশিয়ার আলী সাহেবের
অন্জলী দের সিথিয় সিঁদুর, চোখে কাজল,আজকে বিয়ের দু'বছর।
ওরা কেউ বেরোতে পারেনি
প্রিয়তমা,তুমিও বের হয়োনা
বহুদিন পর একদিন,হয়তো কোন এক প্রত্নতাত্ত্বিক
খুঁড়ে বের করবে তোমাদের হাড়গুলো
আর দেয়ালচাপা ক্ষয়ে যাওয়া কিছু সবুজ চুড়ি

