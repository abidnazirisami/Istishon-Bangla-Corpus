হিট ওয়েভের বন্যায় বাংলাদেশ!


একটা কৌতুক দিয়ে শুরু করা যাক। পূর্ণিমার রাতে এক গোরস্তানের পাশ দিয়ে একা যাচ্ছিল বল্টু! মধ্য রাত। গা ছম ছম অবস্থা। হঠাৎ দেখলো একটা লোক কবরের পাশে বসে আছে! লোকটিকে দেখে বল্টু তার কাছে এগিয়ে গিয়ে বলল, “একা একা ভয় লাগছিলো। আপনাকে দেখেএকটু সাহস হলো। কিন্তু এসময় আপনি এখানে কি করেন??” লোকটি বলল, “কবরের ভেতরে খুব গরম লাগতেছে তো! তাই বাইরে এসে একটু বাতাস খাচ্ছি!” সত্যিকার অর্থেই গরমে যে অবস্থা তাতে করে কোথাও শান্তি নেই। উজ্জ্বল বাংলাদেশকেও চোখে ঝাপসা দেখি। এই গরমের মূল কারণ হিট ওয়েভ বা তাপ প্রবাহ। বর্তমানে দক্ষিণ এশিয়ার কিছু অংশে হিট ওয়েভ প্রাকৃতিক দূর্যোগ হিসেবে দেখা দিয়েছে।
শৈত্যপ্রবাহের মতোই, তবে বিপরীত; হিট ওয়েভ হলো প্রচন্ড তাপ মাত্রার বহিঃপ্রকাশ। এই সময়ে আবহাওয়ায় উচ্চচাপ বিরাজ করে। অর্থাৎ ঊর্ধ্ব আকাশের শুকনা বাতাস ভূ-পৃষ্ঠে নেমে আসে ও মেঘ তৈরিতে বাধা প্রদান করে। এবং এই সময়টাতে রাতের তাপমাত্রাও খুব বেশি হেরফের হয় না। বাতাসে জলিয় বাষ্পের পরিমাণ কমে যাওয়ায় বৃষ্টিপাতের সম্ভাবনা কমে গিয়ে তাপমাত্রা উত্তরোত্তর বৃদ্ধি পায়। এই সমস্যা বেশি হয় সমুদ্র উপকুলবর্তী দেশগুলোতে। হিট ওয়েভের কারণ হিসেবে অনেকেই গ্লোবাল ওয়ার্মিং, গ্রীন হাউস ইফেক্ট, ডিফোরেস্টেশনসহ বিভিন্ন প্রত্যয় ব্যবহার করে থাকেন।
বাংলাদেশ যেহেতু কর্কটক্রান্তীয় অঞ্চলের দেশ। এখানে গ্রীষ্মকালে সূর্য লম্বভাবে কিরণ দেয়। তাপমাত্রা হয়ে ওঠে অসহনীয় ঝাঁঝালো। তৃতীয় বিশ্বের উন্নয়নশীল দেশ হিসেবে কাজের পরিবেশ উন্নত না হওয়ায় মানুষকে কাজ করতে হয় নরকীয় কষ্টের মধ্যে। রিক্সাওয়ালা, গার্মেন্টসকর্মী, দিনমজুরসহ সবাইকে বেঁচে থাকার যুদ্ধে কষ্ট করে হলেও উত্তাপের বিরুদ্ধে লড়াই চালিয়ে যেতে হয়। উন্নত সুযোগ সুবিধা না থাকায় সহজে অসুস্থ্য হয়ে পড়েন অনেকেই। হিট স্ট্রোক, ডায়রিয়া, চর্মরোগ এই সময়ের কমন ডিজিজ।
বাংলাদেশের বেশিরভাগ মানুষ যেহেতু কায়িক শ্রমের মাধ্যমে অর্থ উপার্জন করে; তাই হিট ওয়েভের ডিজিজ গুলো তাদের হওয়ার সম্ভাবনাও বেশি থাকে। এক্ষেত্রে যারা বেশি নাজুক তাদের মধ্যে উল্লেখযোগ্য হলো; ডায়াবেটিস রোগী, বয়স্ক মানুষ, দুগ্ধ পোষ্য শিশু, কিশোর-কিশোরী, আজ্যমা রোগী, যারা দীর্ঘক্ষণ রোদের মধ্যে কাজ করে, বস্তিবাসী, স্থুলকায় অথবা কৃশকায় মানুষ প্রভৃতি। এসব মানুষের প্রতি অতিরিক্ত যত্ন রাখা দরকার। বাইরের খোলা খেজুর রস, পানি, কোল্ড ড্রিঙ্কস এড়িয়ে চলা স্বাস্থ্যের জন্য উত্তম।
নিজেকে এবং নিজের কাছের মানুষগুলোকে সুস্থ্য রাখার জন্য সচেতন হওয়া জরুরী। এই সময়টাতে কিছু নিয়ম মেনে চললে সহজেই সুস্থ্য থাকা সম্ভব। সূর্যের প্রত্যক্ষ তাপ এড়িয়ে চলুন, হালকা সূতী সাদা রংয়ের পোশাক পড়ুন, প্রচুর পরিমাণে ঠান্ডা পানি খান, যথাসম্ভব ছায়ায় থাকুন বা ছাতা নিন, গরম তেল ও ঘিয়ে ভাজা মসলা যুক্ত খাবার কম খাওয়ার চেষ্টা করুন, কাজের ফাঁকে ফাঁকে একটু বিশ্রাম নিন, স্যালাইন বা গ্লুকোজ ও এক চিমটি লবণ গুলিয়ে খান। দেহঘড়ি যেহেতু আপনার এর সচল রাখার দায়িত্ব আপনার-ই। 
তাপমাত্রা নিয়ে আর একটি কৌতুক। শিক্ষক ছাত্রকে জিজ্ঞেস করলেন, ধরো কোনো বাচ্চাকে গোসল করাবে, তা হলে তার পানির তাপমাত্রা মাপবে কীভাবে? ছাত্র মুচকি হেসে বললো, এটা তো কোনো ব্যাপার-ই না। বাচ্চাকে প্রথমে পানিতে চুবিয়ে দেখতে হবে তার গায়ের রং কী হয়। যদি গায়ের রং লাল হয় তবে বুঝবো পানি ঠান্ডা। যদি বেগুনি হয় তবে বুঝব পানি গরম। আর যদি বাচ্চার রং ফ্যাকাসে হয়, তবে বুঝবো তাকে আর গোসল করাবার দরকার নেই। সে অলরেডি মায়ের ভোগে। কৌতুকটা নিশ্চয় নিষ্ঠুর শোনাচ্ছে। সত্যিকার অর্থে বেড অফ রোজেস বলতে কিছু নেই। মানুষকে লড়াই করে টিকে থাকতে হয়। সবকিছুর সাথে। এমন কি আবহাওয়ার সাথেও! গরম হয়ে উঠুক আপনার উপভোগ্য! অথবা বৃষ্টির জন্য শুভ কামনা।

