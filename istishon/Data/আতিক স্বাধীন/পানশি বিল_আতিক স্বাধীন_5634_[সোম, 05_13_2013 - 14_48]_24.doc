পানশি বিল


পাটগাছের বুক পর্যন্ত পানি। পানশি বিল থৈ থৈ করছে বর্ষার পানিতে। বিলের এক ধারে লোকজন ধান পাট চাষ করে। অন্যপাশে বড় বড় কয়েকটা পুকুর। বর্ষার পানিতে ফসলি জমি পুকুর সব একাকার হয়ে যায়। এখন পাটের সময়। প্রতিটা পাটের মাথা ঘোমটা পরা বৌয়ের মতো হেলেদুলে নাচছে। ঝিরিঝিরি বাতাসে কাপছে ছোট ঢেউগুলো। 
সেদিনও ছিল ঠিক এমনি পরিবেশ। দ্বিতীয় নাইওরে নব বিবাহিত কিশোরী বৌকে নিয়ে বাড়িতে ফিরছিল চাদ মিয়া। এই বিলের মাঝখান দিয়েই। ছোট্ট নৌকাটাতে শুধুই তারা দুইজন। বৌ নাকি সাতার জানে না। এই কথা শুনে চাদ মিয়ার সে কি হাসি। বৌ তো লজ্জায় মাথা নিচু করে বসেছিল। কি জানি; কি মনে করে চাদ মিয়া নৌকাটাতে ঝাকুনি দিতে লাগলো। বৌ ভয়ে তার বুকে এসে লুকিয়ে গেলো। আর কি যে লজ্জা পেয়েছিল মেয়েটা। এই কথা নিয়ে সে কতবার যে বৌকে খেপিয়েছে তার ইয়ত্তা নেই। চাদ মিয়ার ঠোঁটে অজান্তে মুচকি হাসি ফুটে উঠলো। 
"বাজান, ও বাজান। অই বড়শিটাতে মাছ আটকাইছে মনে হয়। দ্যাহো পানিতে কি তুলকালাম শুরু হইছে।" এগারো বছরের ছেলের কথায় বাস্তবে ফিরে আসে চাদ মিয়া। একটু দূরে ব্যাং গেথে দেয়া বড়শির দিকে তাকায়। পাটখেতের ফাকে পানির আলোড়ন দেখেই বুঝতে পারে এটা বোয়াল মাছ। হাতে ধরে থাকা বৈঠা কেপে ওঠে। বাবা ছেলে নৌকার পিঠে চেপে পাটখেতের আল ধরে সামনে এগিয়ে যায়। চকচক করে ওঠে দুইজোড়া চোখ। 

