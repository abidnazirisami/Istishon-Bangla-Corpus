আমার অস্তিত্বে, আমার মা।


মাকে ছেড়ে প্রায় ৬৫০ কিলোমিটার দূরে থাকি। আমি থাকি চট্টগ্রাম বিশ্ববিদ্যালয়ের ইট সিমেন্টের এফ রহমান নামক খাচার ভিতরে। আমার আত্মা পরে থাকে সুদূর এক গ্রামে। যেখানে, আমার জন্যে ভালবাসা নিয়ে বসে থাকেন একজন মা। আমার মা। যার হাতের স্পর্শ আমার জন্য শ্রেষ্ঠ পাওয়া। যিনি বাইরে দেখান, আমিও তার কাছে আর সবার মতো একজন মানুষ। কিন্ত লুকাতে পারেন না তার ভালোবাসা। 
আমি যখন বাড়িতে যাই কি যে খুশি হয় আমার মা! আমার জন্য সযত্নে লুকিয়ে রাখা আচারের বোয়াম, নারকেলের লাড়ু আমার সামনে সাজিয়ে দিয়ে বলেন, খেয়ে দেখতো ঠিক আছে কিনা? আমি মুচকি হাসি। আমি জানি, আমার জন্যে মায়ের ভালবাসা কখনোই নষ্ট হতে পারে না। সম্ভবও না।
ছোট্ট বেলা আমি একদিন রাতে পুতুল নাচ দেখতে চেয়েছিলাম। মা সেকি বকা দিয়েছিল। আজও মনে আছে। শেষবার যেদিন বাড়িতে গেলাম, রাতের খাওয়ার পর মা বললেন, 'বামনের হাটে পুতুল নাচ হইতেছে। যা দেখে আয়।' আমি অনেকক্ষন চুপ করে বসেছিলাম। একেই বলে মা। আমার কি পছন্দ-অপছন্দ সব বুঝে ফেলে।
বাড়িতে গেলে গোসলের সময় মাঝেমধ্যে মাকে ডাকি। আমার পিঠে সাবান লাগিয়ে দেয়ার জন্য। ইচ্ছে করলে একাজটা আমি নিজেই করতে পারি। করি না। মায়ের হাতের স্পর্শটা যে আমাকে বড় বেশি শান্তি দেয়। 
একদিন রাতে আব্বা আর আমি খেতে বসেছি। মা আমার প্রিয় ইলিশ মাছ রান্না করেছেন। ইলিশ মাছ মুখে দিয়ে দেখি খুবই লবণ। আব্বা আমাকে জিজ্ঞেস করলেন, 'ইলিশ মাছে বেশি লবণ লাগতেছে না?' আমি অবাক হওয়ার ভাব নিয়ে বললাম, 'কই না তো!' আব্বা দীর্ঘশ্বাস ফেলে বললেন, 'ইদানিং কোন কিছুর স্বাদ ঠিকঠাক বুঝতে পারি না।' আমি মুচকি হাসলাম। আমি অনেক কষ্টে সেদিন ইলিশ মাছ খেয়েছিলাম। মিথ্যা বলেছিলাম কারণ, মা যাতে আমি খেতে পারি নাই বলে মন খারাপ না করেন। 
গত বছরের কথা। আমি বারান্দায় বসে আম খাচ্ছিলাম। মা আরো অনেক গুলো আম নিয়ে আসলো। এসে আমার হাতে চাকু দেখে বলল, 'তুই আম কাটতে পারবি না। হাত কেটে ফেলবি। দাড়া তোর আব্বাকে ডাকি।' আমি মাকে যতই বুঝাই যে আমি বড় হয়ে গেছি। আম কাটা কোন ব্যপার না। মা আমার কোন কথাই শুনতে চাইলেন না। আব্বা এসে আমাকে আম কেটে দিতে লাগলেন। আমি মাকে বললাম, 'হাত মুখ ধুয়ে আসছি।' বলেই দ্রুত উঠে গেলাম। আব্বা মা'র ভালবাসার কাছে আমার চোখের পানি আটকানোর প্রচেষ্টা ব্যর্থ হয়েছিল। নলকূপের পানি আর আমার চোখের পানিতে কোন তফাৎ খুজে পাচ্ছিলাম না। যেমনটা পাই না, মায়ের ভালবাসা আর বেচে থাকার মধ্যে।
গ্রামে গেলে কখনোই সানগ্লাস পরা হয় না। যেদিন বাড়ি থেকে চট্টগ্রাম আসি সেদিন পরতে হয়। আব্বা মা বুঝতে পারেন কিনা জানি না। সানগ্লাসের পিছনে ঝাপসা ভেজা চোখে সামনে তাকিয়ে থাকি। পিছনে ফিরে তাকানোর সাহস হয় না। তবে আমি বুঝতে পারি, এক জোড়া অশ্রুসিক্ত চোখ আমার চলে যাওয়ার দিকে তাকিয়ে আছে। আমি বুঝতে পারি; আমাকে ভালবাসার, আমাকে মিস করার, আমাকে সুখী দেখার প্রত্যাশায় একজন নারী প্রার্থনা করেন সর্বদা।
মাকে কখনো বলতে পারিনি, আমার শুভ্র ভালবাসা গুলো তোমার জন্য। তোমার আত্মার খন্ডিত অংশ এই আমি। তোমাকে ভূলে আমাকে কল্পনা করা যায় না। ভালবাসি তোমাকে, মা। 

