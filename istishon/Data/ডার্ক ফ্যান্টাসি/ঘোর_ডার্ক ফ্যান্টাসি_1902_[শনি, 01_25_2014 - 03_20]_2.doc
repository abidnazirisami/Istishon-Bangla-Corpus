ঘোর


বাতাস অনেক বাতাস ......
ভোরের বাতাস, বিশুদ্ধ বাতাস, অক্সিজেন বয়ে বেড়ানো বাতাস, ময়লার গন্ধ বয়ে বেড়ানো বাতাস, জানালার পর্দা ওলটপালট করা বাতাস, কাপড় শুকানো বাতাস, জানালার কবাট এলোমেলো করা বাতাস, স্কুলের পথে রওনা হওয়া কোনো কিশোরীর চুল এলোমেলো করা বাতাস .....
জানালা খুলে রাখার ইচ্ছে ছিলোনা। কিন্তু এতো বাতাসে জানালা বন্ধ রাখতেও খারাপ লাগছিল। কাকডাকা ভোরে গলিটার মধ্যে দুইএকজন করে লোক চলাচল মাত্র শুরু হয়েছে। জানালার পাশের বিছানায় এখনো মশারি টাঙ্গানো। একটা কোণা খুলে রাখা যদিও। দুরন্ত বাতাস জানালার পর্দা এলোমেলো তো করছেই, মাঝে মধ্যে পর্দা তুলে দিয়ে বাইরে হাঁটাচলা করতে থাকা মানুষদের ফুটো হওয়া মশারিটা দেখিয়েও দিচ্ছে। তা দেখুক। পর্দার উঠে যাওয়ার সুযোগে রোদের আলো লুকোচুরি খেলছে বিছানার উপর। পর্দাটা একটু বাড়াবাড়ি রকম উঠে গেলে বাইরে থেকে বিছানায় রাখা গিটারটাও মাঝে মাঝে দেখা যাচ্ছে।
জানালার নিচ দিয়ে যাওয়ার সময় একটা মৃদু সুঘ্রাণ পেলেও পেতে পারে কেউ কেউ। সে আর কিছু নয়, ভোরবেলায় জ্বালানো আগরবাতির ঘ্রাণ। ভ্রাম্যমাণ হকারদের কচু শাক, কুমড়া শাক, পালন শাক, কাঁচা মরিচ, তরকারি, লাউ, করলা, বরবটি, টমেটু, ঝাড়ু, মাছ, লোহা-কাগজ, ভাঙ্গাচুরা ইত্যাকার হাঁকডাক ছাপিয়ে কান পাতলে শোনা যেতে পারে ছন্দময় মৃদু শব্দ ভেসে আসছে ভিতর থেকে। আরেকটু মন দিয়ে কান পাতলে শোনা যেতে পারে কোন একটা গান বাজছে। একটু খেয়াল করলেই বুঝতে পারবে যে কেউ, আসলে একটা গানই বারবার বাজছে। কেউ একজন নিচু গলায় বিষণ্ণ কণ্ঠে গাইছে,
এমন হয়
প্রতিবার যখন রাত নামে
প্রতিবার যখন ছায়ারা আসে
এমন হয়
প্রতিবার যখন স্মৃতিরা ভিড় করে
যখন কষ্টরা আসে।
কেবল যদি
সময়ের স্রোতের বিপরীতে
ঘুমিয়ে পড়তাম
সেই ছায়ার নদীতে
ডুবে গিয়ে অদৃশ্য হয়ে যেতে পারতাম .....
এবার যেতে হবে। ঘুমিয়ে পড়ার সময় হয়েছে। পৃথিবীর সব জেগে থাকাকে, সব গতিময়তাকে বুড়ো আঙ্গুল দেখিয়ে, সব জীবন্ত প্রাণকে অস্বীকার করে ঘুমিয়ে পড়তে হবে। ঘুমেই সব প্রশান্তি, ঘুমেই চিরমুক্তি, ঘুমেই সব সমস্যার সমাধান, ঘুমেই সব যন্ত্রণার উপশম, নিদ্রাদেবীর কোলে নিজেকে সঁপে দিয়ে মুক্ত হওয়ার প্রাণপণ চেষ্টা .....
শুনুন:
টাইটেল: The Shadows Of The Past
অ্যালবাম: The Wind, the Trees and the Shadows of the Past (2007)
ব্যান্ড: The Morningside (রাশিয়া)
https://www.youtube.com/watch?v=_Agf-p2CNMY

