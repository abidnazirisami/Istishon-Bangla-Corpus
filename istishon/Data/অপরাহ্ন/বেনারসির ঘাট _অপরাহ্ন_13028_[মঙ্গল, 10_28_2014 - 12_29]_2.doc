বেনারসির ঘাট 


দোহাজল গ্রামের অন্তঃসত্ত্বা পারু বিবির শাশুড়ি ফজেলুতুননেসা এবং পাড়ার শাশুড়ি আসনে অধিষ্ঠিতা আরো দুই অথবা চার জন নারী হঠাৎ ব্যস্ত হয়ে পড়েন কাঠের পালায় দড়ি ঝুলানো নিয়ে। পারু বিবির বড়ো ভয় করতে থাকে। কোন এক অজানা কারণে জহিরুল মিঞা সাড়ে সাত মাসের অন্তঃসত্ত্বা পারু বিবিকে দেয়াগঞ্জের বাপের বাড়ি থেকে শ্বশুরবাড়িতে নিয়ে আসে। আট কলস চিড়া, তিন হাড়িতে উত্তর পাড়ার মেহের আলীর গেলো শীতে বানানো বিখ্যাত খেজুরের গুড় আর গর্ভে প্রথম সন্তান নিয়ে পারু বিবি প্রথমবারের মতো শ্বশুরবাড়িতে আসে। শাশুড়ি ফজেলুতুননেসা পোয়াতি এবং নববধুকে দেখে চমকে উঠেন এবং জহিরুল মিঞার গোয়ারতুমি অথবা বোকামির বিবরণ শুনে ভীষণ রকম গোসা করেন। জহিরুল মিঞা বড়ো হয়েছে মায়ের অফুরন্ত প্রশ্রয়, ভালোবাসা অথবা কৃতজ্ঞতাবোধে। প্রথম সন্তান গিয়াসউদ্দিন মারা যাবার পর সন্তানহারা ফজেলুতুননেসা যখন তুমুল ভেসে যাচ্ছিল, যখন ননদদের একমাত্র ভাইকে আবারো বিয়ে দেয়ার পরিকল্পনায় দিশেহারা হয়ে মাজারে মাজারে ঘুরছিল অন্তত একটা কানা ছেলের জন্য, তখন সেই দুঃখের সাগরে জহিরুল মিঞা এসেছিল তার একমাত্র ভেলা হয়ে। হয়তো সন্তানের প্রতি মায়ের সেই কৃতজ্ঞতাবোধ অথবা সে যে কোন কারণেই হোক তিনি তার যক্ষের ধন সন্তানকে কখনোই কিছু বলেননি, আজও তিনি বলবেন না এবং ভবিষ্যতেও সন্তানের বোকামি অথবা অন্যায়ের বিরুদ্ধেও চুপ থেকে যাবেন। সেই জহিরুল মিঞা আচানক শাশুড়ি আম্মা এবং নিজের আম্মাকে চমকে দিয়ে সাড়ে সাত মাসের পোয়াতি এবং সাড়ে সাত মাসের নতুন বউকে হাঁটার পথ, নৌকোর পথ, রিক্সার পথ, বাসের পথ পার করিয়ে নিজের বাড়িতে এনে তুলে। জনশ্রুতি আছে বিয়ের পরপরেই বাচ্চা হয়ে যাওয়ায় জহিরুল মিঞার মনে সন্দেহ অথবা ধারণা হয় শ্বশুরবাড়ির লোকেরা এই বাচ্চাটির প্রসবের দিন ঢাকতে হয়তো কিছু করে ফেলবে। হয়তোবা এটা কারণ নয়, হয়তো ফজলেতুননেসার ভাষায় ‘পিরিতে বেইদ্দা যায়।’ 
আমরা ওদের মনের খবর জানি না, শুধু সামনের দৃশ্যে দেখতে পাই দোহাজল গ্রামের অন্তঃসত্ত্বা পারু বিবির শাশুড়ি ফজেলুতুননেসা লম্বা দড়ি ঝুলিয়ে দিচ্ছেন ঘরের পালায় এবং পারুবিবির বড়ো ভয় করতে থাকে। শ্বশুরবাড়িতে যাকে সবচেয় বেশি আপন মনে হয় সেই কিসমত আরাকে ও প্রশ্ন করে ‘চাচীআম্মা, ওরা কী আমারে মাইরা ফেলবে? দড়ি টাঙ্গায় ক্যান?’ চাচীআম্মা হাসেন, ‘নাগো আম্মা, এইডা হগল পেডওয়ালা বেডিরাই করে। এই দড়ি দইরা তুমি কুতাইবা…’ অতঃপর জহির মিঞার রসি ঘরের দরজাটি বন্ধ হয়ে যায়। চার, পাঁচ অথবা ছয় ঘন্টা পরে অনেকে কান্নার শব্দ শুনতে পায় এবং পায় না। তারপরেই আজানের শব্দ আসে; জহিরুল মিঞা আজান দিচ্ছে। তার ছেলে সন্তান হয়েছে। সেদিন পাড়ার সবাই এবং বাড়ির সামনে অথবা পেছন দিয়ে কোন পথিক গেলেও তাকে বাতাসা নিয়ে ফিরতে হয়েছে। সেখানে থাকলে আপনিও আলহামদুলিল্লাহ বলতেন এবং দুটো বাতাসা না নিয়ে ফিরতে পারতেন না। 
পিতা পুত্রের নাম রাখে ছামছু মিঞা এবং এই ছামছু মিঞাই আট, নয় অথবা অনেক বছর পরে আসাদুজ্জমান ভুইঞা এবং রেহনুমা খানমের আট, নয় অথবা অনেক বছরের সংসার টিকে থাকবে কী থাকবে না তা নিয়ন্ত্রণ করবে। তার কারণ ছামছু মিঞার জন্মের সময়কার ঋতুটা অনেক বেলা-অবেলায় কুলছুম, রেহনুমা, ময়না, আলেয়া এবং আরো অনেকের উকুন বাছতে বাছতে স্পষ্ট করতো পারু বিবি ‘আমার ছামছুর জনমের সময় বাড়িডার পেছনে কী কাশফুল আছিল গো…এক্কেরে দুধের সরের লাহান থকথক করতো। আম্মা আর ফুফুশাশুড়ি কাশফুল নিয়া আইস্যা ঝাড়ু বানাইতো আর পোয়াতি ঘরের দরজা ঝার দিয়া ভুত-পেত তাড়াইতো। ছামছুর জন্মের এরকম বিশদ বিবরণের মধ্যে আরো এক ঘটনা জেনেছিল ওরা ‘মছজিদের কাছত তাল গাছডা থাইক্ক্যা ধুপ্পুর ধুপ্পুর কইরা তাল পড়তো। কী যে মনডা চাইতো তালের গারা রসের বানানি পিডা খাই। এক হাইঞ্জালা তো চুরি কইরা কোছাত তুইল্ল্যা লইছিলাম, পরে পেডটার দিগ তাকায়া ফালাই দিলাম। নতুন বউ কারে কিতা কইতাম। হেই পিডা খাইলাম ছামছু হওনের পর রাইতে, আছাদ ভূইঞার নয়া বউ পাডাইছিল, বাপের বাড়ি তাইক্কা আনচিল।’ 
পিতাপুত্রের অংকের হিসেবে না গিয়ে এরকম অনেক বর্ণনায় গ্রামের লোকেরা ধারণা করে ছামছু মিঞা তুলা রাশির জাতক এবং আসাদুজ্জামান ভুইঞার বাড়িতে হঠাৎ যে বাটি চালান হয়, সেই বাটি ধরে রেখেছিল ছামছু মিঞাই। ডান হাতে ধরে রাখার নিয়ম; ও বাঁহাতি বলে প্র্যাকটিসের সময় প্লাস্টিকের একটা বাটি যতবার নিজের অজান্তে বাম হাতে ধরে ফেলে ততবার গুলেবান মুন্সী ধমকায় ‘এ ছ্যাড়া, নাফাক আতে ধরছ ক্যা?’ ধকম শুনেও ছামছুর মিঞার ভীষণ রকম আনন্দ হয়, যখনই ওকে ডেকে পাঠানো হয় তখনই তার আনন্দ হয় যেন একটা ফড়িং ঘুরপাক খায়। খবর পেয়েই সে এক দৌড়ে পেছনের পুকুরে টুপ করে ঝাঁপ দেয়, উঠে এসে তার সবথেকে প্রিয় ঝোলা প্যান্টটা কাপড়ের ফিতে দিয়ে শক্ত করে বাঁধে, চুলে সিঁথি কাটে, পারু বিবি মুখে ভাত তুলে দেয় আর খুশি মনে গালমন্দ করে ‘নওয়াবের বেডা নওয়াব, তলব কল্লেই যাওয়া লাগবি। এক জাওরা চুরি করবে আর কষ্ট হবি আমরার দুদের পুলার… আরেক লুকমা খাও বাবা।’ 
ভাতের লুকমা শেষে আমরা দেখতো পাবো ভূইঞা বাড়ির উঠোনে পুরুষদের ভিড়, ভেতরে মেয়ে এবং বউদের। দেখতে পাবো কামরাঙা গাছের নিচে ভাব নিয়ে ছামছু বসে, উত্তেজনায় তার ভেতরটা যেন ফোঁসফোঁস করছে। উঠোনে তখনো কেউ কেউ ঘটনাটা শুনছে, কেউ কেউ তৃতীয়বার অথবা চতুর্থবারের মত শুনছে এবং প্রথমবারের মতোই বিস্ময়ের ঘোরে চোখ তুলে বলছে ‘কী কও মিঞা’। আপনি সেখানে থাকলে আপনিও শুনতেন, হয়তো বলে উঠতেন ‘কী কও মিঞা’। আসাদুজ্জামান ভূইঞার ছোট বোন জোবেদার জবানবন্দী মতে বাপের বাড়িতে বেড়াতে এসে সমস্ত গয়না খুলে রেহনুমার হাতে দিয়ে বলেছিল ‘বাবি, তুইল্লা রাখো।’এই দেয়া-নেয়ার সাক্ষ্মী আল্লাহ পাক নিজে আর ওরা দুজন। আলমারীতে গয়না রেখে চাবিটা রেহনুমা তার বিছানায় তোশকের নিচে রাখে এবং পরবর্তীতে সকালে চাবিটা তোশকের নিচেই পাওয়া যায় অথচ গয়নাগুলো আর পাওয়া যায় না কোথাও। 
যুক্তিবিদ্যা বলে এই গয়না একদিন সকলের চোখে শ্রদ্ধার আসনে অধিষ্ঠিতা রেহনুমাই সরিয়ে ফেলেছে কিন্তু রেহনুমা স্বীকার করে না বরং জোরে জোরে কাঁদে আর বলে ‘আল্লাহর কসম, আমি চুরি করি নাই।’ আসাদুজ্জামান ভূইঞা তাই চিশত কবিরাজের পিতলের বাটির জন্য লোক পাঠায়, লোক পাঠায় তুলা রাশির ছামছুকে ডাকতে। অতঃপর পিতলের বাটি তুমুল বেগে ছুটতে থাকে, ছুটতে থাকে ছামছু মিঞার পাক হাত যেন একটা ফড়িং ছুটে যাচ্ছে। নাপাক হাতে ছামছু মিঞা ঝোলা প্যাণ্ট ধরে রাখে। আমরা দেখতে পাই পিতলের বাটি ছুটতে ছুটতে রেহনুমার উপর উঠে যাচ্ছে যেন এই পৃথিবীতে রেহনুমা ছাড়া কোথাও কেউ নেই আর বাটিটার। লজ্জিত এবং অপমানিত আসাদুজ্জামান ভূইঞা এই ভরা মজলিশে রেহনুমা খানমকে তালাক দেন এবং রেহনুমা খানম কাঁদতে কাঁদতে একই কথা বলে ‘আল্লাহ পাক সাক্ষ্মী! আল্লাহর কসম।’ গ লেবান মুন্সি আবারো বলে উঠে ‘নাউজুবিল্লাহ, আল্লাহরে সাক্ষ্মি রাইখ্যা মিছা কতা! আল্লাহ উপরে আচে, নাইলে বাডি খালি তার কোলেই ওডে ক্যান?’ 
সাঁকো পার হয়ে মসজিদের কাছে আসতেই বোরকা পড়া রেহনুমা খানমের কান্না আরো বেড়ে যায়। হয়তো অনেক অনেক পেছনের কথা মনে পড়ে তার। কতদিনের এই পেছনের সংসার। এতটা ঠুনকো ছিল সে কী বুঝেছিল কোনদিন? রেহনুমা খানম আবারো বলে ‘আল্লাহ পাক তুমি সাক্ষ্মী’ আর ঠিক তখনই মসজিদের মাঠে ধুপ করে একটি তাল মাটিতে পড়ে। রেহনুমা কেঁপে উঠে, অন্ধকারে তাকায় এবং ফের কাঁদে। এখানেই হয়তো থেমে যাওয়া যেতো। পৃথিবীর ইতিহাসে আলো আর অন্ধকারের যত ভাগাভাগি হয়ে গেলো, হয়ে গেলো যত কান্না হাসি- তার সব যার যার মতো করে ভাসতে দিয়ে থেমে যাওয়া যেত। কিন্তু আশ্চর্যজনক ভাবে একটি যোগসূত্র তৈরী হয় দশ, কুড়ি, পঁচিশ অথবা ত্রিশ বছর পরে। তাই আমরা আরো একবার ফিরে যাব দোহাজল গ্রামে যেখানে আরো একটি চুরি এবং তালাকের ঘটনা ঘটে। 
মিনহাজ আলী যে সুতা টেনে সংসার চালায় এবং যার কিছুদিন ধরে সুতোর হিসেবে গড়মিল হচ্ছিল। সেদিন বুধবারের হাঁটে মামাশ্বশুরের সাথে দেখা এবং আলাপে বুঝতে পারে তার বউ ময়না বাপের বাড়ি দোয়াবাজারে মাঝে সাঝে সুতো নিয়ে যায় এবং বিক্রি করে। মিনহাজ আলী রেগে গনগন করে যেমন জৈষ্ঠ্যের দুপুরে মাটির শরীর গনগন করে। বাজার থেকে ফিরে মিনহাজ চিৎকার করে ‘ঘরের মানুশে চুর? এই বউ আমি রাকতাম না। এইক্কন তুই বাইর হ।’ মিনহাজ ভুলে যায় শরীরে রাতের স্বাদ, ভুলে যায় বউয়ের হাতে প্রিয় লাউপাতার ঝোল অথবা কখনো পুকুর থেকে ধরে আনা চিংড়ি দিয়ে লাউপাতা আর ইছা মাছের সালুন। 
ময়না কাঁদে, কাঁদতে কাঁদতে হাঁস ছাড়ে, মুরগীর বাচ্চাগুলোকে ঝাপিতে ঢুকায়, মিনহাজ আলীর লুঙ্গি গামছা টেনে টেনে ছড়িয়ে দেয় রোদে।‘ চুরি কইরা কি নিজে খাইছি? হারামজাদার সংসারেইতো লাগাইছি...’ ময়নার কাঁদে, সংসারের চাবি ছুড়ে ফেলে মিনহাজের বালিশের উপর, তারপর কী মনে করে বালিশ এবং চাবি দুটোই মাটিতে ছুড়ে ফেলে, এবং চলে যাবার আগে গোপনে সে আরো একটি কাজ করে যা তার দেবর আজগর আলীকে দশ, কুড়ি, পঁচিশ অথবা ত্রিশ বছর পরে অকস্মাৎ দুশ্চিন্তায় ফেলে। 
আজগর আলী যে নানান বাড়িতে কামলার কাজ করে কী করবে বুঝতে না পেরে পাশের বাড়ির আলেয়া ভাবীর কাছে আসে ‘বাউজ, এইডা রাখন লাগবো। বাবির কাছত রাকছিলাম এত বছর। এহন কই রাহুম? আমার ছাপরায় জাগা নাই।‘ আলেয়া খাতুন হঠাৎ ভয় পায়, সন্দেহ করে, সেই সাথে প্রচণ্ড কৌতুহলও হয় এবং আজগর আলীর পোটলা সে হাতে তুলে নেয়। রাত ঘন থেকে আরো ঘন হলে, একসময় আলেয়া খাতুন পোটলা খুলে দেখতে পায় অপূর্ব গয়না। কুপির নীল-হলুদ আলোয় কী সুন্দর চকচক করছে। পাশের মসজিদের মাঠে আরো একটি তাল ঝুপ করে পড়ে... 

