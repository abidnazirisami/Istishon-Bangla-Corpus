 ফ্রান্স হামলা নিয়ে মধ্যবিত্তের বিভ্রান্তি


জঙ্গিবাদ নিয়ে মধ্যবিত্ত সমাজ সবসময়ই বিভ্রান্তিতে ভুগে। ফ্রান্স হামলার পর সেই বিভ্রান্তি চরম আকার ধারন করেছে। ফ্রান্সের হামলা সিরিয়ার হামলার চেয়ে কেন বেশী মর্মান্তিক ও দুঃখজনক সেটা ব্যাখ্যা করতে যেয়ে মধ্যবিত্ত মানবতাবাদীরা লেজে গোবরে করে ফেলেছে। বিপরীত পক্ষে ইরাক, আফগানিস্তান, সিরিয়া ও ফিলিস্তিনে পশ্চিমাদের আগ্রাসনকে সমর্থন করতে যেয়ে তাদের বিভিন্ন অসত্যের আশ্রয় নিতে হচ্ছে। হামলার প্রতিবাদে সবাই কিবোর্ড চাপড়াচ্ছে কিন্তু সত্যটা বলছে না। 
এই মধ্যবিত্ত শ্রেনীটি সবসময়ই প্রমান করার চেষ্টা করছে যে জঙ্গি হামলার মূল কারণ ধর্ম। যে সাম্রাজ্যবাদ তার নিজের স্বার্থে বিভিন্ন সময় জঙ্গি দল গুলোকে জন্ম দিয়েছে এবং অস্ত্র ও গোলাবারুদ দিয়ে তাদের হৃষ্টপুষ্ট করেছে সেই দেশ গুলোর প্রতি তাদের কোন অভিযোগ নেই। শুধু তাই না সেই দেশগুলো কর্তৃক ইরাক, আফগানিস্তান, ফিলিস্তিন ও সিরিয়া হামলায় লক্ষ লক্ষ মানুষের মৃত্যুকে তারা ফ্রান্সের মৃত্যুর চেয়ে কম অমানবিক মনে করছে। 
ফ্রান্স নিয়ে এই মধ্যবিত্ত (পত্রিকা পড়ে বুদ্ধিজীবী হওয়া) পন্ডিতরা কি বলে দেখুন। অনেকেই বলে ফ্রান্স যেহেতু শিল্প সাহিত্যে অগ্রগন্য একটি দেশ তাই তাদের প্রতি হামলা বেশি গুরুত্বপূর্ন ঘটনা। তারমানে হলো সিরিয়া, ইরাক, আফগানিস্তানের কোন সমৃদ্ধ সাংস্কৃতিক ঐতিহ্য নেই? তর্কের খাতিরে ধরে নিলাম সিরিয়ার ও আফগানিস্তানের চেয়ে ফ্রান্স শিল্প সাহিত্যে বেশি সমৃদ্ধ। এর অর্থ কি এই দাড়ায় ফ্রান্সের মহান শিল্পী ও সাহিত্যিকদের কৃতিত্বের জন্য সেই দেশের লুটেরা শাসকদের দস্যুবৃত্তিকে আমাদের সমর্থন করতে হবে এবং ক্ষেত্র বিশেষে লুকিয়ে রাখতে হবে? যদি বলি বাংলা সাহিত্যে রবীন্দ্রনাথ কালজয়ী সাহিত্য রচনা করেছেন বলে বাঙ্গালীদের দ্বারা পাহাড়িদের নির্যাতনকে বৈধতা দিতে হবে তাহলে ব্যাপারটা কত হাস্যকর শোনায়।
মধ্যবিত্তের এই ধরনের চিন্তার কারণ হচ্ছে তাদের সুবিধাবাদী মানসিকতা। বাংগালী মধ্যবিত্ত মানেই পশ্চিমা ঝাঁ চকচকে দুনিয়ার প্রতি মোহগ্রস্থ, সেটা ভেতো বাঙ্গালী থেকে শুরু করে নাস্তিক্যবাদ চর্চা করা মধ্যবিত্ত সবার জন্যই প্রযোজ্য। ফলে পশ্চিমকেই ওনারা মনে করেন সভ্যতার পরাকাষ্ঠা। এবং পশ্চিমকে কেন্দ্র করেই ওনাদের যাবতীয় প্রগতিশীল চিন্তাধারা আবর্তিত হয়। তাদের সুবিধাবাদী মানসিকতা অনুযায়ীই বিভিন্ন ঘটনার প্রতি তাদের প্রতিক্রিয়া দেখা যায়। বাঙ্গালী মধ্যবিত্ত জানে ইরাক, আফগানিস্তান ও সিরিয়ার মতো পশ্চিমাদের বোমা খেয়ে মরার কোন সম্ভাবনা তাদের নিকট ভবিষ্যতে নেই। তাই এই বিষয়ে তারা নির্বিকার। কিন্তু মধ্যবিত্ত ভালো করেই জানে কনসার্টে গান শুনতে যেয়ে বোমা খাওয়ার সম্ভাবনা তার আছে। তাই সে ফ্রান্সের বোমা হামলার ঘটনায় অধিক প্রতিবাদী।
এইটুকু পড়ার পরই অধিকাংশ মধ্যবিত্ত বুদ্ধিজীবী মৌলবাদী বা বামাতী ট্যাগ দিয়ে দিবেন। প্রমান করার চেষ্টা করবেন আমরা যারা পশ্চিমা সাম্রাজ্যবাদের বিরোধী তারা সব প্যারিস হত্যাকান্ডকে বৈধতা দিচ্ছি। বাস্তবতা হচ্ছে আমরাই সত্য উদঘাটনের চেষ্টা করছি। প্যারিস হত্যাকান্ডের প্রতিবাদ তখনই সঠিক হবে যখন জঙ্গিদের মূল সৃষ্টিকর্তাদের মুখোশ উন্মোচন হবে। পাশাপাশি আমরা আপনাদের মতো একচোখ বন্ধ রেখে সিরিয়ার ও ফিলিস্তিনে নিরীহ মানুষের হত্যাকান্ডের রুঢ় বাস্তবতাকে এড়িয়ে যাচ্ছি না। আমাদের কাছে মানুষই প্রধান, সে এবার প্যারিসের সঙ্গীত বোদ্ধা শ্রোতাই হোক বা ইরাকের মরুভূমিকে মেষ চড়ানো অশিক্ষিত রাখাল বালকই হোক।
(ফেসবুক স্ট্যাটাস ১৭/১১/২০১৫)

