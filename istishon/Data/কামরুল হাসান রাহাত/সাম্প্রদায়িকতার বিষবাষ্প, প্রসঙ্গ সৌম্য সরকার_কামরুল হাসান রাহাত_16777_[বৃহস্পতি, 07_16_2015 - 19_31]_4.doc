সাম্প্রদায়িকতার বিষবাষ্প, প্রসঙ্গ সৌম্য সরকার


শুরুটা হয়েছিলো সৌম্য সরকার আর লিটন দাসের সাথে মুশফিকুর রহিমের ইফতার করা নিয়ে। মুশফিক তার ইফতার করার ছবি ফেসবুকে পোস্ট করে যেখানে এই দুই হিন্দু খেলোয়ারও ছিলো। তারপর কতিপয় ধার্মিক মুশফিকের কাছে জানতে চায় মুশফিক কেনো হিন্দুদের সাথে ইফতার করলো। যদিও শেষ পর্যন্ত সবার প্রতিবাদের কারনে এই ধরনের অতি ধার্মিকরা হালে পানি পায়নি।
এখন আবার শুরু হয়েছে সৌম্য সরকারকে নিয়ে। ‘হিন্দু যুব সংঘ’ ও এই জাতীয় কিছু পেজে বলা হচ্ছে বাংলাদেশের এই জয় হিন্দুদের জয়। সৌম্য সরকার ও লিটন দাসের মতো হিন্দু খেলোয়াররা দলে আসার পর থেকেই বাংলাদেশ দল ভালো করছে। এই ধরনের চিন্তা আর মুশফিক কেনো সৌম্য ও লিটনের সাথে ইফতার করে একই মানসিকতার পরিচয়। এগুলো পরিস্কার সাম্প্রদায়িক চিন্তাধারা। যদিও সেসব পেজে হিন্দুরাও এধরনের কথার প্রতিবাদ করছে।
অসাম্প্রদায়িকতা বা সেকুল্যারিজম মানে কি? বাংলাদেশের অধিকাংশ মানুষ মনে করে অসাম্প্রদায়িকতা মানে হচ্ছে সব ধর্মকে সমান গুরুত্ব দেওয়া। যা আসলে একটা ভুল ধারনা। আমাদের দেশের অসাম্প্রদায়িকতার দাবিদাররা অনেক সময়েই হিন্দুদের পূজা পার্বনে যেয়ে প্রমান করার চেষ্টা করেন তিনি অসাম্প্রদায়িক। হিন্দুদের মধ্যে যারা সেকুল্যার তারাও বিভিন্ন সময়ে মুসলমানদের ধর্মীয় অনুষ্ঠানে অংশগ্রহন করে নিজের অসাম্প্রদায়িকতার প্রমাণ দেন। অথচ অসাম্প্রদায়িকতা হচ্ছে এমন একটা চেতনা যেখানে হিন্দুরা ঈদের সেমাই খেলো কিনা কিংবা মুসলমানরা পূজা দেখতে গেলো কিনা তা কোন অর্থ বহন করে না।
অসাম্প্রদায়িকতা মানে হচ্ছে রাষ্ট্রীয় যেকোন ব্যাপার হতে ধর্মকে দূরে রাখা। ধর্ম হবে যার যার ব্যক্তিগত বিষয়। সেকুল্যার হচ্ছেন এমন একজন ব্যক্তি যিনি তার জীবনের কোন কাজে ধর্মীয় পরিচয় বা সাম্প্রদায়িক পরিচয়কে বড় করে তোলেন না। তিনি নিজ ধর্মের হওয়ার কারনে কাওকে কোন অতিরিক্ত সুবিধাও দেন না আবার ভিন্নধর্মী হওয়ার কারনে কারও প্রতি বিমাতা সুলভ আচরনও করেন না। 
তাই আমাদের অসাম্প্রদায়িক রাষ্ট্র গড়তে হলে ধর্মীয় ব্যাপারগুলো থেকে রাষ্ট্রকে দূরে রাখতে হবে। সৌম্য সরকারের সাফল্যকে হিন্দুর সাফল্য না ভেবে সবার সাফল্য ভাবতে হবে। একইভাবে সৌম্য ‍ও মুশফিকের ইফতার করাকেও তাদের একান্ত ব্যক্তিগত ব্যাপার বলে ভাবতে হবে। সাম্প্রদায়িকতার বিষবাষ্প হতে দূরে রাখতে হবে দেশকে।
(ফেসবুক পোস্ট - ১৭/০৭/২০১৫)

