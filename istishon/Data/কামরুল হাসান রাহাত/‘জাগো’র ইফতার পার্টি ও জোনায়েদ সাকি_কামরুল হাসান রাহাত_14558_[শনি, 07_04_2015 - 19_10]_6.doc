‘জাগো’র ইফতার পার্টি ও জোনায়েদ সাকি


জাগো ফাইন্ডেশন একটা ইফতার পার্টির আয়োজন করেছে। এসব অনুষ্ঠানে সাধারণত যা হয় আরকি। একগাদা গরীব ছেলে মেয়েদের জাগোর বিশেষ সিল মারা পোষাক পড়িয়ে এক বিলাসবহুল হোটেলে নিয়ে যাওয়া হয়েছে। তারপর শুরু হয়েছে এক বিনোদন। দামি পোষাক পরা সেলিব্রেটিদের মাঝে সিলমারা জাগোর পোষাক পরা ছেলে মেয়েগুলো হয়ে গেলো একেকটা সার্কাসের আইটেম। কেউ ওদেরকে মুখে তুলে খাইয়ে দেয়, কেউ ওদের মাথায় হাত বুলিয়ে দেয়, কেউ কুশল বিনিময় করে এবং এসব আদর ভালোবাসা সবই ক্যামেরাবন্দী করে রাখা হয়।
এ পর্যন্ত সবই ঠিক ছিলো। কারন এগুলোই জাগোর কাজ। গরীব বাচ্চাদের সার্কাস বানিয়ে বানিজ্য করাই হচ্ছে ওদের মূল ব্যবসা। খটকা লাগলো এই সার্কাসের মাঝে জোনায়েদ সাকিকে দেখে। জোনায়েদ সাকি গনসংহতির প্রধান সমন্বয়ক। গনসংহতি শোষনমুক্ত সমাজের কথা বলে। নতুন সমাজ বিনির্মানের কথা বলে। সাকি আমাদের নতুন প্রজন্মের ক্যারিশম্যাটিক বামপন্থী নেতা। প্রশ্ন হলো এই সার্কাসে সাকির ভূমিকাটা কি?
সাকি হয়তো বলবেন আমি এই অনুষ্ঠানে শোষিত মানুষের পক্ষে কথা বলেছি। নিরন্ন শিশুদের অধিকারের কথা বলেছি। হয়তো সাকি আরো কিছু বলবেন। কিন্তু শোষকের পয়সায় ইফতার খেয়ে, শোষকের আয়োজিত অনুষ্ঠানে আমন্ত্রিত হয়ে শোষিতের পক্ষে কথা বললে তাতে শোষিতের কোন উপকার হয় না। যা হয় তা শুধু গরীব মানুষদের নিয়ে আয়োজিত এই ধরনের সার্কাসকে সম্মতি দান।
লক্ষনীয় ব্যাপার হলো জাগোও মনে করছে এই প্রোগ্রামে সাকিকে ডাকা যায়। তাহলে কি আজকাল শোষকরাও মনে করছে সাকি আমাদের লোক? শেষ পর্যন্ত কি গনসংহতি ভালো বামপন্থী অর্থ্যাৎ শোষকদের পছন্দের বামপন্থী দলে পরিনত হচ্ছে। জবাব দেবেন কি সাকি ভাই?
০২/০৭/২০১৫ (ফেসবুক পোস্ট)

