একটি গতানুগতিক বৃষ্টির দিন


নাহ ! বৃষ্টির আসল অনুভূতিটা অনেকদিন নেয়া হচ্ছেনা - বলে গিটারটা পাশে রেখে বারান্দার দেয়ালে হেলান দিয়ে মেঝেতে আমার পাশে বসে পরলো পান্থদা।
পান্থদার চোখে মুখে ক্যামন একটা উদাস ভাব। তিনি বারান্দার গরাদের ফাক দিয়ে ঝুম বৃষ্টি দেখছেন। কুকুর বিড়াল ধরণের বৃষ্টিতে শহরের খোলা মেনহোলগুলো টইটম্বুর হয়ে কালো ময়লা পানি ক্রমাগত উগড়ে ফেলে দিচ্ছে বলে ভেজা বাতাসে নোনতা গন্ধ।
আমি জিজ্ঞেস করলাম, বৃষ্টির আসল অনুভূতি নিতে কি করতে হয় ?
- তেমন কিছুনা। টিপিকাল ব্যাপার স্যাপার। টিনের ছাদ আছে এমন কোন বাড়ি খুঁজে বের করতে হবে প্রথমে। জংলা টাইপ জায়গায় বাড়িটা হলে ভালো হয়। পাশেই থাকবে ডোবা টাইপের একটা কিছু। যেখানে ব্যাং ঘ্যা ঘু করবে। টিনের চালে বৃষ্টির শব্দকে টেম্পো আর ব্যাং এর ডাক কে লিরিক ভেবে নিয়ে গান বানাতে হবে মাথার ভেতর।
- তোমার কথা শুনে তো এখনি এমন কোথাও চলে যেতে ইচ্ছে করছে !
পান্থদা নড়েচড়ে বসলেন। তিনি উচ্ছাসিত কন্ঠে বললেন, যাবি নাকি ?
- কোথায় ?
- আমার গ্রামের বাড়িতে। যা যা বললাম সব কিছু পাবি সেখানে। অতিরিক্ত আনন্দ হিসেবে পাবি ঝুম বৃষ্টিতে নদীতে বুক পর্যন্ত ডুবিয়ে নদীর পানিতে বৃষ্টি পরার শব্দ শোনার সুযোগ। কপাল ভালো হলে কেয়ারটেকারটাকে দিয়ে নৌকাও ম্যানেজ করা যেতে পারে। মাঝ নদীতে নৌকা নিয়ে পাটাতনে শুয়ে বৃষ্টিতে ভেজার মজাই অন্যরকম। আর তাছাড়া চারদিন বাদে পূর্নিমা। আকাশ পরিষ্কার থাকলে মাঝ নদীতে নৌকায় শুয়ে পূর্ণচন্দ্রও দেখাতে পারি তোকে। 
পান্থদার কথায় পৃথিবীর সর্বোচ্চ নেশাজাত দ্রব্য থেকেও বেশি নেশা ছিলো বলে মুহূর্তেই মাঝ নদীতে নৌকা নিয়ে পাটাতনে শুয়ে ভেজার ইচ্ছে আমার রক্তে ঢুকে গেলো। পান্থদার অফার মানেই আদেশ। অমান্য করার কোন প্রশ্নই আসেনা। দুঘন্টার নোটিশে ব্যাগ গুছিয়ে সেদিনকার রাতের ট্রেনেই আমি আর পান্থদা রওনা হয়ে গেলাম।
যাতায়াতের এই আধুনিক যুগেও তার গ্রামের বাড়িতে যেতে আমার খবর হয়ে গেলো। ট্রেন থেকে নেমে ভ্যানে করে পাকা রাস্তা দিয়ে যাওয়ার সময় ভালোই লাগছিলো। কিন্তু যখনই কাঁচা রাস্তার অত্যাচার শুরু হলো, মনে হতে থাকলো শরীরের প্রতিটা হাড় জয়েন্ট থেকে আলাদা হয়ে ছিটকে পরবে। প্যাক কাঁদায় ভরা বাকি রাস্তাটুকু যখন হেটে যাচ্ছিলাম তখন ভাঙা শামুকে পা দিয়ে ডান পা-টা কেটে ফেললাম। রক্তা রক্তি হয়ে সে এক বিশ্রী অবস্থা।
রাতে শরীর কাঁপিয়ে জ্বর আসলো। পান্থদাকে রীতিমতন অভিশাপ দিতে দিতে রাতে ঘুমালাম। পরদিন সকালে ঘুম ভেঙে ব্যাঙের ডাক আর টিনের চালে বৃষ্টির শব্দ শুনে সেই অভিশাপ আমি তুলে নিলাম।
নদীতে নৌকা নামনো যায়নি বলে বড়সড় এক খালে নৌকা ভাসানো হলো। মাঝি পান্থদা। পাটাতনে চিত হয়ে শুয়ে বৃষ্টির শব্দ শুনতে শুনতে আমি অন্যজগতে চলে গেলাম। জ্বর, বৃষ্টির রিমঝিম শব্দ, ঠান্ডা বাতাস মিলিয়ে আমার মাঝে বিচিত্র এক ঘোরের সৃষ্টি হলো। এই ঘোর লাগা ভাবের মাঝেই ভাসা ভাসা ভাবে পান্থদার গান কানে আসতে লাগলো। এমন এক গান, যেই গান প্রতিটা বাঙালির রক্তে মিশিয়ে দেয়া আছে।
আজি ঝরো ঝরো মুখরো বাদল দিনে।
জানিনে, জানিনে – কিছুতে কেনো যে মন লাগেনা।
জীবনে শ্রেষ্ঠ তিনটে দিন কাটালাম সেবার পান্থদার গ্রামের বাড়িতে। চতুর্থ দিন রাতে ঝুম বৃষ্টির মাঝে নৌকার চড়া হলো। আকাশে কড়াৎ কড়াৎ করে বিজলীও চমকাচ্ছে খানিকটা বিরতি দিয়ে দিয়ে। আমি আর পান্থদা দুজনেই নির্বিকার। প্রকৃতি একই সাথে তার ভয়ংকর রূপ আর সৌন্দর্য দেখাচ্ছে। এখানে বলারই বা কি আছে !
হঠাৎ করেই পান্থদা বললেন, আম্মার কথা খুব মনে পরছে। 
- বল কি ! কেনো ?
- এমনই এক ঝড়ের রাতে আম্মা বলেছিলেন তার বুকে প্রচন্ড ব্যথা হচ্ছে। তড়িঘড়ি করে হাসপাতালে নিয়ে গেলাম। দ্বিতীয় দিন থেকে আম্মা অনেকটাই সুস্থ হয়ে গেলেন। ডাক্তার বললো সাতটা দিন হাসপাতালে থেকে বিশ্রাম নিতে। আমার ব্যাগে তখন ভার্সিটি থেকে আব্বা আর আম্মার জন্য দেয়া কনভোকেশনের ইনভিটেশন কার্ড আর গাউন। একমাত্র ছেলের হাতে গ্র্যাজুয়েশনের সার্টিফিকেট তুলে দেয়া হবে – সেই দৃশ্য থেকে তারা আনন্দিত হবেন। চোখে খুশীর অশ্রু এনে বলবেন – ছেলে বড় হয়ে গিয়েছে। সারাজীবন আশা করেছেন ছেলের ভালো রেজাল্ট দেখবেন। সে সুযোগ তাদের আমি কখনই দিইনি। গ্র্যাজুয়েশনে আমি টপ করেছি – সেই খবর তখনও তাদের দেয়া হয়নি। 
সেই খবর আম্মাকে আর দেয়াও হলোনা। যেদিন হাসপাতাল থেকে আম্মাকে ছাড়ার কথা, সেদিনই তাকে ছাড়া হলো। তবে তার নীলচে হয়ে ওঠা লাশটাকে। তুমুল ঝড়ের মাঝে সেদিনই মার কবর হলো। কবরে পানি জমে গিয়েছিলো। সেটাকে সেঁচার অনেক চেষ্টা করা হলো। তবে কাজ হচ্ছিলোনা। লাশ কবরে নামানোর সময় আমি হতভম্ব কন্ঠে বললাম, পানির মাঝেই আম্মাকে কবর দিবো ?
হুজুর আমার মনের শান্তির জন্যই হয়ত বললেন, বাজান বৃষ্টি আল্লাহর কুদরত। বৃষ্টির পানি নিয়ে মন খারাপ করনের কিছু নাই।
পান্থদা থামলেন। অনেকক্ষণ কেউ কোন কথা বললাম না। শুধু ঝমঝম করে পানিতে বৃষ্টি পরার শব্দ কানে আসতে লাগলো।
- এক জায়গায় যাবি ? 
- আমাদের না চাঁদ দেখার কথা ছিলো ?
- আজ রাতে বৃষ্টি থামবেনা। চাঁদ দেখার আশা বাদ দে।
পান্থদা নৌকা ভেড়ালেন। তার পেছনে মিনিট দশেক হাঁটার পরই বুঝলাম আমরা এখন তাদের পারিবারিক কবরস্থানে।
ঝুম বৃষ্টির মাঝে ভিজতে ভিজতে বাঁশের বেড়া দিয়ে সীমানা চিহ্নিত করা কোণার দিকের একটা কবরের সামনে গিয়ে আমি আর পান্থদা মোনাজাত তুলে দাড়ালাম।
অন্ধকারেও পান্থদার গালে পানি চিকচিক করছে। সেটা কি বৃষ্টির পানি নাকি অশ্রু সেটা বোঝা গেলোনা। বৃষ্টি আসলেই সৃষ্টিকর্তার বিশাল এক কুদরত। মাঝে মাঝে দরজা বন্ধ করে, নাহলে লুকিয়ে কিংবা অন্ধকারে আমাদের কাঁদার প্রয়োজন পরে। এই প্রয়োজন পূরন করতে তিনি বৃষ্টি নামক অসাধারণ এক জিনিস সৃষ্টি করেছেন। 
পান্থদাকে ঘোর বর্ষার তুমুল বৃষ্টি দেয়াল বানিয়ে ঘিরে রেখেছে। সে হয়ত কাঁদছে। কিন্তু বৃষ্টির তৈরী করা দেয়াল সেটা বুঝতে দিচ্ছেনা।

