স্বপ্নের ফ্লাইওভার ……



বাসা থেকে অফিসের উদ্দেশ্যে খুব সকাল সকাল বের হয়ে শনির আখড়া বাস স্ট্যান্ড। এর পর হুড়হুড়ি করে বাসে উঠা। খুব সৌভাগ্যবানরাই সিট পেতো তখন। অন্যথায় বাসের হ্যান্ডেল ধরে ঝুলে থাকা ছাড়া কোনো গতি নাই।বাসে যাত্রাবাড়ী পর্যন্ত আসতেই পাড়ি দিতে হত দীর্ঘ দুই—আড়াই ঘন্টার জ্যাম।এর পর যাত্রাবাড়ী থেকে গুলিস্তান পর্যন্ত আরো এক ঘন্টা।কপাল বেশি খারাপ হলে এখান থেকেও দেড়—দুই ঘন্টার ফের।কথায় বলে বুদ্ধি থাকলে ঘর জামাই থাকা লাগেনা।শনির আখড়া থেকে যাত্রাবাড়ী আসতে সেই দুই ঘন্টা বাঁচাতাম তখন পায়ে হেটে।হেটে যাত্রাবাড়ী পর্যন্ত আসতে সময় লাগতো মাত্র ২০ থেকে ২৫ মিনিট। এভাবেই কাটিয়ে দিলাম তিন বছরের কিছু অধিক সময় । কেটে গেলো কত শীত,কত বসন্ত।কত বৃস্টি, কত খরা।আর তীর্থের কাকের মত চেয়ে থাকতাম স্বপ্নের যাত্রাবাড়ী - গুলিস্থান (মেয়র হানিফ ফ্লাইওভার) উড়াল সেতুটির দিকে।কবে এর কাজ শেষ হবে? কবে এই অঞ্চলের মানুষদের দুর্ভোগের যবনিকাপাত ঘটবে?
অবশেষে অপেক্ষার প্রহর শেষ হল গতকাল।
শুক্রবার বিকাল প্রায় পৌনে ৪টার দিকে প্রধানমন্ত্রী শেখ হাসিনা প্রথমেই গুলিস্তান পয়েন্ট থেকে গাড়িতে চড়ে উড়াল সড়ক ব্যবহার করে কুতুবখালী প্রান্ত উদ্বোধন করেন। সেখানে মোনাজাত শেষে প্রধানমন্ত্রী নিজে ৫০ টাকা টোল দেন। টোল দেয়া শেষে তিনি সেখানে উপস্থিত হাজার হাজার উল্লসিত মানুষের মাঝে হাত নেড়ে শুভেচ্ছা জানিয়ে আবার ফ্লাইওভার দিয়ে ওসমানী মিলনায়তনের উদ্দেশে রওনা দেন।
গুলিস্তান-যাত্রাবাড়ী ফ্লাইওভার 
ফ্লাইওভারটির নির্মাণকাজ এখনও পুরোপুরি শেষ হয়নি। আপাতত গুলিস্তান পর্যন্ত উড়াল সড়কটি খোলা হয়েছে। প্রায় সাড়ে ১১ কিলোমিটার দৈর্ঘ্যরে এ উড়াল সড়কটি রাজধানীর শনিরআখড়া থেকে যাত্রাবাড়ী, সায়েদাবাদ, টিকাটুলি এবং গুলিস্তান হয়ে নিমতলী পর্যন্ত। এটি চালু হওয়ায় রাজধানী ছাড়াও ঢাকা-চট্টগ্রাম ও সিলেটসহ পূর্বাঞ্চলীয় এবং উত্তর-পূর্বাঞ্চলের ৩০টি জেলায় যাতায়াতে বাড়তি সুবিধা পাওয়া যাবে। চার লেনবিশিষ্ট এ উড়াল সড়কে ৬টি প্রবেশ ও ৭টি বের হওয়ার পথ (র‌্যাম্প) রয়েছে। এর মধ্যে ৩টি র‌্যাম্পের কাজ বাকি রেখেই উড়াল সড়কটি উদ্বোধন করা হয়েছে। তবে আগামী ১৬ ডিসেম্বরের মধ্যে সব কাজ শেষ করা যাবে বলে আশা প্রকাশ করেছে কর্তৃপক্ষ। প্রথমবারের মতো সরকারী-বেসরকারী উদ্যোগে এটি নির্মাণে বিনিয়োগ করেছে ওরিয়ন ইনফ্রাস্ট্রাকচার লিমিটেড।
এতে মোট ব্যয় হয়েছে ২ হাজার ১০৮ কোটি টাকা। ঢাকা সিটি কর্পোরেশনের তত্ত্বাবধানে এ উড়াল সড়ক নির্মিত হয়েছে।
২০০৩ সালে ৬ দশমিক ৭ কিলোমিটার দৈর্ঘ্য ফ্লাইওভারটির নির্মাণ ব্যয় ধরা হয়েছিল ৬৭০ কোটি টাকা। বিল্ট-অন-অপারেট এ্যান্ড ট্রান্সফার (বিওওটি) পদ্ধতিতে ফ্লাইওভারটি নির্মাণের জন্য ডিসিসি ২০০৫ সালের ২১ জুন ওরিয়ন গ্রুপের সঙ্গে একটি চুক্তি করে। কাজ শুরুর আগেই তত্ত্বাবধায়ক সরকার চুক্তিটি বাতিল করে দেয়। বর্তমান সরকার ক্ষমতায় আসার পর ফ্লাইওভারটির নির্মাণকাজ আবার ওরিয়ন গ্রুপকেই দেয়া হয়। তবে শর্ত জুড়ে দেয়, নতুন করে নক্সা তৈরি এবং এটি আরও সম্প্রসারণ করতে হবে। তাই সরকারের নির্দেশে ওরিয়ন গ্রুপ আবারও নক্সা সংশোধন করে।
নতুন নক্সায় ফ্লাইওভারটির দৈর্ঘ্য দাঁড়ায় ১১ কিলোমিটার। দৈর্ঘ্য বেড়ে যাওয়া এবং আনুষঙ্গিক খরচ বেড়ে যাওয়ায় এর নির্মাণ ব্যয় বেড়ে দাঁড়িয়েছে ২ হাজার ১০৮ কোটি টাকা। সম্পূর্ণ বেসরকারী অর্থায়নে বিওওটি পদ্ধতিতে নির্মিত এ ফ্লাইওভারটি নির্মাণের মাধ্যমে দেশের অবকাঠামো খাতে উন্নয়নের এক নতুন দুয়ার উন্মোচিত হলো। ফ্লাইওভারটির ধারণক্ষমতা ২০০ টন এবং স্থায়িত্বকাল ১০০ বছর। এই ফ্লাইওভারে ব্যবহৃত টোল সরঞ্জামাদি সরবরাহ ও সংযোজনের কাজ করছে ইউরোপের বিখ্যাত টোল ইক্যুইপমেন্ট কোম্পানি জিইএ ফ্রান্স। অত্যাধুনিক পদ্ধতিতে নির্মিত এ ফ্লাইওভারের কাজ করেছে ভারতের বিখ্যাত নির্মাণ প্রতিষ্ঠান সিমপ্লেক্স ইনফ্রাস্ট্রাকচার লিমিটেড। নির্মাণকাজের ব্যবস্থাপনা করছে লাসা নামে ভারতের আরেকটি কোম্পানি। এ ছাড়াও এই ফ্লাইওভারের ডিজাইন কনসালটেন্ট হিসেবে কাজ করে কানাডাভিত্তিক কোম্পানি লিমিটেড এ্যাসোসিয়েটস এবং তাদের অঙ্গপ্রতিষ্ঠান লাসা ইন্ডিয়া। নির্মাণকাজে আন্তর্জাতিকভাবে স্বীকৃত এএএসএইচটিও নীতিমালা অনুসরণ করা হয়। ফ্লাইওভারটির ডিজাইন করেছে কানাডিয়ান কোম্পানি লিমিটেড কানাডা।
ফ্লাইওভারের টোলের হার
বড় বাস - ১৫০ টাকা
মিনিবাস - ১০০ টাকা
ট্রাক - ১৫০ টাকা
মিনি ট্রাক (তিন টন পর্যন্ত) - ১০০ টাকা
কার (১৩ সিসি পর্যন্ত) - ৩০ টাকা
জিপ - ৪০ টাকা
মাইক্রোবাস - ৫০ টাকা
পিকআপ - ৭৫ টাকা
থ্রি হুইলার - ১০ টাকা
মোটরসাইকেল - ৫ টাকা
ট্রেইলার - ২০০ টাকা।
আজ এই আনন্দের দিনে উল্লাসে উদ্বেলিত উজবুক কবি শঙ্খনীল কারাগার হেরে গলা ছেড়ে গান গেয়ে উঠলেন—
স্বপ্ন দেখেছি - স্বপ্ন পুষেছি
স্বপ্নকে বাস্তব রূপ দিয়েছি,
হার না মানা বাঙ্গালীর জাত
সম্মুখ পানে এগিয়ে যাক।

