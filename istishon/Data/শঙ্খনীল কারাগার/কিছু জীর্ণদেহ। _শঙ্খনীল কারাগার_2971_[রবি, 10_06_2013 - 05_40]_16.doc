কিছু জীর্ণদেহ। 


 
কিছু জীর্ণদেহ পড়ে থাকে পথে
সম্বল-একটিমাত্র পলিথিনের বিছানা আর ভিক্ষার থালা,
সেখানেও ভাগ বসায় কিছু শকুন;
জীর্ণদেহটি তখন শকুনদের করুণায় বাঁচে;
মরচেপড়া জীবনের— শত অসহায়ত্বের মাঝে।
মুখের উপর ভন ভন করে মাছি উড়ে যায়
মাছিরাও দ্বিধায় পড়ে —
জীবিত, অথচ নিথর দেহেযে তখন;
মৃত মানুষের আঁশটে গন্ধ,
এভাবেই বেঁচে থাকে ওরা— প্রতিদিন মরার আশায়
এভাবেই বেঁচে থাকা— ধুলিমাখা জীবনের বাস্তবতায়।
কেউ কেউ খুব কাছ থেকে যাবার সময়
ঠুনকো বিবেকের তাড়নায় ফেলে যায় দু-একটি টাকা,
তার পর ভুলে যায়—যেমনি ভুলে যায় রাষ্ট্র,
ভুলে যায় রাষ্ট্রের কতশত অঙ্গিকার নামা।
ক্ষমতার পালাবদল হয় দেশে,
ঘুরে ফিরে একমুখ চলে যায়, আরেক মুখ আসে;
ভুখাদের কথা কেউ মনে রাখেনা
মনে রাখবার প্রয়োজন মনে করেনা;
ভুখারা পড়ে থাকে অবহেলায়— নগরীর আস্তাকুড়ে।

