মধ্যবিত্ত-উচ্চবিত্তঃ জীবনের ভাবসম্প্রসারণ


বেশিরভাগ মানুষই জীবন কে 'যাপন' করে যায় । অনুভব করার চেষ্টা করে না । আর
এগুলা বলতে গেলেই , 'আজাইরা ভাব' , 'ভাববাদী' , ' কবিগিরি'
দেখাইতে যাওয়া হয় । আমার পরলোকগত দাদার একটা কথা মনে পড়ে , ' বন্ধুর
বিরুদ্ধে যায় এমন সত্যি কথাও যদি কও , উচিত কথা কইলেই বন্ধু বেজার !! '
এই বাংলাদেশে যে নিয়মিত জীবনের তাগিদে দুপুর রোদে , ভিড় ঠেলে পায়ের উপরে পায়ের চাপ খেয়ে পাবলিক বাসে ওঠার সংগ্রাম করে নি , সে কোনদিন
বুঝবে না সাধারণ মানুষের জীবন কেমন । হিসাব করা পকেট খরচ থেকে ভাড়া দেওয়ার সময় যাদের চিন্তা করতে হয় না পরের বারের ভাড়া ব্যালেন্স হয় কিনা , তারা বুঝবে না জীবনে হিসাব কি জিনিস ।
সারা দিন নানা জায়গায় দৌঁড়ে দিনশেষে বাধ্য হয়ে নাম না জানা ছাউনি টানানো হোটেলে সারা দিন
ঠাণ্ডা ডাল দিয়ে ভাত গিলে মেসের ঘুপচি ঘরটায় যার রাত কাটে পরের দিনের হিসাব করতে করতে , তার জীবন যে দেখেনি , সে জানে না জীবন কি ।
'বাবা , কনসার্ট আছে ... বাবা ট্রিট আছে তিন/চার হাজার টাকা দাও '- টাকা নিয়ে তারপর বন্ধু বান্ধবদের সাথে উড়িয়ে বেড়ানোকে উদার চেতা বলে না । 'বাপের টাকায় পোদ্দারি' বলে ।
বাবার টাকায় আপনার অধিকার ? মোটেও না । অধিকার আপনার ভরনপোষণে । মৌলিক চাহিদার ।
ওপস ! দুঃখিত আমি , যদি বিলাসিতা আপনার মৌলিক চাহিদা হয়ে থাকে । নিজে উপার্জন
করে তারপর যা ইচ্ছা তাই করুন । কেউ কিছু বলবে না । বাবার টাকার গরম চশমা চোখে লাগিয়ে কাউকে 'ছোটলোক' , 'meanminded ' ট্যাগ দেওয়ার আগে একবার ভেবে দেখবেন , প্লিজ । টাকাটা আপনার বাবার , আপনার না ।
নিজে উপার্জন করে দেখুন , বৈধ পথে প্রতিটা টাকা রক্তের দামে কেনা । সেই রক্ত শ্রমিকের হোক আর মালিকের হোক । মধ্যবিত্ত জীবনে প্রত্যাশা আর প্রাপ্তির
বৈষম্য চিরন্তন । ভালো থাকাতে ,
থাকতে চাওয়াতে দোষ নেই । চোখে বাঁধে বিলাসিতা । যারা উড়িয়ে যায় টাকা , তাদের এই অনুভূতিগুলো কাজ করে নাকি জানি না ।
নিজেদের 'মধ্যবিত্ত' প্রকরণ সম্পর্কে এক ছোট ভাইয়ের ব্যাপক আক্ষেপ ছিল । ওরে বলছিলাম ,
' রঙিন চশমা চোখে ঝুলাইয়া রঙিন দুনিয়া দেখলে , মধ্যবিত্ত পরিবারে জন্ম একটা অভিশাপ । আমারে যদি জিজ্ঞাস করস ,
আমার কথাঃ মধ্যবিত্ত জীবনটাই জীবন । উচ্চবিত্ত পুতুল খেলা । ঐ খেলায় হারজিত নাই । উত্তেজনা নাই । খেলতে মন চাইলে খেলো , নাইলে যাওগা ! মধ্যবিত্ত জীবনটা অনুভব করার ট্রাই কর ।
খালি এই অনুভবটাই তোরে জীবনে কঠিন সময়ে যে শক্তি দিবে , ফার্মের মুরগী গুলার
একশ সিসি এসিতেও ঐ জোর নাই ।"
মধ্যবিত্ত জীবনে অনেক কিছু না থাকলেও নিজে উপার্জন করে একজন বা দুজনে বা সবাই মিলে অনেক দিন পর বাইরে কোথাও যাওয়া অথবা ছোট ভাইকে একটা বল কিনে দেওয়াতে , মা কে একটা শাড়ি , বাবাকে একটা পাঞ্জাবী কিনে দেওয়াতে একটা শান্তি আছে । এই শান্তি বাবার চেক ক্যাশ করে ছোট ভাইকে বা বোনকে গ্যালাক্সি নোট কিনে দেওয়াতে নেই ।
সব কিছুর পরে , জীবনটা দেখতে একরকম । বুঝে জীবনে পথ
চলতে গেলে অনেক কিছু বুঝতে হয় । আমরা বুঝতে চাই না । অথবা বোঝার চেষ্টাও করি না । বুঝলেই যে প্রত্যাশা , দায়িত্ব আর
দায়িত্ববোধ বেড়ে যায় অনেক ।
তারপরেও যারা উচ্চবিত্ত মধ্যবিত্ত নিম্নবিত্ত প্রকরণ পেছনে ফেলে নিজের জায়গা থেকে লড়াই
করে নিজেকে গড়ে তোলেন , তাদের জন্যে শ্রদ্ধা ।
জীবন শুধুমাত্র একটা উপায়েই উপভোগ করা যায় । নিজের জায়গা থেকে লড়াই
করে । এই কষ্টের পথেও যে বন্ধুরা থাকে , পরিবার থাকে , আপনজনরা থাকে - তাদের চেয়ে বেশি কিছু চাওয়ার থাকে না । যদি আসলেই বোঝে কেউ ,চারটা প্রশ্নের উত্তর ।
কে , কী , কেন , কিভাবে ।
Life is only life. শুধু বোঝার অপেক্ষা ।

