কফিশপ এবং অনুভূতি সমগ্রের ব্যবচ্ছেদ


 থেমে থাকা সময় ,
একটা কফির টেবিল ,
আবছায়ায় এক কোণায়-অস্পষ্ট ,
মুখোমুখি দুটো কফির মগ
ধোঁয়া ওঠেঃ বরফ আর বাষ্প ।
খুব দ্রুত ছুটতে থাকে সময় ,
আপেক্ষিকতার সূত্রের হাত ধরে ।
চঞ্চল বা স্থির দু জোড়া চোখ ,
থেমে থাকা দু জোড়া ঠোঁট ,
বেড়ে চলা হৃদস্পন্দন ।
নীরবতা ভেঙে হঠাত্
দুজনের একসাথে কথা বলতে চাওয়া-
ঘটনার আকস্মিকতায় থমকে যাওয়া দুজনেরই !
তারপর দুজনের নীরব হাসি ,
আর একে অপরকে বলতে বলা
একে অপরের কথা শুনতে চাওয়া,
সেই সব কথা যা বলতে চাওয়া ,
সেই সব কথা যা শুনতে চাওয়া ।
অথবা কখনো হয়তো একাকী
উদাস বিকেল অথবা নীরব সন্ধ্যা,
অপেক্ষায় অপেক্ষায় জমতে থাকা
আবেগের , ভালবাসার বাষ্প ।
অথবা নিশ্চিত ব্যর্থ অপেক্ষায়
একাকী জমাতে থাকা অভিমান ,
কফির মগের ফ্লেভার নোনতা করে
অথবা কফির টেবিলে ফোঁটা ফোঁটা জলের কারুকার্য ।
কফিশপ , কফির টেবিল বা কফি
টিকে থাকে স্মৃতি নিয়ে ,
স্বপ্নের হাতছানি নিয়ে ,
টেবিলে দুপ্রান্তের একজোড়া জীবন
অথবা থেমে থাকা মুহূর্তে স্মৃতি রোমন্থন ।
সব নিয়ে ভালবাসায় কফিশপ
টিকে থাকে জীবনের ইতিহাস হয়ে,
টিকে থাকে ভালবাসা নিয়ে ,
টিকে থাকে স্মৃতি নিয়ে ,
টিকে থাকে অপেক্ষা নিয়ে ,
কোন একাকী একজনের স্মৃতি রোমন্থনে
অথবা অনেকগুলো 'দুজনের' বা 'কয়েকজনের' সাথে ।

