একলা বিকেল


 অদ্ভুত সময়ের জোড়াতালিতে
কিছু বিকেল আসে ,
ছন্নছাড়া স্মৃতি ভাসে ,
পুড়িয়ে চলা একলা সময়
যুক্তি-বাস্তবতায় লড়তে লড়তে ।
অদ্ভুত সেই বিকেলগুলো
মলিন আকাশ , স্থবির ধূলো ,
বৃষ্টিতে পায় না সে এতটুকু প্রাণ ,
প্রবল বাতাসের বয়ে চলায়ও
আকাশে কালো মেঘে জমা থাকে
ধূসর সময়ে স্মৃতির অভিমান ।
অদ্ভুত সেই সময়গুলো
অকারণে বিষণ্নতায় ,
অকারণ একলা থাকায় ,
ঠাঁই পায় না ভালবাসাময় স্মৃতি ।
না বোঝাতে পারা কষ্টগুলো
মনের ভেতর চিলেকোঠায়,
একলা থাকার গল্প শোনায়,
অথচ একটু পড়েই একলা থাকার ইতি ।
কিছু অদ্ভুত বিকেল আসে
স্মৃতিতে আসে না প্রিয় অতীত ,
জীবনের হিসেবের খাতা খোলে
বৃথাই কাঁটাছেড়া মলিন পাতায় ।
'কদ্দিনেরই বা জীবন ?
এতো কেন হিসেব , বুড়োমতন ?'
প্রশ্ন শুনে নির্লিপ্ত মুখ ফেরায়
মন দেয় স্মৃতির প্রত্মতত্ত্বে ।
কিছু বিকেল থাকে ,
একলা থাকার , একলা রাখার
অকারণ হিসেব নিকেশে
অর্থহীন বিষণ্নতায় -
কিছু বিকেল থাকে
স্রষ্টার কাছে , স্রষ্টার থেকে
জীবন হিসেব জানতে চাওয়ায় ।
সেই বিকেলেরা থাকে
একলা ছাদের বোহেমিয়ানের বুকের ভেতর অল্প সময় ।
সেই বিকেলেরা থাকে
সন্ধ্যার হাত ধরে আসা রাতের অপেক্ষায় ,
বিকেলের যাযাবরেরা থাকে
বিকেলেদের অবসানের অপেক্ষায় ।

