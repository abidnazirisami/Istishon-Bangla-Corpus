আমার পোষা কাক 


আমার জীবনে বাংলায় পাওয়া সর্বনিম্ন নম্বর ছিল তেপ্পান্ন। রচনায় শূণ্য পেয়েছিলাম। রচনার নাম ছিল 'আমার পোষাপ্রাণী'। আমি রচনায় লিখেছিলাম আমার প্রিয় কিকির কথা। কিকি ছিল আমার প্রিয় কাক। কেউ কি কখনো কাক পোষার কথা ভাবতে পারো? আমি শুধু ভাবিইনি। আস্ত একটা কাক পোষা শুরু করি এবং 'আমার পোষাপ্রাণী' রচনায় মনের মাধুরী মিশিয়ে কিকির বর্ণনা লিখেছিলাম। ফলশ্রুতিতে খাতা দেয়ার দিন বাংলা স্যারের প্রচন্ড তিরস্কার, সারাক্লাসে তুমুল হাসাহাসি মিলিয়ে তুলকালাম কান্ড। কারণ একটাই, পোষাপ্রাণী নাকি হতে হবে কুকুর, বিড়াল কিংবা কথাবলা সুন্দর পাখি। কাক কখনো পোষা হতে পারেনা। আমাদের বাংলা স্যার একই যুক্তি দেখয়েছিলেন 'আমার প্রিয় ঋতু' রচনায়। এক এক করে স্যার সবাইকে জিজ্ঞেস করছিলেন তাদের প্রিয় ঋতু কোনটা। বেশীরভাগের উত্তর বসন্ত। বাকিদের বর্ষা। আমার পালা আসলে বললাম, শীতকাল !
স্যার কটমট করে তাকালেন।
- শোন ! শীতকাল কখনো প্রিয় হতে পারেনা। কোথাও শুনেছিস কেউ শীতকাল নিয়ে কবিতা, গান লিখেছে গাধা?
- জ্বি না, স্যার ।
শীতকাল নিয়ে কবিতা-গান না থাকাতে আমি মোটেও ব্যাথিত হলাম না। ভাবলাম, বড় হয়ে গান-কবিতা লিখে শীতকালের এহেন দুর্দশা কাটিয়ে দেবো। 
কিকির সাথে আমার প্রথম দেখা ক্লাস সিক্সে পড়ার সময়। আমরা তখন পুরান ঢাকার এক গলিতে থাকতাম। খুব ঘনবসতিপূর্ণ জায়গা ছিল। রোজ ঘুম ভাংত ভয়ানক কোলাহলে। কাছেই কোথাও ডাস্টবিন ছিল । সেখান থেকে কাকের কা কা ধ্বনি আসত। আমি ব্রাশ নিয়ে ছাদে। ঢুলুঢুলু চোখে দাতব্রাশ করছিলাম আর ভাবছিলাম, কোন ছুতোটা দিলে আমি আজ স্কুলে যাওয়ার হাত থেকে বেচে যেতে পারি।
এসময় ছাদের অন্যপাশ থেকে ডানা ঝাপটানোর আওয়াজ পেলাম। গিয়ে দেখলাম একটা কুতসিত চেহারার কাক পড়ে আছে। কিছুটা রক্তও ছিল। প্রথমে কিছুটা ঘেন্না জাগলেও পরে বেচারার প্রতি মায়াই লাগল। সম্ভবত কারো ছোড়া গুলতিতেই এই অবস্থা। মনে হয়না এর উড়ার শক্তি আছে। আমি কি একে যেমন আছে তেমনই রেখে যাব?
আমাদের বাসার ছাদে একটা পাখি ধুকে ধুকে মারা যাচ্ছে, ভাবতে গা গুলিয়ে আসল।
সমস্যা হল, আমার হাতে এই বস্তুটা দেখলে আমার বাবা মা মোটেও খুশি হবেন না। আমার রুমে একটা ফার্স্ট এইড বক্স ছিল। সেটা থেকে স্যাভলন আর ব্যান্ডেজ নিয়ে এসে হাতে গ্লাভ পরে কাকটার ক্ষতস্থান কাচা হাতে যতটা পারা যায় ব্যান্ডেজ করে দিলাম। নিজেকে ডাক্তার ডাক্তার মনে হচ্ছিল। একধরণের উত্তেজনাও হচ্ছিল। আমার ব্রেকফাস্ট দেয়া হয়েছিল। মা'র ডাকে নিচে গিয়ে ব্রেকফাস্ট সেরে নিলাম। এবশ্য এই সময় গোপনে একটা জেলি মাখানো রুটি আলাদা করে নিতে ভুললাম না। তারপর সেটা ছাদে নিয়ে এসে। কাকটার সামনে রাখলাম। ওর মধ্যে খাওয়ার কোন লক্ষণ দেখা দিলনা।
'বেচারা ময়লা আবর্জনা খেয়ে অভ্যস্ত'
এবার একটা বাটিতে করে খানিকটা পানি এনে ওর সামনে রাখলা। সে ঢকঢক করে পানি পান করে নিয়ে রুটিতে মুখ দিল। কাকের ব্রেকফাস্ট এক অভূতপূর্ব দৃশ্য। সেই দৃশ্য দেখার সৌভাগ্য বেশীক্ষণ হলনা। মা' আবারো ডাকলেন। স্কুলের জন্য রেডি হতে হবে। কাকটাকে অপেক্ষাকৃত ছায়াযুক্ত জায়গায় রেখে চলে এলাম।
সেদিন বিকেলে স্কুল থেকে ফিরেই প্রথমে কাকটাকে দেখতে গেলাম। ওর অবস্থার উন্নতি হচ্ছে। মা'কে জিজ্ঞেস করতে হবে কাকেরা কি খেতে ভালবাসে।
- মা, কাকেরা কি খেতে ভালবাসে?
- কাকেরা কি খেতে ভালবাসে মানে? ময়লা আবর্জনা ছাড়া আর কি?
আমার মনটাই খারাপ হয়ে গেল। ময়লা আবর্জনা ছাদে তুলে কাককে খেতে দিলে মহা কেলেঙ্কারি হয়ে যাবে। কাকটাকে ডাস্টবিনের আশেপাশে রেখে আসার চিন্তাটা মাথায় এলেও বাতিল করে দিলাম। কেমন হয় যদি একে সুস্থ হবার আগ পর্যন্ত এখানেই রেখে দিই?
ছাদে সাধারণত আমি ছাড়া কেউ আসেনা। এলেও খুব একটা সমস্যা হবার কথা না। একটা ভাঙা ছাতা ছিল আমাদের। সেটা দিয়ে মোটামুটি ছাউনির মতো বানিয়ে খড় আর বালু যোগাড় করে ওর জন্য আরামদায়ক ঘর তৈরী করে দিলাম। অবশ্য কাকেদের ঘর কেমন হয়, সেব্যাপারে তেমন ধারণা ছিলনা। তবু ব্যাপারটা যথেষ্ট রাজকীয় মনে হল।
এবার নাম দেয়ার পালা। কুকু, কাকা, কিকি ... অদ্যক্ষর ক যুক্ত নামের সন্ধান করতে লাগলাম। কিকিটাই পছন্দ হল। কিকি বলে ডাকতেই সে সাড়া দিল।
- হ্যালো কিকি? তুই যে এখানে পড়ে আছিস, তোর বন্ধুবান্ধব তো খবর নিলনা !
- কা কা (মৃদু স্বরে)
- কি তোর বন্ধুবান্ধব নেই?
- কা কা ।
- ও আচ্ছা। ওরা অন্যপাড়ায় থাকে?
- কা কা ।
- ঠিক আছে। তুই সুস্থ হ। গলায় জোর পেলে জোরে ডাকবি। তোর বন্ধুরা এসে নিয়ে যাবে।
- কা কা ।
- ঠিক আছে, কিকি। আমি গেলাম। পড়তে হবে। সন্ধ্যা হল। তোর খাবার কোন এক ফাকে দিয়ে যাব। 
মা'র ডাকে আমি নিচে চলে গেলাম। 
আমি প্রতি বিকেলে কিকির সাথে কথা বলতাম। কথা মানে - আমি এটা সেটা প্রশ্ন করতাম, আর সে কা কা করত। একধরণের কৃতজ্ঞতা নিয়ে আমার দিকে চেয়ে থাকত । আমার বড় ভাল লাগত। 
কয়েকদিন পরের কথা, আমাদের বাসায় বড়মামা বেড়াতে এসেছেন। বিকেলে ছাদে উঠেই কিকি, কিকির বাসস্থান আর খাবারের পাত্র দেখে চমকে উঠলেন। নিচে গিয়ে মা'কে বললেন,
- আপা, এসব কি? কাক পোষা শুরু করেছেন?
- এসব কি বলছিস?
- তাহলে ছাদে এসেব কি? কাকের মলে জায়গাটা ভরা। তুমি দেখে যাও।
মা ছাদে এসে প্রথমবারের মতো আবিষ্কার করলেন কিকিকে। আমিও ততক্ষণে ছাদে এসে হাজির হয়েছি।
আমি বললাম, মা, ওর নাম কিকি। কাকটা আসলে আহত হয়ে আমাদের ছাদে পড়েছিল। আমি আশ্রয় দিয়েছি মাত্র। অনেকটাই সুস্থ হয়ে উঠেছে বেচারা।
মা বললেন, রাফা, এসব কি? আমার বাসায় কোন কাক বাস করতে পারবেনা।
- ও তো আর বাসার ভেতরে থাকছেনা। ছাদের এককোণায়।
- একই হল। এক্ষুণি একে দূর কর। তোর বাবা এসব দেখলে তোর বারোটা বাজাবে।
মামা এতক্ষণ এসব শুনছিলেন। এবার মুখ খুললেন,
- বাহ আমাদের রাফা তো বিরাট পশুপ্রেমি সেজেছে। ওরে গাধা লেখাপড়া করে মানুষ হ। এসব পশুপ্রেম দেখানোর অনেক মানুষ আছে। আমি এক্ষুণি একে ছুড়ে দিচ্ছি।
মা গলা মেলালেন মামার সাথে,
- তাই তো বলি রাফা ছাদে এত কি করে !
মামা কিকিকে ছুড়ে ফেলার হুমকি দিয়ে মনে হয় কিছুটা বেকায়দায় পড়ে গেছেন। ধরবেন কি করে? তার কাছে ব্যাপারটা যথেষ্ট নোংরা মনে হল, যদিও আমি দু'দিন আগে কিকিকে সাবান আর ডেটল মেশানো পানি দিয়ে গোসল করিয়েছি। আমার তেমন ঘৃণা করেনি। শুনেছি পাশ্চাত্যে অনেকে এমনকি ছুচো পুষে থাকে। আর এ তো সামান্য কাক। যাহোক, মামা চেষ্টা করছেন কিকিকে লাথি মারার ভঙ্গি করে তাড়াতে।
- মামা, প্লিজ। কিকি উড়তে পারবেনা। ওর ডানা এখনো সারেনি। থাকুক না কয়েকদিন। মা, মামাকে না করো।
মামাকে খুশিই মনে হল। কারণ ব্যাপারটা তার কাছে যথেষ নোংরা মনে হচ্ছিল।
- রাফা, যত তাড়াতাড়ি সম্ভব এই কিকি ফিকিকে দূর কর। হেগেমুতে ছাদ নোংরা করবে। এরচেয়ে আমি তোকে ময়না বা টিয়াপাখি খাচাসহ কিনে দেব। মনের সাধ মিটিয়ে পুষতে পারবি।
- জি আচ্ছা, মামা।
ময়না টিয়া পোষার সাধ আমার মোটেই ছিলনা।
এ যাত্রা বেচে গেলেও রাতে বাবার বকুনি থেকে কেউ বাচাতে পারল না। তক্ষুণি ছাদে গিয়ে এই আপদ দূর করতে চাইলেন। কেবল রাত হয়ে গেছে দেখে মা তাকে নিরস্ত করলেন। সকালবেলা ছাদে ছুটলেন। আমিও পায়ে পায়ে হাজির হলাম। পৌছেই বুক ধড়াস করে উঠল। কিকি নেই। বাবাও অবাক হলেন।
- গেল কোথায়? দেখছিনা তো !
- কি জানি বাবা। গতকালও দেখে গিয়েছিলাম।
বাবা আর তদন্ত করলেন না। তবে ভাঙা ছাতা, খড়, বালুতে তৈরী ঘরটা গুড়িয়ে দিতে ভুললেন না।
বাবা চলে গেলেন। আমি উদ্বিগ্ন হলাম। কিকি চলে গিয়েছে? নাকি মা কিংবা মামা ষড়যন্ত্র করে ওকে দূর করেছে?
যদি একাই উড়ে চলে গিয়ে থাকে, তাহলে আশার কথা। সে উড়ার মতো সুস্থ হয়েছে। কিন্তু অন্যকিছু হলে চিন্তার যথেষ্ট কারণ আছে।
সারাদিন আমার চিন্তায় কাটল। বিকেলবেলা পাশের বাসার ছাদে কোলাহল শোনা গেল। কয়েকটি ছেলে দল পাকিয়ে কি যেন করছে। তাকিয়ে বুঝতে পারলাম তাদের মাঝখানে একটা পাখি পড়ে আছে আর ওরা কাঠি দিয়ে খুচাচ্ছে। আমার কিকি?
সেদিন আসিফদের বাসার ছাদ থেজে কিকিকে উদ্ধার করতে আমার বেশ কষ্ট হয়েছে। আমি যখন বললাম, কিকি আমার পোষা পাখি, তখন তো ওরা হেসেই খুন। আমি কোনমতে একটা টাওয়েলে জড়িয়ে আমাদের বাসায় নিয়ে এলাম। মা আমার হাতে টাওয়েলে জড়ানো কাক দেখেই চিতকার করে উঠলেন।
- রাফা ! এক্ষুণি হাত থেকে ফেলে দে ওই নোংরাটা। ফেল বলছি !
- মা প্লিজ। কিকি মারা যাবে। প্লিজ ওকে আর দুয়েকটা দিন থাকতে দাও।
- আমি পশুপাখির ফ্রি চিকিতসাকেন্দ্র খুলে বসিনি। ফেলে দে ।
- পারব না।
' কি বললি?'
মা তক্ষুণি আমার গালে চড় বসিয়ে দিলেন।
আমার চোখ দিয়ে জল বেরিয়ে এল।
মা'র মন বোধহয় কিছুটা আর্দ্র হল।
- রাফা, তুমি কাকটাকে ফেলে দাও। এমন নোংরা জিনিস হাতে নিয়ে ঘুরতে হয়না। ডাস্টবিন ওদের থাকার জায়গা। বড়জোর ওখানে ফেলে এসো।
- মা দেখো কিকি উড়তে পারছেনা। কাল উড়তে গিয়েও আসিফদের ছাদে পড়ে গিয়েছে। ওকে এখন ফেলে আসলে মারা যাবে।
- লক্ষী বাবা আমার ! কাকের সেবাযত্নের জন্য কাকেরাই আছে । তোমাকে চিন্তা করতে হবেনা। ওকে তুমি ফেলে দাও।
- স্যরি মা। আমি আজ ওকে কোনমতেই ফেলে দিতে পারব না।
- তোমার যা খুশি করো ।
এরপর আমি কিকিকে আমার রুমে নিয়ে এলাম। আমার রাতের খাবার থেকে কিছুটা ওকে দিলাম। মা হ্যা-না কিছুই বললেন না। অস্বস্তিকর থমথমে পরিবেশ। বাবা অনেক রাত করে বাসায় ফিরলেন।
আমার রুমে একটা বিশাল টিভির বাক্স ছিল। আমি রাতের জন্য কিকিকে সেখানেই থাকতে দিলাম।
- কিকি, পালিয়ে যাচ্ছিলি কেন? তুই কি মনে করেছিলি আমরা তোকে তাড়িয়ে দিচ্ছি?
- কা কা ।
- আরে না। তা হবে কেন? অন্তত আমি তোকে দূর করে দেবোনা।
- কা কা।
- সবাই বলে, কাকেরা পোষা হতে পারেনা, আমি তাদের দেখিয়ে দেবো।
- কা কা ।
- হয়েছে, ধন্যবাদ দিতে হবেনা।
- কা কা।
- ঠিক আছে, ঠিক আছে। এবার ঘুমা। গুডনাইট। 
আমার রুমে একটা কাক ঘুমোচ্ছে - এতদিন পর আজো এই চিন্তাটা আমার কাছে অদ্ভুত লাগে। সে রাতের মতো ঘুমোলাম। মাঝে মাঝে কিকির ডানা ঝাপটানোর আওয়াজ পেলাম। আওয়াজটা আমার পরিচিত। ভয় পেলাম না।
পরদিন ছিল শুক্রবার। আমি ছুটির দিনগুলোতে বেশ দেরী করেই উঠি। ঘুম থেকে উঠার পর টিভির বাক্সটায় তাকিয়েই চিতকার করে উঠলাম। কিকি নেই।
তক্ষুণি বাবাকে বললাম, কিকি কোথায়।
যেন কিছু হয়নি, এমন করে বাবা বললেন,ওদের যেখানে থাকার কথা !
- মানে?
- ডাস্টবিনে রেখে এসেছি।
- আমি এক্ষুণি সেখানে যাব !
- রাফা, তুমি বড় হয়েছ। তোমার পাগলামি মানায় না। পাগলামি করতে এতই ইচ্ছা, আমি তোমাকে টিয়াপাখির খাচা কিনে দেবো।
- লাগবেনা আমার টিয়াপাখি।
- তুমি কোথাও যাচ্ছনা। আরেকবার তোমাকে এসব নোংরা প্রাণীর সাথে দেখা গেলে হাড় ভেঙে দেবো । 
বাবার এমন মূর্তি দেখে আমি থমকে গেলাম। নিজের ঘরে বসে কাদতে লাগলাম। 
এটাই ছিল আমাদের কাক পোষার ইতিহাস। সেদিন বাবা টিয়াপাখি কিনে এনেছিলেন সুন্দর খাচাসহ। আমি আগ্রহ দেখাইনি। আমার কিকি হয়ত কুতসিত, কিন্তু ওর জন্য আমার যে মায়ার জায়গাটা আছে, সেটাতে কাউকে ভাগ বসাতে দেবোনা।
অনেকদিন পেরিয়ে গেছে। আজ অনেক কিছুই যেন বুঝতে পারি। আমাদের একটা অলিখিত নিয়ম যেন হয়ে গেছে, যা দেখতে সুন্দর, কেবল সেটাই ভালো। টিয়াপাখি সুন্দর। তুমি টিয়া পুষতে পারো, কেউ হাসবেনা। সমস্যা তখন, যখন তুমি ময়লা খুটে খাওয়া কাকের জন্য দরদ দেখাতে যাবে। তুমি যখন বর্ষা, বা বসন্তকে প্রিয় ঋতুর তালিকায় রাখবে, তখন তা সবাই ঠিক বলে ধরে নেবে। কিন্তু যখন শীতকালের রুক্ষতাকে তুমি ভালবেসে ফেলবে, সবাই হাসবে।
এটাই যেন নিয়ম হয়ে দাড়িয়েছে। নিয়মের বেড়াজালে আমাদের পছন্দ অপছন্দ আটকা পড়ে গেছে। সেখানে রাজত্ব করছে সংখ্যাগরিষ্ঠ মানুষের চাপিয়ে দেয়া পছন্দ। তুমি যখন এই দেয়াল ভেঙে ফেলতে চাইবে, তখন তোমার জন্য উপহাস আর ধিক্কারই জুটবে।
আমি ওই ঘটনার পর থেকে প্রতিদিন ছাদে গিয়ে দাড়াতাম। কাকেদের কথাবার্তা শুনতাম। কিকি হয়ত তাদের মধ্যে ছিল। হয়ত ছিলনা। তাতে কিছু যায় আসেনা।
তারপর একদিন আমরা বাসা বদল করলাম। পুরান ঢাকার কোলাহল ছেড়ে ছিমছাম আবাসিক এলাকায় বাবা বাসা নিলেন।
সেই এলাকায় কোন কাক ছিলনা। তখন থেকে আমার ছাদে যাওয়া হয়না। 

