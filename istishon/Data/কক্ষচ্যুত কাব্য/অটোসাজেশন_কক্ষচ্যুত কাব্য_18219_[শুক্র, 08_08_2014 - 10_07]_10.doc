অটোসাজেশন


১৯৪৩ সাল। দ্বিতীয় বিশ্বযুদ্ধ চলছে। নাজিদের বিরুদ্ধে যুদ্ধরত ফরাসি সেনা রবার্ট মুলার,পারিজো ছদ্মনাম নিয়ে ঢুকে পড়লেন তাবেদার সরকারের এক প্রতিষ্ঠানে। এখান থেকে তিনি গুপ্তচর হিসেবে নাজিদের গতিবিধি ফরাসি সেনাদের জানিয়ে দিতেন। একদিন তিনি জানতে পারেন, তাকে ধরার জন্য গেস্টাপো বাহিনী আসছে। তিনি বিল্ডিং এর উপরতলার এক রুমে লুকিয়ে পড়েন। এমন সময় তিনি জানতে পারেন পুরো ভবন তন্নতন্ন করে তাকে খোজা হচ্ছে এবং খুব শীঘ্রই তারা এখানে এসে যাবে। এই চরম বিপদে তিনি বারবার নিজেকে বলতে থাকেন যে, পুরো ঘটনাটিকে একটা থ্রিলিং এডভেঞ্চার হিসেবে দেখা যেতে পারে। এভাবে তিনি নিজেকে প্রবোধ দেন। তিনি ধরে নেন, তিনি যদি সহজ স্বাভাবিকভাবে নাজিদের সামনেদিয়ে হেটে যান, তাহলে সেটা গেস্টাপোর জন্য অপ্রত্যাশিত হবে এবং তারা তাকে সনাক্ত করতে পারবেনা। তিনি চশমা খুলে ফেলেন, পানি দিয়ে চুল ভিজিয়ে হেয়ারস্টাইল বদলে নেন, সিগারেট ধরান। চেহারায় অনেকখানি পরিবর্তন এল। চেহারায় শান্ত সমাহিত ভাব নিয়ে এলেন। তারপর বগলে এক ফাইল নিয়ে সেক্রেটারির কাছে চলে এলেন। সেক্রেটারিকে তখন গেস্টাপো জিজ্ঞাসাবাদ করছে। তিনি সেক্রেটারিকে ব্যাপার কি জানতে চাইলে সেক্রেটারি না তাকিয়েই বলেন, তারা পারিজোকে খুজছে। তখন তিনি বিস্মিত হবার ভান করে বলেন, কি আশ্চর্য আমি তো তাকে একটু আগেই উপরতলায় দেখেছি ! এটা শুনেই গেস্টাপো উপরতলায় ছুট লাগাল এবং এই সুযোগে মুলার পগার পার।
মুলার যে উপায়ে একটা কথা বারবার আবৃত্তি করে নিজেকে প্রবোধ দিচ্ছিলেন তাকে বলে অটোসাজেশন। এটা হল একটা মানসিক থেরাপি। নিজেকে বারবার প্রবোধ দেয়ার মাধ্যমে কোন শারিরীক বা মানসিক অসুস্থতা থেকে নিজেকে সারিয়ে তোলা। বিপদে নিজেকে প্রবোধ দিয়ে শান্তভাবে মোকাবেলা করা। অসুখ হলে আমরা ওষুধ খাই। মনে মনে এমনটা অনুভব করি যে, এই ওষুধটা আমাদের সারিয়ে তুলবে। ইতালীয় চিকিতসক ফেব্রিজিও বেনেদেত্তি একবার পারকিনসন্স ডিজিজে আক্রান্ত রোগীদের প্রচলিত ওষুধের বদলে সাধারণ স্যালাইন দ্রবণ দিয়েছিলেন। অবশ্য রোগীদের বলেছিলেন যে, এটা প্রচলিত ওষুধই। পরে দেখা যায়, এই স্যালাইন খাওয়া রোগীরা প্রচলিত ওষুধ সেবন করা রোগীদের মতই প্রতিক্রিয়া দেখাচ্ছে ! এক গবেষণায় দেখা গেছে, রোগ সারিয়ে তোলায় ওষুধের ভূমিকা মাত্র ৩০ শতাংশ। বাকিটা মানসিক দৃঢ়তা। আমি যদি মনেপ্রাণে বিশ্বাস করি যে, আমি অবশ্যই সেরে উঠব এবং সে অনুযায়ী নিজেকে প্রবোধ দিতে থাকি, তাহলে হয়ত একদিন ঠিকই সেরে উঠব। নিজেই নিজেকে বোঝানোই হল অটোসাজেশন।
অটোসাজেশন উদ্ভাবনের ক্ষেত্রে বড় ভূমিকা রাখেন উনিশ শতকের একজন চিকিতসক ও ওষুধ প্রস্তুতকারী Èmile Couè.
তার বিশেষ বৈশিষ্ট্য ছিল, রোগীর অবস্থা যতই খারাপ হোক না কেন, তিনি রোগীকে ইতিবাচক কথা বলতেন এবং আশ্বাস দিতেন যে, রোগী অবশ্যই সুস্থ হয়ে উঠবে। তিনি দেখতে পান যে, যাদের ইতিবাচক কথা শোনাতেন সেই রোগীরা অপেক্ষাকৃত দ্রুত সুস্থ হয়ে উঠছে। তিনি এই মানসিক ব্যাপার নিয়ে গবেষণা করেন এবং পরবর্তীতে সব রোগীর উপর এটা প্রয়োগ করেন। তিনি রোগীদের কিছু প্রেরণাদায়ী কথা শিখিয়ে দিতেন। এসব কথা তিনি রোগীকে প্রতিদিন তিনবেলা কমপক্ষে বিশবার করে উচ্চারণ করতে বলতেন। এরকম একটি জনপ্রিয় অটোসাজেশন হল, Day by day, in every way, I'm getting better and better.
যেভাবেই হোক, আমি প্রতিদিন আগের চেয়ে ভাল হয়ে উঠব। দেখা গেছে বারবার বলতে বলতে রোগী এই কথায় বিশ্বাস করতে শুরু করেছে এবং তার মানসিক অবস্থা আমূল বদলে গিয়েছে। মনের এই প্রভাব শরীরেও গিয়ে পড়ে। এভাবেই একদিন রোগী সুস্থ হয়ে উঠেন।
তিনি অটোসাজেশন প্রয়োগ করে মাইগ্রেন, বাত ব্যাথা, এজমা, প্যারালাইসিস, তোতলামি, টিউমার, আলসার, অনিদ্রা প্রভৃতি রোগে আক্রান্ত হাজার হাজার রোগীকে সুস্থ করেন।
এমনটা ভাবার কারণ নেই যে, অটোসাজেশন আপনাকে সবসময়ই আপনাকে সারিয়ে তুলতে সক্ষম। তবে অটোসাজেশনের যথাযথ ব্যবহার আমাদের শারিরীক ও মানসিক নানা সমস্যার সমাধান হতে পারে। আসলে মূল বিষয়টা হল, নিজের উপর দৃঢ় বিশ্বাস রাখা। আমি এটা পারবই, আমাকে পারতেই হবে, আমি অবশ্যই এই বিপদ কাটিয়ে উঠতে পারব, আমার যোগ্যতা আছে সেটা অর্জন করার - এমন বিশ্বাস আমাদের মনের উপর ইতিবাচক প্রভাব রাখে। বারবার এটা আবৃত্তি আর বিশ্বাস করে লক্ষ্য অর্জন করা যায়। শুধু রোগ সারিয়ে তোলাই নয়, যেকোন বিপদাপদে অটোসাজেশনের ইতিবাচক প্রভাব প্রমাণিত হয়েছে। এটা একটা জানা তথ্য যে, মানুষ তার মস্তিষ্কের সক্ষমতার শতভাগ ব্যবহার করতে পারেনা। আমাদের অনেক দক্ষতা গোপনই রয়ে যায়। অটোসাজেশনের মতো মানসিক থেরাপি সেইসব বের করে আনতে পারে।
অনেকক্ষেত্রে দেখা গেছে, ডাক্তাররা আশা ছেড়ে দিয়েছেন, এমন অনেক রোগীও অটোসাজেশন প্রয়োগ করে স্বাভাবিক জীবনে ফিরে গেছেন।
কিছু জনপ্রিয় অটোসাজেশন হল,
আমি এক অনন্য মানুষ। আমার আত্মিক ক্ষমতা অসীম। সারা পৃথিবী আমার। যেখানে দরকার সেখানে যাব। যা প্রয়োজন তাই নেব। মানুষের কল্যাণ করব।
আমি সুস্থ হব, সুখী হব।
আমি আশাবাদী, গতিশীল, স্বাধীনচেতা, বলিষ্ঠ, দৃঢ়প্রতিজ্ঞ।
আমি দীর্ঘদিন বেচে থাকব, শক্তিমান হব, সুস্বাস্থের অধিকারী হব।
আমি ধূমপান ঘৃণা করি করি, মাদকদ্রব্য ঘৃণা করি। দ্রুত আমি এসব ছেড়ে দেব।
আমি শক্তিশালী দেহ ও মনের অধিকারী।
জীবনে অবশ্যই সফল হব। 
পদ্ধতিটা হল, অটোসাজেশনগুলো আপনি তিনবেলা পুনরাবৃত্তি করবেন এবং বিশ্বাস করতে চেষ্টা করবেন। ইতিবাচক ফল আশা করা যায় !
(উইকিপিডিয়া ও কয়েকটি মেডিকেল জার্নাল অবলম্বনে) 

