চোখ ঝলসানো আলোর শহরে অদৃশ্য কান্না 


আমি তখনো বিশাল শহরের চোখ ঝলসানো আলোর সাথে, হাজার হাজার গাড়িকে পেছনে রেখে দৌড়ে রাস্তা পার হবার কৌশলের সাথে আর অনেক রকম জটিলতার সাথে নিজেকে মানিয়ে নিতে পারিনি। আমার কেবল মনে হতো আমি ছোটই রয়ে গেছি, আমি বড় হইনি কিংবা কখনো হবনা। আমার এমন ধারণার পেছনে কারণ ছিল। আমি দেখতে বেশ ছোটখাট ছিলাম। স্কুলে ভর্তি হয়েছিলাম অনেক কম বয়সে। এরপর প্রতিটা ক্লাসেই আমি সর্বকনিষ্ঠ ছাত্র ছিলাম। তাই নিজেকে বড় ভাবার সুযোগ কখনো হয়নি। আমার ছোট্ট শহরে কলেজ জীবন শেষ করার পরও আমি যথেষ্ট বড় হতে পারলাম না। আমি ভাল ছাত্র ছিলাম, একটা বড় বিশ্ববিদ্যালয়ে ভর্তিও হয়ে গেলাম। আমার বাড়ি ছাড়তে ইচ্ছে করছিল না। বাবাকে বলতে ইচ্ছে করছিল, আমি ভার্সিটিতে পড়ব না, এখানকার কোন কলেজে পড়ে স্কুলশিক্ষকের চাকরি নিয়ে জীবন কাটিয়ে দেব। আমি কিছুই বলতে পারলাম না। আমি ছোটবেলা থেকেই লাজুক স্বভাবের। অতএব চলে আসলাম এক বিশাল শহরে। এখানে এক রুমের বাসা ঠিক হল, আমি একাই থাকব তাতে। এক বুয়া রান্না করে চলে যাবে। বাসাভাড়াসহ খরচাদি বেশ মোটা অঙ্কের। বাবার চাকরির বেতনের পক্ষে কষ্টসাধ্য হবার কথা। কিন্তু তিনি আমাকে খরচের জন্য কোন চিন্তা না করতে বললেন। প্রথম দিনটা আমার সাথে কাটিয়ে পরদিন সকালে তিনি যখন আমার বহুদূরের মফস্বলে চলে গেলেন তখন আমার কান্না পাচ্ছিল। আমার মা নেই। 
আমার জীবন কেটে যেতে থাকল। সকালে উঠে ক্যাম্পাসে ছোটা, ক্লাস, বাসায় ফেরা আর বিকেলটা মনমরা হয়ে নিজের ঘরে বসে গান শোনা। আমি কখনো গানের জন্য এতটা অনুরক্ত ছিলাম না, এখনকার একাকিত্ব বোধহয় আমাকে অন্তত গান নামক একটা অবলম্বন দিতে চাচ্ছে। আমার কখনো খুব বেশী বন্ধু ছিলনা। বন্ধু বানাতেও আমি পটু ছিলাম না। তাই সহপাঠীদের সাথে সম্পর্কটা হাই, হ্যালোর মধ্যে ঘুরপাক খেতে থাকল। আমি চাচ্ছিলাম অন্তত কেউ একজন হাই হ্যালো ছাড়া কিছু বলুক। একটা কিছু, ইন্টারেস্টিং কিছু, যেটা নিয়ে আলাপ করতে করতে আমরা বন্ধু হয়ে যাব ! আমার চিন্তাভাবনাগুলো এমনই অদ্ভুত ছিল সেসময়। 
একদিন আমি বইয়ের দোকান থেকে অনেকগুলো বই কিনে আনলাম, গল্প, উপন্যাস, কবিতা। অবশ্য কবিতা আমি পড়তাম না। তবু আমার মনে হল, সংগ্রহে কবিতার বই থাকলে লোকে হয়ত আমাকে রুচিশীল ভাববে ! কিরকম বোকা চিন্তাভাবনা দেখুন ! আমার সাথে তখনো বিশাল শহরটির কারো তেমন পরিচয়ই হয়নি, আর মানুষ আমাকে কেমন ভাববে তা চিন্তা করা শুরু করেছি ! যাহোক গানের পাশাপাশি বই পড়াটাও আমার একাকিত্বকে পূর্ণতা দেয়ার চেষ্টায় নিয়োজিত হল। 
এভাবে কেটে যাচ্ছিল। কিন্তু আমি আসলে পোড় খাওয়া শহুরে মানুষদের সাথে তাল মেলাতে পারছিলাম না। অবশ্য বিশেষ চেষ্টা করেছি বলেও মনে পড়েনা। আমার স্বভাবটাই এমন, কারো আগমনের অপেক্ষায় থাকা, নিজে এগিয়ে যাওয়া নয়। আমার জীবন একই ছন্দে চলে যাচ্ছিল। একদিন সুর বদলাল জীবন, নতুন ছন্দ এল। 
আমি তাকে ডেকে আনিনি, কিন্তু আমি মনেপ্রাণে চেয়েছিলাম সে আসুক। বেশ ছিল মেয়েটি। তীক্ষ্ণ চোখ, শ্যমলাটে মুখ, ছিপছিপে দেহে চশমা পরায় ক্লাসটিচার সুলভ ভাব এসে পড়েছিল। আমার বেশ লাগত। 
সেদিন সে ভুল করে নক করে ফেলেছিল সে আমার দরজায়। আমি দরজা খুলতেই সে ভুল বুঝতে পেরে স্যরি বলে চলে যাচ্ছিল। সেদিন আমি কি মনে করে যেন বলে ফেলেছিলাম, ভেতরে আসবেন না? 
সে বলেছিল, অন্য কোনদিন আসব। আমরা উপরের ফ্ল্যাটে উঠেছি।
সেটাই ছিল প্রথম দেখা। সে সত্যিই এসেছিল। পরদিন। আমরা পরিচিত হয়েছিলাম। সে আমার কাছে জীবনানন্দের কবিতার বই দেখে মুগ্ধ হয়েছিল। আমি কবিতা সম্পর্কে জ্ঞানগর্ভ বক্তৃতা দিয়েছিলাম(অবশ্যই সেটা পত্রিকা থেকে ধার করা)। তার চোখে আমি মুগ্ধতা দেখেছিলাম। আমি আগে কখনো কারো সাথে এমন ব্যবহার করিনি। তার প্রশ্রয়েই যেন আমি মুক্ত পাখিটির মতো হয়ে গিয়েছিলাম। বেশ ছিল বিকেলটা। সেই বিকেলে আমাকে বইয়ের আড়ালে মুখ গুজতে হয়নি ইয়ারফোন কানে গুজে। আমি যেন কাউকে পেয়ে গিয়েছিলাম। আমি জানি আমি খুব করে তাকে চাইছিলাম। 
সে মেডিক্যালের ছাত্রী ছিল। কিন্তু কবিতা ভালবাসত। সে ছবি আকত। একদিন আমার স্কেচ করে ফেলেছিল। আমি মুগ্ধ হয়ে গিয়েছিলাম। সে মজা করে স্কেচটাতে আমার চোখে ইয়া বড় এক চশমা একে দিয়েছিল। আমি তখন চশমা পরতাম না। পরদিন সেরকম একটা চশমা কিনে ফেললাম। সে তা দেখে শিশুর মতো খুশি হয়েছিল। সে থেকে আমার চশমা পরার শুরু। আমার দিনগুলো বদলে যেতে থাকল। সে বদলে দিতে থাকল ঠিক করে বলতে গেলে।
আমি কিভাবে যেন তার জন্য কবিতা লিখে ফেললাম, আমি কখনো কবি ছিলাম না। তবু তাকে খুশি করা। তাকে আমার বড় ভাল লাগত। 
আমার আর কেউ ছিলনা এই চোখ ঝলসানো আলোর শহরটাতে। তাই বোধহয় আমি প্রতিদিন তাকে দেখতে উন্মুখ থাকতাম। আমরা প্রতিদিন ঘুরতে বেরুতাম। তার সহচর্যে শহরের কংক্রিট আর যান্ত্রিকতা আমার ভাল লাগতে শুরু করেছিল। তার কোলে মাথা রেখে ঘুমাতে আমার বড় ভাল লাগত। আমরা তারচেয়ে বেশী ঘনিষ্ঠ হয়েছিলাম। আমরা পরস্পরের সান্নিধ্য উপভোগ করতে শুরু করেছিলাম। তার উষ্ণ ঠোট আমাকে পাগল করে তুলত, আমরা উপভোগ করতাম। জীবনের এই ছন্দটা আমার ভাল লাগত। আমি ভাবতে শুরু করেছিলাম এই জীবনটা চিরস্থায়ী হতে যাচ্ছে। আমি নিশ্চই খুব বেশী চাইনি। আমি তাকে ভালবাসতাম, সেও তাই। সে ছিল আমার জীবনের প্রথম, একমাত্র এবং সর্বশেষ। 
সর্বশেষ। যেদিন সে রোড একসিডেন্টে মারা যায় সেদিন থেকে ধারণাটা আমার মাথায় চেপে বসে। দোমড়ানো একটা দেহ আমি হসপিটালে দেখেছিলাম, শুধু মুখখানি তার অবিকৃত ছিল। তার ওষ্ঠদ্বয় যেন বড় তৃষ্ণার্ত ছিল, শুকিয়ে যেন কাঠ হয়ে ছিল। আমি তাতে সামান্য উষ্ণতা দিতে গিয়েও ফিরে এসেছি। সাড়া না পাওয়ার ভয়ে। 
সেদিন খুব বৃষ্টি হচ্ছিল। চোখ ঝলসানো আলোর শহরে লোডশেডিং চলছিল।
আমি কেদেছিলাম কিনা বলতে পারবনা। হয়ত বৃষ্টির জলে অশ্রু ধুয়ে গিয়েছিল, কিংবা অন্ধকারে আমি তা দেখতেই পাইনি !

