দুপুর রোদে চিন্তারা এলোমেলো


গাড়ির কালো কাচগুলো নাকি বদলাতে সরকারি নির্দেশ দেয়া হয়েছে। সেটার শিকার মনে হয় ছেলেমেয়ে দুটো। গাড়ির এসিতে বসে চুমো খাচ্ছে, কাচগুলো যে বদলানো হয়েছে খেয়াল নেই বোধহয়। গাড়িটা জ্যামে আটকে আছে। ঢাকার রাস্তায় এত দামি গাড়ি খুব বেশী নেই। আমি মুচকি হেসে তাদের দিকে বুড়ো আঙ্গুল তুলে 'থাম্বস আপ' চিহ্ন দেখালাম। মেয়েটা দেখে ফেলল। খানিকটা লজ্জার হাসি হেসে আবার ছেলেবন্ধুর দিকে ঠোট বাড়াল।
ঢাকা দ্রুত বদলে যাচ্ছে। বিদেশে পার্ক করা গাড়ির কালো কাচের আড়ালে প্রেম চলে। বাঙালি শিখে গেছে। কাকগুলো বদলায়নি। একঘেয়ে গেয়ো সুরে কা কা করে যাচ্ছে।
আমি হেটে চলেছি। মাথায় ছাতা। রোদে ছেলেদের মাথায় ছাতা মানায় না। ছাতা কি তবে মেয়েদের জন্যই আবিষ্কৃত? আচ্ছা ছাতা যদি স্ত্রীলিঙ্গ হয় তবে পুরুষলিঙ্গ কোনটা? ছাতি? ধুর দুটোতো একই জিনিস। ছাতিটাকে বরং স্ত্রীলিঙ্গ মনে হচ্ছে। বস্তুর আবার লিঙ্গ আছে নাকি?
চিন্তাগুলো এলোমেলো হয়ে যাচ্ছে।
বাস থেকে নেমে পড়াটা ভুল হয়েছে। জ্যামে বিরক্ত হয়ে নেমে হাটা ধরতেই জ্যাম ছেড়ে দিয়েছে। অন্তত দীর্ঘ ক্লান্তিকর উপন্যাসটার শেষ পৃষ্ঠাগুলো বাসে পড়ে নেয়া যেত। জ্যামের সময়টায় পড়াশোনা করাটা অভ্যাস হয়ে গেছে। দীর্ঘ সময়টা একেবারে নষ্ট হতে দেয়া যায়না।
ভার্সিটি বেশ দূর। ভিআইপি রোডে রিকশা চলেনা। হেটেই যেতে হবে। রিকশার ব্যাপারটা মাথায় আসল কেন? রিকশা চললেও আমি হেটেই যেতাম। অযথা টাকা নষ্ট করা উচিত হতনা। বাসভাড়ার অর্ধেকটা জলে গেছে নেমে পড়ায়। আবার রিকশা নেয়ার মত বিলাসিতা করা মোটেও ঠিক না।
- ভাইয়া ফুল নিবেন?
- উহু।
- নেন না ভাই, আপুকে দিবেন।
- আপু নাই।
- তাও নেন।
- টাকা নাই।
- যান আপনের টাকা লাগবনা।
আমি ভিড়মি খেলাম। ফুলঅলা মেয়েটার চেহারায় মায়া মায়া ভাব আছে। একদম পিচ্চি। আমি ফুলটা নিয়েই নিলাম। ওর হাতে একশ টাকার নোট ধরিয়ে দিলাম। আজ আর বই কেনার টাকা থাকলনা। একদিন গল্পের বই না পড়লে কিছু হবেনা। মেয়েটাকে হতভম্ব করে হাটা ধরলাম।
গোলাপের গন্ধ শুকতে ভাল লাগছেনা। ফেলে দেব?
আচ্ছা কাকেরা কি প্রেম করে? তাদের কি গোলাপ ভাল লাগে? তারা কি গাছ থেকে গোলাপ ছিড়ে প্রেয়সীকে দেয়?
উহু গোলাপ কাটাময়, কাটার খোচায় কি কোন কাক রক্তাক্ত হয়?
ভার্সিটি দেখা যাচ্ছে। আমি গোলাপটা ফেলে দিলাম কেউ দেখার আগেই।
ঢাকা শহরে কাক শুমারি করলে কেমন হয়? দেখা যেত কারা সংখ্যায় বেশী, মানুষ না কাক?
আমার চিন্তাগুলো এলোমেলো হয়ে যাচ্ছে। ক্যান্টিনে গেলে কি কোন বন্ধু চা খাওয়াবে? চিন্তাগুলো সাজিয়ে নিতে হবে। আমার কাছে টাকা নেই।
ভার্সিটিতে ঢোকার সময় চশমাটা ঠিক করে নিলাম। 

