নূর হোসেনঃ বুক তার বাংলাদেশের হৃদয়


নূর হোসেন।
একটি নাম, একটি ইতিহাস। যে নামের আগে কিংবা পরে সস্তা জনপ্রিয়তার লোভে ছুটে চলা আত্মপ্রচারে উন্মুখ নীতিহীন রাজনীতিকদের নামের সাথে লাগানো ভারিক্কি বিশেষণের দরকার হয় না। অবৈধভাবে রাষ্ট্রীয় ক্ষমতা দখলকারী স্বেচ্ছাচারী, স্বৈরাচারী অপশাসকদের অপশাসনের বিরূদ্ধে বাঙালীর নির্ভীক প্রতিবাদের নাম নূর হোসেন। স্বৈরতন্ত্র, সামন্ততন্ত্র ও সামরিকতন্ত্রের অশুভ অপশক্তির বিরূদ্ধে অকুতোভয়ে গণতন্ত্র প্রতিষ্ঠার লড়াইয়ে বাঙালীর রাজপথে আন্দোলনের সুদীর্ঘ সংগ্রামের নাম নূর হোসেন। গণতন্ত্র ও নূর হোসেন- বাংলাদেশের রাজনীতিতে একে অপরের সমার্থক।
সামরিক উর্দি পরে পিছনের দরজা দিয়ে এসে বন্দুকের নল ঠেকিয়ে সংবিধান বহির্ভূতভাবে রাষ্ট্রীয় ক্ষমতায় আসীন হয়ে পরবর্তীতে সামরিক উর্দির উপর বেসামরিক পোষাক শরীরে চাপিয়ে চোখে ধুলা দেয়া গনতন্ত্রের ছদ্মবেশে শাসন ক্ষমতায় স্থায়ীভাবে বসে স্বেচ্ছাচারী শাসন চালানো স্বৈরশাসকের হাত থেকে গণতন্ত্র পুনরুদ্ধারের লক্ষ্যে তৎকালীন বিরোধী জোটের নের্তৃত্বে চলা দেশব্যাপী ধারাবাহিক গণ-আন্দোলনে ঢাকা অবরোধ কর্মসূচিতে ১৯৮৭ সালের ১০ নভেম্বর নূর হোসেন নিজের বুকে ও পিঠে "স্বৈরাচার নিপাত যাক/গণতন্ত্র মুক্তি পাক"- এই অবিনশ্বর ও অমর শ্লোগান লিখে নিয়ে প্রতিবাদ মিছিলে সামিল হয়। নূর হোসেনের বুকে লেখা শ্লোগানটি ছিলো স্বৈরতন্ত্রের শ্বাসরুদ্ধকর অপশাসনে গণতান্ত্রিক অধিকার বঞ্চিত বাংলার মানুষের গনতন্ত্রের মুক্ত বাতাসে নিঃশ্বাস নেবার প্রাণের দাবি। তাইতো গনতন্ত্রের শ্বাসরোধ করে শাসনতন্ত্রে চেপে বসা স্বৈরতন্ত্রের নির্দেশে সেদিন গুলি চালানো হয় নূর হোসেনের বুকে। বাংলার গনতন্ত্রের মানসপুত্র নূর হোসেনের উপর স্বৈরতন্ত্রের হামলা ছিলো প্রতীকি অর্থে পাকিস্তানি ঔপনিবেশিক শাসনামল হতে সামরিকতন্ত্রের বুটের নীচে চাপা পড়ে বার বার বাধাগ্রস্থ হয়ে পড়া একটি গণতান্ত্রিক শাসনব্যবস্থার স্বপ্ন দেখা গনতন্ত্রের জন্য তৃষ্ণার্ত বাঙালীর গনতন্ত্রের অধিকারের দাবিকে অবদমিত করার অপচেষ্টা। ফলশ্রুতিতে গনতন্ত্রের অধিকারের সংগ্রামে নূর হোসেনের আত্মত্যাগ স্বৈরতন্ত্রের বিরুদ্ধে চলমান গণ-আন্দোলনের তীব্রতা ত্বরান্বিত করে। অতঃপর ১৯৯০ সালের ৬ ডিসেম্বর গণদাবির কাছে নতি স্বীকার করে বাংলার শাসনতন্ত্রে চেপে বসা স্বৈরতন্ত্রের অশুভ প্রেতাত্মা অপসারিত হয়।
৯০'এর গণ-আন্দোলনের সফল পরিসমাপ্তি বাংলাদেশের রাষ্ট্রীয় কাঠামো ও শাসনতন্ত্রে গনতন্ত্রের প্রচলন ও বিকাশের এক সুবিশাল ক্ষেত্র এবং বিদ্যমান রাজনৈতিক দলগুলির গঠনতন্ত্রে গণতন্ত্র চর্চার ক্ষেত্রে এক নূতন যুগের সূচনা করে। তবে স্বৈরতন্ত্রের ঘোর অমানিশা ভেদ করে উদিত গনতন্ত্রের প্রভাতী সূর্যের আলো অস্তমিত হতে খুব বেশীদিন লাগেনি। গণতান্ত্রিক মূল্যবোধ ও চেতনার মর্মার্থ বুঝতে অক্ষম অযোগ্য রাজনীতিকদের হঠকারিতা ও নির্বুদ্ধিতায় নূর হোসেনদের রক্তে অর্জিত গণতন্ত্রের অগ্রযাত্রা অঙ্কুরেই ব্যহত হয়। 
গনতন্ত্রের অন্যতম প্রধান শর্ত আইনের শাসন প্রতিষ্ঠা, রাষ্ট্রীয় কার্যে স্বচ্ছতা ও জবাবদিহিতা, প্রশাসনের নিরপেক্ষতা, বিচার বিভাগের স্বাধীনতা, সংসদে সরকার ও বিরোধী দলের সহাবস্থান ও সংসদীয় কার্যবিধিতে সম অংশগ্রহণ, গণমাধ্যমে মত প্রকাশের স্বাধীনতা, রাষ্ট্রীয় প্রচার মাধ্যমে সংবাদ পরিবেশনে পক্ষপাতহীনতা ও বস্তুনিষ্ঠা, বিরোধী মতের প্রকাশ ও গ্রহণে সহনশীলতা ইত্যাদি বহুধা বিষয় নিশ্চিত করতে ৯০'এর গণ-আন্দোলন পরবর্তী সংসদে অংশগ্রহণকারী রাজনৈতিক পক্ষসমূহ চরমভাবে ব্যর্থ হয়।
রাজনীতিকদের মধ্যে গণতান্ত্রিক আচরণের অভাব ও গণতান্ত্রিক মূল্যবোধের অনুশীলনের অনুপস্থিতির হেতু রাষ্ট্রে আইনের শাসন প্রয়োগে দ্বৈতনীতি, প্রশাসনে নিয়োগ, পদোন্নতি ও পদায়নের ক্ষেত্রে দলীয়করণের কারণে বিশৃঙ্খলা ও অচলাবস্থা, রাষ্ট্রীয় ক্রয়ে অস্বচ্ছতা ও বিবিধ উন্নয়ন প্রকল্পে অর্থ বরাদ্দে অনিয়ম ও জবাবদিহিতার অভাব, গণতান্ত্রিক চেতনা শূণ্যতায় দলীয় আনুগত্যের প্রশ্নে রাষ্ট্রের পেশাজীবি মহলে বিভক্তি, গণমাধ্যমে মত প্রকাশের ক্ষেত্রে কঠোর বিধি-নিষেধ ও হয়রানিমূলক নিষেধাজ্ঞা, রাষ্ট্রীয় প্রচার মাধ্যমে নিরপেক্ষ পরিবেশনার পরিবর্তে দলীয় প্রচার মাধ্যম হিসেবে ব্যবহারকরণ ও ফলশ্রুতিতে প্রচার যন্ত্রকে ৯০'পূর্ব স্বৈরতান্ত্রিক আমলের "সাহের-বিবি-গোলামের বাক্স" থেকে "বিবি-গোলামের বাক্স"- তে রুপান্তর, নির্বাচনে জয়লাভ ও সরকার গঠন করাকেই গনতন্ত্রের মূল লক্ষ্য হিসেবে রাজনীতিকদের সম্যক উপলব্ধি হওয়ায় নির্বাচনের ফলাফল অনুকূলে গেলে "নির্বাচন অবাধ ও সুষ্ঠু হয়েছে" আর ফল বিপক্ষে গেলে "নির্বাচনে সূক্ষ্ম কারচুপি হয়েছে"- টাইপের মনোভাব পোষণ, সরকারী পক্ষে থাকলে রাজনৈতিক দলসমূহের দায়িত্বশীলতা প্রদর্শন আর বিরোধী পক্ষে থাকলে লাগাতার সংসদ বর্জন কিংবা কারণে-অকারণে সংসদে অনুপস্থিত থাকা এবং গণতান্ত্রিক উপায়ে বিরোধীতার বদলে নৈরাজ্য ও হানাহানির পথ অবলম্বন ইত্যাদি বহুবিধ ক্রুটি প্রকট হয়ে ওঠে।
সর্বাপেক্ষা পরিহাসের বিষয় এই যে, রাষ্ট্রে চেপে বসা স্বৈরতন্ত্রের বিরুদ্ধে রাজনৈতিক দলসমূহের নের্তৃত্বে পরিচালিত গনতন্ত্রের অধিকার প্রতিষ্ঠার আন্দোলনে সাফল্য এলেও গণতন্ত্র চর্চার সূতিকাগার রাজনৈতিক দলগুলির অভ্যন্তরেই গণতন্ত্র চর্চা আজোও অনুপস্থিত। সকল ধরণের দলীয় সিদ্ধান্ত, নির্দেশনা কিংবা পরিকল্পনা গ্রহণ ও বাস্তবায়নে দলীয় প্রধানের একক সিদ্ধান্তই চূড়ান্ত। দল পরিচালনায় কেন্দ্রীয় কমিটির অস্তিত্ব, দলীয় গঠনতন্ত্রে গনতন্ত্রের নির্দেশনা- এসবই কাজীর গরুর মতো কেতাবে খুজে পাওয়া যায় কিন্তু বাস্তবে দেখা যায় না। দলীয় বিভিন্ন পদে মনোনয়নের ক্ষেত্রে কিংবা গনতন্ত্রের প্রাণকেন্দ্র সংসদে প্রার্থী নির্বাচনের ক্ষেত্রে সংশ্লিষ্ট ব্যক্তির শিক্ষাগত যোগ্যতা, কর্ম দক্ষতা ও দলের অভ্যন্তরে ও সংসদীয় এলাকায় তার গ্রহণযোগ্যতার মূল্যায়নের বদলে সংশ্লিষ্ট ব্যক্তির প্রতি দলীয় প্রধানের সন্তুষ্টির মাত্রাই হয়ে ওঠে যোগ্যতার মানদন্ড। সর্বোপরি দলীয় প্রধানের পদটি গণতান্ত্রিক পদ্ধতিতে নির্বাচিত না হয়ে বংশ-পরম্পরায় নির্ধারিত হবার ফলে রাজনৈতিক দলগুলি গণতন্ত্রের কঙ্কালে পরিবারতন্ত্রের অবয়ব লাভ করেছে। ফলে রাজনৈতিক দলগুলির রাজনীতির মূল উদ্দেশ্য দেশ ও জনকল্যাণমুখী না হয়ে দলের ও পরিবারের স্বার্থ রক্ষাতেই কেন্দ্রীভূত থাকে।
নূর হোসেনের রক্তে ভেজা গণতন্ত্র তাই স্বৈরতন্ত্রের বন্দীদশা থেকে মুক্ত হয়ে পরিবারতন্ত্রের স্বেচ্ছাচারীতার কাছে জিম্মি। গণতন্ত্র আজ শুধুই একটি মাথাপিছু ভোট, একটি সংসদীয় আসন। গণতন্ত্রের স্বাধীনতা শাড়ির মুক্ত আচলে নিয়ন্ত্রিত। মুদ্রার উল্টো পিঠে তাই নূর হোসেন এক অনন্ত আক্ষেপের নাম, এক অপ্রাপ্তির বেদনা। এখানে নূর হোসেন সাধারণ মানুষের আশা-আকাঙ্খার সাথে অসৎ রাজনীতিকদের প্রতারণার করুণ মূর্ত প্রতীক।

