 গাড়ি



ছুটি শেষ হয়ে যাওয়ার পর উত্তরবঙ্গের গ্রামের বাড়ি থেকে মিলা ও মাসুদ একত্রে বের হলো।
বাস স্ট্যান্ডে দুজনকে একত্রে দেখে যা আন্দাজ করার তা করে নিয়ে এলাকার এক বড় ভাই স্নেহের বশে ইয়ার্কি করে মিলাকে বললো, এক সাথে যাওয়া হচ্ছে? ঠ্যাং ভেঙ্গে দিব কিন্তু।
মিলা তার কথা শুনে খিল খিল করে হেসে উঠলো।
প্রথমে ওরা ঢাকা গেল। সোহরাওয়ার্দি উদ্যানে বসে সুখ-দুঃখের কথা বললো। ভবিষ্যৎ স্বপ্নের জাল বুনলো।
এক সময় মাসুদ বললো, আমার মা তোমারও মা হবে। আমার বাবা হবে তোমার বাবা। এ কথা ভাবলে কেমন লাগে?
মাসুদের চোখের দিকে তাকিয়ে মিলার মুখাবয়ব লজ্জায় লাল হয়ে উঠলো। হেসে বললো, আমার লজ্জা করে।
চাঁন খার পুলের ওখানে নিরব হোটেলে দুপুরের খাবার খেল ওরা। ঢাকায় বেশী সময় পার করার জন্য দেরী হয়ে গেল। গাবতলী গিয়ে তাড়াহুড়া করে মানিকগঞ্জের যে গাড়িটি উপস্থিত মত সামনে পেল সেটাতেই সন্ধ্যার সময় ওকে তুলে দিল মাসুদ। মিলা মানিকগঞ্জের দেবেন্দ্র কলেজে অনার্সে পড়ে।
গাড়ি ছেড়ে দিলে মিলা জানালা দিয়ে মুখ বের করে মাসুদের দিকে তাকালো। ধীরে ধীরে ওর মুখটা দূরে চলে গেল।
চোখের আড়াল হওয়ার পর মাসুদ তার শিক্ষা প্রতিষ্ঠানে যাওয়ার জন্য গুলিস্তানের গাড়ির দিকে পা বাড়ালো।
হঠাৎ মাসুদের মনের মধ্যে খচখচ করে উঠলো। কারণ মিলা গাড়িতে চড়ার সময় গাড়ির লোকরা কেমন যেন চাতুর্যপূর্ণ আচরণ করছিল। তাছাড়া মানিকগঞ্জ পৌঁছুতে রাত হয়ে যাবে। মিলা একজন মেয়ে। মাসুদ তাকে ভালোবাসে। ওর কোন বিপদ মানে তো মাসুদেরও বিপদ। মাসুদ স্থির থাকতে না পেরে একটা ভালো স্পিডি গাড়িতে মানিকগঞ্জের উদ্দেশ্যে রওনা হলো যাতে রাস্তায়ই মিলার পুরনো ধরণের গাড়িটা ধরে ফেলতে পারে। গাড়িতে উঠে খুব উত্তেজনা ও দুশ্চিন্তা অনুভব করলো যে মিলার গাড়িটা ধরতে পারবে তো?
অবশেষে নবীনগরের ওখানেই মিলার গাড়িটাকে ধরে ফেললো।
মাসুদ মিলার গাড়িতে গিয়ে উঠলো। মিলা কিংকর্তব্যবিমূঢ় হলো মাসুদকে দেখে।
জিজ্ঞাসা করলো, কি ব্যাপার তুমি?
মাসুদ লজ্জায় বলতে পারলো না যে সে তাকে ঘিরে উদ্বিগ্নতার কারণেই এসেছে।
বললো, তোমাদের কলেজটা তো কোনদিন দেখি নি। তাই ভাবলাম যে কলেজটা দেখে আসি।
অথচ মাসুদ চিন্তাও করলো না যে মিলা তার হোস্টেলে থাকবে কিন্তু সে থাকবে কোথায়?

