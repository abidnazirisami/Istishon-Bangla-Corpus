সোহরাওয়ার্দী'র পাবলিক টয়লেট ভাঙার পর এবার ভারতে চুমু খাওয়া নিয়ে আমার কিছু কথা


তো ক’দিন আগে পরিচিত মহলের কয়েকজনের সাথে বেরিয়েছি, তাদের মধ্যে দু’য়েকজন কিছুক্ষন পর পর প্রস্রাব করার জন্য পাব্লিক টয়লেট কিংবা রাস্তার পাশের ফুটপাত ব্যবহার করছে। হঠাৎ দেখলাম আমাদের এক বীর-বাঙালি রাস্তা পাশে ‘ওম শান্তি ওম’ গাইতে গাইতে দাড়িয়ে প্রস্রাব করছে আর তার পাশ দিয়ে একজোড়া বিদেশী দম্পতি নাকে রুমাল চেপে বিরক্তির চোখ সেটা দেখে কিছুদূর গিয়ে বিড়বিরিয়ে কি যেন বললো। আমি বিষয়টা দেখে বীর-বাঙালি’কে খানিকটা বিরক্তি নিয়ে বললাম- আপ্নাদের মতো লোকেরা বাংলাদেশকে বিশ্ববাসীর কাছে আরোও নোংরা করে তুলছেন। 
তার ঠিক ক’দিন পরেই আমাদের ঢাকা শহরের সোহরাওয়ার্দী উদ্যানে পাব্লিক টয়লেট ভেঙ্গে দিয়েছে প্রশাসন। পাব্লিক টয়লেট ভেঙে দেয়ায় নারী-পুরুষ নির্বিশেষে কিছু লোক বিশেষ করে যারা নাকি ঘন্টায় ১/২ বার প্রস্রাব করে তারা বেশ বিপাকেই পড়েছে। ঐদিনের বিদেশী দম্পতির ঐ ঘটনা সম্পর্কে জ্ঞাত ঐ দু’য়েক জনের মধ্যে বিপাকে পড়া একজনের সাথে সেদিন শাহবাগে দেখা হলো। আলাপকালে সে বললো ‘সেদিন তো এই বলে খুব বকেছিলেন যে আমরা কেন রাস্তার পাশে ফুটপাতে প্রস্রাব করি? তো এখন যে পাব্লিক টয়লেট ভাঙা হলো সে সম্পর্কে কি বক্তব্য আপনার? 
আমি বললাম, আমার তো ভাই প্রস্রাব চাপলে কয়েক ঘন্টা আটকে রাখতে পারি, আর পাব্লিক টয়লেট ভেঙে দিয়েছে তাতে তোমাদের সমস্যা হলে এক কাজ করো, তোমাদের মতো যারা বেশি বিপাকে পড়েছো তারা কয়েকজন একত্রিত হয়ে সাংবাদিকদের ডেকে এনে মাঝ রাস্তায় একটা ‘গন প্রস্রাব’ কর্মসূচী দিয়ে পাব্লিক টয়লেট ভাঙার প্রতিবাদ করো বা নতুন পাব্লিক টয়লেট গড়ে দেয়ার দাবী করো। প্রস্রাবকারী হিসেবে না হোক সংহতি জানাতে আমি আসবো। 
তারপর সে বললো- সাংবাদিকরা যদি প্রশ্ন করে যে এরকম মাঝ রাস্তায় প্রস্রাব করে পরিবেশ নষ্ট করে কেমন প্রতিবাদ, তাহলে কি বলবো? বললাম, উত্তরটা খুবই সহজ। বলবা যে, প্রশাসন যখন স্থায়ী পাব্লিক টয়লেট ভেঙে পরিবেশ দূষিত করে তখন আপ্নারা সাংবাদিকরা প্রশাসনকে কিছু বলেন না কেন?
এরকম একটা পরামর্শ দিয়েছি কারণ, আমার কাছে প্রতিবাদের ভাষা আপেক্ষিক। যেখানে যে ভাষা প্রয়োগ না করলে কেউ বুঝেনা সেখানে সেরকম ভাষা প্রয়োগের পক্ষপাতি আরকি। বা ভিন্ন ভাবে বললে বলতে হয় ‘যে দেবতা যে ফুলে সন্তুষ্ট’। 
যেমন ক’দিন আগে আমাদের রুমের সামনে পাশের রুমের ভদ্রলোককে তার জুতা না রাখতে বলা হলো। কারণ দরজা খুললেই ছড়িয়ে থাকা ঐ লাল স্পঞ্চজোড়া পায়ে বাজে, তাছাড়া ঘুম থেকে উঠে প্রথমেই অন্য কারো লাল জুতাজোড়া দেখতে যেকারোর খারাপই লাগার কথা! এমন না যে জায়গা কম ছিল দেখে রাখতো, মূলত বেচারার স্বভাব দোষ, শুধু ঘরে না বাইরে যাওয়ার সময়ও পঞ্চজোড়া ডাইনিং স্পেসে এমনভাবে ছড়িয়ে রাখতো যে বাকী অন্যদের ঐটাতে হোছট খেতেই হয়েছে।
কয়েকবার এরকম হওয়ার পর পাশের রুমের ছেলেটা উনাকে বিষয়টা বললো। বলাতে উনি, জুতাতে হোছট খেলে কি হয়? রুম থেকে বেরুতে জুতা দেখলে কি হয়? এসব বলে বলে অনেক তর্ক-বিতর্ক করলেন, তারপর মুখ কালো করে বললেন এটা আমাকে এভাবে না বলে আমার জুতাজোড়া গুছিয়ে একত্রিত করে আমার রুমের সামনে রাখলেই তো আমি বিষয়টা বুঝতে পারতাম।
বেচারার উদ্ভট কথা শুনে এগিয়ে গিয়ে বললাম জুতাজোড়া এভাবে না রাখলেই তো ল্যাঠা চুকে যায়। তাছাড়া আপনি তো আর আমাদের বউয়ের নান্না-মুন্না ছোট্ট ভাইটি নন!এতএব এখানে কেউ অন্য কারো জুতা গুছিয়ে রাখেতে বাধ্য না। তো আপনি শুধু শুধু জল ঘোলা করছেন কেন? আমার কথা শুনে এবার তিনি বললেন- ‘আমি আগে যেভাবে ছড়িয়ে রাখতাম পরেও সেভাবেই রাখবো’।
বুঝলাম, উনি আমাদের ভাষা/যুক্তি বুঝে না। বললাম ঠিক আছে, রাইখেন। পরের দিন সকালে দরজা খুলে দেখি তিনি আগের মতোই জুতাজোড়া রেখেছেন। ভাবলাম কৈশর, কৈশরের দুষ্টুমি তো অনেক আগেই ফেলে এসেছি এখন এই বয়সে এসে আবার কৈশরের দুষ্টুমিতে ফিরে যেতে হচ্ছে! হুম, ভেবেচিন্তে তারপর ফুটবল পাসের মতো করে একটা জুতা পাস করলাম কিচেনের দিকে আর আরেকটা বাথরুমের দিকে। ব্যাস, একদিনের ট্রিটমেন্ট আর রুগী পুরোপুরি সুস্থ। 
 যাইহোক, প্রসঙ্গ ছিলো প্রশাসন কতৃক সোহরাওয়ার্দী উদ্যানের পাব্লিক টয়লেট ভাঙ্গা। তো, সোহরাওয়ার্দী উদ্যানের সেই পাব্লিক টয়লেটটা ভেঙ্গে দেয়া নিয়ে ভিন্নমত আছে। কেউ বলে সৌন্দর্যবর্ধন তো কেউ বলে ইজারা সংক্রান্ত বিষয়। কথা হচ্ছে যে কারনেই পাব্লিক টয়লেট ভাঙা হোক না কেন বিকল্প হিসেবে তার আশেপশে আরেকটা পাব্লিক টয়লেটের ব্যবস্থা করে তারপর সেটা ভাঙা যেতে পারে। কিন্তু প্রশাসন তা না করেই ভেঙে দিয়েছে এবং শুনেছি এখনও নাকি বিকল্প কোন ব্যবস্থা হয়নি। যার কারণে পুরুষরা ব্যবহার করছে রাস্তার ধারে ফুটপাত আর নারীরা শাহবাগ থানার টয়লেট। শাহবাগ থানার টয়লেটেও নারীরা পুলিশ কতৃক বিভিন্ন প্রশ্নের হয়রানির শিকার হচ্ছে।
তো, আমি সেদিন ওদের বলেছিলাম, সাংবাদিকদের ডেকে এনে মাঝ রাস্তায় একটা ‘গন প্রস্রাব’ কর্মসূচী দিয়ে পাব্লিক টয়লেট ভাঙার প্রতিবাদ করো বা নতুন পাব্লিক টয়লেট গড়ে দেয়ার দাবী করতে। শুধু তাই নয়, আরো বলেছিলাম- আমার যদি কোন প্রেমিকা থাকতো তাহলে প্রেসক্লাবে সাংবাদিক সম্মেলন করে প্রেমিকাকে চুমু খেতাম আর দেখতাম কোন সংবাদপত্র বা টিভি চ্যানেল আমাদের চুমু খাওয়াটাকে অপরাধ হিসেবে আখ্যা দেয়!
কৈশরে নচিকেতার ‘সরকারী কর্মচারী’ গানটা না বুঝেই অনেক শুনেছি তার কয়টা লাইন নিচে তুলে ধরলাম
ঘুষ আমার কর্ম, ঘুষ আমার ধর্ম
ঘুষ নিতে কি সংশয়?
প্রকাশ্যে চুমু খাওয়া এই দেশে অপরাধ
ঘুষ খাওয়া কখনোই নয়!
তাই কারো ফাইল পাস করে নির্লজ্জের মতো
হাতখানা পেতে দিতে পারি
আমি সরকারী কর্মচারী।।
সেই ভারতীয় বাঙালি শিল্পীর ভারতে বাঙালিরা আন্দোলন করছে।
‘চুমু চুমু চুমু চাই, চুমু খেয়ে বাঁচতে চাই,
আমার শরীর আমার মন, দূর হট প্রশাসন।’
এই ছিল ভারতের ছাত্রদের সেদিনকার স্লোগান। ভারতের অভ্যন্তরীন বিষয়ে আমার কোন ধারণা নেই তবে এটা বলতে পারি, যেখানে কট্টোর হিন্দুত্ববাদী সরকার ক্ষমতাসীন সেখানে চুমু খাওয়ার এই আন্দোলনটাকে পুরুষতন্ত্রের বুকে পদচিহ্ন একে একধাপ প্রগতি হিসাবে না দেখার কোন কারন নেই। চুমাচুমি আন্দোলনের বিরুদ্ধে স্পষ্ট এবং অস্পষ্ট হিন্দুত্ববাদিদের (সঙ্গে দোসর বাংলাদেশের মৌলবাদী) এরকম গালাগালি দেখে বিদ্যাসাগরের বিধবা বিবাহ, রামমোহনের সতীদাহ উচ্ছেদ -সব ইতিহাসই চোখের সামনে ভেসে ওঠে! সতীদাহ প্রথা উচ্ছেদের দুশ বছর পার হতে চললো-হিন্দুত্ববাদিদের গালাগালের ভাষার আর পরিবর্তন হইলো না! বিধবাদের পুনঃবিবাহ দেওয়ার কারনে বিদ্যাসাগরের মতন শ্রেষ্ঠ বাঙালীকেও অকথ্য গালাগাল এবং শারীরিক আক্রমনের শিকার হতে হয়েছে।
বিরোধিতার নোংরা ভাষা এবং ভাব দুশো বছর পরেও এক! দেশ, সমাজ রসাতলে যাবে! পাশ্চাত্যে যা শোভন, ভারতীয় উপমহাদেশে তা হবে কেন? তখন বিদ্যাসাগরকেও আক্রমন করা হয়েছিল-বলা হয়েছিল-আপনি কি আপনার মায়ের বিধবা বিবাহ করাবেন?? আজকেও এদের ভাষাটা এমন-আপনার মা-বাবা যদি প্রকাশ্যে চুমু খায় আপনি কি সমর্থন করবেন??
হিন্দুত্ববাদীদের হনুমানুত্ব দুশো বছরেরও পরিবর্তন হইলো না । ইতিহাস যেমন বিদ্যাসাগরের বিরোধি শোভাবাজার রাজাবাড়ির রাধাকান্ত দেবকে আস্তাকুঁড়ে ফেলেছে-আজ যেসব উগ্র বা ছুপা হিন্দুত্ববাদিরা ছেলে মেয়েদের প্রকাশ্যে চুমু খাওয়ার বিরুদ্ধে গর্জাচ্ছেন-তাদের জন্য ইতিহাসের অন্ধকার কূপই বরাদ্দ।
বিপ্লব দা’র সাথে এই অংশে একমত পোষন করে বলবো, আমি নিজেও খুব বেশী লিব্যারাল নই -চাইল্ডলেস বাই চয়েস এসব লিব্যারাল দৃষ্টিভংগীকে সমর্থন করি না। কারন লিব্যালার বা রক্ষনশীল যাইহোক না কেন, সমাজের প্রতি সবার একটি নুন্যতম দায়বদ্ধতা থাকতেই হয়। জন স্টুয়ার্ট মিলের লিবার্টি বা ব্যাক্তি স্বাধীনতার সীমানা সেখানেই শেষ হয়। লিব্যারালিজম যদি সমাজের নুন্যতম দায়বদ্ধতার বিরুদ্ধে যায়-(সন্তান ধারনটাকে আমি নুন্যতম দায়বদ্ধতার মধ্যেই ফেলি) -আমি তার বিরুদ্ধেই থাকব। তবে আমি এসব জোর করে চাপানোরো বিরুদ্ধে। কারন, একজন নারীর শরীর তার একান্ত নিজের। সে কি সিদ্ধান্ত নেবে তার ব্যাপার। আমি শুধু আমার মত প্রকাশ করতে পারি, বিরক্তি প্রকাশ করতে পারি-কিন্ত জোর করে কোন মেয়ের ওপর সেই সিদ্ধান্ত চাপাতে পারি না । সেখানে চুমুর বিরুদ্ধে যাবো কেন? চুমু তো ভালোবাসার একটি পবিত্র প্রকাশ।
 যাইহোক, বাংলাদেশের অর্থনৈতিক এবং শিল্পের উন্নতি না হলে প্রগতির কথাবার্তা না বলাটাই ভাল। কিন্ত বাংলাদেশেও চুমু খেলে শিল্প স্থাপনের জন্য অনুকূল পরিস্থিতিই তৈরী হতো। কারন শিল্পোন্নত সমাজের জন্য ব্যক্তি স্বতন্ত্র্যবাদের দরকার।আর সরকার বা সরকারী দলগুলির গুন্ডামো শিল্প স্থাপনের প্রধান অন্তরায়! সেক্ষেত্রে এই ধরনের চুমু আন্দোলন অবশ্যই সরকারি পোশাকধারী এবং পোশাকহীন গুন্ডাদের বিরুদ্ধে চ্যালেঞ্জ। যা কিনা ব্যক্তি স্বাধীনতাকেই সুরক্ষিত করবে। আর ব্যাক্তিস্বাধীনতা শিল্পোন্নত সমাজের প্রাথমিক শর্ত।
যেটা আমার, আমাদের বাংলাদেশী বাঙালিদের করা প্রয়োজন ছিলো, সেটা ভারতের বাঙালিরা করে দেখাচ্ছে। ঘুষ খাওয়াটাকে সরকারিভাবে অপরাধ হিসেবে প্রতিষ্ঠিত করো, চুমু খাওয়াকে নয়।
“আমার শরীর আমার মন, দূর হট প্রশাসন” 
তোমাদের প্রতি সংহতি।

