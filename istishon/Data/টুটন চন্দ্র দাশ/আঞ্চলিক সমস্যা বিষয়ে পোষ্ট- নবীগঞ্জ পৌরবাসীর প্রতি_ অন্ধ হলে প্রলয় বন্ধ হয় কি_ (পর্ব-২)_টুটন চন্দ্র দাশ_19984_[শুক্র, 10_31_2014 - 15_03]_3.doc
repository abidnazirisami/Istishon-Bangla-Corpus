আঞ্চলিক সমস্যা বিষয়ে পোষ্ট- নবীগঞ্জ পৌরবাসীর প্রতি_ অন্ধ হলে প্রলয় বন্ধ হয় কি_ (পর্ব-২)


 আমি যখন ছোট্ট (শৈশব এবং কৈশরের মাঝামাঝি সময়) তখন আমার অনেক আত্মীয়-স্বজনের বাড়ীতেই মাটির তৈরী দেয়াল আর ছনের ছানি দিয়ে তৈরী চালা এমন ঘর ছিল। তো সেই ছোটবেলায় দেখতাম অনেক আত্মীয়া নাইওর করে স্বামীর বাড়িতে ফেরার পর তাদের বাপের বাড়ি থেকে নিয়ে আসা মাটি দিয়ে দেয়ালে প্রলেপ দিচ্ছে। 
কেউ কোন জায়গা থেকে আসলে মিষ্টি-দই-পিঠা-বিস্কুট এসব নিয়ে আসে, কিন্তু এরা সাথে মাটিও নিয়ে আসে দেখে আমার হাসি পেতো। কৌতুহল জাগত। দৌড়ে গিয়ে মা’কে নতুবা দিদিমা’কে জিজ্ঞেস করতাম- হি!হি! এরা মাটি নিয়ে আসছে কেন? ঐ মা’টি দিয়ে দেয়াল লেপ দিলে কি হবে?
তারা অভিন্ন উত্তর দিতেন। বলতেন- ওর সন্তানের জন্ম মামার বাড়িতে হয়েছে তো তাই জন্ম মাটির একটা টান থেকে য়ায় আর এই টান-টা মামার বাড়ির জন্য না থেকে যেন নিজের বাড়ির জন্য থাকে সেই জন্যই জন্ম মাটি এনে প্রলেপ দেওয়া। 
বুঝলাম, জন্ম মাটির জন্য তথা জন্ম স্থানের জন্য মানুষের টান থাকে। আসলে সেই সময় সন্তান সম্ভ্যবা মা’কে তার বাপের বাড়িতে পাঠিয়ে দেয়া হতো। এভাবে বললেও খুব বেশি ভুল হবে না যে, তখনকার রয়েল-বেঙ্গল শাশুড়ি’রা তাদের গর্ভবতী ছেলের বৌ’কে বাপের বাড়িতে খেদিয়ে দিতো। কারন সেই সময়টা অত্যন্ত স্পর্শকাতর এবং নারীরা তখন গৃহস্থালির ভারী কাজগুলো করতে পারে না।
তো, এইরকম অকর্মা একটা মেয়েকে বসিয়ে বসিয়ে খাওয়ানোর কোন মানে হয়? তাও আবার ছেলের বউ, পরের ঝি! নিজের মেয়ে তো আর না যে পেটে ধরেছি সেজন্য সেবা করবো। 
প্রসঙ্গ ছিলো জন্মস্থান, তো এই পোষ্টের সুবাদে স্বাভাবিকভাবে আমার জন্মস্থান সম্পর্কে অনুভূতি কি সেটা কেউ আমাকে জিজ্ঞেস করতেই পারে? কেউ জিজ্ঞেস করার আগেই বিষয়টা পরিষ্কার করতে চাই। আসলে আমি আমার জন্ম নিয়ে এত্তো আনন্দিত ছিলাম, এত্তো খুশি ছিলাম যে, আনন্দে আত্মহারা হয়ে জন্মের দেড় বছর পর্যন্ত আমি কোন কথা-ই বলতে পারিনি। জন্মের সাথে কায়িক মৃত্যু এটা চিরন্তন সত্য। পৃথিবীতে জন্ম নিয়ে এখন পর্যন্ত কেউ মৃত্যুকে এড়িয়ে যেতে পারে নি। মৃত্যু যেখানে চিরন্তন তখন সেটাকে নিয়ে অতি ব্যস্ত হবার কিছু নেই। কিন্তু আশ্চর্যের বিষয় হচ্ছে মানুষ মৃত্যু নিয়েই বেশি ব্যস্ত। সে জন্মেছে এতে খুশি না হয়ে মৃত্যু নিয়ে হা হুতাশ করছে। শুধু মৃত্যু পর্যন্তই সে সীমাবদ্ধ থাকছে না। মৃত্যুর পরেও আরেক জীবন-মৃত্যুর কল্পনা করে বসে আছে। আর সেই মৃত্যু পরবর্তী জীবনের কল্পিত আরাম আয়েশের লোভে বাস্তব জীবনটাকে দুর্বিসহ করে রাখছে। একটা শিশুকে পৃথিবীতে আনছে ঠিকই কিন্তু সেই শিশুটির জন্য উপযুক্ত পরিবেশ নিশ্চিত তো করছে না, এমনকি এসব নিয়ে মাথাও ঘামাচ্ছে না। ঘামাবে কিভাবে? সে তো বিভোর পরকালে স্বর্গে ৩০/৩৫ জোড়া রম্বা, উর্বশী, মেনকা, সানি লিওন এদের সাথে লীলা খেলা করার স্বপ্নে।
আমার জন্ম যে শহরটায় সেই শহরের নাম নবীগঞ্জ। ভূমিষ্ট হওয়া থেকে কৈশরের শেষ পর্যন্ত একটানা ঐ শহরটার আলো বাতাসে শ্বাস-নিশ্বাস নিয়েছি, ঐ শহরের নবীগঞ্জ আদর্শ প্রাথমিক বিদ্যালয়ে প্রাতিষ্ঠানিক অর্থে প্রাথমিক শিক্ষা সম্পন্ন করেছি,(যদিও নিজেকে এখনও প্রাইমারি লেভেলের ছাত্রই মনে করি), শহরের একমাত্র(বয়েজ স্কুল) এবং স্বনামধন্য উচ্চ বিদ্যালয় নবীগঞ্জ জে.কে উচ্চ বিদ্যালয়ে ঐ প্রাতিষ্ঠানিক অর্থেই মাধ্যমিক স্তর শেষ করেছি। টানা ষোল বছর ধরে ধ্বংস করে গেছি নবীগঞ্জ শহরের অক্সিজেন। নবীগঞ্জ মধ্যবাজারে জন্ম এবং বেড়ে ওঠার সুবাদে এবং মসজিদ বাসার পাশে হওয়ায় মাঝে মাঝে সাতারও কেটেছি নবীগঞ্জ জামে মসজিদের পুকুরে। পৈতৃক ভিটা হিসেবে উত্তরাধিকার সুত্রে যদি বাড়ী পাই তাহলে নিজের বাড়ী নবীগঞ্জ এইটাই উল্লেখ করতে হবে, তাছাড়া বাংলাদেশের বর্তমান পরিস্থিতিতে জমির যে দাম তাতে করে বৈধ উপার্জনে নিজে বাড়ি কিনার সামর্থ্যও আমার এ জনমে হবার সম্ভাবনাও দেখছি না। জন্ম মাটির চেয়েও ঐ শহরের আকাশ, আলো-বাতাস, ঐতিহ্যবাহী স্কুল, পুকুর এসব আমাকে ভাবায় বেশি। 
ইদানিং সেই নবীগঞ্জ আমার কাছে বড় অচেনা লাগে। নগরায়নের অজুহাতে মাথাচড়া দিয়ে উঠছে সুউচ্চ দালান। আকাশটা ক্রমশ দখল হয়ে যাচ্ছে উচু দালানে। প্রাইমারি স্কুলের খেলার মাঠে উপজেলা-শিক্ষা-অফিস স্থাপন করে প্রাইমারি স্কুলটাকে মুরগীর ফার্ম কিংবা গরু-ছাগলের খোয়াড়ের আকৃতি দেয়া হয়েছ। রাজধানীর স্কুলগুলোর শিক্ষার্থীরা যেমন চার-দেয়ালে বন্দী ঠিক সেইরকম ভাবেই ক্রমশ বন্দী করে আনা হচ্ছে সেই নবীগঞ্জ আদর্শ সরকারি প্রাথমিক বিদ্যালয়ের বর্তমান শিক্ষার্থীদের। 
আর জে.কে স্কুলে তো আমাদের সময় সেইরকম বাণিজ্য হয়েছে তবে এখন অবকাঠামোগত উন্নয়ন হয়েছে। পুরোনো জীর্ন বিল্ডিংটার স্থলেই ভেঙ্গে নতুন দ্বিতলা বিল্ডিং উঠেছে, দেখে সাধ জাগে আবার ইস্কুলে ভর্তি হই। তো সেই জে.কে স্কুলের-ই বিশাল এড়িয়া। যার মধ্যে বিশাল দুটো মাঠ একটা স্কুলের আঙিনায় আর আরেকটা স্কুলের পাশে এবং ৩টা পুকুর আছে যার মধ্যে দুটো পড়েছে স্কুলের অভ্যন্তরে এবং অপরটা ঐ স্কুলের-ই বড় মাঠের সাথে। 
যাইহোক, জন্মস্থান নিয়ে কথা শুরু করে অনেক কথাই বলে ফেললাম। তো জন্মস্থান প্রসঙ্গটা যে কারনে আনলাম এবং এত্তোসব বললাম সেটা হলো সম্প্রতি মসজিদের বিশাল পুকুরটা ভরাট করে ফেলা হয়েছে, এখন নাকি সেখানে মার্কেট হবে! পুকুরটা ছিলো মসজিদের, আর মসজিদ মুসল্লিদের। মসজিদটা শহরের বুকে এবং বিগত কয়েক বছর টানা কয়েকবার শহরে অগ্নিকান্ডও ঘটেছে। শহরে আগুন লাগলে একটা পুকুরের প্রয়োজনীয়তা টের পাওয়া যায়। আমি ব্যক্তিগতভাবে চাচ্ছি যেকোন শহরের পুকুরগুলো যেন ভরাট না করা হয়। তো, আমি যেহেতু অমুসলিম তাই আমি এনিয়ে কথা বাড়িয়ে কিছু হিন্দু পরিবারকে বলির পাঠা বানানোর সুযোগ করে দিচ্ছি না। আগুন কিন্তু হিন্দু, মুসলমান, মন্দির মসজিদ চেনে না।
একটা প্রবাদ আছে “নগরে আগুন লাগলে দেবালয় রক্ষা পায় না”। জানি, আমার কথায় কিছু আসে যায় না। কিন্তু এটাও ঠিক যে বর্তমান সময়ে একটা পুকুর ভরাট করা সহজ এবং পুকুর ভরাট অহরহই দেখি কিন্তু যেসব জায়গায় পুকুর ভরাট হচ্ছে তার আছে পাশে একটা পুকুর খনন করতে আজ পর্যন্ত দেখলাম না। এদিকে আবার জে.কে স্কুলের পুকুরটাতেও পৌরসভা ময়লা-আবর্জনা ফেলছে কিংবা পৌর কতৃপক্ষের ইশারা কিংবা উদাসীনতায় স্বার্থান্বেষী মহল এমনটা করে যাচ্ছে। 
আমি এ নিয়ে অতি সম্প্রতি একটা ব্লগ লিখেছি। তরুন চিন্তা-ভাবনার দৃষ্টিকোন থেকেই ঐ পোষ্টটি লিখেছি। কিন্তু কিছু তরুন (৩০ বছর এর পূর্ব পর্যন্ত তো তরুন বলা যায় নাকি?) বড়ভাই/বন্ধু অল্প ক’জন সেটি পড়ে (তাদের আত্মীয় স্বজনের স্বার্থে আঘাত লাগতে পারে ভেবে হয়তো) আমাকে নবীগঞ্জ’এর বিষয়টি এড়িয়ে যেতে বললো, উপদেশ দিলো।
বিষয়টা যেন এমনভাবে আমাকে বুঝাতে চাচ্ছে যে,
আমি টুটন এসব নিয়ে কথা বলার কি দরকার?
আমি ছাড়া কি অন্য কারোও চোখে এসব অসংঙ্গতি ধরা পড়ে না?
আমার চেয়েও সচেতন মানুষ কি নবীগঞ্জে আর কেউ নেই? ইত্যাদি, ইত্যাদি। 
বললেই তো আর ভাবনা বন্ধ হয়ে যায় না। ঐ যে পোষ্টের শুরুতে বললাম জন্ম মাটির টান! তাই ভাবলাম ছোটবেলায় যেমনটা দেখতাম জন্মমাটি নিয়ে এসে ঘরের দেয়ালে প্রলেপ দিতো এরকম কিছু করা যায় কি না?
নাহ! আমি কোথায় সে মাটি প্রলেপ দেয়ার কথা ভাবছি না, ভাবছি আমার জন্মস্থানের কিছু মাটি(মাটি তো আর নেই, ইট+কংক্রিটে ঢালাই করে পাকা করে ফেলেছে) নাহয় নাই পারি কয়েক টুকরো কংক্রিট নিয়ে এসে কক্সবাজার যাত্রী কারো হাতে তুলে দিয়ে বলবো, ভাই এই কংক্রিটগুলো বঙ্গোপসাগরে ফেলে দিয়েন। অথবা জাফলং’এ গিয়ে ফেলে আসলেও মন্দ হয় না। 
তবে, আমি না হয় অন্ধ হয়ে রইলাম। বোবার মতো কিছু বললাম না, ভো-ভো-ও করলাম না। তোমরা কামড় দিতে না পারো ঘেউ-ঘেউ টুকুও করলে না।
যদি বেচেঁ থাকি তাহলে দেখবো- আমার মতো কোন মানুষ এসব নিয়ে আওয়াজ তোলে নাকি ভিন গ্রহের কোন এলিয়েন বা ঈশ্বর অবতার হয়ে নেমে আসেন এসব নিয়ে কথা বলতে।
সে পর্যন্ত আমি অন্ধ হয়ে রইলাম। সুধীন দত্তের কবিতার এই লাইনটা তোমরা স্মরনে রেখো-
অন্ধ হলে কি প্রলয় বন্ধ হবে? 

