আঞ্চলিক বিষয়ে পোষ্ট- নবীগঞ্জ পৌরবাসীর প্রতি_ অন্ধ হলে প্রলয় বন্ধ হয় কি_


সেদিন ২ মাস পর বাড়ী ফিরেছি। আউশকান্দি নেমে সিএনজি গাড়ীতে এক ছোট ভাইয়ের সাথে দেখা। বাড়ী তার জগন্নাথ-পুর। আমায় দেখে বললো- কেমন আছো দাদা?
বললাম: ভাল আছি রে। তা, তুই কেমন আছিস?
-হ্যা, ভালোই আছি।
সিএনজি গাড়ী থেকে নামলাম নবীগঞ্জ সোনার খনি(!)তে। দু’জনে মধ্যবাজারের দিকে হাটছি আর কথা বলছি। জিজ্ঞেস করলাম
- বাড়ী যাবি?
:হ্যা যাবো?
- নৌকায় যদি যাস তাহলে তোকে থানার ঘাট, নাকি কোর্টের গয়না ঘাট কোনটা দিয়ে যেতে হবে? ছেলেটা আমা দিকে হা করে তাকিয়ে রইলো যেন লুকিয়ে সিগারেট টানতে গিয়ে মুরুব্বির সামনে পড়ার মতো অবস্থা! পরে একখান হাসি দিলো। বললো
: আরে দাদা আমরা তো গাড়ী দিয়ে যাই। আর থানার ঘাট মানে? থানায় কি নৌকা ঘাট ছিল নাকি? কোর্টের ঘাট? ঐখানেও কি কোন নৌকা ঘাট আছে?
আমি একটু চুপসে গেলাম। খানিকটা কৌতুহলী হয়ে
বললাম
- আচ্ছা সামনে না তোর ভর্তি পরীক্ষা?
:হ্যা দাদা।
-পড়ছিস তো ঠিকমতো?
:হ্যা, দাদা।
-আচ্ছা, তোকে সাধারণ জ্ঞানের একট প্রশ্ন করি?
মাথাচুলকিয়ে বললো, আচ্ছা করো…. তারপর তাকে জিজ্ঞেস করলাম.. _
-নবীগঞ্জ কোন নদীর তীরে অবস্থিত?
:ওহ এই তোমার প্রশ্ন? সেটা তো সবাই জানে, খোয়াই নদীর তীরে অবস্থিত!
-খোয়াই নদী’র তীরে মানে? খোয়াই নদী’র তীরে তো হবিগঞ্জ। তাহলে নবীগঞ্জ বললি কেন?
: তবে কি বলবো? নবীগঞ্জে আবার কোন নদী আছে নাকি?
 এবার আমি হা করে রইলাম! যেন গাড়ীর ব্রেক চেপে এক্সেলেটর বাড়াচ্ছি আর হতাশ হচ্ছি গাড়ী দৌড়ে না কেন? যেই ছেলে নবীগঞ্জ যে বরাক নদীর শাখা নদী ‘শাখা বরাক’ এর অববাহিকায় সেইটাই জানে না সে জানবে গয়না ঘাট, থানার ঘাট সম্পর্কে? আমিও কি বোকার মতোই না প্রশ্ন করি!!
যাইহোক,
টিপাই মুখে বয়ে যাওয়া ‘বরাক’ নদী, সেই ‘বরাক’ নদীর শাখা নদী হচ্ছে এই ‘শাখা বরাক’ যার অববাহিকায় নবীগঞ্জ শহর গড়ে উঠে। শহর গঠনের ইতিহাস থেকে আমি যতটুকু জানি সেটাকে খুব সংক্ষেপে বললে বলবো, যেসব জায়গায় তাতী, মিস্ত্রী, প্রভৃতি কুটির শিল্পীরা নিজের কুটিরে বসে নিজেদের জিনিসপত্র তৈরী করতো এবং যেসব জায়গায় রাজা বা বড় বড় জমিদার বাস করতো ফলে সেসব জায়গায় রাজা বা জমিদারদের বাড়ি এবং কুটির শিল্পীদের বসতি স্থাপনে ধীরে ধীরে এক একটা শহর গড়ে উঠে।
নবীগঞ্জ শহর গড়ে উঠার বা নামকরনে জন-সাধারণের মূখে প্রচলিত একাধিক তত্বের মধ্যে একটি হচ্ছে, আজ থেকে প্রায় আড়াই’শ বৎসর (২৫০বছর) পূর্বে ‘নবী বক্স’ নামক একজন ধর্ম প্রচারকের নামে বর্তমান নবীগঞ্জে শহরের নামকরণ, উনার আস্তানাই পরবর্তীতে নবীগঞ্জ বাজারের বর্তমান নবীগঞ্জ জামে মসজিদ গড়ে উঠে। যদিও আভিজাত্য ও আধুনিকতার আশীর্বাদে নবীগঞ্জের আড়াই’শ বছরের ঐতিহ্য ধ্বংস করে এখন বহুতল মসজিদ নির্মান হয়েছে।
 তাছাড়া জন-সাধারণের মূখে প্রচলিত অন্যান্য তত্ত্বের মধ্যে আরেকটি হচ্ছে, মূলত গয়না ঘাট তথা ভাটি অঞ্চলের সাথে যোগাযোগের জন্য (ছোট নৌ-বন্দর বললে হয়তো খুব বেশি ভূল বলা হবে না) নৌকা ঘাট; যেখান থেকে ভাটি শেরপুর, আজমিরিগঞ্জ, সুনামগঞ্জ, নেত্রকোনা পর্যন্ত যাওয়া যেতো! সেই কোর্টে’র গয়না ঘাট’কে (বর্তমান পৌরসভা অফিস এলাকা এবং পল্লী বিদ্যুৎ এলাকার মাঝে অবস্থিত) এবং পোষ্ট অফিস সংলগ্ন থানা কতৃক দখলকৃত কালী বাড়ী’র প্বার্শ্বস্থ থানার ঘাট’কে (উল্লেখ্য যে, থানা কতৃক দখলকৃত কালী বাড়ী সাবেক সাংসদ শেখ সুজাত মিয়া’র বলিষ্ঠ উদ্যোগে উদ্ধারের প্রক্রিয়া চলছিল) ঘিরেই নবীগঞ্জ বাজার জমে উঠেছিল বলে লোকমুখে শুনা যায়। 
অনেকে আবার এও বলেন যে, নবীগঞ্জ (বর্তমান) মধ্য বাজারের বণিক পাড়া বা বণিক সম্প্রদায় যেটিই বলুন, এই বণিক পাড়া অর্থাৎ বণিকদের আগমনে এবং তাদের বসতি স্থাপনে ধীরে ধীরে নবীগঞ্জ বাজার গড়ে ওঠে। যদিও নবীগঞ্জ বাজার গড়ে ওঠার সবগুলো তথ্য নিয়ে অনেকেরই মতবিরোধ আছে। তারপরও ধরে নেয়া হয় প্রায় ২৫০ থেকে ৩০০ বছরের ঐতিহ্য এই নবীগঞ্জ বাজারের। 
 এই থানার ঘাট থেকে সাবেক গরুর হাঠ এবং বর্তমান পৌর মার্কেট ঘেষে একটি খাল হাসপাতালের পেছন ঘেষে আনমনু এলাকার ভেতর দিয়ে ঢুকে বীজনা নদীতে গিয়ে মিশেছে। উল্লেখ্য যে এই খালের আরেকটি শাখা শিবপাশা গ্রাম ঘেষে (বর্তমান ‘সোনার খনি’ এলাকা নামে পরিচিত) শেরপুর রোডের নিচের কালভার্ট হয়ে যেখানে গিয়ে পড়েছে সেখানে এখন একটি ঘর নির্মন করা হয়েছে যেটির সাইনবোর্ডে লেখা আছে ‘সুরমা ট্রান্সপোর্ট এজেন্সি’ ‘বাংলা টাউন মার্কেট’। 
 এবং তার ঠিক বিপরীত পাশে অর্থাৎ শিবপাশা অভিমুখে জানিনা কার ফায়দা করে দেয়ার জন্য নবীগঞ্জ পৌরসভা নিজ উদ্যোগে ময়লা আবর্জনা ফেলে সেই খাল ভরাট করছে?
নবীগঞ্জ পৌরসভা’র প্রসঙ্গ যখন আসলো তখন এই লেখার সুত্র ধরে একটু পেছনে ফিরে যেতে চাই। একদম থানার ঘাটে। নবীগঞ্জবাসীরা হয়তো খেয়াল করে থাকবেন থানার ঘাটে একটা ছোট্ট ব্রীজ আছে যেটা নবীগঞ্জ মধ্য বাজার এবং চরগাঁও (স্থানের নামগুলো লোকমূখে প্রচলিতভাবে শুনা তাই ভূল হলে শুধরে নেবেন) সড়ককে যুক্ত করেছে। সেই ব্রীজের গোড়ায় ময়লা আবর্জনা ফেলে কোন এক মহলকে তুষ্টির জন্য নদী/খাল ভরাট করে চলেছে স্বয়ং নবীগঞ্জ পৌরসভা।[সব উর্ধ্বতন (নগর)কর্তার ইচ্ছা!] ব্রীজের আশে পাশে আরেকটু নজর দিলেই চোখে পড়বে নদী/খাল এর অন্তরঙ্গ দৃশ্য। আহ! দেখে বুঝার উপায় নেই নদী/খাল ঘর-বাড়ী/দালানে বিলীন হচ্ছে নাকি ঘর-বাড়ী/দালানে নদী/খালে বিলীন হচ্ছে!! যাই হোক না কেন, কিছু মানুষ(!) কিন্তু লাভবান হচ্ছে ঠিকই। কি জানি ঠাকুর ঘরে কে জিঞ্জেস করলে নগরকর্তা হয়তো বললে বলতেও পারেন ‘আমি কলা খাই না’!!
 এই পরিস্থিতিটা কৌতুহলবশত আমি আমার স্থানীয় এক চাচা’কে দেখিয়ে বলেছিলাম- চাচা এরা যেটা করছে এটাতো নদী/খাল দখল! এটাতো ঠিক না! প্রাকৃতিক ভারসাম্য নষ্ট হবে, পারিবেশে বিরুপ প্রভাব পড়বে। চাচা উত্তরে বলেছিলেন- ধুর ব্যাটা তুই-ও বুঝসনা! এরা মানুষ, এরা বন্দা। এদের করার কি ক্ষমতা আছে রে? সবই উপরওয়ালার ইচ্ছা, আল্লার ইচ্ছা। আল্লাও চান এইসব নদী, খাল ভরাট হউক, নদী-খাল দখল করে তার বন্দা দুনিয়ায় আরাম আয়েশে থাকুক। সহজ ব্যাপার বুঝস না ভাতিজা? আল্লা যদি চাইতেন তাহলে নদীতে এমন পানি দিতেন, কুদরতী পানি, যেইটার ঠেলায় নদী/খালের উপর বানানো এইসব বিল্ডিং ভাইঙ্গা-গুইড়া পানিতে ভাইস্যা যাইতো! ভাইস্যা যখন যায় নাই তখন বুঝতে হবে সবই আল্লাহর ইশারা। তার ইশারা ছাড়া গাছের পাতাও নড়ে না আর নদী/খালের উপর বিল্ডিং থাকবো কেমনে? 
 তো, এবার নবীগঞ্জ পৌরসভার কর্মকান্ডের গুনগান করতে এবার চলেন নবীগঞ্জ হাসপাতালের দিকে যাই। হাসপাতাল বলতে সাধারণত শাব্দিক অর্থে আমরা কি বুঝি? নিশ্চয় বিজ্ঞান-সম্মতভাবে রোগ মুক্তির জায়গা? হাসপাতালের ভেতরে যাচ্ছি না তবে বাইরের দিকটা একটু দেখাতে চাই। এতক্ষন যে খাল এর কথা বললাল নবীগঞ্জ হাসপাতালের শেষ প্রান্তে সেই খালের উপর একটা কালভার্ট আছে। যেই কালভার্টের গোড়ায় ময়লা-আবর্জনা ফেলে খাল ভরাট করছে নবীগঞ্জ পৌরসভা। এই ময়লা-আবর্জনা রোগীদের মধ্যে আরো বেশি করে রোগ-জীবানু ছড়াচ্ছে। কিন্তু পৌর কতৃপক্ষের উদ্যেশ্য সেই একই, একটি বিশেষ মহলের তুষ্টি বা দুষ্ট পোলাপানদের ভাষায় ভূমিদস্যূদের তুষ্টি। অনুমান করছি, সেই মহলের তুষ্টির সাথে কর্তার তুষ্টির জন্য বিশেষ কোন প্যাকেজ থাকলেও থাকতে পারে! 
 মানুষের মৌলিক চাহিদাগুলোর অন্যতম হচ্ছে শিক্ষা। বাংলাদেশে আবার নানামাত্রিক শিক্ষা ব্যবস্থ্যা চালু আছে। তেমনি এই নানামাত্রিক শিক্ষা ব্যবস্থ্যা’র অন্যতম একটি শিক্ষা প্রতিষ্ঠান হচ্ছে নবীগঞ্জ জে.কে উচ্চ বিদ্যালয় এবং আরেকটি মাদ্রাসাভিত্তিক শিক্ষা প্রতিষ্ঠান হচ্ছে ‘নবীগঞ্জ দারুল উলুম মাদ্রাসা’। শুনাযায় এই নবীগঞ্জ জে.কে উচ্চ বিদ্যালয়’টি দাতা বা প্রতিষ্ঠাতা মূলত যুগল-কিশোর নামের দুই লোক এবং তাদের নামানুসারে জে.কে উচ্চ বিদ্যালয় নামকরন করা হয়েছে। এই জে.কে উচ্চ বিদ্যালয়ের নিজস্ব জমিতে/সীমানায়/এলাকায় মাঠ, দালানসহ যা কিছু রয়েছে তার মধ্যে একটা পুকুর আছে নবীগঞ্জ মাছ বাজার এর বিপরীত পাশে খুব সম্ভবতো (নাম মনে করতে পারছি না) শেফা দাওয়াখানা বা ফেনী দাওয়াখানা নামের কোন দোকানের পার্শ্বে। সেই পুকুরটিও পোরসভার কামদৃষ্টি থেকে রেহাই পাইনি। উদ্যেশ্য সেই একই, ঐ যে বললাম নির্দিষ্ট মহলের তুষ্টি! (দুষ্টু পোলাপান এদের নাম দিয়েছে ভূমিদস্যূ) 
 হাসপাতালের পর এবার মাদ্রাসার দিকে যাওয়া যাক,
আর দারুল উলুম মাদ্রাসা’র পয়েন্টে কবরস্থানের পার্শ্বে যে পুকুরুটি বিরোধপূর্ণ অবস্থায় আছে সেটিতেও পৌরসভার স্ব-উদ্যোগে ময়লা-আবর্জনা ফেলে ভরাট করা হচ্ছে। এই ময়লা-আবর্জনা দুর্ঘন্ধ ছড়াচ্ছে যার ফলে মাদ্রাসা পড়ুয়া ছোট্ট শিশুরা দুর্ঘন্ধযুক্ত বাতাসে শ্বাস নিয়ে ক্লাস করছে। পাশে কবরস্থানও আছে। তাছাড়া শাহী ঈদগাহ’র পাশে হওয়ায় দুর্ঘন্ধযুক্ত বাতাসে মুসল্লিদের জন্য নামাজ পড়তেও অসুবিধা হওয়ারই কথা!
বিগত কয়েক বছরে নবীগঞ্জে ঘটে যাওয়া সেই ভয়াবহ অগ্নিকান্ডগুলোর কথা আমরা নিশ্চয় ভুলে যাইনি? যেকোন জায়গায় অগ্নিকান্ড হলে আমরা তাৎক্ষনিক ফায়ার সার্ভিস তলব করি। ফায়ার সার্ভিস তার নির্দিষ্ট সীমিত পানি নিয়ে আগুন নেভাতে আসে ঠিকই কিন্তু আগুন বেশি ছড়িয়ে পড়লে সেটা নিয়ন্ত্রন করতে যে পরিমান পানির প্রয়োজন তা মেটাতে ফায়ার সার্ভিসের টিমকে আশেপাশের নদী/খাল/পুকুরের প্রয়োজন হয়। পৌরসভার উদ্যোগে আর ভূমিদস্যুদের কামুক দৃষ্টি’র কল্যাণে ভবিষ্যতে নবীগঞ্জে অগ্নিকান্ডে হলে বাজারে আগুন লাগলে পানি সংযোগের কোন ব্যবস্থার জন্য আর তেমন কোন উৎস রইলো না। 
ছোটবেলায় দেখেছি নবীগঞ্জ জামে মসজিদে একটা পুকুর ছিল, যেটাতে অনেকদিন সুযোগে সাতারও কেটেছি, এখন সেটাও ভরাট করা হয়েছে। শুনা যাচ্ছে সেখানে মার্কেট তৈরী করে বানিজ্যিক উদ্দেশ্যে ব্যবহারের পায়তারা চলছে যদিও বুজুর্গদের মুখে প্রচলিত আছে ‘যে জায়গায় স্থায়ী/অস্থায়ী মসজিদ নির্মান করে নামাজ আদায় করা হয় সে জায়গায় দুনিয়াদী উদ্দ্যেশ্যে অন্য কোন কর্মকান্ড করার নিয়ম নেই’। আর জে.কে স্কুলের পুকুরের কপালেও জামে মসজিদের পুকুরের পরিণতিই লক্ষ করা যাচ্ছে।
 এবার সবশেষে আসছি স্বয়ং নবীগঞ্জ পৌরসভা কার্যালয় এলাকায়। জনসাধারণের মূখে প্রচলিত আছে, গয়না ঘাটের পাশের আদালতের বিলু্প্তির মাধ্যমে নবীগঞ্জ পৌরসভা কার্যালয় এর অভিষেক। এই ঘাট থেকে নৌকাগুলো মূলত কাগাপাশা, নজীপূর, বানিয়াচং যেতো এমনটাই শোনা যায়! কিন্তু এই গয়না ঘাটে গত দু’বছর ধরে নৌকা চলাচল বন্ধ আছে। এবং গত ছয় মাস হয় সেখানে ব্যক্তি মালিকানায় বাড়িঘর নির্মান চলছে। (খোজ নিয়ে জানা যায় মালিকের সাং দিনারপুর)। এই গয়না-ঘাট হয়তো পরিকল্পিত ভাবে বন্ধ করা হয়েছে ঐখানকার জমি দখল করার জন্য, হয়তো গয়না ঘাটকে বন্ধ করার জন্য (অনেকে আবার বলে)পরিকল্পিতভাবে শাখোয়া’র (টুকের বাজারের) ব্রিজকে পূর্বের চেয়ে অনেক নিচু করে পূণ-নির্মাণ করা হয়ে থাকতে পারে! এতে করে নগরায়ণ হয়েছে বটে। টুকের বাজার তথা শাখোয়া বাজারে ব্যবসা-বাণিজ্য বা কেনা-বেচা বেড়েছে এবং এই উছিলায় এদিকে (পেশী শক্তিধর)ক্ষমতাসীনদেরও আরো কিছু জমি-জমা পাওয়া হয়েছে। আর এসবের পেছনের কর্তারাও নিশ্চয় হালুয়া রুটির ভাগ বঞ্চিত হণ নি!
কর্তারা যদি বঞ্চিত হইয়া থাকেন তাহলে আওয়াজ দিয়েন, কর্তার হালুয়া রুটির ন্যায্য ভাগের দাবীতে আন্দুলন করবো।
 আসলে, বর্তমান সময়ে এই মানুষগুলো কতো দয়ালূ! তারা সেই শত শত বৎসর আগে আমাদের ব্যবহারের জন্য নদী, খাল, মাঠ, গয়না-ঘাট এসব দিয়েছিল আর এখন সেগুলো ফেরৎ নিচ্ছে মাত্র। তাই না? কিন্তু দুষ্ট লোকেরা এদেরকে বলে ভুমিদস্যু, সন্ত্রাস আরোও কত কি? 
অথছ্ চাচা বলেছেন সব-ই আল্লার ইচ্ছা, তার ইচ্ছা ছাড়া তার বানানো নদীতে, খালে বাড়ী ঘর টিকতে পারে না আর এই যে দুষ্ট লোক বলে, ভুমিদস্যু, সন্ত্রাস আরোও কত কি! তারা কেবল উছিল্যা মাত্র। চাচারে বলতে গিয়াও পারি নাই- চাচা 'অন্ধ হলেও প্রলয় বন্ধ থাকে না’
 দুষ্টু লোকের ভাষ্য মতে বর্ষা মৌসুমে ব্যক্তি উদ্যোগে বাঁধ নির্মান করে মাছ ধরার ঘটনাও ঘটছে।
তাছাড়া ভূমিদস্যু, ক্ষমতাসীনদের তুষ্টির জন্য শেরপুর রোডস্থ ‘সোনার খনি’তে খালের জায়গার উপর ড্রেন নির্মান করার বিষয়টিকেও অনেকে খালের জায়গা দখল করা হিসেবেই দেখছে, জানিনা এ বিষয়ে পৌরসভার বক্তব্য কি? তবে দেউলিয়ার মতো জে.কে স্কুলের পুকুর, থানার ঘাট, গয়না-ঘাট, হাসপাতাল সড়কের প্বার্শ্ববর্তী কালভার্ট এগুলোতে নিজ উদ্যোগে ময়লা-আবর্জনা ফেলে ফেলে ভরাট করে নবীগঞ্জ পৌরসভা এখন সেকেন্ড ক্লাসে তথা দ্বিতীয় শ্রেণীতে উন্নীত হয়েছে। এরকমটা দুষ্টু পোলাপান বলে। কিন্তু বিষয় হচ্ছে পৌরসভা কতৃক দেউলিয়ার মতো এরকম যত্রতত্র ময়লা ফেলাতে যে কারোর কাছে সন্দেহ জাগতেই পারে যে- ২য় শ্রেনীর একটি পৌরসভা কিন্তু ময়লা/আবর্জনা ফেলার নির্দিষ্ট কোন স্থান বা ডাম্পিং ইয়ার্ড নেই! নেই কোন সরকারি উদ্যোগ! অথচ মেয়রের জন্য গাড়ি এবং প্রতি মাসে গাড়ির জ্বালানিখরচ হিসেবে প্রতি মাসে সরকার থেকে বেশ কয়েক হাজার টাকা দিতে সরকারি উদ্যোগের কোন গাফিলতি থাকার কথা না!! 
 হয়তো সেইদিন বেশি দূরে নয় যেদিন আমি, আপনি মরলে যে কবরস্থানে বা শ্মসানঘাটে লাশের সৎকার করা হবে সে জায়গাটিও আর বাকী থাকবে না। সবই আল্লার ইচ্ছা- যা হবে তার ইশারায়-ই হবে। কারণ তার হুকুম ছাড়া গাছের একটি পাতাও নড়ে না। হয়তোবা আমাকে আপনাকে খুন করেও দোহাই দেয়া হবে আল্লার। আল্লার হুকুম না হলে বন্দার কি ক্ষমতা আছে কাউকে খুন করার??
জানি, যা কিছু হচ্ছে তা আমাদের নাকের ডগায়, চোখের সামনে হচ্ছে কিন্তু এতকিছুর পরও আমরা চোখ থাকিতে অন্ধ সেজে থাকবো। খুব সম্ভবতো কবি সুধীন দত্তের কবিতার একটা লাইন আছে এমন ‘অন্ধ হলে কী প্রলয় বন্ধ থাকে?’
আমরা অন্ধ থাকবো, প্রলয় বন্ধ থাকবে না। নগরায়নের নামে মাঠ, পুকুর, নদী, খাল সব ধ্বংস করবো আমরা আর ধ্বংসের মুখে পড়বে আমাদের প্রজন্ম। আমরা বিষ’কে মধু ভেবে পান করবো, বিষ তার বিষক্রিয়া বন্ধ রাখবে না। 
যদি কোন কারনে এই পোষ্টখানা বর্তমান মেয়র অধ্যাপক তোফাজ্জল ইসলাম চৌধুরী (স্যারের) নজরে এসেই যায় তাহলে
স্যার’এর প্রতি পরম শ্রদ্ধা রেখেই বলছি-
স্যার,
বর্তমানে নবীগঞ্জে আমার প্রিয় ৩ জন ব্যক্তির তালিকা করলে সেই তালিকার শীর্ষে আপনি ছাড়া অন্য কাউকে স্থান দিতে আমার নৈতিকতাবোধ আমাকে বাধাঁ দিবে। আমার চরম দূর্ভাগ্য যে আমি নবীগঞ্জ ডিগ্রি কলেজের ছাত্র না হওয়ায় নিজেকে আপনার সরাসরি ছাত্র বলে দাবী করতে পারি না। কিন্তু আমার সরাসরি কোন শিক্ষকের চেয়ে কোন অংশেই আপনাকে বিন্দুমাত্র কম শ্রদ্ধা করি না বরং বেশিই করি। কারন আপনি আপনার ব্যক্তিত্যের দ্বারা সে স্থানে অধিষ্ঠিত হয়ে আছেন।
স্যার, জীবনে প্রথম ভোটার হয়ে স্থানীয় পৌর নির্বাচনে যখন ভোটাধিকার প্রয়োগ করেছিলাম তখন আপনি প্রার্থী ছিলেন। আপনার সরাসরি ছাত্র না হতে পারি কিন্তু ভোটাধিকার প্রয়োগে অন্তত আপনার সরাসরি সমর্থক হিসেবে তো নিজেকে দাবী করতেই পারি।
একজন পরিচ্ছন এবং দূষনমুক্ত ইমেজের মানুষ হিসেবে একজন নগরকর্তা থেকে সাধারন নাগরিক এবং সমর্থক হিসেবে একটা পরিচ্ছন এবং দূষনমুক্ত শহরের দাবী কি খুব বেশি কিছু দাবী করে ফেললাম!
স্যার, দেউলিয়ার মতো নবীগঞ্জ পৌরসভার যত্রতত্র ময়লা ফেলাতে আমার মতো নবীন ভোটারদের মনে কৌতুহল সৃষ্টি হয়েছে যার ফলে এমন একটা অগুছালো লেখা। এটাকে শুধূমাত্র কৌতুহল হিসেবে আমলে নেবেন কৈফিয়ত হিসেবে না। কেননা, কৈফিয়ত চাওয়ার যোগ্যতা আমি রাখি না, এর জন্য উপযুক্ত ব্যক্তি বা মহল আছেন। আমি শুধু একজন সাধারণ নাগরিক হিসেবে কিছু তথ্য জানতে চাইলাম। আর তথ্য জানতে চেয়ে এভাবে লেখার দৃষ্টতার জন্য আপনার (নগরকর্তা হিসেবে নয়, ব্যক্তি হিসেবে) নিকট ক্ষমাপ্রার্থী। 
[বি:দ্র: উপরের তথ্যগুলো সংগৃহীত এবং মানুষ হিসেবে নিশ্চয় আমি ভুল-ত্রুটির উর্দ্ধে নই! তাই কোন তথ্যে গুরুতর ভূল থাকলে ক্ষমাসুন্দর দৃষ্টিতে দেখবেন] 
পোষ্টের মূল উদ্দেশ্য
১- ময়লা আবর্জনা ফেলার জন্য নবীগঞ্জ পৌরসভার নির্দিষ্ট স্থান সম্পর্কে নিশ্চিত হওয়া।
২- নদী এবং খাল দখলমুক্ত এবং খননের কোন উদ্যোগ আদৌ আছে কি না সেটা নিশ্চিত হওয়া।
৩- নবীগঞ্জ শহরের ভেতরে অবিস্থিত জে.কে হাই স্কুলের পুকুরটি রক্ষার কোন প্রয়োজনীয়তা নবীগঞ্জ বাজার বাসী এবং পৌর কতৃপক্ষের আছে কি না সেটা নিশ্চিত হওয়া।
 লেখকের অনুমতি বা সূত্রোল্লেখ বা কৃতজ্ঞতা স্বীকার ব্যতিরেকে লেখার আংশিক বা পূর্ণ অংশ কোন ধরনের প্রিন্ট মিডিয়ায় প্রকাশ বা পুনঃপ্রকাশ করা যাবে না।

