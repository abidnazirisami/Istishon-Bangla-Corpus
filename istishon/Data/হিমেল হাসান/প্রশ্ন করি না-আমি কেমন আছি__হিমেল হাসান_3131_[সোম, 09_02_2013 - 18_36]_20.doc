প্রশ্ন করি না-আমি কেমন আছি_


 এখন আর নিজেকে প্রশ্ন করিনা-
আমি কেমন আছি?
শুধু জানতে চাই, মানুষ কেমন আছে?
কেমন থাকে মানুষ?
বৃক্ষের শাখায় কি জন্মায় পাতা?
পুরোনো দেয়ালে কি নবাগত শৈবালের উত্সেব হয়?
দীর্ঘ-ঈ-কার দিতে কি ভুলে যায় দীপংকর?
এখনো কি অনাহারে ঘরে ফেরে-
বসন্তের কোকিল?
অভিশাপ দিতে দিতে কি ঘুমিয়ে পড়ে
আমার প্রেমিকারা?
ঘুড়ির পেছনে বুঝি বালকেরা ছোটেনা আর?
মৃত শালিকের পাশে আগরবাতি জ্বালেনাই কেউ?
ছবির শেষ দৃশ্যে এখনো কি পুলিশ আসে?
অমিত কি ঝুম বৃষ্টির দিনে দাদা ভাইকে খোঁজে?
মৃত্যু জেনেও শ্রমিকের পক্ষে যে স্লোগান তুলেছিল
তার কি কোন খবর আছে তোমাদের কাছে?
কত প্রশ্ন আজ নিজের ভিতর ঘুরপাক খায়
শুধু জানতে ইচ্ছে করে না-আমি কেমন আছি?
বুক পকেটে এখনো কবিতা রাখি মাঝে মাঝে
মানুষের মৌলিক কিছু দুঃখ রাখি
কিন্তু হায়! কেউ কখনো জিজ্ঞেস করে না
নতুন কোন কবিতা লিখেছি কি-না আজ।
আমি সিন্ধান্ত নিয়েছি-
দুঃখের পাশে দাঁড়িয়ে আর কোন কবিতা লিখবোনা।
তাই তো প্রশ্ন করিনা-
আমি কেমন আছি?

