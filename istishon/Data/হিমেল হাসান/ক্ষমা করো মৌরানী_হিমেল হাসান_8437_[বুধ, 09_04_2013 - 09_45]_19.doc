ক্ষমা করো মৌরানী


 আমায় তুমি ক্ষমা করো মৌরানী
বিলাসী প্রেমটাকে করেছি আজ সংগ্রামী ।
কত দেবে তুমি, কত নেবে আর ?
চেয়ে দেখো অযুত প্রাণে নিযুত অন্ধকার ।
চেয়ে দেখো- সংসার!
ভেঙ্গে ভেঙ্গে ছাড়খার ।
হৃদয়পদ্ম খুলে তোমাকে যে ডাকিনি ।
আমায় তুমি ক্ষমা করো মৌরানী ;
যে কয় তোমারে আমি শুধু করি ঘৃণা
তার কাছে দিয়ে দিও নতুন ঠিকানা ।
দেখে যাক মানুষের বাঁচা এবং মরা
প্রেমে নয়, ঘৃনা নিয়ে বেঁচে আছে ওরা ।
অনুযোগ কত আর দেবে তুমি ?
আমায় তুমি ক্ষমা করো মৌরানী ।
শয্যা চাই না, চুম্বন-ও নয়
দেখে যাও প্রিয়তমা, জীবনের ক্ষয় ।
আতুর ঘর ও শ্মশানের মাঝে দুরত্ব নেই ।
প্রেয়সী, লবনাক্ত মৃত্যুর মিছিলেই-
একদিন দেখা হবে আমাদের জানি ।
আমায় তুমি ক্ষমা করো মৌরানী ।
নির্বাসিত মন’কে কতবার চেয়েছো ফেরাতে
সহস্তে আবেদন লিখেছো- সংসারী হতে ।
আল্লা-রাসুলের দিব্যি! আমিও যে পারিনি
আমায় তুমি ক্ষমা করো মৌরানী ।
ফুটন্ত পারুলের কিরা
আম্রমুকুলের কিরা
তোমার দুঃস্বপ্নের কিরা
আহত কামনার কিরা ।
যেদিন ভাঙ্গিবে পিঞ্জিরা
সেদিন তোমায় ভালোবেসে
বিশুদ্ধ এক উচ্ছাসে
নেবো কাছে টানি ।
আমায় তুমি ক্ষমা করো মৌরানী ।

