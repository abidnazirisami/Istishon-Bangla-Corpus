 আকাশ থেকে নক্ষত্র ঝরে গেলে 


আকাশ থেকে নক্ষত্র ঝরে গেলে কি হয় আমার জানা নেই
তবে, মেঘ ঝরে গেলে বৃষ্টি হয় ।
হৃদয় থেকে প্রেম ঝরে গেলে কি হয় আমি জানি না
দেহ থেকে প্রাণ ঝরে গেলে মৃত্যু হয় জানি ।
আকাশ-নক্ষত্র;
মেঘ-বৃষ্টি;
হৃদয়-প্রেম;
দেহ-প্রাণ-মৃত্যু;
সমস্তই আজ জানালার গ্রীল গলে বিছানায় পড়ে ।
সমবেত রোদ্দুর এলে, পুরোনো নোট বই খুলে দেখি
ট্রাপিজিয়াম ঘিরে জমে আছে কিছু বিষাদ ।
মহাজাগতিক বিস্ফোরন আজো থেমে আছে
বাষ্যট্টি নাম্বার পাতায় ।
আকাশ-নক্ষত্রের মাঝে বেড়ে যায় দুরত্ব ।
অখন্ড ভগ্নাংশে ভাংতে থাকে মেঘ ।
হৃদয়ের কার্নিশে ঝুলে থাকে বিদেহী প্রেমের লাশ ।
মাংসের গুহায় অদৃশ্য ছিক্কার ভেতর
বরফের মত জমে থাকে প্রাণ ও মৃত্যু ।
বস্তুত, সমস্ত ঝড়ে যায় সময় গভীর হলে ।

