আজ অনেকদিন পর বৃষ্টি দেখলাম-


 আজ অনেকদিন হলো বৃষ্টি দেখি না
আকাশে-মাটিতে কোথাও বৃষ্টি নেই
টেলিভিশনে- পত্রিকায় কোথাও বৃষ্টির খবর ছাপা হয়না
প্রায়-ই আমার চোখে-মুখে মেঘের গুড় গুড় আওয়াজ শুনি
মেঘ ভাঙ্গেনা বৃষ্টিও দেখিনা ।
আজ অনেকদিন হলো বৃষ্টি দেখি না
বসন্ত আমার প্রিয়, অথচ ভুলেই যাই আমার ভেতর
আষাড় ও শ্রাবন ,
আজকাল ওরা কাদতে ভুলে গেছে
হঠাত একটা খবর শুনে আমি স্নান ঘরে ছুটে গেলাম
আয়নার সামনে দাঁড়াতেই আমার চোখ বেয়ে নেমে গেলো
বিষাদের মেঘ, বৃষ্টি হয়ে কান্নার মত ।
আমাকে খুব বিশ্রী লাগলো, আমি যতটা বিশ্রী নই
মানুষ কাঁদলে এমন বিশ্রী দেখায় আমি জানতাম না
আজ অনেকদিন পর বৃষ্টি দেখলাম।
আমার চোখের ভেতরে মেঘ থরো থরো সেজে আছে
বুকের ভেতরে বহু গর্জন
কেউ একজন নাড়া দেয়, ঝুম করে বৃষ্টি পড়ে
তোমরা যারা বৃষ্টি দেখো না, মেঘের গর্জন শুনোনা
আমার কাছে এসো, দেখে যাও
কয়েকটা পৃথিবী ডুবে যাবে একবার বর্ষণে।
আজ অনেকদিন পর বৃষ্টি দেখলাম।
পৃথিবীতে সবচেয়ে বেশি বৃষ্টিপাত বোধহয় আমার -ই ঘটে
সমস্ত কিছু ভেসে যায়- স্বপ্নের বসত ভিটে
হারিয়ে যায়
প্রিয়জনের বিদায়ী বীনে র সুর কতটা করুণ
তা কেবল সেই বুঝে যে হারায় ।
সেই বুঝে, কতটা মেঘের গর্জনে হলে পরে
একটা জীবন ডুবে যেতে পারে
কতটা বৃষ্টি হলে পরে
একটা জীবন ডুবে যেতে পারে।

