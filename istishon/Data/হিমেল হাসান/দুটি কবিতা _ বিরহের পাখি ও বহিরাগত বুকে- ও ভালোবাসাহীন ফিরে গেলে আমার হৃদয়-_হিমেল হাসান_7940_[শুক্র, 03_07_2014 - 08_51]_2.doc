দুটি কবিতা _ বিরহের পাখি ও বহিরাগত বুকে- ও ভালোবাসাহীন ফিরে গেলে আমার হৃদয়-


বিরহের পাখি ও বহিরাগত বুকে-
পতনের মূহুর্ত থেকে
আমার বিরহের পাখি পালিয়ে গ্যাছে ।
বিরহের পাখি- এইবার ঘরে আসো, হাত-মুখ ধোও
লাউয়ের ডগার মত আকড়ে ধরো হাড়ের শরীর
আগুনের মুখ থেকে ফিরিওনা ঝরনার ঠোঁট ।
বিরহের পাখি- শেষবার ঘরে আসো, দেখে যাও
নিজস্ব আলোর তাপে ফিকে হয় মানুষের রং ।
বিরহের পাখি- বহিরাগত বুকের কাছে
কোনদিন ফিরবে না আর ? 
ভালোবাসাহীন ফিরে গেলে আমার হৃদয়-
কোনদিন, ভালোবাসাহীন ফিরে গেলে আমার হৃদয়
অভিশাপ দেবো কি- "বন্ধা হও, কলংকিত হোক তোমার জীবন"?
না, একদম না। ভালোবেসে কতজন পেয়েছে বসন্ত?
সুমিষ্ট জল আর হাওয়া ?
ভালোবাসাহীন ফিরে গেলে আমার হৃদয় তবুও তো থেকে যাবে কিছু
অষ্পষ্ট ফল আর ফসলের ঘ্রাণ।
কোনদিন, ভালোবাসাহীন ফিরে গেলে জেনো
অপ্রেমে যতটুকূ পেয়েছে এ চোখ অদ্ভুত সবুজ আধার
সহজ প্রেমের কাছে আছে কি এমন ?
কোনদিন, ভালোবাসাহীন ফিরে গেলে আমার হৃদয়
অভিশাপ দেবো না- "বন্ধা হও, কলংকিত হোক তোমার জীবন"।

