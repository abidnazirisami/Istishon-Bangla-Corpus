নিজের ছায়ায় হাত রেখে মানুষকে ভালোবেসো একদিন


 একদিন খুব কম করে হাসবো
সেদিন তুমি জিজ্ঞেস করো-
আমার এ হাসির নেপথ্যে কারো কলংক আছে কিনা ?
একদিন কালো জল নেমে এলে
আমাকে থামতে বলো
তোমাদের উঠোন জুড়ে লেপে দেবো নতুন এক কবিতা।
একদিন, পাখির পালক থেকে জীবন খসে গেলে
উপহাসের জানাজায় আমি আর কাঁধ মেলাবোনা ।
সেদিন তুমি জায়নামাজ পেতে অভিষাপ দিও ।
শুধু, একদিন নিজের ছায়ায় হাত রেখে মানুষকে ভালোবেসো ।
একদিন পৃথিবীর সভ্যতায় দখল নেবে টিকটিকি ও পিঁপড়া
মানুষ হবে গৃহপালীত অথবা তালগাছের বাসিন্দা ।
সেদিন তুমি জিজ্ঞেস করো-
আমার এ হাসির নেপথ্যে কোন রহস্য আছে কিনা ?
একদিন দুটি বৃক্ষের কাছে হারানো ঠিকানার খোঁজ পাবে মানুষ ।
অসহায়ত্ব জন্ম নেবে নিস্তব্ধ অস্তিত্বের ভেতর ।
নিঃসংগ কান্নার আওয়াজ শুনে ছুটে আসবেনা কেউ ।
সেদিন তুমি জিজ্ঞেস করো-
মানুষের নির্মম এই পরিস্থিতি জেনেও আমার কেন কান্না পায়না ?
মৃত্যুর পেয়ালায় চুমুক দেবার পর, পুনরায় জন্ম নেবে জন্মাবার তৃষ্ণা
তবে তার আগে, নিজের ছায়ায় হাত রেখে মানুষকে ভালোবেসো একদিন ।

