অমরাবতী


ফ্লোরিডায় চমৎকার এক অন্ধকার নেমেছে
অমরাবতী; তুমি নিশ্চই ঘুমোচ্ছো?
বরফের স্তুপ থেকে নিরাপদ দূরত্বে রেখো নিঃশ্বাস
বরফ গলে যেতে পারে; যেভাবে বিভক্ত হচ্ছি আমি
আকস্মিক বন্যায় ভেসে যেতে পারে যুক্তরাষ্ট্রের এই অঙ্গরাজ্যটি
ওবামা প্রশাসন জারি করবে জরুরী অবস্থা
অর্থনীতিতে ধস নামবে, ভুক্তভোগী হবে নিম্ন আয়ের দেশগুলো।
অমরাবতী;
বরফের স্তুপ থেকে নিরাপদ দূরত্বে রেখো নিঃশ্বাস।
কেপ কোরালের একান্ন নাম্বার বাড়িটিতে
অমরাবতী যখন ঘুমোচ্ছে
আমি তখন 50,রজাম্যানসন এর 'স্লোগান'-এ দায়িত্বরত
ঘুম থেকে উঠেই ও জানতে চাইবে
আজ কয়টা সিগেরেট খেয়েছি সারাদিন
অনুমান করে একটি সংখ্যা বলে দেবো।
দুপুরে খেয়ছি কি না?
কতগুলো মেয়ের দিকে লোলুপ দৃষ্টি দিয়েছি?
অমরাবতী আমার প্রেমিকা নয়
তবুও সমস্ত কিছু বন্ধক রেখেছি ওর কাছে।
অমরাবতী;
বরফের স্তুপ থেকে নিরাপদ দূরত্বে রেখো নিঃশ্বাস

