অজানা গন্তব্যে পথ চলা!


অনেকদিন পর সুষমার সাথে দেখা আমার। আকস্মিক এমনভাবে দেখবো সুষমাকে কোনদিন কল্পনাই করিনি আমি। অথচ তাই চোখে পড়লো আমার। দক্ষিণেশ্বরের গঙ্গাতীরবর্তী কৃপাতলী বাজারের শ্বশুরের কামারশালায় হাতুড়ি পেটাচ্ছে আমার কৈশোরিক বন্ধু সুষমা সুত্রধর। হ্যাঁ, সত্তর বছরের পৌরাণিক শ্বশুরের দগদগে হাঁপরের সামনে রীতিমত পুরুষালি দেহাতি ভঙ্গীতে হাঁতুড়ি পেটাচ্ছে পয়তাল্লিশ বছরের সুষমা। অন্তত পচিশ/ত্রিশ বছর আগে তার বিয়েতে উপস্থিত ছিলাম আমি। যখন গাঁঁয়ে এক চাঁদনী বাসন্তী রাতে আকাশভাঙা জ্যোৎস্নাপ্লাবনে শঙ্খ নিনাদের উলুধ্বনির মাঝে বিয়ে হয়েছিল ১৪/১৫ বছরের কিশোরি সুষমার। আমাদের নদীতীরের হিন্দু পাঁড়ার শেষ সীমায় ছিল ওদের বাড়ি। পালদের বাড়ি, ঢাকীদের বাড়ি, আর ওদের বাড়িতে অবাধ যাতায়াত ছিল আমার। হিন্দু পাড়ার সব মেয়েরা স্কুলে যেতো দল বেঁধে, যদিও ধর্মীয় কারণে গাঁয়ের কোন মুসলিম মেয়েই তখন স্কুলমুখো হয়নি । প্রায় ৪-কিমি দুরে স্কুল বিধায়, আমরা ১১'বন্ধু ওদের গার্ড হিসেবে থাকতাম সারাক্ষণ। তাই হিন্দু পরিবারের সবাই খুব খাতির করতো আমাদের। মোয়া, বাতাসা, সন্দেশ উপহার পেতাম প্রায় সব ঘর থেকে সারাবছর। পুজোতে আমরাই হর্তাকর্তা থাকতাম নাড়ু, নারকেলের ভাগবাটোয়ারায়!
আঁশহীন মাছের মত চকচকে আভাময় শরীর ছিল সুষমার। তখন ধর্মান্ধতা ছিলনা আমাদের সমাজে। তাই হিন্দু মুসলিম মেয়ের মাঝে কোন বিভাজন করতে শিখিনি আমরা। ওদের সবাইকে নিজ বোনদের মতই আপন মনে হতো আমাদের। তাই সুষমাকে যখন বিদায় দেয়া হচ্ছিল কোলকাতার বয়স্ক তামাটে বরের হাতে। তখন কেন যেন তার মা-বাবা, ভাইবোনের সাথে আমরাও কেঁদেছিলাম কনে বিদায় অনুষ্ঠানে। ঐ সময় পুরো পশ্চিমবঙ্গই আমাদের এলাকায় 'কোলকাতা' হিসেবে পরিচিত ছিল এবং অনেক হিন্দু পরিবারের কন্যাদের বিয়ে হতো ঐ কোলকাতার ছেলেদের সাথে। যদিও কোলকাতা থেকে একটা মে্য়েও কেউ বিয়ে করে নিতে পারেনি, আমাদের দ্বীপগাঁয়ের ২৪/২৫-ঘর হিন্দু পরিবারে। পরবর্তীতে জেনেছিলাম, হুগলি জেলার দক্ষিণেশ্বর মন্দিরের আরো দক্ষিণে কোন গ্রামে বিয়ে হয়েছিল সুষমার। সম্ভবত সুষমার বর পেশায় কামার ছিল। আমাদের ১১-বন্ধুকে বাদ দিয়ে অত দুরের কামার পাত্রের কাছে এমন সুষমিত সুষমাকে কেন বিয়ে দিয়েছিল, তা কৈশোরিক নির্বুদ্ধিতায় বুঝতে পারিনি আমরা। সম্ভবত কোলকাতার পাত্রকে নিরাপদ মনে করতো আমাদের এলাকার হিন্দু পরিবারগুলো। বিয়ের পর আর বাংলাদেশে যায়নি সুষমা। আমাদের আর দেখা হয়নি এ পঁচিশ-ত্রিশ বছরে।

প্রায় পনের দিন কোলকাতার অদুরের বিভিন্ন এলাকা ঘুরে গঙ্গার তীর ধরে দুদিন হাঁটলাম আমি একাকি। কেবল জলকেন্দ্রিক গঙ্গাতীরবর্তী মানুষের জীবন আর বেঁচে থাকার সংগামশীলতা দেখতে। আকস্মিক দুপুর নাগাদ পৌঁছলাম কৃপাতলী বাজারে। কি কারণে যেন ওখানের কামারশালায় বসতে ইচ্ছে হলো আমার। হাঁতুড়ি পেটানো সুষমাকে বেশ পরিচিত চেহারার মনে হলো আমার। কৈশোরিক সুষমার সাথে কিভাবে বেশ মিল পেলাম আমি। আকস্মিক স্মরণ হলো, বিয়ের পর সুষমার মা একদিন বলেছিল আমায়, হুগলির কোন গাঁয়ের পরিবারে বিয়ে হয়েছে সুষমার। তাই ঔৎসুক্যে জানতে চাই ঐ নারীর মুখের দিকে চেয়ে - "আপনার নাম কি সুষমা"!
হাঁতুড়ি চালনা বন্ধ রেখে সুষমা অনেকক্ষণ পলকহীন চেয়ে থাকে আমার চোখের দিকে। এক সময় কপালের ঘাম মুছে মুখে আনন্দ-প্রপঞ্চ এনে বলে -"তুমি আমার গাঁয়ের বিট্টু না"! আমি হ্যাঁসূচক মাথা নাড়াতেই, হাতের বড় হাতুড়ি ছুৃঁড়ে ফেলে একদম জড়িয়ে ধরে আমায়! এবং কামারশালার বুড়োর বিরক্তি আর অবজ্ঞাকে তুচ্ছ করে, আমাকে টেনে নিয়ে যায় তার বাড়ির দিকে। বিলের মাঝ দিয়ে প্রায় ১-কিমি পথ হাঁটতে থাকি আমি সুষমার পিছু-পিছু। যেতে যেতে অবিরাম কথা বলে সুষমা। জানতে চায় প্রায় ২৫/৩০ বছর আগের তার ফেলে আসা গাঁ, বিল-নদী-মাঠ-নৌকো, স্বজন, প্রতিবেশি আর পুরণো ক্লাসমেটদের কথা।
এক সময় সুষমা জানায়, কোলকাতার অদুরে প্রায় ছ'বছর আগে ট্রেন দুর্ঘটনায় মারা গেছে তার স্বামী সুবল। দু'মেয়ের বড়টাকে বিয়ে দিয়েছে অন্য পাড়াতে। খেটেখুটে ভালই আছে মেয়েজামাই। ছেলেদুটো কোলকাতাতে কোথায় যেন কাজ করে। খুব কমই বাড়ি আসে তারা। একদম ছোট মেয়েটা স্কুলে পড়ে। ১২-বছরের কন্যা 'কনা' আর বুড়ো শ্বশুরসহ এ বাড়িতে থাকে তারা। স্বামী মারা যাওয়ার পর সংসার চালাতে শ্বশুরের সাথে কামারশালায় কাজ করে সে। আমার গাঁয়ের চমকিত কৈশোরি বিনম্র লতার মত সুষমা এখন কামারশালায় হাতুড়ি পেটায় শক্ত পুরুষের মত, তা কেমন যেন অবিশ্বাস্য লাগে আমার কাছে। দুপুরে খাবার আয়োজন করে সুষমা আমার জন্যে। নিজ হাতে রান্না করে তার লাগানো ধুন্দল, পালংশাক, আরো কত কি! রান্না শেষ হওয়ার আগে ফিরে আসে কিশোরীকন্যা স্কুল ব্যাগ হাতে। কনার দিকে তাকিয়ে কৈশোরিক তেলতেলে মৎস্যকন্যা সুষমার চিত্ররূপ দেখি আমি আরেক সুষমায়!
সারা বিকেল সুষমা, কনা আর আমি গঙ্গার তীর ধরে হাঁটতে থাকি। হাঁটতে হাঁটতে অনেক দক্ষিণে চলে আসি আমরা। নানা কথার মাঝে ছোট্ট কনা সুধায় - "মামা এ নদীটা দক্ষিণে কতদুর গেছে?
আমি বলি - "একদম বাংলাদেশ হয়ে তারপর বঙ্গোপসাগরে"!
সুষমা জানতে চায় -"আমাদের গাঁ ঘেষে বয়ে চলা মেঘনাই কি এ গঙ্গা দাদা"?
বলি - "হ্যাঁ! এটাইতো চাঁদপুরে মেঘনার সাথে একাকার হয়ে আমাদের গাঁয়ের পাশ দিয়ে চলে গেছে একদম সাগরে"!
এবার স্মৃতিদগ্ধ জীবনজ্বলা ভালবাসার দুখাতুর দহনে পুড়ে সুষমা বলে -"এটাতে ভাসতে ভাসতে আমি কি আমার সেই পুরণো গাঁয়ে ফিরে যেতে পারবো দাদা"!
পুরণো সময়ের মৃত হৃদয়ের রৌদ্রালোকের উত্তাপে ভরা শ্রমঘনতার সুষমাকে বলি -"তোমার কি আর মনে পড়েনি তোমার সেই পুরণো বাড়ি, মা-বাবা, স্বজন আর পরিচিত পরিবেশকে"!
কৈশোরিক দুরন্তপনার সুপ্রাচীন সংগীতের তান আর লয়ে পলিমাটির নিটোল সৌরভে ভরা প্রাণময়তায় ফিরে গিয়ে চোখ ভেজায় সুষমা। বলে - "কেন পড়বেনা দাদা? কিন্তু সে সুযোগ কি ভগবান আমায় দিয়েছিল? কতবার মা-বাবা, তোমাদের দেখতে যেতে চেয়েছিলাম। কিন্তু পাসপোর্ট বানানোর টাকা জোগার করতে পারেনি ওর বাবা। মা মারা যাওয়ার খবর পাই ১-মাস পর এক চিঠিতে। বাবার দেহান্তরের খবর আসে ৩- মাস পর লোকমুখে। আচ্ছা দাদা মা-বাবা মৃত্যুর সময়ে তুমি কি আমাদের গাঁয়ে ছিলে? তুমি কি এখনো ঐ গাঁয়ে থাকো"?
গোধুূলি সন্ধ্যার গঙ্গাতীরের কষ্টবাতাসে একমুঠো প্রশান্তির প্রতীক্ষায় চেয়ে থাকি সুষমার মুখের দিকে আমি। কিন্তু কিভাবে তাকে বলি - "রে সুষমা! আমাদের সেই গাঁ নেই। সেই মানুষ নেই। সেই ভালবাসা নেই। সেই সহিষ্ণতা নেই। এখন ধর্মে ধর্মে হানাহানি। কেউ কাউকে সহ্য করতে পারেনা। তুমি চলে এসেছো ভালই করেছো"। কিন্তু বিস্মৃতির পতিতাময় বন্ধগলির ভাঁজে-ভাঁজে বাণিজ্যিক দেহজ প্রেমের মত মিথ্যেকে টেনে এনে বলি - "হ্যা, সুষমা তোমার মা ও বাবা দুজনে মরার সময়ই পাশে ছিলাম আমি। খুব সুন্দরভাবে দাহ করা হয়েছিল তাদের। আমাদের ঘরের গাওয়া ঘি ঢালা হয়েছিল তাদের দুজনের চিতায়"।
কিন্তু আমি জানি এসবের কিছুই করা হয়নি। বরফাচ্ছিত শৃংখলিত বৃক্ষের পাতা আর কুঁড়িদের গুমরে মরা কান্নার মত সুষমার মা-বাবা নিসঙ্গতা আর জীর্ণতার মাঝে দেহ ত্যাগ করেছিল এক কান্নাময় ঘুঘু ডাকা রৌদ্র দুপরে!
প্রাকসন্ধ্যা কাটিয়ে এবার পূবাকাশে রূপোলি থালার মত চাঁদ ওঠে আকাশে। সুষমাকে বলি - "ঘরে ফিরবে না সুষমা"? এ প্রতারিত জীবনের প্রবঞ্চক রাজনৈতিক ভূস্বামীর স্বপ্নময়তায় ভেসে-ভেসে চাঁদকে হাতের মুঠোয় ভরে সুষমা বলে - "দাদা আর এ ঘরে ফিরতে ইচ্ছে করেনা আমার। তুমিতো স্কুল জীবনে দক্ষ সাঁতারু ছিলে। চলো এ গঙ্গা ধরেধরে সাঁতার কেটে আমার মায়ের ঘরে ফিরে যাই! ডুবে গেলে বাঁচাতে পারবেনা গঙ্গাজল থেকে?"
অনেকদিন পর সুষমার এ অনুরণনে মার্কসের শ্রেণিযুদ্ধ শেষে সুখাতুর অলিন্দে বয়ে যায় সুখবাতাস আমার! কেন যেন অবলীলায় বলি - "তোমার মেয়ে কনা তো সাঁতার জানেনা, তাকে কিভাবে সামলাবো আমি সুষমা"!
আকস্মিক রূপো্লি ভালবাসার চাঁদ প্রচণ্ড ঝড়ের তাণ্ডবে স্পর্ধিত ভেঙেপড়া মধ্যাহ্নের সূর্যকিরণের মত হারিয়ে হায় মেঘসমুদ্রে। গঙ্গাতীরের আলো-আঁধারির অন্ধকার পথে একহাতে সুষমা, আরেক হাতে কনাকে ধরে জীবনের সংকীর্ণ ছায়াপথে ধুসরিত ধূমকেতু আর ছুটে চলা কোয়াসারের মত এগুতে থাকি আমি অজানা গন্তব্যে!

