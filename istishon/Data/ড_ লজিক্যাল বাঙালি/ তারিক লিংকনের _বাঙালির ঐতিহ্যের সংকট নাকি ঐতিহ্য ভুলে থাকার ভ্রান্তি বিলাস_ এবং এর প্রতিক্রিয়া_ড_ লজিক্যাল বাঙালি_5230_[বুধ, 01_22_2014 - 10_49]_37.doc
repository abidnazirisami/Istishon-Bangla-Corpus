 তারিক লিংকনের _বাঙালির ঐতিহ্যের সংকট নাকি ঐতিহ্য ভুলে থাকার ভ্রান্তি বিলাস_ এবং এর প্রতিক্রিয়া


তারিক লিংকনের লেখাটির লিংক :http://istishon.com/node/6525#sthash.xdZD9k0m.dpbs
দিন কয়েক আগে এ ব্লগের একজন নবাগত অখ্যাত ব্লগার হিসেবে “২০১৪ সনের বিশ্বে বাঙালির অবস্থান পরিমাপ করেছেন কি” শিরোনামে ৫-পর্বের একটা লেখা পোস্ট করি। যার প্রতিক্রিয়ায় এ ব্লগের পুরণো ও খ্যাতিমান ব্লগার মি. তারিক লিংকন “বাঙালির ঐতিহ্যের সংকট নাকি ঐতিহ্য ভুলে থাকার ভ্রান্তি বিলাস” শিরোনামে একটি পোস্ট দিয়েছেন। সঙ্গে মন্তব্য/প্রতিমন্তব্যও করেছেন অনেক বোদ্ধা ব্লগার। এ প্রেক্ষিতে অনেকেই আমার প্রতিক্রিয়া জানতে চাইছেন বিধায় এ লেখার অবতারণা।
তারিক লিংকন পরিশ্রমি লেখক, যা তার লেখাতেই প্রমাণ দেয়। সে জন্যে তাকে প্রথমেই ধন্যবাদ জানাই চমকপ্রদ তথ্যসমৃদ্ধ উপস্থাপনার জন্য। আমি আমার উপর্যুক্ত শিরোনামের লেখায় প্রত্যেকটি বিষয় অত্যন্ত ষ্পষ্ট করেছি এভাবে যে, বিশ্বের প্রাগৈহাসিক যুগ থেকে অদ্যাবধি মানুষের উন্নয়নের যে নানাবিধ কর্মতৎপরতা, সেখানে বাঙালির অবস্থান কোথায়! সম্ভবত সুলেখক তারিক লিংকনসহ মন্তব্যকারি অনেকেই বিষটটাকে “বাঙালি তথা নিজের প্রতি অবমাননাকর ধরে নিয়ে” বিষয়টাকে সেভাবে দেখার চেষ্টা করছেন। বাঙালির প্রতি আমার আরোপিত (আমার আরোপিত নয়, নিজেদের কর্মফল) কলঙ্কতিলক (!) ও তা খণ্ডণের চেষ্টা করেছেন নানাভাবে। কিন্তু বিষয়টা সেভাবে নয়। জনাব তারিকের পরিশ্রমি লেখা পড়ে কিছু প্রশ্ন আমার মনে জাগ্রত হয়েছে। যেমন- 
আয়তনের দিক দিয়ে পৃথিবিতে জ্ঞান-বিজ্ঞানের মর্যাদা নির্ণিত হয় বা হয়েছে কি কখনো? তাহলে ইহুদিদের বিশ্ব উন্নয়নে এতো অবদান কেন? আফ্রিকার আয়তন অনেক বেশি নয় কি কিন্তু অবদান কি তাদের? লেখক প্রাগৈতিহাসিক ভারতবর্ষীয় সভ্যতাকে বাঙালি সভ্যতা মনে করছেন! হরপ্পা সভ্যতা বা ইন্দোস ভ্যালী সভ্যতা কি বাঙালি সভ্যতা। বাঙালিরা কি সিন্ধুতীরে বসতি গড়েছিল না গঙ্গাতীরে? রামায়ণ, মহাভারত, বেদ-উপনিষদ কোনটি বাঙালির হাতে রচিত হয়নি। বাঙালি অষ্টম বা নবম শতকে রচিত চর্যাপদকে তাদের সবচেয়ে আদি গ্রন্থ বলে দাবি করে যা নেপালিরাও করে তাদের বলে। বাঙালির অবিতর্কিত প্রথম সাহিত্য হচ্ছে মধ্যযুগের দেবতা নির্ভর পয়ারছন্দের কাব্যমালা (শ্রীকৃষ্ণকীর্তন, মঙ্গলকাব্য ইত্যাদি), এর আগের যা কিছু তাতে বাঙালির কোন অবদান আছে এমন কথা বাঙালির ইতিহাসে বলে না। ব্যাসদেব-বাল্মিকি বাঙালি ছিলেন এমন কথা আমি কোথাও শুনিনি। লেখক নিজের অজান্তে কিংবা জান্তে ভারতীয় পুরাণকে বাঙালি পুরাণ বলে নিজেকে জাতে উঠাতে চাইছেন, যা অঠিক। জাতিতাত্ত্বিক যাদুঘরে ২/৪-টি থালা, বাসন, হাড়ি, পাতিল, ঘাটি-বাটি প্রদর্শনে বিশ্ব উন্নয়নে এর গুরুত্ব খুব বেড়ে যায় না। এ জাতীয় যাদুঘর নেই এমন দেশ, গোষ্ঠী পৃথিবিতে এখন আছে কি? ভুটানের যাদুঘর দেখুন। অনেক সমৃদ্ধাশালী। আমাদের সম্মানিত লালন, হাসন, রবীন্দ্রনাথকে খাটো করার উপায় নেই কিন্তু এ জাতীয় ব্যক্তিত্ব বিশ্বে বিরল কি? সব জাতির মধ্যেই কমবেশি লালন-হাসন, রবীন্দ্রনাথ বিদ্যমান। মিয়া তানসেন বাঙালি ছিলেন বলে কোথাও পাইনি। জয়নুল আবেদীন, এস এম সুলতান, শাহাবুদ্দিন আহমেদকে লেখক কেন এ প্রসঙ্গে টানলেন বুঝতে অক্ষম আমি। আমি অত্যন্ত ষ্পষ্টভাবে ভূমিকাতেই যা বলতে চেয়েছি তা হচ্ছে -
“এ মাটিতে জন্মের পর থেকেই আমি একজন বাঙালি হিসেবে গর্ববোধ করতে শিখেছি। গর্ববোধ করছি বাঙলার অপরূপ সৌন্দর্যময় প্রকৃতির জন্যে; রক্ত দেয়া বাংলা ভাষার জন্যে; বিশ্বজনীন ‘বঙ্গবন্ধু’ আর ‘রবীন্দ্রনাথে’র জন্যে! এদেশের ভাববাদী কবি আমাকে ভাবতে শিখিয়েছেন, ‘এমন দেশটি কোথাও খুঁজে পাবে নাকো তুমি, সকল দেশের রাণী সে যে আমার জন্মভূমি’ কিংবা ‘বাঙলার রূপ আমি দেখিয়াছি, তাই আমি পৃথিবীর রূপ খুঁজিতে যাইনা আর”, এর পর বলেছি “প্রাচীন সভ্যতায় কোন পর্বেই বাঙালির কোন নিদর্শন খুঁজে পায়নি কেউ। প্রাচীন ব্যাবীলনীয় ধর্ম, মায়ানদের উদ্ভাবিত ধর্ম, কেলটিক ধর্ম, প্রাচীন অ্যাজটেক-কানেনাইট-চৈনিক ধর্ম, মনি ধর্ম, বৃটিশ-স্কটিশ-আইরিশ এবং ওয়েলস এর প্রাগৈতিহাসিক দেবদেবীর ধর্ম, প্রাচীন মিশরের ফারাওদের ধর্ম, নরওয়ের দেবতাবাদ, গ্রীস ও রোমের প্রাচীন জিউস কেন্দ্রিক ধর্ম, পার্শী ধর্ম ও জরথুস্ট্র, শিন্টো (শিন-তাও) ধর্ম, কনফুসিয়াস ধর্ম, তাও ধর্ম, বৌদ্ধ ধর্ম (গৌতম বুদ্ধ কি বাঙালি ছিলেন?), জৈন ধর্ম, আর্যদের সনাতন ধর্ম, শিখ ধর্ম, ইহুদী ধর্ম, খ্রীস্ট ধর্ম, ইসলাম ধর্ম, শিয়া ধর্ম, বাহাই ধর্ম, আহমদিয়া বা কাদিয়ানী মতবাদের কোথাও বাঙালিকে খুঁজে পাওয়া যায়না। কিতাব, নবী, ভাষা, ধর্মীয় স্থান কোথাও নেই বাংলা” এরপর বলেছি “প্রাচীন অলিম্পিক থেকে বর্তমান খেলাধুলো তথা সাঁতার, দেঁৗড়, নৌকা-বাইচ, নাচ-গান, বক্সিং, ফুটবল, জাম্প, ফেন্সিং, গদাযুদ্ধ, জ্যাভেলিন, বর্শা নিক্ষেপ, সাইক্লিং, মোটর-রেস, ঘুড়ি-ওড়ানো, তাস-দাবা খেলা, পাশা খেলা, পিংপং, ক্রিকেট, হকি, টেনিস, সুটিং, ব্যাডমিন্টন, জিমন্যাস্টিক, বাস্কেটবল, ভলিবল, রাগবী, পোলো, গলফ, স্কেটিং, বোট-রেস, স্কি কোথাও খুঁজে পাইনা বাঙালিকে”।
আবার অন্য প্যারায় বলেছি -
“প্রাচীন মধ্যযুগীয় চিকিৎসা এবং আধুনিক এ্যানাটমি, শরীর বিদ্যা, চিকিৎসা যন্ত্রপাতি, দাঁত, চোখ, কান, রোগ, জীবাণু, ব্যাকটেরিয়া-ভাইরাস, প্রতিষেধক, ফুসফুস, বৃক্ক, হার্ট ও মস্তিস্ক, স্নায়ুতন্ত্র, অন্তঃক্ষরণতন্ত্র, থাইরয়েড গ্রন্থি, এ্যাড্রিনাল গ্রন্থি, এন্টিবায়োটিক, সাজার্রী পদ্ধতি, ভিটামিন, রেডিয়াম, সিজারিয়ান কোথায় আছে বাঙালি? চিকিৎসাবিদ গ্রিক হিপোক্রিটাস থেকে গ্যালেন, ইবনে সিনা, হ্যানিমান, গ্যারাসেলসাস, জনসন, লুই পাস্তর, লিস্টার, কক, জেনার, রস, ফ্লেমিং, (কালাজ্বরের ব্রক্ষ্মচারী এদেশের), সিমসন, রন্টজেন, কার্টিয়ের, জেমস কুক, হপকিনস্, ক্যুরি, ডিউনা, নাইটেংগেল, মার্কোনী, লিপম্যান, ব্রাউন, আইনস্টাইন, হফ, রাদারফোর্ড, জুলিওকুরি, রস, জেমস ওয়াট, স্টিফেনসন, নিউটন, গ্রাহামবেল, এডিসন, পাস্তর, ফ্লেমিং, রাইট, বেয়ার্ড, রবার্ড গডার্ড, ওপেনহাইমার; ইউনানী, আয়ুের্বদিক, তিববীয়া, এ্যালোপ্যাথিক, হোমিও, আকুপাংচার, চীনা চিকিৎসা পদ্ধতি কোথাও বাঙালি নেই। প্রাচীন, মধ্য ও আধুনিক চিকিৎসাশাস্ত্রে বাঙালি তাহলে কি করলো?”
এ ছাড়া দার্শনিক তালিকা, আবিস্কার ও আবিস্কারকের তালিকা, ইঞ্জিন, যোগাযোগ, খনিজ সম্পদ আহরণ, মহাকাশ বিজয়, সমুদ্র বিজয়, জলপোত নির্মাণ, দেশজয়, যুদ্ধবিগ্রহ, লিপি, কাগজ, মুদ্রণযন্ত্র আবিস্কার, ছাপাখানা, ঐতিহাসিক, পর্যটক, পৃথিবির নাচ, গান, নাটক, অপেরা, শিল্পকর্ম, আধুনিক যুগের বৈজ্ঞানিক আবিস্কার ও বাণিজ্যিক ব্যবহার, প্রাচীন বিশ্বসাহিত্য, এপিক, প্রাচীন ও আধুনিক শিক্ষা, নিজ জাতিকে ঘুরিয়ে দেয়া বিশ্বনেতৃবৃন্দ, অসংখ্য আবিস্কার ও আবিস্কারকের তালিকা তুলে ধরে দেখিয়েছি সেখানে বাঙালির অনুপস্থিতি!
সবশেষে বাঙালি হিসেবে নিজের দু:খবোধ থেকে বলতে চেয়েছি “বাঙালি কি এভাবেই কাল কাটাবে নিজের তথাকথিত গৌরবের গান গেয়ে? আর কবিরা কি লিখেই যাবে “এমন দেশটি কোথাও খুঁজে পাবে নাকো তুমি, ----- আমার জন্মভূমি”? আজকের বিশ্ব যখন উন্নয়নের ছায়াপথে দৌঁড়াচ্ছে চরমতম গতিতে, তখনও বাঙালি ঘুরে বেড়াচ্ছে তার আজন্ম লালিত প্রিয়তম স্বদেশ ভূমিতে একটি ‘দুষ্টচক্রের ভেতরে’, যে দেশটি বাঙালি ছেড়ে যায়নি কখনো অন্য জাতির মতো। নিজের দেশে মাটি কামড়ে পড়ে থাকা জাতিটি কি তার দেশকে ভালবেসেছিল কখনো সত্যিকার অর্থে? যদি ভালবেসেই থাকে, তবে তার দেশ আর মানুষের এতো দুরবস্থা্ কেন? বাঙালির এখনই উচিত, তার নিজের মুখকে অন্তরের আয়নায় গভিরভাবে প্রত্যক্ষণ এবং তার ক্লেদাক্ত মুখের বন্ধুরতাকে বিনাশের মহৌষধ আবিস্কারের সর্বাত্মক চেষ্টা! নাহলে প্রত্যেক নির্বাচনের সময়ই বাঙালি এভাবে রক্তারক্তি করতে থাকবে অনন্ত কাল? এর কি স্থায়ী সমাধান খুঁজে বের করবে না বাঙালি?
আমার এ শেষ প্যারার মধ্যেই আমার চিন্তন ও বাঙালির প্রতি মমত্ববোধ খুঁজে পেতে সচেতন পাঠকের কষ্ট করতে হয় না। কিন্তু তারপরও লেখকসহ কেউ কেউ গৌরবের গান গাইতে গিয়ে আমার বর্ণিত “বাঙালি কি এভাবেই কাল কাটাবে নিজের তথাকথিত গৌরবের গান গেয়ে?” বাক্যটি সত্যে পরিণত করার আপ্রাণ চেষ্টা করেছেন, যার সত্যতা বিশ্ব ইতিহাস স্বীকার করেনি কিংবা করেনা। কেউ কেউ আমার প্রতি অর্বাচীন, গ্রাম্য, স্লাং শব্দ প্রয়োগ করে বাঙালির ঋণাত্মক, সংকীর্ণতা তথা নেতিবাচকতার সত্যতা তুলে ধরেছেন এ প্রবন্ধ ও মন্তব্যে!
আমার ধারণা ৩-শ্রেণির ব্লগার আছে ব্লগে। [১] যারা নিজেরা লেখে ও পোস্ট দেয় [২] যারা কোন লেখা পোস্ট দেয়না। তবে অন্যের লেখা পড়ে ও মন্তব্য/প্রতিমন্তব্য করে [৩] যারা নিজের লেখা পোস্ট দেয়, অন্যের লেখা পড়ে ও মন্তব্য করে। কে কোন শ্রেণির ভেতর থাকবে বা থাকতে পারবে তা ব্লগারের নিজের সময়, যোগ্যতা, সুযোগ-সুবিধে তথা ইচ্ছের উপর নির্ভর করে। আমি সংসারি, কর্মক্ষেত্রে কিছুটা ব্যস্ত মানুষ। নানা সপ্তপদি কারণে অন্যের লেখা খুব একটা পড়তে পারিনা, যে কারণে মন্তব্য করাও অনেক সময় সম্ভব হয়না। তারিক সাহেবের লেখাটি আমাকে জানিয়ে দেয়া হয়নি, সঙ্গত কারণেই অন্য অনেক মূল্যবান ব্লগারের মত তার ২০ তারিখ পোস্টকৃত লেখাটিও আমি পড়িনি কিংবা পারিনি, এ জন্য শালীন মন্তব্য প্রত্যাশা করা অন্যায় হবে কি এ ব্লগে? 
লেখক তারিক সাহেব তার লেখার উপসংহারে বলেছেন “আমাদের এই অঞ্চলের মনবগোষ্ঠীর ঐতিহ্যের সংকট আসলেই নেই, তা আরও স্পষ্ট হবে আগামী এবং শেষ পর্বে। আমাদের যা আছে তা হল হীনমন্যতা এবং নিজেদের নিয়ে গর্ব করতে না পারার ঐতিহ্য। আর এইটাই আমাদের সংকটময়তার ঐতিহ্য। আমাদের আগামী প্রজন্ম একদিন ঠিকই নিজেদের গর্বের ঐতিহ্যকে মাটি খুঁড়ে বের করবে। বিশ্বের সবচে পুরাতন এই সভ্যতার অনন্য নিদর্শন মাত্র উন্মোচিত হতে শুরু করেছে। লেখকের অনেক মন্তব্যের সাথে আমি দ্বিমত পোষণ করলেও তার “আমাদের আগামী প্রজন্ম একদিন ঠিকই নিজেদের গর্বের ঐতিহ্যকে মাটি খুঁড়ে বের করবে” বাক্যটি আমি শ্রদ্ধাভরে মনে রাখবো এবং প্রত্যাশা করবো তা সত্যে পরিণত হোক এবং দ্রুত! তবে যারা আমার প্রবন্ধে আত্মতুষ্টি লাভ করতে পারেননি বরং বাঙালির অহংবোধে আঘাতকারী মনে করছেন, তাদের জন্য আপাতত কোন সুখবর নেই! আরেকটা আঘাত দেয়ার জন্য আরো হাজারো নিষ্ঠুর সত্য নিয়ে আরেকটি পোস্ট দিয়েছি এই মাত্র যার শিরোনাম “বিশ্বে এমন দেশটি কোথাও খুঁজে পাবে নাকো তুমি! হায়!!” অবশ্যই তা বাংলাদেশ আর বাঙালিকে নিয়ে! 
লিংক দেয়া হলো নিচে :http://www.istishon.com/node/6562#sthash.mYVkCwAQ.dpbs
লেখকের ফেসবুক ঠিকানা [ধর্মান্ধতামুক্ত যুক্তিবাদিদের ফ্রেন্ডভুক্ত হওয়ার আমন্ত্রণ জানাই ] : https://www.facebook.com/logicalbengali

