মিথ্যে ভালবাসা মিথ্যে স্বপ্ন


সকল পাবলিক পরীক্ষায় বেশ ভাল রেজাল্ট করে বিসিএস পরীক্ষার প্রস্তুতি নিচ্ছিল সুলেখা। আর তাই পান্থপথের 'সাইফুরস' কোচিংয়ে ভর্তি হলো সে, পরীক্ষা যেন আরো ভাল হয় এ প্রত্যাশায়। কুড়ি জনের ব্যাচে শামিমের সাথে কদিনেই ঘনিষ্ঠতা হলো সুলেখার। কারণ শামিম আর সুলেখা একই বাসে মীরপুর থেকে সাইফুর'সে আসা-যাওয়া করে। দুজনের প্রস্তুতিই বেশ ভাল। ঘটনাক্রমে সুলেখার বাড়ির একটু অদুরে মামার ফ্লাটে কোচিং করতে উঠেছে গ্রামের ছেলে শামিম। এ সূত্রে সুলেখাদের বাসাতে নিয়মিত আসা-যাওয়া বাড়ে শামিমের। তবে সারাক্ষণ পড়ালেখা বিষয়েই মুলত কথা হয় ওদের। তাই সুলেখার মা-বাবা এ ব্যাপারে কোন আপত্তি না তুলে বরং উৎসাহিত করে শামিম সুলেখাকে।
উচ্চাকাঙ্খী শামিম একদিন এক বিস্ময়কর প্রস্তাব তুলে সুলেখার কাছে। কানের কাছে গোপন প্রেমিকের মত মুখ নিয়ে বলে - "সুলেখা তুমি কি চাও, আমরা দুজনে বিসিএস এডমিন ক্যাডারে চান্স পাই"?
কেন চাইবো না?
তাহলে একটা সুযোগ এসেছে আমাদের জীবনে! লটারি !
কি সে সুযোগটা?
সাত সাত চৌদ্দ লাখ টাকা দিতে পারলে, একটা চ্যানেল আমাদের কনফার্ম চান্স করিয়ে দেবে।
চোখ বড় করে তাকায় সুলেখা। আর বলে - "ওরে বাব্বা! চৌদ্দ লাখ! আমার পরিবারকে চৌদ্দবার বেঁচতে হবে তবে!
কিন্তু আমি যদি জোগার করে দিতে পারি?
কেন জাদু জানো নাকি তুমি পিসি সরকারের মত?
দেখি কোন কালাজাদু দিয়ে জোগার করতে পারি কিনা!
হেঁয়ালি হিসেবে ভুলে যায় এসব কথা সুলেখা কিন্তু একদন্ডের জন্যে চৌদ্দ লাখ জোগারের কথা ভুলতে পারেনা শামিম। সে স্বপ্ন দেখে প্রশাসন ক্যাডারে যোগদান করে 'টিএনও', 'ডিসি' হয়েছে। তার আগে পিছে পুলিশ-ভ্যান স্যালুট করছে তাকে।
মধ্যবিত্ত সুলেখারা যে ফ্লাটে ভাড়া থাকতো, আকস্মিক বাড়িওয়ালার একমাত্র ৮-বছরের কিশোর ছেলে নিখোঁজ হয়। অপহরণ করা হয়েছে তৃতীয় শ্রেণি পড়ুয়া সনিকে। রাতে অপহরণকারী হিসেবে শামিম ফোন করে বাড়িওয়ালাকে। আর বিস্ময়করভাবে ফোনটি ব্যবহার করে সুলেখার। সনিকে অপহরণ করার সময় সুলেখার ফোনটিও কৌশলে নিয়ে যায় শামীম। এবং মুক্তিপণের পুরো কাজে এখন ব্যবহৃত হচ্ছে সুলেখার ফোনটি। চৌদ্দ লাখ টাকা মুক্তিপণ চায় সে। না হলে সনিকে হত্যা করা হবে, এমন হুমকি দিতে থাকে সে ক্রমাগত।
পুলিশের সাহায্য নেয় সনির বাবা। তারা আটক করে সুলেখাকে। পুলিশের ধারণা শামিমের অপহরণের সাথে পুরো জড়িত সুলেখাও। কারণ সুলেখার মাধ্যমেই শামিম ঢোকে এ ঘরে। পরিচিত হয় বাড়িওয়ালা আর তার ছেলের সাথে। আবার ব্যবহার করছে সুলেখার ফোনটিও। সুলেখা যতই বলে, এসব অপহরণের ঘটনা কিছুই জানেনা সে। আর তার ফোনটি কখন নিজের অজান্তে নিয়ে গেছে শামিম তার কিছুই খেয়াল করেনি সে। কিন্তু কিছুই বিশ্বাস করেনা পুলিশ ও সুলেখার স্বজনরা। একমাত্র শিশু পুত্রকে হারিয়ে পাগলপ্রায় সনির মা পায়ে পরে সুলেখার। বলে - "তোমার পায়ে ধরি মা সুলেখা, আমার সনিরে ফিরিয়ে দাও"। মা-বাবাও সুলেখাকে বলে - "মা সুলেখা, সনি তোর ছোট ভাইর মতো, তাকে ফিরিয়ে আন মা! কি করলি এটা"!
সব শুনে দুখে থানার কয়েদখানা্ই মরে যেতে ইচ্ছে করে সুলেখার। কেউ বিশ্বাস করছেনা তাকে। পুলিশের হেলপ নেয়া হয়েছে, এমন কথা আঁচ করতে পেরে শামিমরা ক্রমাগত পাল্টাতে থাকে তাদের স্পটগুলো। ৪/৫ দিনেও শামিমদের কোন ট্রেস না করতে পেরে, আপাতত বাবার জামানতে পুলিশ মুক্তি দেয় সুলেখাকে। বিমর্ষ চিত্তে কাঁদতে কাঁদতে ঘরে ফিরে দরজা বন্ধ করে সুলেখা।
আবার সনির মা কান্নাকাটি করে সুলেখার সামনে। রুদ্ধ কণ্ঠে বলে, "সুলেখা, তোকে কত পছন্দ করতাম আমি! কি করলি এটা তুই"!
দীর্ঘ ৬/৭ দিনেও অপেশাদার শামিম অপহরণের কোন কুল না করতে পেরে অবশেষে সনিকে ছেড়ে দেয়ার সিন্ধান্ত নেয়। কিন্তু সহযোগিরা এর বিরোধীতা করে বলে-
"সনি চেনে তোকে। তাই ঘরে ফিরে বলে দেবে সব কথা। অতএব, শেষ করে দিতে হবে সনিকে নিজেদের বাঁচাতে"।
কিন্তু পার্টনারদের সাথে প্রবল বিরোধিতা করে শামিম সনিকে একটা বাসস্টান্ডে দাঁড় করিয়ে বলে - "সনি তুমি এখানে দাঁড়াও, আমি একটু পরই আসছি"!
অনেকক্ষণ দাঁড়িয়ে থেকে সনি পাশের রেস্টুরেন্টে গিয়ে তার বাবার নম্বরে ফোন করে জানায়, "সে রেস্টুরেন্টে আছে এখন। শামিম আঙ্কেল তাকে দাঁড় করিয়ে গেছে এখানে"!
৩০-মিনিটের মাথায় সনিকে বুকে নেয় তার মা পারভীন আর বাবা।
ততক্ষণে শামিম আর তার ২-সহযোগি স্টেশনে পৌঁছে অপেক্ষা করছে পরবর্তী যে কোন ট্রেনের। কিন্তু ট্রেনে পৌঁছার প্রাক-লগ্নে পুলিশ পৌঁছে যায় স্টেশনে। ২ সহযোগি দৌঁড় দিলেও শামিম ঠায় দাঁড়িয়ে থাকে স্টেশনে পুলিশের সামনে পাথুরে অহল্যার মত।
কি করবে এখন আর খুঁজে পায়না সুলেখা। অনেক বেলা হলেও আর দরজা খোলেনা সে। অনেক ডাকাডাকির পর দরজা ভেঙে ঘরে ঢুকে সুলেখার ঝুলন্ত লাশ দেখে বুকফাটা চিৎকার করে মা, চিৎকার করে বাবা, চিৎকার করে প্রতিবেশিরা। একটা চিঠি উদ্ধার করে বিছানা থেকে সুলেখার।
স্টেশনে থাকতেই মোবাইলে খবর পায় পুলিশ সুলেখার আত্মহননের। তাই শামিমকে নিয়ে সরাসরি চলে আসে তারা সুলেখাদের বাড়িতে। ঘরের সামনে পুলিশ শুইয়ে রেখেছে সুলেখার নিথর দেহ। পুলিশ হাতকড়া পরানো শামিমকে দাঁড় করায় মাটিতে শুইয়ে রাখা সুলেখার মাথার কাছে। তখন মৃত সুলেখার চোখের জলে ভেঝা চিঠি পড়া শুরু করেছে সনির বাবা ক্লেদভরা কণ্ঠে!
"প্রিয় মা ও বাবা
সনি আমার ছোট ভাইর মতো ছিলো। তাকে কখনো অপহরণের কথা চিন্তাও করতে পারিনি আমি। শামিম কখন কিভাবে কাকে নিয়ে এটা করলো এর কিছুই জানিনা আমি। কিন্তু তোমরা কেউ আমায় বিশ্বাস করলে না। পারভীন ভাবীও আমাকে দায়ী করছে এ জন্যে। তাই মরে যাওয়াই আমার উচিত মনে করি। ভুল শামিমকে ভালবেসে মহাভুল করেছি আমি। অতএব মরে গেলাম আমি। শামীমকে এ ঘর চিনিয়ে, তাকে ভালবেসে যে অপরাধ করেছি, তার জন্যে ক্ষমা করে দিও আমায়। অপহরণের এ ঘটনার পর এ মুখ আমি আর মানুষকে দেখাবো কিভাবে? তাই চলে গেলাম আমি তোমাদের সবার থেকে অনেক দুরে।
তোমার হতভাগ্য কন্যা সুলেখা"!
চিঠি পড়া শেষে হলে অসুখ কিংবা রুগ্নতার কাঁধে রাখা পেশব সন্ত্রাসি বাহুতে প্রবল ধাক্কা দেয় পুলিশ ইন্সপেক্টর। হারাণো প্রেমের বিপন্ন সত্যমিথ্যের দহনে জাল বুনতে বুনতে শামিমের চোখে জলের পরিবর্তে কষ্টদ্রোহের রক্তধারা নামে। ভাঙা হৃদয়ের নিস্তেজ ক্যানপি জুড়ে মৃত মানুষের মত লীন হতে চায় মেধাবি অথচ উচ্চাকাংখি শামিম। কিন্তু যৌবনিক নষ্ট সময়ের লোভাতুর প্রেমজ ভালবাসাহীন কষ্ট সমুদ্রে সাঁতরে সে কুল করতে পারেনা কোন। ভালবাসার এক বৃক্ষজ বনের কাষ্ঠল দেহের কোটরে কোটরে বাসা বাঁধার এক নিটোল স্বপ্নে ভেসে বাস্তজ পাখি হয়ে উড়ে যায় সুলেখা! দলিত জীবনের ক্রমাগত ধেয়েচলা বোধহীন অন্তরাত্মার ক্ষয়ের পচনে গলিত ঘাঁ হয়ে তাকিয়ে থাকে শামিম সুলেখার শব্দহীন লাশের দিকে!
[গল্পটি ভারতের একটি সত্যি ঘটনার ছায়ায় রচিত]

