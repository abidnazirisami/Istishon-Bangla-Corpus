আমার জীবন পথের গল্পমালা _ ২ _হাওয়ার দ্বীপ টু ঢাকা_


মৃত ভূমি-জীবন থেকে লখিন্দরের বাড়ি ফেরার মত, নিজ দেশে নিজ বাড়িতে নিজ মায়ের কাছে ফিরতে "হাওয়ার" দ্বীপে প্রহর গুণতে থাকি আমি। বিদায়ের প্রাক্কালে 'নায়লা'র শেষধ্বনি 'হাররাক' (কুইক) এবং 'আ্লবিদা ইয়া হাবিবি' ধ্বনি পুরো দ্বীপময় ধ্বনি প্রতিধ্বনিত হয়ে কানে বাজতে থাকে আমার। কষ্টের রাত অবশেষে ভোর হয়। রাত্রিশেষে সূর্যের অলস উত্তাপ কলের বাঁশির তীব্র হাহাকারের মত পিঠ পুড়িয়ে দেয় আমার। বেঁচে থাকার তীব্র আকাঙ্খার দহনে বুকের ভেতর নীল বহ্নিশিখার আগুন জ্বলতে থাকে ক্রমাগত। সকাল গড়িয়ে দুপুর হয়, দুপুর গড়িয়ে বিকেল। কোন মানুষ বা নৌকো কাছাকাছি চোখে পরেনা আমার। বসতিহীন দ্বীপের চারদিকে কেবল অথৈ নীলজল। ক্ষুধা আর তৃষ্ণায় বুক ফেটে যা্চ্ছিল আমার। বৃক্ষহীন বালুময় দ্বীপের প্রচন্ড গরম আর তাপে কিছুক্ষণ সমুদ্রজলে ডুবে রইলাম আমি। মানব আর শব্দহীন এ দ্বীপে দূরের কোন কুটীরে কান্নার শব্দও ভেসে আসেনা কানে আমার কেন? পৃথিবী এমন শব্দহীন হয়, এই প্রথম বুঝলাম আমি! মা-হীন এ অন্ধকারের নিঃশব্দ মৃত্যু সাগরে নিমজ্জিত হওয়ার প্রাক-মূহূর্তে একটা মাঝারি দেশি সাম্পানোর মত ট্রলার চোখে পড়লো দুরে। গায়ের গোলাপি সার্টটি খুলে জলের খুব কাছে গিয়ে নাড়াতে থাকলাম জোরে জোরে। আর চিৎকার করলাম শরীরের সব শক্তি একাকার করে। কিন্তু কেউ দেখলোনা আমায়। শতাব্দীর ব্যর্থ চেষ্টার পরও, মৃত এ বালির দ্বীপে রেখে ট্রলারটি এগিয়ে গেলো ফেলে আমায়। কষ্টকর মনোজগতের অতৃপ্ত গ্রহে দাঁড়িয়ে তাকিয়ে রইলাম আমি ধাবমান ট্রলারটির দিকে। হঠাৎ কারো কাপড়জাতীয় কিছু একটা উড়ে পড়লো ট্রলার থেকে সমুদ্রে। উড়ন্ত কাপড় ধরতে একজন তাকালো পেছন দিকে। সম্ভবত ঐ কাপড়টির বদলে আমার গোলাপি সার্টটি নজরে পড়লো তার। আর আমাকে পোড়ো বালির এ আনত আভূমিজ সংসার থেকে উদ্ধারে, বোটটি ঘুরলো। হ্যাঁ ঘুরে গেল আমার দিকে সূর্য ডোবার ঠিক প্রাক-মূহূর্তে। আমার কুঁকড়ে থাকা ন্যুজ প্রেমজ শরীরকে টেনে তুললো বোটের ৩-জন মানুষ এক নতুন জীবনের গন্ধে।

জল দিলো, খাবার দিলো, সাহস আর প্রাণতা দিলো সবাই মিলে আমায়। তারপর কথা কইলাম ৭-ট্রলারম্যানের সাথে। তারা ওমানের 'মিনা আল সুর' থেকে এসেছে তরমুজ নিয়ে। কাতারের 'রুবব আল সুরকিয়া'তে তরমুজ নামিয়ে ফিরে যাচ্ছে তাদের 'সুর' এলাকায়। ৭-মা্ল্লার ৪-জন মাসকাটের মাঝি টাইপের, আর ৩-জন ভারতীয় কেরালার শ্রমিক। অল্প আরবি শিখেছিলাম আমি, তাই ভাঙা আরবিতে মিথ্যে কাহিনি বললাম নতুন ঝামেলা এড়াতে। চট্টগ্রাম বন্দর থেকে অবৈধ পথে একটা বড় জাহাজে উঠে গ্রীসে যাচ্ছিলাম এ মিথ্যে গল্প। টের পেয়ে জাহাজ থেকে সমুদ্রে ফেলে দিয়েছে আমায় আজ ভোরে এ দ্বীপের কাছে। সাঁতরে উঠলাম দ্বীপে সকালে একাকি। নিজ দেশে ফিরে যেতে চাইছি এখন। বিধ্বস্ত যুদ্ধাহত সৈনিকের মত কাকভেজা অবস্থা দেখে, সরল মাঝিরা বিশ্বাস করলো আমার মিথ্যে কাহিনি। জাহাজ আর তার ক্রদের ধ্বংস কামনা করলো সবাই সম্মিলিতভাবে আল্লাহর কাছে। যুদ্ধের ক্ষত বুকেও দু:খাতুর হাসি হাসলাম আমি তাদের প্রার্থনার ভাষা আর ভঙ্গীতে।
জীবন চিন্তনের তীব্র হেডলাইটের ঝলসানো দলিত আলোয় এতোক্ষণ 'নায়লা'র কথা ভুলে গিয়েছিলাম আমি। এবার নাক্ষত্রিক আকাশে গভীর শূন্যতায় অস্পষ্ট তারার আলোয় নায়লাকে দেখি আমি। মেঘ, চাঁদ আর ক্ষীয়মান জলাকাশে নায়লা ভাসতে থাকে দীর্ঘ নখের ত্রিকোণ আঘাতে, যেখানে চিরে ফেলা হয়েছে তার ভালবাসার হৃৎপিণ্ড। পারস্য উপসাগরের ফেনিল জলরাশি মাঝে আকাশের অলৌকিক চাঁদ ভেসে থাকে জলের আকাশে। গভীর ক্লান্তিতে ভয়, অনিশ্চিত ভবিতব্য, দাহ আর ক্লেদময়তা নিয়ে ঘুমিয়ে পরি আমি এক অন্ধকার স্বপ্নকে সাথী করে।
খুব ভোরে কাতারের 'দালমা' জেলেদ্বীপে থামে বোট। খাবার পানীয় নিয়ে ঘন্টা খানেক পর আবার অনন্ত জলকাটে 'সুর'গামী ছোট দেশি জাহাজ। ক্রমান্বয়ে আমিরাতের 'মারওয়াহ' দ্বীপ হয়ে, 'জানানাহ' মিনা থেকে তেল নিয়ে 'আবু আবায়েদে' যাত্রা বিরতি করে বোট। সেখান থেকে নানাবিধ জিনিসপত্র ভরে আমিরাতের 'আল রফিক দ্বীপ' থেকে সরাসরি বোট চলতে থাকে 'খোর ফাক্কান' বরাবর। ওমানের 'আল হাযার' হয়ে 'সুরে পৌঁছুতে পাক্কা ৫-দিন, ৫-রাত কেটে যায় আমাদের। জাহাজ থেকে ফেলে দেয়া কুড়ি বছরের কমনীয় চেহারার 'নিষ্পাপ' এ তরুণের প্রতি সব মাঝিদের কৃপা অব্যাহত থাকে। তারা সব ভাল খাবার, সেবা ছাড়াও নানাবিধ প্রবোধ দেয় আমায়। দেশে ফিরতে সাহায্য করবে এমন কথাও বলে তারা। আমি চাইলে 'সুর'এ বা তাদের জাহাজে চাকুরি করতে পারি নির্বিঘ্নে এ প্রস্তাবও দেয় তারা। আমি তাদের আকুতি জানাই দেশে ফেরার 'হেলপ' করতে।
"সুর"এ ৩-দিন জাহাজেই্ কাটাই আমি। কেবল ২/৩ বার নেমে মাঝিদের বাড়ি গিয়েছিলাম আমি তাদের অনুরোধে। আমার জাহাজ থেকে ফেলে দেয়ার ঘটনায় সবাই করুণা করতে চায় আমায়। চাঁদাতুলে ৪০০ ডলার আমার পকেটে দেয় তারা। যদিও আমার পকেটে তখন ১০,০০০ বাহরাইনি দিনার, তারপরো অনেক দুরে বাংলাদেশ, তাই দিনারের কথা গোপন রাখি আমি ভবিষ্যত চিন্তায়।
৩-দিনের মাথায় তরমুজ ট্রলারের মাঝিরা ইরানের 'পেসাবন্দর'গামী ঐ শ্রেণিরই আরেকটা ট্রলারে তুলে দেয় আমায়। জাহাজ থেকে ফেলে দেয়ার মিথ্যে করুণ কিসসায় ওমানি "দুম্বা" বহনকারী 'পেসাবন্দর'গামী জাহাজের ইরানি মাল্লারাও সাদরে গ্রহণ করে আমায়। মাঝিদের অনুরোধে কোন ভাড়া বা খাবার টাকাও নিতে অস্বীকার করে ফার্সি ভাষিক ইরানিরা। কেবল উত্তাল "জাজিরাত আল ওমান" যেন নির্বিঘ্নে পাড়ি দিতে পারে, এমন দোয়া করতে বলে জাহাজ আর তাদের জন্যে। আমি 'নায়লা'র কথা ভুলে অদেখা ঈশ্বরকে ডাকতে থাকি, যেন ঠিকমত ওপারে পৌঁছে এ দেশী নৌকার মত জাহাজ, আর যেন আমি পৌঁছতে পারি আমার মায়ের কোলে। ধারাবাহিক ২-দিন ২-রাত চলে হিমালয়ের মত বড় বড় ঢেউ ভেেঙে, মোচার খোলের মত ছোট এ দেশি জাহাজটি অবশেষে 'গালফ অব ওমান' পাড়ি দিয়ে বেলুচিন্তানের কাছাকাছি পৌঁছোয় তারা। সরাসরি ইরানে না ঢুকে আমাকে বেলুচিন্তানের 'জিওয়ানি' এলাকায় নামিয়ে দেয় খুব ভোরে। সাথে দেয়ে ৫০০-পাকিস্তানি রুপি। জিওয়ানি পাকিস্তানের "ব্রাহুই বালুচ"দের এলাকা। এদের ভাষা ফার্সি, কালচারও অনেকটা ইরানের মত। পাঞ্জাবিদের তুলনায় ভাল মানুষ এরা। জিওয়ানি থেকে ২০-রুপিতে খচ্চরের পিঠে চড়ে কাছের শহর 'গাওয়াদারে' পৌঁছি সকাল ১০-টার মধ্যে। 'গাওয়াদার' থেকে মুরির টিন মার্কা বাসে বেলুচিস্তানের 'রুমরা' তারপর 'মাকরান' এবং শেষে 'গুরমারা' পৌঁছতে সন্ধ্যা হয়ে যায় আমার। খবর নিয়ে জানতে পারি, রাত ১০-টায় 'গুরমারা-করাচি' মেল ট্রেন আছে। ৪০-রুপিতে ৩য় শ্রেণির টিকেট কেটে করাচির মেলট্রেনে ৮-টায় উঠেই বসে থাকি আমি। ছাড়ার আগে ট্রেন প্যাসেঞ্জারে গিজগিজ করতে থাকে। আমি সারাদিনের ক্লান্তিতে ৩য় শ্রেণির লাগেজ রাখার বাথে ঘুমিয়ে পরি অল্পতেই অবোধ শিশুর মত।
বছর খানেক বাহরাইন থাকাতে কিছু আরবি আর উর্দু শিখেছিলাম আমি। খুব ভোরে করাচি প্লাটফর্মে নেমে কাছের একটা ছোট হোটেলে উঠলাম ৩০০ রুপি ভাড়ায়। ১০,০০০ বাইরাইনি দিনার ভাঙাতে গেলাম করাচির সিটি সেন্টারে। মানি এক্সচেঞ্জে বাহরাইন দিনার বের করলে শেখ ইসার ছবির পরিবর্তে প্রতিটি নোটে 'নায়লা'র ছবি দেখতে পাই আমি। আকাশের পিছনে দাঁড়ানো কম্পমান নায়লাকে এক সাদাকালো ঘনান্ধকার মেঘদিগন্তে ভাসতে দেখি ষ্পষ্টত আমি। মনে হলো শত শত কোটি বছর কেটে গেল আমার, নায়লাকে ফেলে এসেছি ঐ নক্ষত্রমন্ডলীর মাঝে। দিনার ভাঙিয়ে অনেক টাকা পেলাম আমি। একটা ব্যাগ, কটা জামা-কাপড় কিনলাম নায়লার টাকায়। যাতে গন্ধ লেগেছিল কুয়েতি রাজকুমারী 'নায়লা ফাওয়াদ' -এর। হোটেলে ফিরলাম একরাশ বেদনা আর দেশে ফেরার আশাবাদ নিয়ে। খবর নিয়ে জানলাম, করাচি থেকে ৫/৬-ঘন্টার বাস পথে 'কেটি' জেলেপল্লীতে গেলে জেলে নৌকোতে ভারত যাওয়া যায় সহজে, নিরাপদে আর অল্প টাকায়।
করাচির সস্তা হোটেলে নির্ঘুম রাত কাটালাম নানা উদ্বিঘ্নতায়। সকালে উঠেই এবার 'কেটি' বাজারের বাসে উঠলাম ভারতে যেতে। দুপুরেই পৌঁছলাম এ গ্রাম্য সস্তা বাজারে। নানা মানুষে গিজগিজ করছে পথ সড়কে। ভারত যওয়ার কথা শুনতেই কজন দালাল ঘিরে ধরলো আমায়। রুপেয়া নেই সাথে বলাতে কেটে পড়লো সব দালাল মুহূর্তে। এক মুদি দোকানিকে একাকি পেয়ে হেলপ চাইলাম তার। সে দোকানে বসিয়ে 'গফফার' নামে ডাকলো এক "ভদ্র দালাল"কে। গফফার বললো, ২০০০-রুপেয়া দিলে আজ রাতেই্ যেতে পারবো আমি। আর ১০০০ রুপেয়া দিলে কাল। রাত ১০-টায় ছাড়বে ফিশিং বোট। দোকানে বসে ২০০০-টাকা দিলাম দোকানির হাতে নগদ। দোকানি দিলো গফফারকে। বললো, গোপন রেখো কথা। আর ৮-টার দিকে চলে এসো এই দোকানে।
সারাদিন 'কিটি' জেলে বন্দরের অলিতে গলিতে ঘুরলাম আমি। সময় কাটাতে 'কিদিয়ারি' নদীর তীরে বসে কাটালাম অনেকক্ষণ। জেলেদের মাছধরা আর বিপণনের নানাবিধ কাজ দেখলাম বন্দরের পাইকারি মাছের বাজারে। তারপরো প্রহর গুণতে থাকলাম কখন বাজবে রাত ৮-টা। সময় না বাজতেই হাজির হলাম 'গফফার'র সন্ধানে মুদি দোকানে। চা খেতেই গফফার এলো আরো দুজনকে নিয়ে। মোট ৩-জনকে নিয়ে অ্ন্ধকারে অনেকদুর হেঁটে চললো গাফফার। 'হাজামরো' ঘাট থেকে প্রকাশ্যে পুলিশের সামনে ইঞ্জিনচালিত জেলে বোটে উঠলাম আমরা। পুলিশ মাথাপিছি ৫০০ রুপেয়া নিলো আমাদের সামনেই। রাত ১১-টা পর্যন্ত পথে পথে আরো ১৮/২০ জন নারী পুরুষ শিশু তুললো গাফফারের জেলেবোট। ঘোর অন্ধকার রাতে 'খারোচান' এলাকা দিয়ে সিন্ধু নদী আরব সাগরে মিশেছে, এমন মোহনা দিয়ে জেলে ট্রলার এগিয়ে যায় ভারতীয় জলসীমায়। গুজরাটের নারায়ন সরোবরের দক্ষিণে 'আখারি' এলাকার কাছাকাছি একটা জঙ্গলে ভোর ৪-টার দিকে ভারতীয় দালাল "পল্টুর" হাতে তুলে দিয়ে বোট ফিরে যায় পাকিস্তান জলসীমায়। কথামত প্রত্যেকেই ভারতীয় পল্টুকে ১০০০-রুপি দেই ঐ জঙ্গলেই আমরা। ভোরের আলো ফোটার আগেই পল্টু আমাদের নিয়ে যায় বিশেষ গাড়িতে গুজরাটের "ভুজে"।
দুপুরের ট্রেনে তৎকালের টিকেট পেলাম আহমেদাবাদের। সেখান থেকে ইন্দোর, নাগপুর, বিলাসপুর, রৌরকেলা, জামসেদপুর, খড়গপুর হয়ে প্রায় ৩-দিনের জার্নিতে একদম কোলকাতা। হ্যা, আমার মায়ের পাশের দেশ কোলকাতা। এই প্রথম মনে হলো জীবন ফিরে পেলাম আমি সত্যিই বুঝিবা। তাই্ কোলকাতা থেকে প্রথমেই বাড়িতে ফোন করলাম মাকে। অনেকদিন মার সাথে যোগাযোগ নেই আমার। সে জানেনা এসব ঘটনার কিছুই। আমি কোলকাতা শুনে বিস্মিত হলেন মা। তার পরিচিত অনেক হিন্দু পরিবার আছে কোলকাতাতে। তাদের কাছে যেতে বললেন তিনি। আমি কেবল একজনের সাথে যোগাযোগ করলাম কলকাতাতে। পরদিন হাজির হলাম বাংলাদেশ কনসুলেট কোলকাতাতে। আবার মিথ্যে গল্প ফাঁদলাম একটু। বললাম, "জাহাঙ্গীরনগর ভার্সিটির ভুগোলের ছাত্র আমি। ঘুরতে এসেছি ১৫-দিন আগে বন্ধুদের সাথে। গুজরাট ঘুরতে গিয়ে পাসপোর্ট হারিয়ে এসেছি ব্যাগসহ। তাই্ দেশে ফেরার জরুরি পাসপোর্ট দরকার"। দুতাবাসের ফার্স্ট সেক্রেটারি বিভাগীয় চেয়ারম্যান-শিক্ষকদের নাম জানতে চাইলেন জাবির। হলের নাম, লোকেশন, কোন বাসে যাই নানাবিধ প্রশ্নে পাস করলাম আমি। একটা খয়েরি রঙয়ের বাংলাদেশ-ভারত যাতায়াতের সাময়িক পাসপোর্ট পেলাম আমি দুদিনেই্।
পাসপোর্ট হাতে পেয়ে খুলে যায় আমার অন্তুহীন উদ্যানের সূর্যালোকিত পথেরা। দেশে ফিরবো এ চিন্তনে আমার অস্তিত্বের ভূভাগের আদিতম মানবশিশুরা গেয়ে ওঠে অবগাহনের ঘাসফুলের গান। বিগত কদিনের বুনো ঘোড়ার খুরের আঘাতে ক্ষতবিক্ষত আমি এই প্রথম পৃথিবীর আহ্নিক বার্ষিক গতি বুঝতে পারি। রক্তচক্ষু ট্রাইবাল টোটেমসমূহ, আর মর্ত্যের সব বাঁধা ডিঙিয়ে গ্রামীণ কৃষাণপুত্র আমি মৃত্যুকে জয় করে এগুতে থাকি বাংলাদেশের দিকে। বনগাঁ ট্রেন থেকে নেমে পেট্রাপোলে পৌঁছেই দেখতে পাই বেনাপোল তথা বাঙলাদেশকে। মৃত্যু থেকে ফিরে আসা আমি আমার মা, আর জন্মভূমির আলোকণা খুঁজেফিরি বেনাপোল নামক চাঁদমাটিতে। ঢাকা ফিরে যাচ্ছি এ ভাবনায় অগণিত প্রেমময় হৃদয়শস্য, ভালবাসার রূপকথা ফুল, আর নদীস্বপ্নে বিভোর হই আমি। পাসপোর্টে ভারতীয় সিল লাগিয়ে নো-ম্যান্স ল্যান্ডে এসে মাতৃভূমিতে পা রাখার প্রাকক্ষণে চেতনার পথ জুড়ে শুয়ে থাকতে দেখি 'নায়লা'কে। আমার ঘুর্ণীত জীবন টারবাইনের ক্লেদময় রূপোলি শহরে কুয়েতি রাজকন্যা 'নায়লা' দাঁড়িয়ে থাকে প্রাক-পৌরাণিক বিরহী নারী হয়ে। অশ্রুভরা নিষাদের মায়ামৃগে, বাংলাদেশের মাটিতে পা রাখতেই নায়লা'র শেষধ্বনি 'হাররাক' (কুইক) হৃদয়ে দহন তোলে আমার এবং নোম্যান্স ল্যান্ডের আকাশ-বৃক্ষে নায়লার কণ্ঠ ভাসতে থাকে - 'আ্লবিদা ইয়া হাবিবি'! 'আ্লবিদা ইয়া হাবিবি' !!

