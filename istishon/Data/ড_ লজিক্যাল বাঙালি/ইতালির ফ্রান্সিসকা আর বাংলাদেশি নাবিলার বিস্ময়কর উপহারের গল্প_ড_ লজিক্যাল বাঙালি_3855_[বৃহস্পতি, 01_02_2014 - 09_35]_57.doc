ইতালির ফ্রান্সিসকা আর বাংলাদেশি নাবিলার বিস্ময়কর উপহারের গল্প


আমার কুড়ি বর্ষীয়া একমাত্র কন্যা নাবিলা গ্রীম্মের ছুটিতে যখন দেশে এলো আমার কর্মস্থল ঢাকায়, তখন তার ভার্সিটি আর হোস্টেলের বিদেশী বন্ধুদের গল্প শুনতে শুনতে আমার কান ঝালাপালা প্রায়। রাশিয়ান সরকারের একটি স্কলারশিপ নিয়ে আমার মেয়ে ‘মিডিয়া এন্ড কমিউনিকেশন’ বিষয়ে পড়তে গিয়েছিল মস্কো থেকে প্রায় ৭-ঘন্টার বিমান পথের দূরত্বের ছোট্ট শহর ‘টমস্কে’ প্রায় ৩-বছর আগে। টমস্ক রাশিয়ার সাইবেরীয় এলাকার উত্তরাঞ্চলের তুষারমত নিরিবিলি শান্ত শহরগুলোর অন্যতম। যেখানে বছরের ৮-৯ মাসের বেশী সময় থাকে বরফে ঢাকা। শহরবাসীরা ফ্রিজের পরিবর্তে তাদের খাবার পলিথিনে ভরে জানালার সাথে ঝুলিয়ে রাখে তাজা রাখার মানসে। টমস্ক নদীতে পালতোলা নৌকো আর ফিশিং বোটের পরিবর্তে বছরের অধিকাংশ সময় সৌখিন তরুণ-তরুণী ‘স্কি’ করে সময় কাটায়। কুকুর টাকা সেস্নজ গাড়িতে করে কেউ কেউ নদীর অপর পাড়ের রুশ ভাষীক গাঁয়ে ঘুরতে যায় সাইবেরীয় গ্রামীণ জীবনদর্শনের আকাঙ্খায়। ফুল আর পাতাশূন্য জমে যাওয়া শীতার্থ ওক আর পাইন বৃক্ষময় এতো ছোট্ট স্বল্প মানুষের শহর যে, ১৬-কোটি মানুষে ঠাসা বাংলাদেশ কিংবা জনবহুল ঢাকা শহরের নাম অধিকাংশ শহরবাসী না শোনার কারণে, বাংলাদেশে ফিরে আসার বিমান টিকেট কাটতে আমার মেয়েটিকে যেতে হয় পার্শ্ববর্তী আরেক শীতল শহর ‘নভোসিভিরক্সে’ নভোসিভিরক্স হচ্ছে আবার টমস্ক থেকে দক্ষিণ পশ্চিমে সাড়ে তিন ঘন্টার ট্রেন যাত্রার দূরত্বে, যেখানে অন্তত কিছু ইংরেজী ভাষিক পরিজায়ী বিদেশী ও ট্রাভেল এজেন্টের দেখা মেলে, যারা অনন্তর চেষ্টায় ইন্টারনেটে সেনেগালের রাজধানী ‘ডাকার’ এর পরিবর্তে বাংলাদেশের ‘ঢাকা’ শহর খুঁজে পায় শেষাবধি। ঢাকার ৪০-৪৫ ডিগ্রী তাপমাত্রার জল-হাওয়ায় বেড়ে ওঠা আইসক্রিম প্রিয় আমার মেয়ে যখন বর্ণিত মাইনাস তাপমান মাঠঘাট সর্বত্র ‘আইসক্রিমময় শহর’ থেকে সপ্তপদী অভিজ্ঞতা নিয়ে স্বভূমে ফিরে আসে দীর্ঘদিন পর, তখন তার অকথিত অভিজ্ঞতা শুনবে না এ সাধ্য কার?
সাইবেরীয় প্রেইরী, স্তেপ তৃণভূমি, বরফে স্কি স্কেটিং, লোকাল পুলিশের প্রকাশ্যে ভদকা পান, পেজা তুলোর মত তুষারপাত, আর নানাদেশীয় বন্ধু-বান্ধবদের গল্প শুনতে শুনতে এক সময় কষ্টকরভাবে মেয়ের ছুটি ফুরিয়ে যায়। আবার টমস্ক ফেরার প্রাক্কালে মেয়ে নাবিলা তার রুমমেট ও সবচেয়ে প্রিয় ইতালীয় বান্ধবী ফ্রান্সিসকার জন্যে ‘গিফট’ কেনার বায়না ধরে। গুলশান-বনানীর অভিজাত গিফট শপেও মন মত উপহার খুঁজে পায়না সে। কারণ উপহারটি হতে হবে ‘‘একক, অনন্য তথা অসাধারণ’’, যাতে ফ্রান্সিসকা চমকিত হয় বাংলাদেশ থেকে নেয়া তার প্রিয় বন্ধুর উপহারে! নানা দোকান ঘুরে অবশেষে বসুন্ধরা সিটির সেভেল সাতের ‘গিফট ফর ইউ’ শপের মনোমুগ্ধকর গিফট পছন্দ হয় নাবিলার। হৃদয়গ্রাহী কারুকার্যখচিত গ্রীক পুরাণের দেবদূতের পিঠে উড়ন্ত মানব-মানবীর শিল্পমন্ডিত ‘ক্রিস্টাল এনটিক্স’ কিনে দিতে হয় অত্যন্ত চড়া দামে, একমাত্র মেয়ের আবদার রক্ষার্থে অসহায় বাবা তার বিদেশীনি বন্ধুর জন্যে। ঢাকা ত্যাগের প্রাক্কালে মেয়ে কনফার্ম করে ইতোমধ্যেই তার ইতালীয় রুমমেট ফ্রান্সিসকা ছুটি কাটিয়ে ফিরে গেছে টমস্ক ভার্সিটি হোস্টেলে, অপেক্ষা করছে নাবিলার জন্যে।
আমিরাত ইকে ফ্লাইটে দুবাই হয়ে প্রায় দু’দিনের ক্লান্তিকর অথচ নির্বিঘ্ন বিমান আর ট্রেন জার্নি শেষে মেয়ে পৌছে যায় তার টমস্কের ভার্সিটি জীবনে। শুরুহয় ব্যস্ততম লেখাপড়ার প্রতিযোগিতামূলক ছকে বাঁধা কাব্যময় জীবন। নতুন সেশনে রেজিস্ট্রেশন, ক্লাস রুটিন, নবতর ফ্যাকাল্টির সাথে পরিচয়পর্বে ব্যস্ততম সময় কাটে সারাদিন। জমে যাওয়া সন্ধ্যায় হোস্টেলে ফিরে দেখা মেলে ইতালীয় ‘টরিন’ শহরের নীল চোখ আর সোনালী চুলের লাস্যময়ী মেয়ে রুমমেট ‘ফ্রান্সিসকা’র সঙ্গে। টরিনের ছোট্ট আঞ্চলিক সাপ্তাহিকী ‘পেরানদেল্লা’র সম্পাদকের একমাত্র মেয়ে ফ্রান্সিসকা। তার আচরণে মনেই হয়না সে ইসিভুক্ত ইতালীয় নাগরিক, বরং নদী তীরের কোন এক লাজুক বাঙালি ললনার কথা মনে করিয়ে দেয় সে, যে গ্রাম থেকে বড় শহরে জীবনে প্রথম এসেছে মনে হয় ‘এসএসসি পরীক্ষা দিতে’। এমন সরলতার জন্যেই নাবিলার সাথে অল্পদিনেই গড়ে উঠেছে সখ্যতা ফ্রান্সিসকার। দিন তিনেক আগে ফিরে এলেও ফ্রান্সিসকাও সারাদিন ব্যস্ত ছিল দূরবর্তী ফ্যাকাল্টির একটি অত্যাবশ্যকীয় কাজে। যে কারণে নাবিলার সঙ্গে সারাদিন তার সেল ফোনে কথা হলেও, দেখা হয়নি একটু আগেও। দু’জনেই রাতে সাক্ষাতের প্রতিক্ষায় ছিল, যখন বিনিময় হবে তাদের দু’জনের কেনা ‘সিক্রেট’ উপহার।
স্বদেশ ত্যাগের প্রাক্কালে ফ্রান্সিসকাও একটি দামী উপহার এনেছে নাবিলার জন্যে সুদুর ইতালীর পৌরাণিক শহর রোম থেকে। রোমের বিশ্বখ্যাত মনোলোভা ফ্যাশন মল ‘ভ্যালেনতিনো’ থেকে ফ্রান্সিসকা কিনেছে ‘ফুলতোলা টি-শার্ট’ আর ‘স্নো প্রুফ জ্যাকেট সেট’ নাবিলার জন্যে। সারপ্রাইজ গিফট দেয়ার জন্য দু’জনে সিক্রেট রেখেছে উপহারের নাম আর বর্ণনা। নানা কথকতা আর ডিনার শেষে নাবিলা বের করলো প্রিয় বান্ধবী ফ্রান্সিসকার জন্য ঢাকার বসুন্ধরা সিটি থেকে মহাকষ্টে কেনা ‘এনটিক্স’টি পরম যত্নে। র‌্যাপিং করা এনটিক্স প্রদানের আগেই ফ্রান্সিসকা বের করলো তার টি-শার্ট আর জ্যাকেট সেট। কথা হলো একসঙ্গে ৩-২-১-০ ‘কাউন্ট-ডাউন’ করে দু’জনে খুলবে তাদের র‌্যাপিং এক সাথে। এবং কথামতো প্যাকিং উন্মোচনের পর ফ্রান্সিসকা চোখ ফেরাতে পারলো না ঢাকা থেকে নাবিলার আনা ক্রিস্টাল এনটিক্স থেকে। নাবিলারও খুব পছন্দ হলো ফ্রান্সিসকা প্রদত্ত টি-শার্ট ও জ্যাকেট সেটটি। মারাত্মক তুষারপাতেও জ্যাকেটটি ব্যবহার করতে পারবে নাবিলা ভেবে মনে মনে পুলকিত হলো সে। পরম পছন্দে দু’জনে নাড়াচাড়া করার প্রাক্কালে নাবিলা চিৎকার করে উঠলো বিস্ময়কর উল্লাসে, ‘‘আরে টি-শার্ট আর জ্যাকেটে ‘ভ্যালেনতিনো’ স্টিকার লাগানো থাকলেও, তাতে লেখা ‘মেড ইন বাংলাদেশ’। এ যে বাংলাদেশের গ্রামীণ বস্ত্র বালিকাদের তৈরী আমাদের প্রধানতম রপ্তানী পণ্য গার্মেন্টস আইটেম’’। নাবিলার উচ্ছ্বাসে ফ্রান্সিসকা কিছুটা হক্চকিত হয়ে নিজের ক্রিস্টাল উপহারের নিচে খোদাই করা লেখাগুলো পড়ে চিৎকার দিয়ে উঠলো দ্বিগুণ উল্লাসে, ‘‘আরে কি চমৎকার অদ্ভুৎ ব্যাপার, ঢাকা থেকে আনা তোমার উপহারটিতো ইতালীর তৈরী। দামী এ ক্রিস্টাল এনটিক্সগুলো তৈরী করে রোমের উপশহর ‘ইদিভার’এর শ্রমজীবী নারী শিল্পীরা, এদের জীবন আর শিল্পকর্ম নিয়ে এর আগে আমি একটি ডকুমেন্টারী দেখেছি চ্যানেল ফক্স-ফোরে। ক্রিস্টাল এনটিক্সের গায়ে ইতালীয় ভাষায় লেখা ‘‘ইদিভার-ইতালিয়ানো’’।
ভিনদেশী দুই তরুণী নিজ বাসভূম থেকে বহুদূরের রুশীয় কোন এক নামহীন ছোট্ট শহরে বরফঝড়া শীতার্ত রাতে বিদেশী কর্তৃক প্রদত্ত নিজ দেশীয় উপহার হাতে পরম বিস্ময়ে চেয়ে থাকে একে অপরের দিকে! যে দেশ আর মাতৃভূমিকে চরমভাবে ভালবেসেও, জীবন বাস্তবতায় যারা তাকে ফেলে এসেছে যোজন যোজন দূরে, সে দেশ ঠিকই তাদের মনে রেখেছে পরম মমতায় মাতৃস্নেহে। এবং তাই প্রাক্তন সোভিয়েতের উত্তর-পূর্ব সাইবেরীয় বরফ জমা এক নিস্তব্দ শহরের নিঝুম রাতে বিশ্বের দুই প্রান্তিকের দুই তরুণীকে বিস্ময়করভাবে স্বাদেশীক উপহারে উদ্ভাসিত করে পরম মমতায়, যার ব্যাখ্যা হয়তো এ বস্ত্তবাদী সমাজ দিতে পারবে না কোন কালেই। কিন্তু উপহার হাতে ফ্রান্সিসকা আর নাবিলার চোখ যখন বাইরে তুষারপাতের মত নোনা জলে ঝাপসা হয় ক্রমশ, তখনও তারা বুঝতে পারে না এ কান্না আসলে কিসের! এ কি ফেলে আসা মা-বাবা, স্বজন কিংবা অলৌকিকভাবে নিজ মাতৃভূমি প্রদত্ত বিস্ময়কর স্বাদেশীক উপহারের জন্যে? 
লেখকের ফেসবুক ঠিকানা [ধর্মান্ধতামুক্ত যুক্তিবাদিদের ফ্রেন্ডভুক্ত হওয়ার আমন্ত্রণ জানাই ] : https://www.facebook.com/logicalbengali

