আজ তুমি নেই___ (শেষ পর্ব) 


প্রথম ও দ্বিতীয় পর্বের পর... 
যা ভেবেছি তাই। পড়েছো তুমি। কাল রাতে ফোন করে বললে-এক ফালি নয়, সেদিন পূর্ণিমা-ই ছিলো। তোমার মনে আছে –তাহলে সব?
বয়স কম। অনভিজ্ঞ---আদর। দু’জন দু’জনকে আবিস্কারের রাত। প্রথম ২/৩ ঘন্টা বোধহয় গল্প করেই কাটলো। মা্ত্র ২৮দিন এর প্রেমে যে দৌড়োদৌড়ি গেছে, জানাও হয়নি কোনকিছু। এরই মধ্যে এক্কেবারে পাকা বুড়ির মতো বললাম, আমরা কিন্তু বাবু নেবনা এত তাড়াতাড়ি। সো আজ রাত আমরা গল্প করেই কাটাবো। বললে-ঠিক আছে হাতটা দাও, ধরবো শূধু। 
একটা/দুটো করে চুমু। ক্রমশ: অস্থির সঞ্চালনা। তোমার আব্দার---আজ শুধু দেখবো তোমায়……। তারপর… সব ভুলে গেলাম…….দু’জনে। সেদিন রাতে আমার শরীরে ক’টা তিল আছে, গুণে নিয়েছিলে তুমি….পাকা অংকবিদ এর মতো।।

ভোর হলো, তোমার বুকে। সকাল বেলা কি নিস্পাপ পবিত্র লাগছিলো-ঘুমন্ত তোমাকে। এই ভাললাগা-ই সারাজীবনের পুঁজি হলো আমার। তোমার সাথে যখনই মন-কষাকষি হয়েছে, তুমি ঘুমিয়ে গেলে, তোমার ঘুমন্ত মুখ দেখলে আমি আর রাগ করে থাকতে পারতাম না। আর এই অবস্থায় চুমু দেয়া----এ যেন অলিখিত অধিকার ছিলো আমার। নাকের কাছে নাক নিয়ে সিগারেট আর তোমার নি:শ্বাসের মিশ্রিত ঘ্রাণ-- এই মুহূর্তেও পাচ্ছি আমি।
হঠাৎ দরজায় ধাক্কা। মামী-র গলা- তুহিন, ওঠ, তোমার মামা-ডাকছে। তুমি উঠে তাড়াতাড়ি বের হয়ে গেলে। মামী রুমে এলো- আমাকে বললো-কাপড় চোপড় তো কিছু আননি। এমন করে কেউ? কেমন বাবা-মা তোমার? আমার মেয়ে হলে কাইট্টা –গাঙ্গে ভাসাইয়া দিতাম। রাতের ভালবাসা-র ঘোর মূহুর্তে কেটে গেলো—চোখ রগড়ে এক নুতন পৃথিবী আবিস্কার করলাম আমি……..।।
হা, ঘর পালানো, বাবা-মাকে ছেড়ে আপন মর্জিতে বিয়ে করে যে পরিস্থিতিতে আমি পড়লাম---সেটা অতটুকু বয়সে হয়তো অকল্পনীয় ছিলো, কিন্তু ২৪ বছর আগের মফস্বল শহরে--সেটা অস্বাভাবিক কিছু নয়। না কোন কষ্ট কিংবা দু:খের কথা মনেই করবোনা.....সে টা তো প্রতিটি জীবনেই থাকে। কিংবা আমি সাহসই পাচ্ছি না মনে করতে। এরই মাঝে বরং সুখের আলোচ্ছটা ছিলো দু’টি হৃদয় জুড়ে।
বাবা ২য় বার আর মামলা-মোকদ্দমা করলেন না। কিন্তু সেটা নিশ্চিত হতে প্রায় ৭ দিন লেগে গেল। তন্মধ্যে ১ম ৪ দিন অামাদের দু’জনকে মামা--- আলাদা অালাদা জায়গায় রাখলেন। তারপর যখন বরিশাল থেকে গ্রীণ সিগন্যাল গেল, রওয়ানা হলাম ফিরতি জীবনে।
সংসার জীবন। এ-- আর মা-এর সাথে খামখেয়ালী, বাবা-র সাথে আহ্লাদ, ছোট ভাই-র সাথে মারামারি কিংবা বান্ধবীদের সাথে ঝগড়া করে কলেজ না যাওয়া-র মধ্যে সীমাবদ্ধ ছিল না। এখানে তোমার -প্রেমিকা থেকে রাতারাতি আমি হয়ে গেলাম-স্ত্রী। কারো- বউ, ভাবী, মামী অামার তখন অনেক পরিচয়। যা সামলানো রীতিমতো কঠিনই হলো আমার জন্য---সেই সাথে তোমার। যে বয়সে ইয়ার-বন্ধু-বান্ধবদের সাথে পাড়ার আড্ডায় থাকার কথা, কিংবা মা-এর কাছ থেকে পকেট খরচ নিয়ে কলেজ করার কথা-- সেই বয়সে, বিয়ে করে ৫ফিট ২ ইঞ্চির একটি জ্বলজ্যান্ত কন্যা-র সারাজীবনের দায়িত্ব নেয়া, সহজ ছিলনা মোটেই।
আমার কারণে বাবা-বরিশাল ছাড়লেন। যাবার সময় নানু আমার সব কাপড়-চোপড়, বইপত্র আর প্রিয় পড়ার টেবিল- যা বাবা আগুন দিয়ে পুড়িয়ে দিতে চাইলে--তিনি জোর করে রেখে দেন। তোমাকে ডেকে নানু বললেন, ওর পড়াশুনা বন্ধ করো না। না করোনি তুমি। বরং অনেক উৎসাহে সর্বোচ্চ ডিগ্রী নেয়া পর্যন্ত সহযোগীতা করেছ। হা --আজ প্রতিষ্ঠার যতটুকু অর্জন আমার- সেখানে তোমার অবদান অস্বীকার করার কোন অবকাশ নেই।
তবে কেন আজ একসাথে নেই আমরা? এত ভালবাসা, প্রেম কেন তোমায়-আমায় বাঁধতে পারলো না। আত্ম সমালোচনার দায় দু’জনারই। তুমি কি করছো জানিনা, আদৌ তার প্রয়োজন ও তোমার কাছে আছে কিনা -তাও জানিনা। কিন্তু আমি করছি। প্রতিনিয়ত। কখনো কষ্টে , কখনো রাগে, কখনো ভালবেসে। নিজের সাথে---সবার সাথে। তুমি তো জানো--আমার জীবনের প্রতিটি ক্ষেত্রেই রিয়েলাইজেশন আসে....তবে একটু দেরী করে। আর এই দেরীটুকুই আস্তে আস্তে দূরত্ব তৈরী করেছে তোমার-আমার।
বাবা-মা-চাচা-খালা-মামা-র কাছে প্রচন্ড আহ্লাদে বড় হওয়া --আমি --বয়:সন্ধিতে সবার সাথে পারিবারিক বিভিন্ন মতানৈক্যের কারণে যে গ্যাপ টা সৃষ্টি হয়, মানতে না পেরে ক্রমশ: বদমেজাজী হয়ে উঠি। রাগ-আজও অামার নিয়ন্ত্রণের বাইরে। আমার নিজস্ব চিন্তার উপর কারো মত/হস্তক্ষেপ কোনদিনও মানতে পারিনা। যে কারণে মনের ভিতরে অনেক ভালবাসা থাকলেও ধীরে ধীরে সব সম্পর্ক গুলি কেমন জানি পানসে হয়ে গেছে। কেউ আমার ভিতরে কি আছে----তাতো পড়ে দেখবে না।
তোমার-আমার কমন বন্ধু-বান্ধব যারা, সবারই এক প্রশ্ন-এ কি করে সম্ভব? শিরিন-তুহিন কি করে আলাদা হচ্ছে? অামি আমারটা বলি....শুধু ওদের নয়......নিজেকেও....বলতে পারো শান্তনা খোঁজার চেষ্টা আমার.....ভয় নেই.... এতটুকু মিথ্যার আশ্রয় নেবনা...আজও না ...ভবিষ্যতেও না।
কাল তুমি এসেছিলে। হ্যাঁ বরাবরের মতো এখনও আমার কথাই ভাবছো। কিন্তু তোমার মতো করে। তাই দু:খিত বলা ছাড়া আর কোন উপায় বা সুযোগ নেই। এখন যদি বলি ---আমার সব ইগো আমি ত্যাগ করবো। তবে মিথ্যা বলা হবে। আর তোমাকে তো আমি বলবোই না--আমার জন্য কিছু ছাড়!!!
যাই হোক আপাতত: বিশ্লেষণ রেখে অাবার পিছনে যাই-- ক্ষণিকের জন্য। পড়াশোনা, সংসার অার তোমার প্রেম এই তিনে মিলে ভাল-মন্দে কাটছিল সময়। মাঝে একবার মামা-র বিয়ের সময় ঢাকা নিয়ে গিয়ে তোমার -আমার ডিভোর্স এর চেষ্টা করা হয়েছিল। কিন্তু সেজ খালা-র সহযোগীতায় আবারও পালালাম --তোমার কাছে। এরপর বড় সন্তানের আগমনী বার্তা শোনা গেল। ২ মাসের অন্ত:সত্ত্বা আমাকে মা এবং ছোটভাই নিতে অাসলেন। আবারও আসতে দিলে তুমি। আমি একটু ভালো থাকবো বলে। বাপের বাড়ীতে স্বাচ্ছন্দ্য, যত্ন আর পড়াশোনা পাশাপাশি একটু একটু করে তৈরী হচ্ছিল দূরত্বের সূচনা। মন তখন নিজেকে প্রতিষ্ঠিত করার দিকে আমার। তুমিও ভাবলে মেধাবী শিরিন আমার ---ওকে ছেড়ে দেই জীবন গড়তে। আর আমি সংসারে স্বাচ্ছন্দ্য আর অবচেতনে শিরিন নিজামী-কে তৈরী করতে লেগে গেলাম। আস্তে আস্তে হারিয়ে যেতে লাগলো--তোমার অনামিকা।
আমার এই নিজামী-থাকার জেদ, তুহিন এর রহমান পদবীকে আঘাত করলোই। মেনে নিলে---কিন্তু দূরত্ব বাড়লো আর এক ধাপ। তারপর রেফকো-র চাকরী। কাচা টাকা-র স্বাদ। সংসারে আমার আধিপত্য, ইচ্ছেমত সিদ্ধান্ত নেয়া, প্রতিটি পদক্ষেপে তোমাকে যেন আমার থেকে নিয়ে গেছে যোজন যোজন দূর। শিল্পী আর স্বভাবসুলভ সংসার বিবাগী মনে হওয়া তোমাকে নিয়ে---আমি যখন ভাবছি যোগ্য জীবন সাথী হয়েছি। তুমি হয়তো--তখন ভাবতে শুরু করেছ---এই শিরিনতো আমার নয়। ভালবাসার কিন্তু কমতি হয়নি কখনো। কিন্তু ক্ষয় শুরু হয়েছিলো হৃদয়ে......দু’জনেরই।
আমি সকাল ৭টায় উঠবো বলে ১১টার মধ্যে বিছানায়। তোমার তখন মন ---পূর্ণিমা রাতের খোলা জানালায়। আমি যখন অফিসে বস এর চা দেয়া হয়েছে কিনা ভাবছি, তুমি তখন বিছানায় শুয়ে হয়তো ভেবেছ, রিনিঝিনি কাঁচের চুরিতে এককাপ চা নিয়ে ও যদি থাকতো চোখের কাছে। আজ সব বুঝতে পারছি। কিন্তু কিছু করতে পারিনি তখনও...এখনতো আর প্র্রশ্নই ওঠেনা। ২য় সন্তান এলো। ব্যস্ত হলে তুমিও। চলে এলাম আবারও মায়ের কাছে। দু’জনকে সামলে চাকরী করা, তাই। আবারও একা তুমি।
বুঝতাম- দু’জনেই দু’জনার সীমাবদ্ধতা, কিন্তু তারপরও একসময় পরস্পর দোষারোপ শুরু হয়ে গেল। আর সেক্ষেত্রে বরাবর মুখরা আমি অার তুমি ছিলে শ্রোতা। আমাকে এক রকম জ্ঞানপাপীও বলা যায়--কারণ নিজের দোষগুলি খুব ভালোই বুঝতাম। কিন্তু পরিবর্তন চাইতাম ---তোমার। সুখের স্মৃতি চারণে আত্মসমালোচনা চলে এসেছে। আজ তাকে চূড়ান্ত ছাড়ার মূহুর্তে আসলেই কি এছাড়া কিছু করার অাছে আমার???
অনেকেই বলছো কেন নয়? আবার ভেবে দেখ--উত্তরে বলবো....আর সময় নেই।।
অাজ সারাদিন ছুটেছি শুধু। মনের এ প্রান্ত থেকে আর এক প্রান্তে।
একসময় হিসাব রাখতাম ---কতবার আদর করেছ আমায়? কত হাজার বার মিশেছি দুজনে, একাকার হয়ে। আর আজ? কে কাকে কতবার রক্তাক্ত করেছি তার হিসাব? নাহ্। আজ সে হিসাবে আর যাবোনা।
যা ভাবছি, যা মনে পড়ছে তা--সব রায় হবার আগের রাতের আসামী-র মনের অবস্থার মতন। এতে কোন রাগ নেই, ক্ষোভ নেই। নেই তোমার প্রতি কোন অভিযোগ। অনেকটা গীর্জায় দাঁড়িয়ে ফাদার এর সামনে ---আত্মস্বীকারোক্তি আমার।
শেষবারের মতো --সুখের স্মৃতি? অনেক.....হাত ধরে হাটা, চোখে চোখ রাখা। বয়স কম বলে, বছরের পর বছর বলতে গেলে প্রেম-ই করেছি দু’জনে। ঢাকায় পড়তাম যখন। ভোররাতে লঞ্চ ঘাটে অপেক্ষা তোমার। কুমিল্লা হোটেলে গরম পরাটা, মিষ্টি। বাসায় যেতে না যেতেই ব্যাগটা পর্যন্ত রাখার সময় দিতে না। অনেক সময় সকাল থেকে দুপুর অব্দি জড়াজড়ি করে শুয়ে থাকতাম। মা-এসে ডেকে আবার ফিরে যেতেন। বলতেন-পাগল দুইটা। উঠে একসাথে গোসল। পিঠে সাবান দেয়া। মনে হয় ইচ্ছে করেই দূরে থাকতে দিতাম না। বলতাম -সাবান দাও, ঢাকায় কে দিয়ে দেবে? দিয়ে-পিঠ ঘুরিয়ে বলতে এবার তুমি দাও। কতবার, এভাবে পানিতে একাকার হয়েছি দু’জনে?? মনে পড়ে? আমার পড়ে। ঝরনার নীচে দাড়ালে--অজান্তেই চোখ বেয়ে পানি নামে, অঝোর ধারায়।
দুপুরে আমিই চিফ গেষ্ট--সব আমার পছন্দের খাবার। মা- পুইশাক, লাউশাক, কচুর মূখী কিনে চিংড়ী মাছ দিয়ে রান্না করতেন শুধূ আমার জন্যই। আর হয়তো কোনদিনই সেই স্বাদ পাবো না। বউ-হয়েও মেয়ের ভালবাসাই পেয়েছি তার কাছে। কি খাই ঢাকা-য় ভীষণ টেনশন তার। গাল টেনে তুমি বলতে এত খাওয়াও, মুটকী হবেতো। মেয়ে মানুষ--গায় পায় একটু না থাকলে ভালো দেখায়। আরও মৌ দুধ খায়, কত পড়াশোনা করে। হা এই পড়াশোনা-টা না করলেই বোধহয়..........??
বিকালে ঘুরতে যাওয়া। ঢাকা থেকে আসার সময় টাকা জমিয়ে তোমার জন্য হয় ফতুয়া, নয় শার্ট-গেঞ্জী কিছু না কিছু আনতামই। আর সেটাই পড়তে হতো -- পছন্দ হোক আর না হোক। ৩০ গোডাউন, কেটিসি, দবদবিয়া ফেরীঘাট, মেডিকেল। ডাক্তার বন্ধুদের সাথে আড্ডা। নানা বাড়ি। কখনও আবার শহরের বাইরে। রাতে কারেন্ট গেলে গলা ছেড়ে গান। গরমে হাতপাখায় বাতাস। শীতে তোমার বুকে গুটিশুটি মেরে ঢুকে থাকা। মৌ-কে মা-এর কাছে রেখে বিয়ের প্রথম ৬-৭ বছর পর্যন্ত এমনই নতুন কাপল এর মতো কাটিয়েছি দু’জনে।
১৯৯৬-তে গ্রাজুয়েশন করেই রেফকো তে ঢুকলাম। বেতন পেলে সমানে কেনাকাটা করতাম। তোমার জন্য, মৌ-র জন্য অল্প টাকা-কিন্তু বিস্তর সুখ কেনার প্রয়াস ছিলো আমার। কয়েক মাস না যেতেই মৌটুসী রেকর্ডিং সেন্টার আমাদের। ৩বছর এভাবেই কাটলো। ৯৯ এর শেষে বাড়ীর কাজে হাত দিলে তুমি। আবারও বাসা করে চলে গেলাম কলেজরো। মৌ- থ্রিতে তখন। ২০০০-এ মিতু আসলো কোল জুড়ে। কিছুদিন পরেই বুঝতে পারলাম- বাচ্চাটা সুস্থ নয় আমাদের। ৬ বছর থেকে তোমার কাছে অাবারও ঢাকায়। মিতু-কে সুস্থ করার উদ্দেশ্যে।
একাকীত্ব- পেয়ে বসলো তোমায়। এই প্রথম মনে হলো-কেউ বোধহয় উঁকি দিচ্ছে দু’জনের মাঝে। আমার মেজাজ, উচ্চাকাংখা, একটু স্বাচ্ছন্দ্যের লোভ আমাকে ক্রমশ: অচেনা করলো তোমার কাছে। তুমি স্বীকার ও করলে তা। বিয়ের আগের অতীত আমার ---বিয়ের ১০বছর পর মনে পড়তে লাগলো তোমার। হয়তো কাছে থাকলে মনে করতে দিতাম না তোমায়। আজ বলি- অতীতের কালো ছায়া-ই আমার বদ মেজাজের অন্যতম কারণ। তোমাকে বিয়ে করা-বাড়ী থেকে পালানো সবই সেই কারণে। বুঝলাম বেশ ভালো করেই চিড় ধরেছে --ভালবাসার প্রাসাদে।
যাকে আমার মাঝে এত বছরেও খুঁজে পেলেনা তুমি। মনের অজান্তে খুঁজতে শুরু করলে তুমি-তোমার সেই অনামিকা কে------
কি ভাবছ তুমি? আজ সারাদিন ক্ষণে ক্ষণে আমাকেই ভেবেছ তুমি। বলো ভাবনি? অভিমানে যে পথে চলে এসেছি আমি, সেই পথে সারাজীবন অপেক্ষা করবে তুমি---এমনটা আমার মনে হচ্ছে, তুমি আসলে কি ভাবছ, সে তুমিই জানো।
হাঁ, রাগ করে নয়, অভিমান মিশ্রিত ভালবাসা নিয়েই চলে গেলাম তোমার জীবন থেকে। আর মাত্র কয়েক ঘন্টা! রাত ১২ টায়....চিরকালের মতো পর হয়ে যাবো আমি। তোমার অনামিকা আর তোমার সংগ্রামী জীবন। মোবারক হো!! দোয়া করি সুখী হও।
তোমাদের দু’হাত এক করে দিয়ে --না, মহৎ হবার কোন চেষ্টা করিনি। বরং দায়-মুক্ত হয়েছি। অতীতের কালো থাবা থেকে মুক্তি পেতে তোমার হাত ধরে ঠিকই পালিয়েছিলাম। তোমার ভালবাসায় নিজেকে নিজের মতো করে তৈরী করতে পারলেও তোমার মতো করে গড়তে পারিনি। যেমন পারিনি বাবা-মার ভালো সন্তান হতে। আমি তোমাকে ডিভোর্স দেবার পরপরই একজন নামকরা মনো-বিশেষজ্ঞের কাছে যাই। ওনার সাথে ৩/৪টি সিটিং এর ফলাফল-ই আমার...এই লেখা।
বলতে পারো, এতো তুমি ডায়রীতে লিখতে পারতে, সবাইকে কেন জানালে?মনে আছে তোমায় প্রায়ই আমার ৩টি ইচ্ছের কথা বলতাম---১. বরিশাল সদর রোডের মাঝখানে দাঁড়িয়ে খুব জোরে--বলা আমি তোমাকে ভালবাসি। ২. প্রকাশ্যে চুমু দেয়া আর ৩. জঙ্গলে ১টি রাত কাটানো-আদরের সাথে। কোনটিই পূর্ণ হয়নি। এভাবে সবাইকে বলতেও চাইনি। সেদিন অনেক কষ্টে হঠাৎ ফেইজবুকে লিখতে শুরু করি। আজ প্রকাশ্যে কতকিছু বলে ফেললাম। আর একটা উদ্দেশ্য হলো--একজন মা এবং সমাজের একজন সচেতন মহিলা হিসাবে আমার মেয়ে সমতুল্যদের বলা, বিয়ে-র অর্থ না বুঝেই বিয়ে না করা। বাকীটা গল্পের শেষেই জানতে পারবে -তোমরা।
আমিতো এমনই। সেদিন স্যারের বাসায় আমার অতীত তোমায় খুলে না বলতেও পারতাম। সব লুকিয়ে প্রেম করতে পারতাম--যে কৈশোরে আমি এমন এক ব্যক্তির পাশবিকতার শিকার হই, যাকে আমি ভালবাসা ভেবে ভুল করি, এবং যখন বুঝতে পারি-এ পাপ, তখন পরিবার থেকে সাপোর্টতো দূরের কথা, কটুক্তি আর ঘৃণা নিয়ে ঘর ছাড়ার মতো অবস্থা হয় আমার। আজ পরিণত বয়সে এসে বুঝতে পারি--এমন ঘটনা মেয়েদের জীবনে অস্বাভাবিক হলেও ঘটছে, কেউ সামলে উঠছে, কেউ আমার মতো জীবনকে এলোমেলো করে ফেলছে। সেদিন তুমি হাত না ধরলে হয়তো আরও নষ্ট হয়ে যেতাম। কিংবা আত্মহত্যা করতাম! বা মানসিক ভারসাম্য হারিয়ে ফেলতাম। কৃতজ্ঞ আমি, সারাজীবন তোমার কাছে।
তারপরও কেন পারলাম না সংসারী হতে? কারণ-তোমার করুণা। আর আমার ইগো। তুমি আমার প্রতি যে ভালবাসা অনুভব করেছ সে কখনোই প্রেম ছিলনা-ছিল দয়া। আর তাই মেনে নিয়ে তোমার চরণদাসী হবার মতো মন আমি তৈরী করতে পারিনি--সে আমার ব্যর্থতা। তুমি আমার সব মেনে নিতে পারতে, মেনেছও গত ২৪ বছর, আমিও মানতে পারতাম, মেনেছিও অনেক কিছু , সমস্যা সেখানে নয়--তুমি যে আমায় মানিয়ে চলেছ --সেটা আমি আর মানতে পারছি না।
আমি রিপিট করছি আবার---‘‘তুমি আমার সব মেনে নিতে পারতে, মেনেছও গত ২৪ বছর, আমিও মানতে পারতাম, মেনেছিও অনেক কিছু--সমস্যা সেখানে নয়। তুমি যে আমায় মানিয়ে চলেছ --সেটা আমি আর মানতে পারছি না’’।
তো--বিদায় বন্ধু, তোমার থেকে অনেক দূরে হয়তো যেতে পারবোনা, কারণ তোমার দুটি কমল আমার কাছে রয়ে গেছে...তৃতীয় জেনারেশান, নাতীও হয়েছে আমাদের, তার মানে ওদের মাঝে আমরা থেকেই যাবো। কিন্তু জীবনের বাকীটা সময় তুমি আমার অভিসপ্ত জীবনের ছায়া থেকে মুক্ত থাকবে, এই নিশ্চয়তা প্রদান করছি।
ইতি
তোমার সেই পুরানো অনামিকা।।

