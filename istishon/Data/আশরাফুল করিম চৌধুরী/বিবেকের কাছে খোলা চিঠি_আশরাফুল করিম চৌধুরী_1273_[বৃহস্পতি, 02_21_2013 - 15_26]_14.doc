বিবেকের কাছে খোলা চিঠি


প্রিয় বিবেক,
কেমন আছ? অনেকদিন হল তুমি পাশে নেই। আমাকে ছাড়া তোমার দিনকাল কেমন চলে তা বলতে পারবনা। তবে এটুকু বলতে পারি,তুমি ছাড়া আমি খুব ভাল আছি। খুউব ভাল! তুমি না থাকাতে যে কত কাজ খুব সহজে করতে পেরেছি তা বলে শেষ করতে পারবনা।
তুমি নেই বলে চার বছরের শিশু আজ আমার কাছে পণ্য।
তুমি নেই বলে আজ স্বপ্নদের হাতে পিস্তল, রামদা আর চাপাতি।
তুমি নেই বলে পূর্নিমার মাকে আজও বলতে হয়,"বাবারা, তোমরা একজন একজন করে এসো। আমার মেয়েটা ছোট!!!"
তুমি নেই বলে আজ এসিডে ঝলসে যায় জাতির স্বপ্ন।
তুমি নেই বলে বাংলার স্বধীনতা কাঁটাতারে ঝুলে আছেফেলানী হয়ে।
তুমি নেই বলে আজ ডাস্টবিনে মৃত শিশুর দেহ পড়ে রয়।
তুমি নেই বলে কন্যা ধর্ষিত হয়পিতার হাতে!
প্রিয় বিবেক,
তুমি নেই বলে বিশ্বজিতের রক্তাক্ত শার্ট জাতীয় পতাকা হয়ে উড়ে আকাশে।
তুমি নেই বলে বিশ্বজিতের মায়ের হাহাকার প্রতিধ্বনি হয়ে ফিরে আসে জাতির দুয়ারে।
তুমি নেই বলে রামুতে নড়ে উঠে ধর্মের কল।
তুমি নেই বলে আজ আমি মুক্তিযোদ্ধার চামড়া দিয়ে বানাই জুতো।
প্রিয় বিবেক, তোমার জন্য শুভকামনা। রক্ত আর চোখের জলে স্নান করে তুমি ফিরে এসো। ভাল থেকো।

