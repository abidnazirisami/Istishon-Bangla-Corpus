ত্রিভুজ, আমাদের শিক্ষাব্যবস্থা ও একটি মেধাশূন্য জাতির বীজবপন


বাংলাদেশের শিক্ষাব্যবস্থা আর এক মেধাশূন্য জাতির বীজবপন :
আলোচনার প্রথমেই কিছু প্রশ্ন করা যাক,
১/ শিক্ষা কি? শিক্ষার আসল উদ্দেশ্য সম্পর্কে আমরা কতটুকু জানি? 
২/ এই করুন অবস্থার জন্য দোষী কারা? 
৩/ আমরাই কি আমাদের ভবিষ্যত প্রজন্মকে গলা টিপে হত্যা করছি না? 
এই তিনটা প্রশ্নের উপর তর্ক-বিতর্ক করা যায়। আমি বেশি বকবক করবো না। প্রথমে আসি শিক্ষা কি এই সম্পর্কে বলতে। শিক্ষা বলতে কোন বিষয়ে দক্ষতা অর্জন করা। বাংলা শিক্ষা শব্দটি
এসেছে ‍'শাস' ধাতু থেকে। যার অর্থ শাসন করা বা
উপদেশ দান করা। শিক্ষার ইংরেজি প্রতিশব্দ
education এসেছে ল্যাটিন শব্দ educare বা
educatum থেকে। যার অর্থ to lead out অর্থাৎ
ভেতরের সম্ভাবনাকে বাইরে বের করে নিয়ে
আসা বা বিকশিত করা। "'সুস্থ দেহে
সুস্থ মন তৈরি করাই হল শিক্ষা'- এরিস্টটল।
রবীন্দ্রনাথের ভাষায় 'শিক্ষা হল তাই যা আমাদের
কেবল তথ্য পরিবেশনই করে না বিশ্বসত্তার সাথে
সামঞ্জস্য রেখে আমাদের জীবনকে গড়ে
তোলে।" 
আমরা এই শিক্ষা জিনিসটাই বা কতটুকু বুঝতে পেরেছি। "পড়াশুনা করা" আর "শিক্ষা অর্জন" করা এই দুুটোর মধ্যে আকাশ-পাতাল পার্থক্য বিদ্যমান। কিন্তু দুঃখজনক সত্য আমরা শিক্ষিত হবার চেয়ে পড়াশুনার দিকে বেশি মনোযোগ। মনোযোগ না বলে প্রতিযোগিতায় টিকে থাকতে আমাদের মনোযোগ বেশি। আমরা এক অসুস্থ প্রতিযোগীতায় নেমেছি। কে কার চেয়ে বেশি এগিয়ে যেতে পারি, কে আগে একটা ভালো সাবজেক্টে পড়তে পারে, কার জিপিএ বেশি, কার প্লাস আছে। এই অসম প্রতিযোগীতায় টিকে থাকা সবার পক্ষে সম্ভব না। "সার্ভাইবাল অফ দ্য ফিটেষ্ট" এই প্রতিযোগীতায় কেউ টিকে যাচ্ছে, কেউ ঝরে পড়ছে। আমাদের এই প্রতিযোগীতার শুরু সেই ছোটবেলা থেকে। ঢাকার স্বনামধন্য কিছু স্কুলে নার্সারিতে ভর্তি করানোর জন্যও ভর্তি পরীক্ষা নেয়া হয়। এইটুকুন একটা বাচ্চার মাথায় আমরাই তো প্রতিযোগিতার বীজ বুনে দিচ্ছি। এটুকু কি কখনো ভেবে দেখেছি শিশুটি কতটা মানসিক চাপের মধ্যে দিয়ে যায়। সে যখন দেখে তার পাশের দুই বন্ধু টিকে গেছে, সে টিকতে পারে নি। তার মনের অবস্থা একবার কি বুঝতে চেয়েছি? অভিভাবকদের পুরোপুরি দোষ দিয়ে লাভ নেই। তাদের উদ্দেশ্য মহৎ। নিশ্চয়ই সব বাবা-মা তার সন্তানের জন্য সরকারি একটি স্কুল-কলেজে পড়াতে চাইবেন। আমাদের শিক্ষা-ব্যবস্থায় এই বৈষম্যের খেল পরিবর্তন করা দরকার। আমি আমার স্কুলে তিন মাসে আনুষাঙ্গিক খরচ বাদে শুধু বেতন দিতাম ৩৬ টাকা! সরকারি স্কুল ছিল। আমার বন্ধু একটি বেসরকারি স্কুলে থেকে শুধু বেতনই দিতো ৫০০ এর উপরে । যতোদিন না সরকারি-বেসরকারি মানের বৈষম্য কমাবেন। ততোদিন সরকারি স্কুল-কলেজে প্রতিবছর এমনিই হুমরি খেয়ে মানুষ পড়বে। 
পরীক্ষা আমাদের শিক্ষাব্যবস্থার সবচে কলুষিত অধ্যায়। ক্লাস ফাইভে প্রাইমারি স্কুল সার্টিফিকেটের নামে আমরা কচিমনে "এ প্লাস" এর ভুত ঢুকিয়ে দিচ্ছি। স্কুলকে বানিয়ে দেয়া হচ্ছে প্রেসার কুকারে, প্রতিদিন বাচ্চারা যায়। একগাদা প্রেসার নিয়ে আসে। এতো প্রেসার বাচ্চারা নিতে পারছে কিনা সেটা দেখার প্রয়োজন বোধ কেউ করে না। একসময় এই প্রেসারে বাচ্চারা তিলে তিলে পিষ্ট হতে না হতেই জুনিয়র স্কুল সার্টিফিকেট পরীক্ষা। আরো একগাদা বই, কোচিং, প্রাইভেট টিউটর, এ প্লাস, দৌড়াও, ছুটোছুটি, প্রতিযোগিতা।
এরপরের স্কুল লাইফ আরও দূর্বিষহ। আমরাই খুব সম্ভবত একমাত্র দেশ যে দেশে সাইন্স, কমার্স আর আর্টস এই তিন বিভাগের মধ্যে আকাশ-পাতাল দূরত্ব বিদ্যমান। সাইন্স না পড়লে সমাজে মুখ দেখাবে কি করে, ডাক্তার হতে হবে-ইন্জিনিয়ার হতে হবে, সাইন্স থেকে সব কিছুতে চান্স পাওয়া যায়। তাই ছেলেমেয়েরা ওদের যা বুঝানো হয় সেই ভিত্তিে গনহারে সাইন্স নিয়ে নেয়। এর মাঝে একটু কম "মেধাবী" রা সাইন্সের পড়ার চাপ কুলাতে পারবে না বুঝ নিয়ে কমার্সে যায়। আর সমাজ কর্তৃক স্বীকৃত "মেধাহীন", "গন্ডমূর্খ" গুলোকে আর্টসে ঢুকিয়ে দেয় হয়। আর্টসে থাকা দরকার দেশের সবচে মেধাবী ছাত্রগুলোকে। এরাই একদিন দেশ শাসনের গদিতে বসে, একজন ডাক্তার-ইন্জিনিয়ার দেশ শাসন করে না। কিন্তু বাংলাদেশে প্রেক্ষাপট ভিন্ন। সাকিব আল হাসান বিশ্বের এক নম্বর অল-রাউন্ডার। বাঙ্গালীদের অল রাউন্ড প্রিতি বহু পুরাতন। একজন ছাত্রকে সব বিষয়ে পারদর্শী করে তোলার সংকল্প নিয়ে মাঠে নামে। সে কোন বিষয়ই দক্ষতা অর্জন করতে পারে না, বরং যেটা পারে সেটাও গড়মিল পাকিয়ে ফেলে। 
স্কুল-কলেজের নানারূপ বিভীষিকাময় অধ্যায়ে ততোদিনে একজন ছাত্রের মানবিক গুনাবলি ততোদিনে মরে, পঁচে গন্ধ ছড়ায়। নারী, সেক্স, পর্ন, ধূমপান, মাদক, অপরাজনীতির বেড়াজলে অনেক ছাত্রই ঝরে পরে। কেউবা নিজেদের টিকিয়ে রাখতে সক্ষম হয়। তাদের ভার্সিটি লাইফে পদার্পণ আরো রোমাঞ্চকর। ইঞ্জিনিয়ারিং, মেডিকেল, কৃষিসহ পাবলিক বিশ্ববিদ্যালয়ে ৭০ হাজার আসনের বিপরীতে ভর্তিযুদ্ধে নামছে প্রায় ৭ লাখ শিক্ষার্থী। অর্থাৎ প্রতি আসনের জন্য একশ’ জন লড়াইয়ে নামছে, যাদের মধ্যে শতকরা ৯৯ জনই হেরে যাবে। যদি ৭ লাখ ছাত্রকে ভর্তি করানো আমার জন্য সম্ভব নাই হয়, তাহলে দয়া করে প্রতি বছর ৭০ হাজার স্টুডেন্টই পাস করান। ৭০ হাজারকেই সিট প্রদান করুন। শুধু শুধু বহির্বিশ্বে আমাদের শিক্ষার মান অনেক, দেখো দেখো আমাদের পাশের হার ৯০+
বলে ঢোল পিটানোর কোন মানে নেই। এইসব ভাওতাবাজি বন্ধ করুন। 
শেষমেষ বলবো আমরা এক অন্ধকার ভবিষ্যতের দিকে এগিয়ে যাচ্ছি। শিক্ষাই দেশের উন্নয়নে মূল চাবিকাঠি। আপনি দেশের শিক্ষার মান উন্নত করুন, প্রশ্নফাস বন্ধ করুন, নেতৃত্বে শিক্ষিত তরুন সমাজকে আনুন, দুৃর্নীতি-অপরাধ-ঘুষ-অপরাজনীতি সব একে একে হ্রাস পাবে। কিন্তু দুঃখের বিষয়, আমরা অন্ধকার ভালোবাসি। অন্ধ,মেধাশূন্য জাতি বিনির্মাণে বদ্ধ পরিকর। 

