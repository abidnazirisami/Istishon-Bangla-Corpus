গর্বাচভের সান্নিধ্যে


ছয় বছর আগের ঘটনা। বসন্তের কোন এক সকালে নিউ ইয়র্কের ল্যা গুয়ারডিয়া এয়ারপোর্টে বসে আছি আটলান্টাগামী ফ্লাইটের অপেক্ষায়। বৃষ্টি পরছে অঝোরে, চারদিক নিকশ কালো অন্ধকারে নিমজ্জিত । আবহাওয়ার কারণে ফ্লাইট দেরী হচ্ছে বারবার। আমাকে আটলান্টা হতে কলম্বিয়ার রাজধানী বগোটার ফ্লাইট ধরতে হবে, স্বভাবতই অস্থিরতা বাড়ছিল। এক পর্য্যায়ে বলা হল পরবর্তী ঘোষনা না দেয়া পর্য্যন্ত নিউ ইয়র্ক হতে কোন ফ্লাইটই ছেড়ে যাচ্ছেনা। মাথায় আকাশ ভেংগে পরল। কন্টিনেন্টাল এয়ারলাইন্সের বুথে গিয়ে সমস্যার কথা তুলে ধরলাম। জানতাম ওদের কিছু করার নেই, তবু কিছুক্ষন ঘ্যানর ঘ্যানর করলাম। একটা কাজ হল তাতে, কলম্বিয়ান এয়ারলাইনস্‌ ’এভিয়ান্‌কা’য় ম্যাসেজ পাঠিয়ে আমার অবস্থান নিশ্চিত করা হল। কিছুটা নিশ্চিত হয়ে ল্যাপটপ খুলে বসে পরলাম অনিশ্চিত যাত্রার অপেক্ষায়। সাড়ে ন’টা বেজে গেছে ততক্ষনে, ওয়াল ষ্ট্রীটে লেনদেন শুরু হওয়ার সময়। অপেক্ষার ফাকে কিছু আয় করার আশায় অন-লাইন ব্রোকারেজ সাইটে হাজির হতেই দেখি আমার পোর্টফোলিওতে রক্তগংগা বয়ে যাচ্ছে। এ দৃশ্য হজম করার মত নয়, তাৎক্ষনিকভাবে বন্ধ করতে হল অন-লাইন ধান্ধাবাজি। জানালার পাশে সড়ে বসলাম বৃষ্টি দেখব বলে। রানওয়েতে দাড়ানো সাড়ি সাড়ি বিমানগুলো বৃষ্টিতে ভিজছে বিনা বাধায়, চারদিকে একধরনের ভৌতিক নীরবতা। নেশা ধরার আসে অনেকক্ষন দেখতে গেলে।
দূর হতে চেনা চেনা লাগল চেহারাটা। ভীর ঠেলে সামনে এগিয়ে আসতেই পরিস্কার হল, মিখাইল গর্বাচভ। আধূনিক রাশিয়ার আর্কিটেক্ট এবং প্রাক্তন সোভিয়েত সাম্রাজ্যের মোহম্মদী বেগ। আশপাশের কেউ তাকে চিনতে পেরেছে বলে মনে হলনা। হাতে ছোট্ট একটা ব্যাগ এবং সাথে অচেনা সহযাত্রী নিয়ে পাশের সীটে বসে পরলেন।ঘন্টা পার হতেই গর্বাচভের চেহারাও ফুটে উঠল রাজ্যের বিরক্তি।মোক্ষম সময় মনে করে এগিয়ে গেলাম কথা বলব বলে। ’ঝদ্রাসত্‌ভুইতে মিখাইল সের্গেইভিচ’ বলতেই মৃদু হাসি দিয়ে উত্তর দিলেন। প্রথমে একটু বিরক্ত হলেও অবস্থার আলোকে মানিয়ে নিলেন এ ইনট্রুশন। ‘রুশ ভাষায় আপনার দখল ত বেশ গভীর, কোথায় শিখেছেন?’। উত্তরে আমাকে তুমি বলার জন্যে অনুরোধ করলাম। ১১ বছর আপনার দেশে কাটিয়েছি, লেখাপড়া করেছি ওখানটায়, তাই ভাষাটাও শিখতে হয়েছে অনেকটা বাধ্য হয়ে’। ’আপনার স্বাক্ষর করা একটা চিঠি এখনো আমার কাছে সযত্নে রাখা আছে যাতে ভাষার উপর আমার দখলের আপনি প্রশংষা করেছিলেন‘, বলতেই চেপে ধরলেন বিস্তারিত বলার জন্যে।
আমি তখন সেন্ট পিটার্সবার্গ এঞ্জিনীয়ারিং বিশ্ববিদ্যালয়ের ছাত্র। চারদিকে গ্লাসনস্ত এবং পেরেস্ত্রইকার (পরিবর্তন) হাওয়া। সোভিয়েত সাম্রজ্যের অধিপতি মিখাইল সের্গেইভিচ গর্বাচভ আসবেন আমাদের বিশ্ববিদ্যালয়ে, উপলক্ষ সদ্য স্থাপিত রবোট টেকনলজি ফেকালটি উদ্বোধন করা। সবাইকে নিয়োগ করা হল চারদিক ঘষামাজা করার জন্যে। সবাই অধীর আগ্রহে অপেক্ষায় থাকলাম এই বিশ্বখ্যাত নেতাকে কাছ হতে দেখব বলে। উনি যে দিন এলেন সব বিদেশীদের একটা ফ্যকালটিতে ডেকে পাঠানো হল, কোন কিছু বুঝে উঠার আগেই ফ্যাকালটির প্রধান ফটক আটকে আমাদের বন্দী করা হল। এর কোন বিশ্লেষনের প্রয়োজন ছিলনা, সোভিয়েত সমাজ ব্যবস্থাটাই ছিল এ রকম। রাগ হলেও মেনে নেয়া ছাড়া উপায় ছিলনা। ক’মাস পর মিখাইল সের্গেইভিচের কাছে বিস্তারিত জানিয়ে চিঠি লিখেছিলাম একটা, সাথে ছিল ইন্টারকন্টিনেন্‌টাল ব্যালেষ্টিক মিসাইল নিয়ে মার্কিন-সোভিয়েত চুক্তির (SALT2 –Strategic Arms Limitation Treaty) উপর কিছু প্রশ্ন। প্রায় দেড় বছর পর চিঠির উত্তর পেয়ে আমি আশ্চর্য্য হয়ে গিয়েছিলাম, এমনটা সাধারণত সমাজতান্ত্রিক সমাজব্যবস্থায় ঘটেনা। খুবই সাদামাটা জবাব, সাথে ভাষা জ্ঞানের জন্যে প্রশংষা।
শুনে হো হো করে হেসে উঠলেন মিখাইল সের্গেইভিচ। প্রয়োজনীয় দূরত্ব বজায় রেখে শেয়ার করলেন ঐ সময়কার দিনগুলির কিছু দিক। উনি যাচ্ছেন কলোরাডো, আর্ন্তজাতিক সেমিনারে অংশ নিতে। স্ত্রীর মৃত্যুতে শোক প্রকাশ এবং সুস্বাস্থ্য কামনা করে বিদায় নিলাম। আকাশ পরিস্কার হয়ে গেছে ততক্ষনে, আমার ফ্লাইট তৈরী।

