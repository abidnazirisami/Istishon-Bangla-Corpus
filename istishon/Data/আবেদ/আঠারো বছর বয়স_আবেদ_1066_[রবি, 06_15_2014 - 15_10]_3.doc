আঠারো বছর বয়স


  আঠারো বছর বয়স - সুকান্ত ভট্টাচার্য 
আঠারো বছর বয়স কী দুঃসহ
স্পর্ধায় নেয় মাথা তোলবার ঝুঁকি,
আঠারো বছর বয়সেই অহরহ
বিরাট দুঃসাহসেরা দেয় যে উঁকি। 
আঠারো বছর বয়সের নেই ভয়
পদাঘাতে চায় ভাঙতে পাথর বাধা,
এ বয়সে কেউ মাথা নোয়াবার নয়-
আঠারো বছর বয়স জানে না কাঁদা। 
এ বয়স জানে রক্তদানের পুণ্য
বাষ্পের বেগে স্টিমারের মতো চলে,
প্রাণ দেওয়া-নেওয়া ঝুলিটা থাকে না শূন্য
সঁপে আত্মাকে শপথের কোলাহলে।
আঠারো বছর বয়স ভয়ংকর
তাজা তাজা প্রাণে অসহ্য যন্ত্রণা,
এ বয়সে প্রাণ তীব্র আর প্রখর
এ বয়সে কানে আসে কত মন্ত্রণা।
আঠারো বছর বয়স যে দুর্বার
পথে প্রান্তরে ছোটায় বহু তুফান,
দুর্যোগে হাল ঠিকমতো রাখা তার
ক্ষত-বিক্ষত হয় সহস্র প্রাণ।
আঠারো বছর বয়সে আঘাত আসে
অবিশ্রান্ত, একে একে হয় জড়ো,
এ বয়স কালো লক্ষ দীর্ঘশ্বাসে
এ বয়সে কাঁপে বেদনায় থরোথরো।
তবু আঠারোর শুনেছি জয়ধ্বনি
এ বয়স বাঁচে দুর্যোগে আর ঝড়ে,
বিপদের মুখে এ বয়স অগ্রনী
এ বয়স তবু নতুন কিছু তো করে। 
এ বয়স জেনো ভীরু, কাপুরুষ নয়
পথ চলতে এ বয়স যায় না থেমে
এ বয়স তাই নেই কোনো সংশয় -
এ দেশের বুকে আঠারো আসুক নেমে। 
 মূলকথাঃ  আঠারো বছর বয়সের
ধর্মই হল আত্মত্যাগের মহান মন্ত্রে উজ্জীবিত
হওয়া, আঘাত -সংঘাতের মধ্যে রক্তশপথ
নিয়ে ঝাঁপিয়ে পড়া। উৎসঃ  উচ্চ মাধ্যমিক বাংলা সংকলন লক্ষ্যঃ  তরুণদের মধ্যে কবির কথা
জানিয়ে দিয়ে দেশের জন্য আত্মত্যাগে উজ্জীবিত
করা।

