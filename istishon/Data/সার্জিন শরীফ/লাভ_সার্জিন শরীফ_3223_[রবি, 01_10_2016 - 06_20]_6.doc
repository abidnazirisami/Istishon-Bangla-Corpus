লাভ


আজকাল প্রায় সব কিছুর মধ্যেই একটা ব্যবসায়িক মনোভাব এবং উদ্দেশ্য লক্ষ্য করা যায়। বেশিরভাগ মানুষই 'আখেরে লাভ' খুঁজে বেড়ান। উদাহরণস্বরূপ বলা যায়- পাত্র 'সুপ্রতিষ্ঠিত' না হলে মেয়ের বাপেরা আপনার কাছে তার মেয়েও বিয়ে দিবেননা। আজকাল বিয়ে করতে গেলে ক্ষেত্রবিশেষে টাকা, প্রতিষ্ঠা, ক্ষমতা সবই লাগে। এর মধ্যে একটারও যদি আপনার ঘাটতি থাকে, তবে আপনি ডিস্কোয়ালিফাইড। হতে হবে একেবারে পারফেক্ট অলরাউন্ডার!
অতদূরে না গিয়ে আপনি একবার 'আধুনিক প্রেম' করার চেষ্টা করে দেখুন অথবা তাকিয়ে দেখুন আপনার সেই নাগর বন্ধুটির দিকে- প্রেমের ক্ষেত্রে অর্থনৈতিক স্বচ্ছলতার গুরুত্ব আর লীলার ভেতরের লীলা আশা করি বুঝতে পারবেন । মেয়েরা অবশ্য কিছুটা হলেও বেঁচে গেছেন, একটু সেজেগুঁজে বিয়ের পিঁড়িতে বসতে পারলে খাওয়া-পড়ার একটা ব্যবস্থা মোটামুটি নিশ্চিত হয়ে যায় (যদিও আমার নিজের কাছেই ব্যাপারটা কেমন বিদঘুটে লাগে, তবে আমাদের দেশের বাস্তবতা এমনই)।
আপনার পারদর্শিতা হতে হবে সবসময়ই 'অর্থনৈতিকভাবে লাভজনক' এমন উপযোগমুখী। যেমন বলা যেতে পারে, ক্রিকেট বর্তমান বাংলাদেশের সবচেয়ে জনপ্রিয় খেলা এবং সেই সাথে দেশের বেশিরভাগ মানুষের কাছে এটি উপভোগ্য সেই সাথে এর সাথে অর্থনৈতিক, ব্যবসায়িক স্বার্থ জড়িত। একজন জাতীয় দলের ক্রিকেটার যেমন একইসাথে তার গুণ কিংবা পারদর্শিতার পরিচয় দেন, তেমনি সাথে সাথে খেলার মাঠে তার প্রতিটা মুহূর্ত সারা বিশ্বে সাক্ষী হয়ে রয় অগুণতি লেনদেনের। বিভিন্ন বাড়তি আয় ছাড়াও নির্দিষ্ট সময়ে তিনি গুণে নেন নির্দিষ্ট অংকের একটা 'হ্যান্ডসাম স্যালারি'। আবার ধরুন, আমাদের দেশেরই মেধাবী, অসামান্য লেখনীর অধিকারী একজন লেখক বা কবি হয়ত: নিজের খরচেই একটা বই প্রকাশ করেছেন বইমেলায়। কেউ ঘুরেও তাকাল না সেদিকে। বেচারার শ্রম, অর্থ সবই বৃথা! (অর্থনৈতিক দিক বিবেচনা করলে)। বাস্তবতাও আমাদের তাই বলে। আবার ফিরে আসি বিয়েতে- আর সব বাদ দেন, অসফল ঐ সাহিত্যিক কে কণ্যাদান করবেন? কোন মেয়েই বা তার সাথে জীবন পার করার 'ঝুঁকি' নিবে? ব্যতিক্রম হয়ত ঘটে, কিন্তু সেটা উদাহরণ হিসেবে না দেখানোই ভাল।
আরও একটা মজার ব্যাপার হল - শুধুমাত্র টাকাই নয়, সাথে থাকা চাই পদও! আজকাল উঠতি এবং সফল ফ্রিল্যান্সারদের কম টাকাকড়ি নেই, তবুও ক্ষেত্রবিশেষে তাদের হজম করতে হয় - "দুরর, কি না কি....." মার্কা উক্তি। বিয়ে, বিয়ে করে তো অনেকখানি লিখলাম। আসলে 'বিয়ে' বা এই সংক্রান্ত শব্দগুলো দ্বারা এখানে বর্তমান সময়ের প্রেক্ষিতে বিভিন্ন পেশার মানুষের সামাজিক মর্যাদা এবং অবস্থা প্রেক্ষিতে তাদের অবস্থানের সামগ্রিকতা বুঝানোর চেষ্টা করা হয়েছে। আমাদের দেশে মেধার বিকাশ এবং উৎকর্ষ সাধনে যা বড় অন্তরায়। এখানে সবকিছুই যেন ধীরে ধীরে হয়ে গেছে এবং যাচ্ছে বাণিজ্যমুখী। বেশিরভাগ বাবা-মা তাঁদের সন্তানকে 'বড়' করতে গিয়ে নিজেদের অজান্তেই শ্বাসরোধ করেন একেকটা স্বপ্ন আর অপার কিছু সম্ভাবনাকে। চলমান শিক্ষাব্যবস্থার একেকটা ক্ষুর যেন রগ কাটে স্বপ্নগুলোর। ছটফটে স্বপ্নগুলো তখন বেঁচে থাকলেও হয়ে যায় একরাশ পঙ্গু ঘন দীর্ঘশ্বাস।
সবাই এখন সবকিছুতেই লাভ খোঁজে। টাকা চাই সবার! অনেক টাকা!! আমাকে শিখিয়ে দেয়া হয়েছিল মন্ত্র, লোভের সেই মন্ত্র - 'লেখাপড়া করে যে, গাড়িঘোড়ায় চড়ে সে'। তাই চারদিকে তাকিয়ে যখন দেখি সবাই উড়ন্ত টাকার পানে হাত বাড়িয়ে মিছিল করে ছুটছে, আমারও তখন সেই মন্ত্রের কথা মনে পড়ে যায়। আমিও ঝাঁপ দিই মিছিলে। অন্ধ হয়ে দুহাতে শুধু টাকাই কুড়াই। আমি যেন উন্মত্ত টাকা কুড়াতে! অমুকদের সামনে জাহির করতে হবে যে! ইঞ্জিনিয়ার হয়ে যদি একাধারে বাবা-মা কে খুশি করা থেকে শুরু করে 'প্রতিষ্ঠা'র স্বীকৃতি পাওয়া, আর্থিক স্বচ্ছলতা আর সুশ্রী, গুণবতী প্রেমিকা/বউ পাওয়া যায় তবে কি দরকার কবিতা ছাপিয়ে হতাশ হওয়ার?

