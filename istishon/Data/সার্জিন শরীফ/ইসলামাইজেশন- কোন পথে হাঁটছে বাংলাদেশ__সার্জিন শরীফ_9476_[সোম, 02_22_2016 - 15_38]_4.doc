ইসলামাইজেশন- কোন পথে হাঁটছে বাংলাদেশ_


বাংলা একাডেমী’র বইমেলায় ‘উসকানিমূলক’ বই প্রকাশ না করার নির্দেশ মহাপরিচালকের। প্রথমত: এই ‘উসকানি’র সংজ্ঞা নির্ধারণ করে দেয়নি তারা। অর্থা‌ৎ তারা বলে দেয়নি যে কি ধরনের বই বা লেখাকে ‘উসকানি’ মূলক বলা হবে। কিন্তু ঐ শব্দবিশেষের আড়ালে তাদের অর্থা‌ৎ ক্ষমতাসীনদের দূরভিসন্ধিটা মানুষের কাছে আজ পরিষ্কার। মুক্তচিন্তা, মুক্তবুদ্ধির চর্চা আর মানুষের বাকস্বাধীনতা বন্ধ করার অপচেষ্টায় লিপ্ত থাকা মসনদধারীরা এই প্রক্রিয়ার মাধ্যমে নিজেদের কপটতা আর বিশেষ শ্রেণীর স্বার্থ রক্ষার নিচ খেলায় মেতে উঠেছে সেটা আজ নতুন করে বলার অপেক্ষা রাখে না। পেছনের দিকে ঘুরে তাকালে আমরা দেখব ইতিহাসের সাক্ষ্য আমাদের জানান দেয় ব্রুনোর কথা, বলে গ্যালিলিও গ্যালিলির কথা আর মনে করিয়ে দেয় ইবনে সিনা’র কথা। সেকালের বর্বর পৃথিবীতে তারা যখন একটু একটু করে অন্ধকার পৃথিবীতে আলোর মশাল হাতে নিয়ে চেষ্টা করছিলেন অন্ধকার দূর করার, ঠিক তখনই স্বার্থান্বেষী শাসক আর মানুষের চোখে ধুলো দেয়া ধর্মবেত্তারা তাদের চলার পথকে করেছেন রূদ্ধ। অত্যাচার-নির্যাতন সইতে হয়েছে সেকালের প্রায় সব প্রগতিশীল দার্শনিক-মুক্তচিন্তকদের, কেউ কেউ তো বাধ্য হয়েছিলেন মৃত্যুকে বরণ করে নিতে। কিন্তু স্বার্থান্বেষী আর সেই সাথে গণমানুষের স্বার্থবিরোধী মসনদধারী শোষকচক্র আর ধুরন্ধর ধর্মব্যবসায়ীদের মিলিত প্রচেষ্টা কিন্তু থামিয়ে দিতে পারেনি সত্যের মুখ বন্ধ রাখতে। পারেনি আজগুবি সব তত্ত্ব-তথ্যের সমন্বয় ঘটিয়ে আর ভয় দেখিয়ে, শাস্তি দিয়ে তাদের মিথ্যাকে চিরতরে প্রতিষ্ঠা করতে। গ্যালিলিওর সময়ের শাসক আর ধর্মব্যবসায়ীরা পারেনি বৃদ্ধ গ্যালিলিওকে জোর করে মাফ চাইতে বাধ্য করে সূর্যকে পৃথিবীর চারপাশে ঘোরাতে। ইবনে সিনা’র সময়ের সমাজ পারেনি তাঁকে ‘শরিয়ত অমান্যকারী’ আখ্যা দিয়ে এনাটমির চর্চা বন্ধ করতে। ধর্মের শেষ রক্ষাও হয়নি ব্রুনোর সত্যিকে পুড়িয়ে দিয়ে। 

সত্যের মুখ বন্ধ করা যায়নি কুচক্রী মহলের শত চেষ্টার পরেও। বুক চিতিয়ে সত্য জানান দিয়ে গেছে তার অস্তিত্ব সবসময়ই এবং ভবিষ্যতেও তাই হবে। যদিও সাময়িক ভাবে প্রগতির গতি রোধ করা সম্ভব এবং তার কুফলগুলো তা‌ৎক্ষণিক ভাবে পরিলক্ষিত না হলেও অদূর ভবিষ্যতে কোন একটা সময়ে মানুষ বুঝতে পারে যে, তাদের পূর্ববর্তী মানুষগুলোর লোভ আর অন্ধকারে থাকার প্রবণতা তাদের জন্য কতটা ক্ষতি বয়ে এনেছে। এই যেমন ধরা যাক, আমাদের হুমায়ুন আজাদ, অভিজি‌ৎ রায়, অনন্ত বিজয় দাস-দের কথা। এই মানুষগুলোকে খুন করে বিশেষ একটা মহল চেষ্টা করছে যাতে নিজেদের গোঁমড় ফাঁস না হয়। মসনদধারীরা সেই মহলকে প্রশ্রয় দিচ্ছে যাতে তাদের ক্ষমতার ভিত নড়ে না যায়। সেই প্রক্রিয়ারই অংশ হিসেবে নিয়মিত বিরতির পরে উক্ত মানুষগুলোকে হত্যা করে বাকি সব মুক্তচিন্তাধারীদের মধ্যে আতংক সৃষ্টি করা। সেই খ্রিস্টপূর্ব আর মধ্যযুগীয় শোষক-ধর্ম ব্যবসায়ীর যৌথ প্রয়াসের আধুনিক ধারা। সেই ধারায় সর্বশেষ সংযোজন বাংলা একাডেমির বইমেলায় বার বার নির্দিষ্ট ধরণের কিছু বইকে টার্গেট করে সেগুলোকে বন্ধ করা, লেখক-প্রকাশকের ওপর হয় অন্ধত্ববাদীদের হামলা অথবা মসনদধারীদের পেটোয়া বাহিনীর অহেতুক-অযৌক্তিক অত্যাচার। সালমান রুশদী বলেছিলেন- “স্যাটানিক ভার্সেস লিখে আমাকে কাফের আখ্যা পেয়ে দেশ ছাড়তে হয়েছি। কিন্তু যাঁরা আমাকে স্ব-দেশে নিষিদ্ধ করল তারা কি আদৌ পড়েছে বইটা-তে কি লেখা আছে?” জবাবটা দিতে গিলে বলতে হয়- হ্যাঁ, তারা পড়েছিল এবং যখন তারা বুঝতে পারল বিধিবাম! ঈশ্বরের তো সমাধি হতে যাচ্ছে। গোমর ফাঁস হতে চলেছে ধর্ম ব্যবসার। তখনই তারা হায় হায় করে উঠল আর মসনদলোভী ক্ষমতাসীনরা তাকে তাড়িয়ে ছাড়ল দেশ থেকে। সেই ধারাই অব্যাহত ভাবে হুমায়ুন আজাদ, দাঊদ হায়দার, তসলিমা নাসরিন-দের ওপর প্রয়োগ করা হচ্ছে এদেশেও। উদ্দেশ্য- নতুন ব্যানারে সেই পুরনো প্রচেষ্টা, কি করে ধর্মের ধ্বজা ধারণ করে শোষণ করা যায় সাধারণ মানুষকে। ব্যাপারটা এই তথ্য-প্রযুক্তির যুগে হাস্যকর। কারন যখন একটা বই নিষিদ্ধ করা হয়, স্বাভাবিকভাবেই তার চাহিদা এবং পাঠক বেড়ে যায়। সাধারন মানুষের কৌতুহল প্রবণতাকে তারাই বাড়িয়ে দিচ্ছে নিজের অজান্তে। যখন কোন বই নিষিদ্ধ করা হয় কিংবা তার লেখক-প্রকাশককে হত্যা কিংবা নির্যাতন করা হয় তখন মানুষ স্বাভাবিক ভাবেই আরও বেশী করে তাদের নাম জানতে পারে এবং তাদের সৃষ্টিকর্মের প্রতি আগ্রহী হয়ে পড়ে আর খুলে যায় তাদের চোখ।
এই প্রেক্ষিতে এবার বাংলাদেশের বর্তমান পরিস্থিতির দিকে লক্ষ্য করলে দেখা যাবে এখানেও বিভিন্ন বর্বর প্রক্রিয়ায় প্রগতিশীলদের মুখ বন্ধ করার পাঁয়তারা চলছে। পত্র-পত্রিকা, টিভি চ্যানেল আর ইন্টারনেটের বদৌলতে সে সব খবর আজ দেশ তথা বিশ্ববাসীর অজানা নয়। বাংলাদেশে শোষকগোষ্ঠীর এই প্রক্রিয়ার সাথে সম্পৃক্ততা একেবারে পুরনো নয়। বাংলাভাগ হওয়া অর্থা‌ৎ পাকিস্তান সৃষ্টির পর পর-ই মুক্ত বুদ্ধির চর্চাকারীদের ওপর বিভিন্ন অন্যায়-অবিচার শুরু করে রাষ্ট্রযন্ত্র। উপরন্তু: ফতোয়াবাজ ধার্মিকগোষ্ঠীর বিভিন্ন উ‌ৎপীড়ন তো ছিলই। উদাহরণস্বরূপ- মহান কৃষক দার্শনিক আরজ আলী মাতুব্বরের বইগুলোকে নিষিদ্ধ করে ত‌ৎকালীন পাকিস্তান সরকার তাঁকে করেছিল কারাবন্দী। তাঁর আত্মজীবনী এবং তাঁর বিভিন্ন বন্ধু-শুভাকাঙ্খীদের কাছ থেকে আমরা তাঁর উপরে মৌলবাদীদের বেশ কয়েকবার হামলার কথাও জানতে পারি। পাকিস্তানের মত একটা নন-সেক্যুলার রাষ্ট্রে এটা ঘটতে পারে কারন বিশেষ ধর্মের ভিত্তিতে যখন একটা দেশ ভাগ হয় তখন সেই ধর্মের অনুসারীরা অন্যান্যদের গলা টিপে ধরতে চাইবে, এটাই স্বাভাবিক। কিন্তু সেক্যুলার সংবিধানের বাংলাদেশের বর্তমান পরিস্থিতি বোধহয় ত‌ৎকালীন পাকিস্তানের চেয়েও ভয়াবহ।
বর্তমান বাংলাদেশ হাঁটছে ‘ইসলামাইজেশন’-এর পথে। আমাদের পারিপার্শ্বিক খেয়াল করলে বুঝতে পারা যাবে এই প্রক্রিয়ার ধারাবাহিকতা এবং ক্রমবর্ধমান প্রক্রিয়ায় ধাপে ধাপে এর বিস্তৃতি। তাহলে আমাদের-কে ফিরে তাকাতে হবে মাত্র দু-তিন দশক আগে ইরান-আফগানিস্তানের দিকে। ১৯৭৯ সালে ইরানে ইসলামী বিপ্লবের আগে মধ্যপ্রাচ্যের দেশ ইরান ছিল পুরো প্রগতিশীল বিশ্বের সাথে তাল মিলিয়ে চলতে থাকা একটা দেশ। ইসলামী বিপ্লবের পর পরই বাকস্বাধীনতা, নারীদের সমাধিকার, ধর্মনিরপেক্ষতা এবং সর্বোপরি মুক্তচিন্তাকে হটিয়ে সামনে আসতে শুরু করে ধর্মান্ধ খোমেনীদের ধর্মান্ধতা, ফতোয়া, দোররা, পাথর ছুঁড়ে হত্যার মত বর্বর মধ্যযুগীয় নিয়মগুলো। এই খোমেনীদের অতি রক্ষণশীল-গোঁড়া ইসলামি মনোবৃত্তি ধীরে ধীরে ইরানের প্রগতিশীলতার পথ রোধ করে এবং পিছিয়ে যেতে থাকে ইরানের সামনের দিকে পথচলা। নির্যাতিত হতে শুরু করেন নারীরা এবং হাস্যকর ভাবে বাড়তে শুরু করে জনসংখ্যা বৃদ্ধির হার। বর্বরোচিত সরকারী আচরণ আর ধর্মব্যবসায়ীদের অযৌক্তিক-অনর্থক ফতোয়ার কবলে পড়ে নির্যাতিত হতে থাকেন সাধারন মানুষ। বিশ্ব মানবতা তখন ইরানের সরকার আর খোমেনী গং-দের এহেন কর্মকান্ডের প্রতিবাদে একে একে ছিন্ন করতে শুরু করতে থাকে আন্তর্জাতিক সম্পর্ক। একঘরে হয়ে পড়ে দেশটি। খোমেনীদের প্রত্যক্ষ-পরোক্ষ মদদে বাড়তে শুরু করে জঙ্গিবাদ। প্রায় একই অবস্থা অন্যান্য ইসলাম প্রধান দেশ যেমন- পাকিস্তান, ইরাক, আফগানিস্তান, সিরিয়া তেও।
আর আমরা? ধীরে ধীরে হাঁটছি সেই ইসলামাইজেশনের পথে। আমরা কি ডেকে আনছি না অন্ধকারকে? দেখুন ব্যর্থ রাষ্ট্র পাকিস্তানকে, ১৯৪৭ সালে ব্রিটিশদের কুচক্রকে সায় দিয়ে কায়েদে আজমরা যে পাকিস্তানকে সৃষ্টি করেছিল নিজেদের স্বার্থান্বেষণের জন্য মাত্র ২৪ বছরেই তাতে ভাঙন ধরে। তারপর থেকে পাকিস্তানের ফ্যাসিবাদ কখনো সামরিক জান্তা, কখনো মৌলবাদী গোষ্ঠী আর কখনওবা উভয়ের একাত্বতায় টিপে ধরেছে জনমানুষের টুঁটি। সেখানে তোষণ হয়েছে ধর্মের, বেড়েছে জঙ্গিবাদ, মরেছে মানুষ আর রাষ্ট্রটি চিহ্নিত হয়েছে পৃথিবীর এ্যালার্জি হিসেবে। ১৯৭১ সালে আমরা বেরিয়ে এসেছিলাম ধর্মান্ধতার বলয় থেকে। দেখেছিলাম একটি রাষ্ট্রের স্বপ্ন, যেখানে থাকবে সাম্য থাকবে মানুষের অধিকার। কিন্তু স্বাধীনতার পর পরই আমাদের সে স্বপ্ন আর আস্থায় চিড় ধরে। যখন একনায়ক আর সামরিক জান্তারা ক্ষমতা দখল করে বসে তখন তারা নিজেদের কুকর্মের সঙ্গী করে নেয় স্বদেশ চেতনার বিরোধী সেই রাজাকার-আল বদর গোষ্ঠীকে। যারা ’৭১-এ আমাদের ওপর হত্যা-নির্যাতন-লুটতরাজ চালিয়েছিল শুধুমাত্র পাকিস্তান রক্ষাকে “ধর্মীয় কর্তব্য” জ্ঞান করে। পরবর্তীতে এদের মদদে আর কুটকৌশলে এদেশীয় ধর্মনিরপেক্ষ সংখ্যাগরিষ্ঠ মুসলমানরা হয়ে উঠতে শুরু করে বাংলাদেশী মুসলমান। অন্য ধর্মাবলম্বীদের উ‌ৎখাত-নিপীড়নের নেশা পেয়ে বসে তাদের। শুরু হয় “সংখ্যালঘু” অত্যাচার।
মুসলমান হওয়ার স্বপ্নে এই দেশ এখন এমনই বিভোর যে, এদেশে নারী ক্ষমতায়ন একটু একটু করে এগোলেও সেই নারী ক্ষমতাসীনরাই দেশ চালাতে চাইছেন কোরান-হাদিসের আলোকে, কখনো কখনো মদিনা সনদের আদলে। কিন্তু তারা ভুলে যান যে, ঐ আইন অনুযায়ী ‘নারী নেতৃত্ব’-ই হারাম। তারা পৃষ্ঠপোষকতা করে চলেছেন হাটহাজারীর মত জঙ্গি প্রস্তুতের কারখানার। আর যেহেতু তারাই এসব উগ্র মৌলবাদকে প্রশ্রয় দিচ্ছেন তাই বলা যায় যে, জঙ্গিবাদের মদদও তারাই প্রত্যক্ষ অথবা পরোক্ষ ভাবে দিয়ে চলেছেন। একদিন হয়ত এরাই ঘাড় ধাক্কা দিয়ে বেশরিয়তি কর্মকান্ডের দায়ে পাথর ছুঁড়ে মারবেন এই মদদ দাতাদের।
এ তো গেল মসনদধারীদের কথা। আমরা জনগণ কি করছি? দু’টো ছেলে হলে একটাকে ধরে মাদ্রাসায় ভর্তি করে দেন পরকালে শান্তির আশায়। অবশ্য তিনি যে টাকায় নিজ সন্তানের মাদ্রাসার বেতন দিচ্ছেন সেটা “হালাল” নাকি “হারাম” সে প্রশ্ন তুললে তিনি হয়ত প্রথমে থতমত: খেয়ে পরে শাক দিয়ে মাছ ঢাকতে চেষ্টা করবেন। তরুণ সমাজ কি করছে? তারা সারা সপ্তাহ ধরে স্মার্টফোনে পর্ণ ভর্তি করে, ইসলামে নিষিদ্ধ গান-বাজনা শুনে শুক্রবারে দুপুর ১২টার দিকে মসজিদে দিয়ে গাল-গপ্প করে দু’রাকাত নামাজ আদায় করে সেলফি সোশ্যাল মিডিয়ায় আপলোড করে নিজের দায়িত্বও রক্ষা করছেন আবার ধর্ম-কর্ম থেকে যে তারা দূরে নন, এটাও প্রমাণ করছেন। ফেসবুকে নাস্তিক-ইহুদি-হিন্দু-খ্রিস্টানদের গালাগালি করে আর একই ওয়াল থেকে আবার “সুবহানাল্লাহ” মুলক পোস্ট ছড়িয়ে পরকালে ৭২ হুরের দাবীকেও জোড়ালো করছেন। যখন তাদের এহেন দ্বিমুখিতা চোখে আঙুল দিয়ে দেখিয়ে দেয়া হয়, তখন তারা “চেষ্টা তো করি” মার্কা অযুহাতে নিজেদের পূণ্যবান ভেবে সুখ পান। বেশ কয়েকধাপ এগিয়ে আছেন এদেশী বিনোদনকর্মীরা, শুদ্ধ ভাষায় যাদের সেলিব্রেটি বলা হয়। তারা একইসাথে দেহ উজাড় করে দিচ্ছেন ক্যামেরার সামনে-পেছনে আর পরক্ষণেই সংবাদমাধ্যম আর সোশ্যাল মিডিয়ায় গাইছেন ইসলামের জয়গান। তারা হয়ত ভুলেই গেছেন যে- ইসলামের ধ্বজাধারীরা তাদের রুটি-রুজিকে কবেই বে-শরীয়তি আখ্যা দিয়ে বসে আছেন! পরকালে পুরুষরা হয়ত জান্নাতে ডজন ছয়েক হুরপরী পাবেন কিন্তু কোন আশায় এদেশী মেয়েরা রাস্তায় বোরকা-হিজাব পড়ে বের হয়ে চুপিচুপি প্রেমিকের হাত ধরে পার্কে বসে বাদাম চিবান কে জানে? হিজাব আর প্রেমের সম্পর্ক যে সাংঘর্ষিক, হিজাব আর নারী নেতৃ্ত্বকে যে এক কাতারে দাঁড় করানো যায় না এই কথা কে কাকে বোঝাবে? কার সাধ নেই আপন কল্লার? এদেশের আপামর জনসাধারন পরকালের আশায় এমনই মত্ত যে তারা বার বার ভুলে যান ইরান-ইরাক-কুয়েত-পাকিস্তান-আফগানিস্তানের কথা। উক্ত দেশগুলোতে প্রথমে চাঁদ-তারার পতাকা উড়েছিল একই “আল্লাহু আকবর” শব্দে আকাশ-বাতাস কাঁপিয়ে, কিন্তু পরে তারা নিজেদের ৭২/৭৩ টি ভাগে বিভক্ত করে মরছে আর মারছে নিজেদেরকেই। সু্ন্নীরা মারছে শিয়াদের, শিয়ারা মারছে সুন্নীদের, আবার দু’দল একত্র হয়ে মারছে ওহাবী-হানাফীদের। এই হত্যাযজ্ঞের যেন শেষ নেই। শেষ নেই তাদের মধ্যে বিভক্তিরও। এদেশেও কয়েক মাস আগে প্রকাশ্য দিবালোকে রাস্তায় মারামারি করেছে ওলামালীগের দু’গ্রুপ।
সর্বোপরি, আমরা আমন্ত্রণ করে আনছি এক অন্ধকারকে। যে অন্ধকার ১৪০০ বছর আগে আরবে শুরু হয়ে বিশ্বাসের ভাইরাস হয়ে ছড়িয়ে পড়েছে দেশে দেশে। আর যে অন্ধকারের অমানিশা মধ্যযুগীয় বর্বরতায় ফিরিয়ে নিয়ে যাচ্ছে আমাদের, তাকে প্রতিহত করার সময় বোধহয় শেষ হয়ে গেছে। এখন সেই দিনের অপেক্ষা, যেদিন এদেশের নামটার শেষে ‘স্তান’ যুক্ত হবে পতাকার লাল বুকটা ছিন্ন করে বসবে চাঁদ-তারা অথবা তরবারি। জয় বাংলার সংগ্রাম হবে বে-শরিয়তি, মুক্তিযোদ্ধারা সব ইতিহাস হয়ে যাবেন ধর্মবিরোধী হয়ে আর প্রগতিশীল চিন্তা দোররার আঘাতে, পাথরের চাপায় গুমড়ে কাঁদবে সাড়ে তিন হাত মাটির নিচে।

