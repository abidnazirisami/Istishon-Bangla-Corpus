রানা প্লাজা ধসের দুই বছর _ সর্বশেষ পরিস্থিতি ।। বিশেষ বুলেটিন 


রানা প্লাজা ধসের দুই বছর পার হয়ে গেল। অথচ এখনও চোখে জল নিয়ে এর ওর দুয়ারে ছুটে বেড়াচ্ছেন নিখোঁজ শ্রমিকের স্বজন। আহত শ্রমিক ভুগছেন চিকিৎসার অভাবে। প্রায় দেড় হাজার (সরকারি ১১৩৫) শ্রমিকের জীবন গেল, কিন্তু দায়ী ব্যক্তিদের শাস্তির কোনো অগ্রগতি নেই। গার্মেন্টে এমন ঘটনা প্রায়শই ঘটছে এবং যেহেতু শ্রমিক মরলে দায়ীদের কোনো বিচার হয় না, তাই মালিকদের কোনো বিকার নেই। এখনও অধিকাংশ কারখানায় শ্রমিকের নিরাপত্তার ব্যবস্থা নেই, আছে নির্যাতন। ঝুঁকিপূর্ণ কারখানায় আগামীতে এমন ঘটনা ঠেকাতে প্রয়োজনীয় পদক্ষেপের কিছুই নেয়া হয়নি। এসব কারখানা যে-কোনোদিন কেটিএস, স্পেকট্রাম, তাজরীন, রানা প্লাজার সারিতে যোগ হতে পারে। 
রানা প্লাজার নিহত, নিখোঁজ ও আহত শ্রমিকদের পূর্ণাঙ্গ তালিকা প্রকাশিত হয়নি আজ অবধি। আহত শ্রমিক ও নিহত/নিখোঁজ শ্রমিকের স্বজনদের প্রাপ্য ন্যায্য ক্ষতিপূরণের টাকা নিয়ে এখনও চলছে টালবাহানা। প্রধানমন্ত্রীর তহবিলে আজো অলস পড়ে আছে শ্রমিকের পাওনা টাকা! শুধু তাই নয়, রানা প্লাজা ধসের পর যে শ্রমিকরা আন্দোলনে এগিয়ে এসেছিলেন, তাদের ওপর চলেছে নির্যাতন। শ্রমিকদের পক্ষে নেয়া নানা উদ্যোগে এসেছে মালিকদের বাধা ও প্রশাসনের অসহযোগীতা। পরিস্থিতি এমন প্রতিকূল হলেও শাসকশ্রেণীর নিয়ন্ত্রিত ব্যবস্থা সারাক্ষণ চালাচ্ছে মিথ্যাচার। বাস্তব অবস্থাকে গোপন করে সরকার সাফল্য প্রচার করছে, বিভ্রান্ত করছে জনগণকে। 
এজন্য আমরা উপলব্ধি করেছি রানা প্লাজার সর্বশেষ বাস্তব পরিস্থিতি তুলে ধরে একটি বুলেটিন প্রকাশ করার গুরুত্ব বিশাল। সেই কাজটা আমরা আমাদের সাধ্যমতো করার চেষ্টা করেছি। অনিচ্ছাকৃত ভুল-ত্রুটির জন্য ক্ষমাপ্রার্থী। এই কাজের মধ্য দিয়ে রাষ্ট্রীয় মিথ্যাচারের স্বরূপ উদঘাটিত হলে এবং গণপক্ষের লোকেরা তাদের করণীয় ঠিক করতে পারলে আমাদের উদ্যোগ সফল হবে বলে মনে করি। 

বিচার কার্যক্রম
রানা প্লাজা ধসের ঘটনায় প্রধানত এখন দুটি মামলা চলছে। আরেকটি মামলা শ্রমিকপক্ষ থেকে করা হলেও তা হীমঘরে চলে গেছে। নানা উপায়ে চলছে কালক্ষেপণ। আসামীরা গ্রেপ্তার হন না, কিন্তু যারা গ্রেপ্তার ছিলেন তারা জামিন পান।
মামলা 
১) রাজউক কর্মকর্তা হেলাল উদ্দিন বাদী হয়ে ১৯৫২ সালের ইমারত নির্মাণ আইনের ১২ ধারায় সাভার মডেল থানায় প্রথম মামলাটি করেন ২৫ এপ্রিল। এ মামলায় ভবন নির্মাণের সঙ্গে সংশ্লিষ্ট সবাইকে বাদ দিয়ে শুধু সোহেল রানাকে আসামি করা হয়। পরবর্তীতে এই মামলাটি তদন্তের উদ্যোগ নেয় সিআইডি, এবং তারও পরে দুদক। ১২ জুন, ২০১৪ নকশাবহির্ভূতভাবে রানা প্লাজা নির্মাণের অভিযোগে সোহেল রানাকে বাদ দিয়ে ১৯৪৭ সালের আইনের ৫(২) ধারায় ও দণ্ডবিধির ১০৯ ধারায় ১৭ জনের বিরুদ্ধে মামলা করার অনুমোদন দেয় দুদক। পরবর্তীতে গণরোষের ভয়ে রানাকেও এই মামলায় আসামী করা হয়। দুদকের মামলাটি স্বাভাবিকভাবেই প্রথম মামলাটির স্থলাভিষিক্ত হয়েছে।
২) সাভার মডেল থানার এসআই ওয়ালী আশরাফ বাদী হয়ে ২৫ এপ্রিল রানা প্লাজা ধসকে ‘দুর্ঘটনা’ হিসেবে চিহ্নিত করে দণ্ডবিধির ৩৩৭/৩৩৮/৩০৪ (ক)/৪২৭/৩৪ (৯) ধারায় একটি মামলা করেন। ওই মামলায় সোহেল রানাসহ ২১ জনকে আসামী করা হয়। 
৩) ৫ মে, ২০১৩ রানা প্লাজা ধসে নিহত পোশাকশ্রমিক জাহাঙ্গীর আলমের স্ত্রী শিউলী আক্তার ঢাকা মহানগর মুখ্য বিচারিক হাকিমের আদালতে রানা প্লাজা ধসকে হত্যাকাণ্ড হিসেবে চিহ্নিত করে ৩০২/৩৪/৫০৬ ধারায় আরেকটি মামলা করেন।
বর্তমান অবস্থা 
ক) তিন মামলার মধ্যে সরকার প্রথম দুটি ঢিমেতালে চালাচ্ছে। কিন্তু তৃতীয় মামলাটি নিয়ে কারো আগ্রহ নেই। ওটা যেন ছাগলের খোয়াড়ে দেয়া হয়েছিল, ছাগল চিবিয়ে খেয়ে ফেলেছে বিধায় হারিয়ে গেছে! অথচ বিচার বিভাগের স্বাধীনতার পরিহাস হচ্ছে, এই মামলাটি দায়ের করা হয়েছিল বিচারিক আদালতে! এটা স্পষ্ট যে, রানা প্লাজাকে হত্যাকান্ড উল্লেখ করে মামলা দায়ের করায় রাষ্ট্র এটি এড়িয়ে যেতে আগ্রহী! 
খ) মামলার গুরুত্বপূর্ণ প্রভাবশালী আসামীরা অধিকাংশই গ্রেপ্তার হননি। যারা হয়েছেন তারা বেরিয়ে গেছেন জামিনে। এখন পর্যন্ত ৮ জন আসামী জামিনে বেরিয়েছেন। এমনকি রানাও জামিন পেয়েছিলেন, কিন্তু উচ্চ আদালতের আপত্তিতে তিনি মুক্তি পাননি। জামিনে বেরিয়ে পলাতক হয়েছেন সব প্রভাবশালীরাই। রানা প্লাজার জমি ও ভবনের মালিক সোহেল রানার বাবা আবদুল খালেক, সাভার পৌরসভার সাবেক মেয়র ও সাভার পৌর বিএনপির সভাপতি রেফাতউল্লাহ, রানা প্লাজা ধসের পর যুবলীগের নেতা সোহেল রানাকে যশোরে আত্মগোপনে থাকতে সহায়তাকারী অনিল দাস, শাহ আলম ও আবুল হাসান, সাভার পৌরসভার নির্বাহী প্রকৌশলী এমতেমাম হোসেন এবং রানা প্লাজার নকশা অনুমোদনের জন্য সুপারিশকারী সাভার পৌরসভার ৭ নম্বর ওয়ার্ডের কমিশনার ও পৌরসভা যুবদলের সভাপতি মোহাম্মদ আলী খান এবং সাভার পৌরসভার উপসহকারী প্রকৌশলী রাকিবুল হাসানের মতো সবচেয়ে বড় কালপ্রিট এবং প্রভাবশালী আসামীদের জামিন দিয়েছে আদালত!
গ) কারো কারো তো জামিনেরই দরকার পড়েনি। কারণ পুলিশ নাকি তাদের ঠিকানা জানে না। রানা প্লাজায় অবস্থিত ফ্যান্টম টেকের অন্যতম মালিক ও ব্যবস্থাপনা পরিচালক ডেভিড মেয়ের রেকো ঘটনার পর পরই সরকারের মদদে নিজ দেশ স্পেনে পালিয়ে যান। এই বিদেশী প্রভুকে সম্মান দেখিয়ে মামলা থেকে বাদ দিয়েছে দুদক! সিআইডির সহকারী পুলিশ সুপার তদন্ত কর্মকর্তা বিজয় কৃষ্ণ কর, যিনি কিনা এই দুটি মামলারই দায়িত্বে, তিনি নাকি এই দুই বছরেও রেকোর পূর্ণাঙ্গ ঠিকানা বের করতে পারেননি। রেকোর সঙ্গে যারা ব্যবসা করেছেন, যারা তাকে কারখানার মালিকানায় অংশীদার করেছেন, তারাও তার ঠিকানা জানে না? কী সুন্দর সরকারি কথা, বাহ!
ঘ) পুলিশের দায়ের করা হত্যা বিষয়ক মামলাটিতে সে সময় দণ্ডবিধির ৩৩৭/৩৩৮/৩০৪ক ও ৩৪ ধারা সংযোজন করা হয়। ধারাগুলোর মধ্যে অবহেলার ফলে সংঘটিত মৃত্যু সংক্রান্ত ৩০৪ক হলো সর্বোচ্চ ধারা। এ ধারায় সর্বোচ্চ সাজা পাঁচ বছর। এক পর্যায়ে সরকার নিজেও এর দুর্বলতা টের পায় এবং ১৩ আগস্ট মামলার তদন্ত কর্মকর্তা বিজয় কৃষ্ণ কর মামলাটিতে ৩২৩/৩২৫/৩২৬/৩০৭ ও ৩০৪ ধারা সংযোজন করেন। আইনি এসব সংখ্যার অর্থ দাঁড়ায়, রানার বিরুদ্ধে আনা হয়েছে খুন নয় কিন্তু নরহত্যা এমন অপরাধের অভিযোগ। যার সর্বোচ্চ সাজা যাবজ্জীবনের বেশি দেয়া যায় না। আর ইমারত আইনের মামলাটির সর্বোচ্চ সাজা সাত বছর কারাদন্ড! দেড় হাজার শ্রমিককে মৃত্যুর মুখে ঠেলে দেয়ার রাষ্ট্রীয় শাস্তির প্রাথমিক আয়োজন ছিল পাঁচ বছর জেল! শ্রমিক হত্যার বিচার নিয়ে এ কেমন প্রহসন!
ঙ) রানা প্লাজা ধসে নিহত পোশাকশ্রমিক জাহাঙ্গীর আলমের স্ত্রী শিউলী এবং আমাদের দাবী ছিল, মামলায় ৩০২ ধারা যুক্ত করা। স্থানীয় যুবদল ও যুবলীগের নেতারা জোট বেঁধে এই ভবনের অনুমোদন করিয়েছিল। ছয় তলার অনুমোদন নিয়ে করা হয় নয় তলা। নিম্নমানের উপকরণ দিয়ে তৈরী করা হয় ভবনটি। এরপর ফাটল ধরলেও কিছু হয়নি বলে রায় দেয় সরকারের প্রকৌশলীরা। শ্রমিকদের পিটিয়ে কারখানায় ঢুকানোর আয়োজন করে ভবন মালিক রানা ও এতে থাকা পাঁচ কারখানার মালিক ও ব্যবস্থাপকেরা। শ্রমিকদের ভাঙা ভবনে কাজ করতে বাধ্য করে তারা। এগুলো তো জাতি সবাই জানে। পুলিশ জানে না কেন? কেন তদন্ত কর্মকর্তা দুই বছর পার করে দিলেন কিন্তু আসামীদের বিরুদ্ধে অভিযোগ দাঁড় করাতে পারলেন না। বারবার তিনি সময় চান, আর আদালতের কী দয়া! দফায় দফায় পুলিশকে কালক্ষেপণ করার সুযোগ করে দিতে তার কোনো ক্লান্তি নেই! এটা প্রমাণ করে, সরকার রানা প্লাজা ধসের সঠিক বিচারে আগ্রহী নয়! সরকারকে বাধ্য করা না গেলে এই হত্যার বিচার পাওয়া যাবে না।
ক্ষতিপূরণ
ক্ষতিপূরণের সঙ্গে যুক্ত শ্রমিকের তালিকা প্রণয়নের বিষয়টি। আজ অবধি তা ঝুলে আছে। ক্ষতিপূরণ নিহত শ্রমিকদের স্বজনেরা কিছুই পায়নি। যা পেয়েছে তা হচ্ছে আর্থিক অনুদান ও সহায়তা, সোজা কথায় দান-খয়রাত। ক্ষতিপূরণের ন্যায্য হিস্যা এখনও ঠিক করতে পারেনি রাষ্ট্র। আদালতের পরামর্শকরা এখনও কড়ে আঙ্গুলের কর ধরে সম্ভবত গোণা-গুণতি সারছেন। নইলে ক্ষতিপূরণের হার কত হবে তা ঠিক করতে কেন দুই বছর লাগবে? নিহত/নিখোঁজ শ্রমিকের পরিবারগুলো এখনও ঘুরছে সরকারী কর্মকর্তাদের দ্বারে দ্বারে! রানা প্লাজা নিয়ে এ পর্যন্ত গঠিত হয়েছে বিভিন্ন নামের তহবিল ও প্রকল্প। যা থেকে সুবিধা নিয়েছেন এনজিও কর্তা থেকে শুরু করে স্বয়ং রাষ্ট্রপধান। আহত শ্রমিকরা কেউ কেউ স্বেচ্ছায় মৃতদের খাতায় নাম তুলেছেন, আত্মহত্যা করেছেন। কিন্তু মালিকপক্ষের মন গলেনি। প্রধানমন্ত্রীর তহবিলে এখনও অলস পড়ে আছে শ্রমিকের টাকা।
তহবিল ও ক্ষতিপূরণ
১) রানা প্লাজা ধসের ঘটনায় দেশ জুড়ে উত্তেজনা তৈরী হলে ক্ষতিগ্রস্তদের সব ধরনের সহযোগীতার প্রতিশ্রুতি দেয় সরকার। শুরু হয় তহবিল গঠনের উদ্যোগ। সর্বপ্রথম ব্যাংক ও আর্থিক প্রতিষ্ঠানগুলো রানা প্লাজার শ্রমিকদের সাহায্যার্থে প্রধানমন্ত্রীর ত্রাণ তহবিলে ১০০ কোটি টাকা জমা দেয়। এই খাতে ওই তহবিলে অন্যান্য প্রতিষ্ঠানের সাহায্য মিলে মোট জমা পড়ে ১২৭ কোটি ৬০ লাখ টাকা। এর মধ্যে ব্যয় হয়েছে ২০ কোটি ৬৮ লাখ ৭০ হাজার টাকা। বাকি ১০৭ কোটি টাকাই এখনও অব্যবহৃত। গার্মেন্ট মালিকদের সংগঠন বিজিএমইএ যে তহবিল গঠন করে, তাতে গার্মেন্ট মালিকরা মাত্র ২২ কোটি টাকা জমা দেয়। সেই টাকা থেকে পলাতক এক গার্মেন্ট মালিকের অন্য কারখানার শ্রমিকদের বেতনও দেয়া হয়। যদিও তহবিলটি তৈরী হয়েছিল কেবলই রানা প্লাজার শ্রমিকদের জন্য। গার্মেন্ট মালিকদের ওই তহবিল থেকে প্রথম দফায় ১৪ কোটি টাকা ব্যয়ের হিসাব দেখানো হলেও পরবর্তীতে ওই তহবিলের আর কোনো খবর পাওয়া যায়নি।
২) তহবিল নানাভাবে, ব্যক্তি ও সামষ্টিক উদ্যোগে এসেছে দেশের বিভিন্ন প্রান্ত থেকে। উল্লেখযোগ্য হারে এসেছে দেশের বাইরে থেকেও। কিন্তু এসব তহবিলের হিসাব কারো কাছে নেই। গণমাধ্যমে খবর এসেছে, কোনো কোনো ব্যক্তি রানা প্লাজার শ্রমিকদের জন্য টাকা তুলে আত্মসাৎ করেছেন। প্যারিস প্রবাসী নূরুল ওয়াহিদ নামে এক প্রতারকের নাম এসেছে। সে এখনও গ্রেপ্তার হয়নি বা এরকম আরও যারা করেছেন তাদের কারো বিরুদ্ধে রাষ্ট্রকে কোনো ভূমিকা নিতে দেখা যায়নি। এই বিচারহীনতার ফলে এরূপ অপরাধ করার সাহস নিশ্চয়ই আরও অনেকের বেড়েছে।
৩) ক্ষতিগ্রস্তদের সাহায্য দিতে এগিয়ে এসেছিল বিভিন্ন এনজিও। দেশি-বিদেশি সাহায্যের টাকা দিয়ে তারা তৈরী করেছে নান ধরণের প্রকল্প। সেসব প্রকল্পে নিয়োগপ্রাপ্ত কর্মকর্তারা বেতন গুণেছেন শ্রমিকের জন্য পাঠানো ওই তহবিলের টাকা থেকেই। কোনো কোনো প্রতিষ্ঠান দীর্ঘমেয়াদি পরিকল্পনা নিয়েছে। যার ফলে শ্রমিকের জন্য আসা টাকা ব্যাংকে পড়ে আছে দিনের পর দিন। আর ওই প্রতিষ্ঠানের অ্যাকাউন্টে জমা পড়ছে তহবিলের টাকা থেকে আসা সুদ। রানা প্লাজা ধসের দেড় বছর পর যখন খোঁজ নেয়া হয়েছিল সেন্টার ফর দ্য রিহ্যাবিলিটেশন অফ দ্য প্যারালাইজড তথা সিআরপির ৪ কোটি টাকার তহবিল থেকে তখন পর্যন্ত খরচ হয়েছিল মাত্র এক কোটি টাকা! স্নেহা ফাউন্ডেশন নামের একটি প্রতিষ্ঠানের খোঁজ মিলেছে, যারা কানাডা থেকে টাকা এনে শ্রমিকদের সাহায্যের নামে নিজেদের মালিকানায় গার্মেন্ট তৈরীর পাঁয়তারা পর্যন্ত করেছিল। পরে এ নিয়ে খবর প্রকাশ হলে স্নেহা ফাউন্ডেশন গত বছরের শেষ দিকে তাদের সকল কার্যক্রম বন্ধ করে দেয় এবং এর পরিচালক হেমা হেলাল কানাডা চলে যায়। কিন্তু এই মাসের শুরুর দিকে সে আবার দেশে ফিরে এসেছে এবং তড়িঘড়ি করে একটি স্কুল ও কারখানা চালু করেছে ২৪ এপ্রিল উপলক্ষে। বিদেশে নানা ধরনের বড় ব্যবসা আর পুরো পরিবার প্রবাসী, এরা কেন এখন ঠিক এপ্রিলেই দেশে ফেরে?
৪) রানা প্লাজা ধসে সবচেয়ে বেশি সাহায্য এসেছিল এনাম মেডিকেল কলেজে। ঔষধের পাহাড় জমেছিল সেখানে। অর্থও এসেছিল বিভিন্ন জায়গা থেকে। কিন্তু এনাম মেডিকেল কর্তৃপক্ষ ওই তহবিলের কোনো হিসাব প্রকাশ করেনি। একজন কর্মকর্তা ১ কোটি ৮৯ লাখ ৭৬০ টাকা প্রাপ্তির একটি হিসাব দিয়েছিলেন। অথচ সাভারের শ্রমিকদের অভিযোগ, সাহায্যের জন্য আসা ঔষধ ফার্মেসিতে বিক্রি করে দেয় তারা। সেই টাকা দিয়েই এনাম মেডিকেলের মালিক এনাম সাহেব কিনেছেন মনোনয়ন। রানা প্লাজা ধসে ঝুলে গেছে হাজার হাজার শ্রমিক ও তার স্বজনদের ভাগ্য! আর তার বিপরীতে খুলে গেছে এনাম সাহেবের কপাল! শ্রমিকের জন্য এই রাষ্ট্র সব সময়ই এমন- তার রক্ত ঝরলেই লাভ দ্বিগুণ হয় মালিকদের!
৫) রানা প্লাজার শ্রমিকদের ন্যায্য ক্ষতিপূরণ দিতে হবে, এই দাবী যত শক্তিশালী হয়েছে, রানা প্লাজা থেকে পোশাক কিনতো এমন বিদেশী ক্রেতা প্রতিষ্ঠানগুলোর ওপর চাপ ততো বেড়েছে। ক্রেতা প্রতিষ্ঠানগুলো কম দামে অর্ডার দেয়, স্বল্প মজুরির শ্রমিক চায় বলেই দেশের কারখানাগুলোর এমন নাজুক পরিবেশ। গত ১৩ মার্চ ঢাকায় এক অনুষ্ঠানে বাংলাদেশের তৈরি পোশাকের ওপর নির্ভরতার কথা জানিয়ে এই বাজার থেকে সরে যাওয়া ‘খুব সহজ নয়’ বলে মন্তব্য করেছেন ইউরোপীয় ইউনিয়নের এক বাণিজ্য প্রতিনিধি। এখানে কোন মধু তাদের আটকে রেখেছে, তা আমাদের সবার জানা- স্বল্প মজুরি! এখানে মালিকরা বেশি মুনাফার জন্য শ্রমিককে ন্যায্য মজুরি ও নিরাপত্তা থেকে বঞ্চিত করে। বিদেশি মালিক তাতে অংশ নেয়। আর এভাবেই দেশি ও বিদেশি মালিকের অধিক মুনাফার লোভ শ্রমিকদের ঠেলে দেয় বিপর্যয়ের দিকে। যা নির্দেশ করে কারখানাগুলোতে ঘটা বিপর্যয়ের দায় দেশি মালিকদের পাশাপাশি বিদেশি ক্রেতাদেরও। এই বিদেশি ক্রেতারা সবাই উন্নত সভ্যতার চর্চা করেন। অথচ আমরা দেখেছি, সভ্যতার সেই ধারক বাহকরা আমাদের রক্ত শুষে মুনাফা করেছে ঠিকই, কিন্তু শ্রমিক যখন তাদের সৃষ্ট খাদে পড়েছে তখন তারা ঠিক আমাদের দেশের মালিকদের মতোই তাদের অসভ্য চেহারাটা বের করে দেখিয়ে দিয়েছে।
যখন কোনোভাবেই বিদেশি মালিকরা ক্ষতিপূরণের অর্থপ্রদানে এগিয়ে এলো না, তখন দায়িত্ব নিল তাদের মোড়ল জাতিসংঘ। তারা ৩২০ কোটি টাকা বা চার কোটি ডলারের একটি তহবিল গঠনের উদ্যোগ নেয়। এ থেকে নিহত, আহত ও নিখোঁজসহ সব শ্রমিক/শ্রমিকের পরিবারকেই টাকা দেয়ার কথা ছিল। কিন্তু টাকা দিচ্ছে না ক্রেতারা। তাই বাজেট কাটছাঁট করছে উদ্যোক্তারা। রানা প্লাজার পাঁচটি গার্মেন্টস থেকে পোশাক কিনতো অন্তত ২৮টি ক্রেতা প্রতিষ্ঠান। এসব ব্র্যান্ডকে লক্ষ্য করেই মূলত আইএলওর ক্ষতিপূরণ তহবিল গঠন করা হয়েছিল। কিন্তু দেড় বছরে অর্থ দিয়েছে ১৩টি ব্র্যান্ড। বাকি ১৫টি ব্র্যান্ড কোনো টাকা দেয়নি।
বর্তমান অবস্থা
ক) রানা প্লাজা ধসের সময় সেখানে কত শ্রমিক ছিল তার সুষ্ঠু হিসাব এখনও মিলেনি। আর শ্রমিক ব্যতিরেকে ভবনের নিচ তলায় থাকা দোকান মালিক, কর্মচারীসহ ওই ভবনে আসা বাইরের লোক ও পথচারীদের সংখ্যাও বা কত তার খোঁজ কেউ নিয়েছে কিনা তারও কোনো খবর বের হয়নি। কিন্তু ক্ষতিপূরণ এই মানুষগুলোরও প্রাপ্য। কতজন লোক ছিলেন, কতজন মারা গেছেন, কতজন নিখোঁজ হয়েছেন, কতজন আহত হয়েছেন, কতজন মানসিক বিকারে আক্রান্ত হয়েছেন, এই তালিকা চূড়ান্ত না হওয়া পর্যন্ত ক্ষতিপূরণ প্রদানের কাজ সুষ্ঠুভাবে এগুতে পারে না।
এখন পর্যন্ত বিজিএমইএ ও অ্যাকশন এইড তাদের প্রতিবেদনে বলেছে, দুর্ঘটনার সময় ভবনে ছিল তিন হাজার ৫৭২ জন। সিপিডি বলছে তিন হাজার ৬৭০ জন, বাংলাদেশ ইনস্টিটউট অব লেবার স্টাডিজ (বিলস) এর হিসাবে তিন হাজার ৯৪৮ জন এবং সরকারের বানানো রানা প্লাজা কো অর্ডিনেশন সেল বলছে তিন হাজার ৮৪৮ জন। শ্রমিকের হিসাবে যখন এত গোলমাল, ক্ষতিপূরণের হিসাবেও স্বাভাবিকভাবেই গোলমাল লাগার কথা।
খ) শ্রমিকের প্রাপ্য ন্যায্য ক্ষতিপূরণ নিয়ে চলেছে নানা টালবাহানা। ক্ষতিপূরণের প্রশ্নটা আসে এজন্য নয় যে, এটা দিলেই ক্ষতিগ্রস্তদের সমস্যা মিটে যাবে। বরং ক্ষতিপূরণের মূল প্রশ্নটা হচ্ছে, যাদের কাঁধে দায়-দায়িত্ব বর্তায়, তাদের সতর্ক করা। ক্ষতিপূরণকে এক্ষেত্রে এক কথায় জরিমানার সঙ্গে তুলনা করা যায়। রানা প্লাজার ক্ষতিপূরণের প্রশ্নটিতে আমরা এত গুরুত্ব দেয়ার মূল উদ্দেশ্য হচ্ছে, এমন ঘটনা যেন আর কখনও না ঘটে। সব পক্ষ যেন সচেতন থাকে এরপর থেকে।
রানা প্লাজা ধসের পর বিভিন্ন পক্ষের দেয়া সহায়তাকে গার্মেন্ট মালিকরা ক্ষতিপূরণ বলে চালিয়ে আসছে প্রথম থেকেই। অথচ নিয়মানুযায়ী ক্ষতিপূরণ আসবে দায়ী ব্যক্তিদের কাছ থেকে। আর বাইরের লোক থেকে আসা অর্থ হচ্ছে অনুদান। দেশি মালিকরা তাহলে কত টাকা ক্ষতিপূরণ দিল? একেবারে কিছুই না। উল্টো ক্ষতিপূরণ যাতে কম দেয়া হয় এটা তারা সরকারকে বোঝাতে সমর্থ হয়েছেন। সভ্যতা অনেক দূর এগুলেও বাড়ির কাজের লোককে মানুষ ভাবাটা এখনও অনেকে আয়ত্ত করতে পারেননি। তারা ভাবেন, কাজের লোকের আর চাহিদা কত? ও এত টাকা দিয়ে কী করবে? কারণ শ্রমিকদের তারা কর্মকর্তা ভাবতে পারেন না, সহকর্মী ভাবতে পারেন না। তাই নিজেদের জন্য যেগুলোকে তারা মৌলিক অধিকার ভাবেন, শ্রমিকদের জন্য সেগুলোকে প্রয়োজনীয় মনে করেন না।
এ কারণেই মালিকরা জনগণের দেয়া সাহায্যও শ্রমিকদের দিতে বিরোধিতা করেন। অনেক মালিক মনে করেন, এভাবে বেশি বেশি টাকা দিলে শ্রমিকদের অভ্যাস খারাপ হয়ে যাবে। ৩০ লাখ টাকা শ্রমিকের প্রাপ্য হতে পারে, এটা মানতেই পারছেন না মালিকরা। মজুরি বৃদ্ধির আন্দোলনের সময় যেমন তারা বলেছিলেন যে, ৮ হাজার টাকা শ্রমিকের বেতন হতে পারে না, এই টাকায় অফিসার পাওয়া যায়। সেই প্রতিক্রিয়াশীল দৃষ্টিভঙ্গি এখানেও ক্রিয়াশীল। ফলে রাষ্ট্র উদ্যোগী হয়েছে শ্রমিকের প্রাপ্য কেড়ে নিতে। প্রধানমন্ত্রীর তহবিলসহ অন্য তহবিলগুলোর টাকা শ্রমিকরা বুঝে পেল কিনা, এক্ষেত্রে রাষ্ট্রের নিরুদ্বেগই আমাদের এমনটা ভাবতে বাধ্য করেছে।
গ) অনেকেই বলেন শ্রমিকরা তো কম পায়নি! এটা সত্য কথা, আমরাও স্বীকার করি। অনেক শ্রমিকের স্বজনের সাক্ষাৎকার নিতে গিয়ে আমরা জেনেছি, তারা কেউ কেউ ৫০ লাখ টাকা পর্যন্ত পেয়েছেন। এটা সবার কপালে যে জোটেনি, তা তো পত্র-পত্রিকায় প্রতিদিনই আসছে। আমরা অনেক শ্রমিককে পেয়েছি, যারা হাসপাতাল ছাড়ার সময় ১০ হাজার টাকার বাইরে এক টাকাও পাননি। সবার জানা আছে যে, রানা প্লাজা ধসের পর সরকার তাৎক্ষণিকভাবে নিহতদের লাশ দাফনের জন্য প্রত্যেককে ২০ হাজার টাকা করে ৮৪৪ জনকে এক কোটি ৬৮ লাখ ৮০ হাজার টাকা দিয়েছিল। এছাড়া আহতদের চিকিৎসার জন্যও তখন পাঁচ হাজার টাকা করে দেওয়া হয়েছিল। আহতরা যারা চলনক্ষম ছিলেন, তারা কেউ সাহায্যের জন্য তখন অপেক্ষা করেননি। মৃত্যুকূপ থেকে বেঁচে বেরিয়েছেন, এই আনন্দে সোজা বাড়ি চলে যান। এই আহতরা অনেকেই আর কোনো টাকা পয়সাই পাননি। যারা চিকিৎসা নিতে হাসপাতালে ভর্তি হয়েছেন এবং বেঁচে ছিলেন, তাদের পরবর্তীতে হাসপাতাল ছাড়ার সময় ১০ থেকে ৫০ হাজার টাকা পর্যন্ত একেকজনকে একেক অঙ্কের অর্থ দেয়া হয়। কিন্তু রানা প্লাজার মতো বিরাট শিল্প বিপর্যয়ে যার পেট-পিঠে রড ঢুকে গেছে, তার জন্য কি ৫০ হাজার কোনো টাকা? গার্মেন্ট শ্রমিক কারা? তাদের কি পারিবারিক সঞ্চয় থাকে? তাহলে তারা কিভাবে চিকিৎসা করিয়েছেন, কোথা থেকে ঔষধ পেয়েছেন? এসব প্রশ্নের উত্তর দিতে রাষ্ট্র আগ্রহী নয়!
ঘ) মেয়েটির নাম ছিল সালমা। রানা প্লাজার আহত শ্রমিক। বয়স বড়জোর ২২। মাথায়, পিঠে, পায়ে মারাত্মক আঘাত পেয়েছিলেন। উদ্ধারের পর থেকে থাকতেন তুরাগের বামনারটেকে। বেঁচে যাওয়ার আনন্দে তিনি চলে গিয়েছিলেন তুরাগে স্বামীর কাছে। এর মধ্যে পার হয় নয়টি মাস। ভ্যানচালক স্বামীর পক্ষে সাহায্যের টাকার জন্য ছোটা সম্ভব নয়। সারা দিন কাজ করে এসে রাতে অসুস্থ বউয়ের কান্নার তোড়ে ঘুমুতে পারতেন না তিনি। একটি পুত্রসন্তান ছিল তাদের। হারিয়ে গিয়েছিল সে আগেই। এমন একটি পরিবারে যে ঔষধের টাকার সঙ্কুলান হবে না সেটাই স্বাভাবিক। এই রাষ্ট্রের কোনো হাসপাতাল তার চিকিৎসার দায়িত্বও নেয়নি। মাথার যন্ত্রণায় সে প্রতিদিন দেয়ালে মাথা ঠুকত। পিঠে পায়ে যন্ত্রণা হলে হাউমাউ করে কাঁদতো। ২৪ জানুয়ারি, রানা প্লাজা ধসের নয় মাস পূরণের দিন সকালে, তাকে এতসব যন্ত্রণা থেকে বাঁচার জন্য আত্মহত্যা করতে হলো।
আমাদের সরকার মহোদয়ের দ্বিতীয় প্রধান কর্তা সৈয়দ আশরাফ সাহেব অনেক ব্যস্ত মানুষ। রানা প্লাজা ধসের পর সালমা বেঁচে থাকার নয় মাসে তিনি কোনোদিন রানা প্লাজার কোনো শ্রমিকের প্রসঙ্গে কথা বলেননি। কিন্তু সালমার আত্মহত্যার পর এর সঠিক কারণ খুঁজে বের করার জন্য ঠিকই প্রশাসন ও গণমাধ্যমকে চিঠি দিয়েছেন এই মহামানব। তার দাবি, অর্থাভাবে সালমার আত্মহত্যা একটা ভুল খবর! আমরা ছোট সরকারের এই তৎপরতা দেখে অবাক হয়েছি। আন্দোলনকারীরা সালমার মৃত্যুর ওজনটা টের না পেলেও ছোট সরকার মশাই ঠিকই তা বুঝেছেন এবং নিজেদের কাঁধ থেকে দায়ের বোঝা নামাতে দ্রুত তৎপরতা দেখিয়েছেন। কিন্তু তিনি যে তদন্তের নির্দেশ দিয়েছিলেন, কোথায় সেই তদন্ত প্রতিবেদন? ওই ঘরে ভাত ছিল না, রোগী ছিল একজন, যাকে জোর করে কারখানায় ঢুকিয়ে মৃত্যুর মুখে ঠেলে দেয়া হয়েছিল। যার চিকিৎসার কোনো ব্যবস্থা হয়নি। সে ন্যায্য ক্ষতিপূরণ কিংবা চিকিৎসার জন্য পর্যাপ্ত বরাদ্দের কিছুই পায়নি। এগুলো কি মিথ্যা প্রমাণ করতে পারবেন? তাহলে? সালমা কি আত্মহত্যা করেছে নাকি তাকে সেদিকে ঠেলে দেয়া হয়েছে? এই আত্মহত্যার দায় কার মাননীয়রা? সরকারের দ্বিতীয় প্রধান যদি চিঠি দিয়ে বলেন সালমার অভাব ছিল না, তাহলে যে এই মামলার আর তদন্তই হওয়া সম্ভব নয়, তা বলাই বাহুল্য! এভাবে মামলাটি কবরচাপা দেয়া হয়েছে। এমনকি সালমার নাম এখনও নিহত শ্রমিকের কোনো তালিকায় ওঠেনি!
ঙ) শ্রমিকের জীবনের দিকে তাকান। মজুরি বাড়ানোর দাবিতেই বেশি আন্দোলন করেন শ্রমিকরা। আন্দোলন চরমে উঠলে, দু’চারবার গুলি হলে পরে তাদের কিছু দাবি মানা হয়, সরকারের ঘোষণা আসে। পরে আবার যার অনেক কিছু বাস্তবায়ন হয় না। শ্রমিকরা কিছু পান, কিছু হারান। কিন্তু এরপর তাদের ওপর নেমে আসে বিভীষিকা। মালিকপক্ষের ভাড়াটিয়া গুণ্ডাদের হাতে শ্রমিকদের মার খাওয়ার খবর গণমাধ্যমে অনেক ছাপা হয়েছে। রানা প্লাজা ধসের পর যে শ্রমিকরা আন্দোলনে সামনের কাতারে ছিলেন, তাদেরকে চিহ্নিত করে আগস্ট থেকে নভেম্বর পর্যন্ত ধোলাই অপারেশন চালায় মালিকের ভাড়াটিয়া গুন্ডারা। বিভিন্ন জাতীয় দৈনিক এ খবর তখন ফলাও করে ছেপেছিল। এমনকি পরিস্থিতি এতটাই আওতার বাইরে চলে গিয়েছিল যে, সরকারের শ্রমিক লীগ পর্যন্ত এসব থামানোর অনুরোধ জানিয়ে বিজিএমইএকে চিঠি পাঠিয়েছিল।
পরিস্থিতি তাহলে কোথায় এসে দাঁড়িয়েছে? শ্রমিকের মিছিল মানেই পুলিশের তীব্র প্রতিরোধ, এই ছবি তো আমাদের সবার পরিচিত। সভ্য ও শিক্ষিত সমাজ কি কোনো হিসাব পাচ্ছেন এ থেকে? মজুরির জন্য লড়াই করেই শ্রমিক বেঁচে থাকে। কিন্তু মৃত্যুর পরও দাবি দাওয়ার সংগ্রামটা তার শেষ হয় না। ভবন ধসে কিংবা আগুনে পুড়ে মরার পর লাশ পেতে, ক্ষতিপূরণ পেতে, বিচার পেতেও আন্দোলন করতে হয় তার স্বজন ও সহকর্মীদের। যে কোনো কিছু পাওয়াই তাদের জন্য কঠিন। এমনকি আগুনে পুড়ে মারা যাওয়ার পর, সারা পৃথিবীর মানুষ জানার পরেও, অনেক আন্দোলন করেও হয়রানি ব্যতিরেকে এক পয়সাও পান না শ্রমিকরা। নানা পদের কমিশন কেটে রাখা হয় সেখান থেকে। শ্রমিকের জীবন বোঝার সামর্থ্য কি আছে সমাজের অন্যদের? রানা প্লাজায় মানবতার ঢল এবং তার ঢাক পেটানো আমরা অনেক দেখেছি। কিন্তু শ্রমিকের ন্যায্য আন্দোলন চলাকালে সমাজের বাদবাকি বর্গগুলোর নিষ্ক্রীয়তার ফলেই যে শ্রমিক হত্যার ক্ষেত্র প্রস্তুত হয়, তা কি তারা ভেবেছেন কখনো?
শেষ কথা
পরিস্থিতি পর্যবেক্ষণ করলে আরও অনেক কিছু পাওয়া যাবে। রানা প্লাজা ধসের পর তখনকার স্বরাষ্ট্রমন্ত্রী মখা আলমগীর বললেন, নাড়াচাড়া দিয়ে ভবন ফেলে দেয়া হয়েছে। তার এই মশকরার বিরুদ্ধে সরকারকে কোনো ভূমিকা নিতে দেখা যায়নি। স্বরাষ্ট্রমন্ত্রীর মতো দায়িত্বশীল পদ থেকে আসা এমন বক্তব্য বিচারের রাস্তা অনেকটাই আটকে দেয়, যা আর খোলেনি।
অনেকেই দাবি তুলেছিলেন যে, একটি লাশ রেখেও উদ্ধার কার্যক্রম বন্ধ করা যাবে না। এই দাবির প্রতি সরকার কোনো শ্রদ্ধা দেখায়নি। উদ্ধার কার্যক্রম শেষ হওয়ার পর এখনও কঙ্কাল, হাড়, খুলি মিলছে। এগুলোকে গরুর হাড্ডি বলে চালিয়ে দেয়ার চেষ্টা করা হয়েছে। এখন টিনের বেড়া দিয়ে এলাকাটা ঘিরে রাখা হয়েছে, যাতে কেউ সেখানে গিয়ে কোনো হাড় বা খুলি না উদ্ধার করে। যার স্বজনের ডিএনএ মিলেছে সে যদি ৩০ লাখ টাকা ক্ষতিপূরণ পায় আর যার স্বজনের লাশ চাপা পড়ে আছে সে যদি কবর বা ক্ষতিপূরণ কিছুই না পায়, এর দায়টা কি সরকারের নয়?
রানা প্লাজা ধসের পরই শ্রম আইন ২০০৬ সংশোধন করে প্রণয়ন করা হয়েছে শ্রম আইন ২০১৩। এই আইনে শ্রমিকের ট্রেড ইউনিয়নের অধিকার নিশ্চিত করা হয়নি। শ্রমিকের শ্রমঘণ্টা নির্দিষ্ট করা হয়নি। উপরন্তু শ্রমিককে বিনা কারণে বহিষ্কার এবং সেক্ষেত্রে শ্রমিক কোনো সুযোগসুবিধা যাতে না পান, সেই ব্যবস্থা করা হয়েছে। 
রানা প্লাজা ধসের এক বছর মালিকরা খুব আনন্দের সঙ্গেই উদযাপন করেছিলেন। কারণ তার এক দিন আগে, ২৩ এপ্রিল, ২০১৪ সরকার গার্মেন্ট মালিকদের দুই হাজার ৫০০ কোটি টাকার প্রণোদনার প্যাকেজ ঘোষণা করে। গার্মেন্ট মালিকদের উৎসে কর ০.৮ শতাংশ থেকে কমিয়ে ০.৩ শতাংশ করা হয়েছে। রাজস্ব বোর্ড জানিয়েছে, এতে করে আগামী এক অর্থবছরে অর্থাৎ জুলাই ২০১৪ থেকে জুন ২০১৫ পর্যন্ত সরকার দুই হাজার ৫০০ কোটি টাকার রাজস্ব থেকে বঞ্চিত হবে। আর এই টাকাটা ঢুকবে সোজা গার্মেন্ট মালিকদের পকেটে। এই হলো রাষ্ট্রের বিচার- আহত শ্রমিক অভাবে মরে আর খুনি মালিক পায় রাষ্ট্রের সহযোগীতা!
কিছুদিন আগে দেশের প্রায় সব গণমাধ্যমেই বিজিএমইএ সভাপতির একটি বক্তব্য ছাপা হয়েছে। রানা প্লাজার আহত একজন শ্রমিক মেরুদণ্ডে ব্যথা পেয়ে গিয়েছিলেন বিজিএমইএ সভাপতির কাছে সাহায্য চাইতে। বিজিএমইএ সভাপতি তাকে বলেন হাত বা পা কিছু একটা কেটে নিয়ে আসতে। তা না হলে তো টাকা মিলবে না! সরকার এক্ষেত্রেও কোনো টুঁ শব্দ করেনি।
রানা প্লাজা ধসের পর শ্রমিকদের পক্ষে নেয়া পদক্ষেপগুলোকে ভন্ডুল করতেও মালিকপক্ষ চেষ্টা অব্যাহত রেখেছে। শ্রমিক মালিকানার একটি পালটা কারখানা গড়ে তুলেছিল রানা প্লাজার কিছু শ্রমিক ও তাদের বন্ধুরা। শ্রমিক মালিকানার সেই কারখানার নাম ‘অপরাজেয়’। কিছুদিন আগে সাভারে অবস্থিত ওই কারখানাটিতে আগুন দেয় গার্মেন্ট মালিকদের ভাড়াটে গুন্ডারা। ফলে আবার পেছন থেকে শুরু করতে হচ্ছে তাদের।
এসব ঘটনা একটার সঙ্গে আরেকটা জুড়লে দেখা যাবে যে, সরকার আসলে গার্মেন্ট মালিকদের কথামতোই চলছে। নাগরিকের অধিকার ও ন্যায্যপ্রাপ্য রক্ষার চেয়ে বড় ধনী মালিকের অধিকার তাদের কাছে বেশি গুরুত্বপূর্ণ। কারণ সরকারে থাকা লোকগুলোর অধিকাংশই কোনো না কোনোভাবে এই ব্যবসা থেকে সুবিধা পান বা নিজেরাই গার্মেন্টের মালিক এবং তারাও ধনীকশ্রেণীরই লোক। ঠিক এ কারণেই আমরা এই রাষ্ট্রকাঠামোর বিরোধিতা করছি। 
এ দেশটা আমাদের, এটা আমাদের মাতৃভূমী। কিন্তু এই রাষ্ট্রটা আমাদের নয়। আজ এটা বাংলাদেশ রাষ্ট্র। কিছুদিন আগে এটা ছিল পাকিস্তান, তার আগে ব্রিটিশ, তারও আগে মুঘল। সব সময়েই দেখা যাবে রাষ্ট্র সেবা করেছে ধনীদের, মালিকদের, ক্ষমতাসীনদের। আমরা তাই এই রাষ্ট্রকাঠামোর বিপরীতে চাই গরিবের রাষ্ট্র, মেহনতির রাষ্ট্র, কৃষকের রাষ্ট্র, মধ্যবিত্তের রাষ্ট্র। সেজন্য অবশ্যই মালিকপক্ষের এই রাষ্ট্রের বিরুদ্ধে সংগ্রাম বিকশিত করতে হবে। সমগ্র জনগণকে ঐক্যবদ্ধ হতে হবে। আজ রানা প্লাজা ধসের দুই বছরের দিন আমরা তাই লড়াইয়ের সেই মূলমন্ত্রটিকে ঊর্ধ্বে তুলে ধরতে চাই- ‘বিদ্রোহ ন্যায়সঙ্গত’।
------------গণস্বার্থ রক্ষা আন্দোলন
সাংগঠনিক যোগাযোগ
মধুর ক্যান্টিন, ঢাকা বিশ্ববিদ্যালয়।
আশিকুজ্জামান। ০১৯১৩০১০৯৯৪।
২২ এপ্রিল, ২০১৫। ঢাকা।

