আবর্তন


 যখন তোমায় দেখেছিলাম
তখন সিগারেটগুলো ছিলো মাস্তানের পকেটে
লম্বা বিষন্নতার কাঠি দপ করে জ্বলে
উড়ত ধোঁয়া লাল রশ্মি ছুয়ে।
যখন তোমায় দেখেছিলাম
তখন আগ্নেয়াস্ত্র ছিলো পুলিশের হাতে
লাল লাল চোখের প্রত্যাশা নিবিড়
আর ঘুম কোমর বেল্টর সাথে শক্ত করে বাধা।
যখন তোমায় দেখেছিলাম
তখন রাজনীতি ছিলো পেছনের ঘরে
স্লোগানগুলো তোমাকে চাই বলে
চিত্‍কার করত সর্বক্ষন।
যখন তুমি এসেছিলে
তখন পলেস্তর উঠে যাওয়া দেওয়াল
আবার সাজে
নতুন করে দুঃখ প্রস্তুতি!
যখন তুমি এসেছিলে
নদীর পাড়ে আমি
পাল তোলা নায়ের বাতাস হয়ে
উড়ছিলাম দূরের আকাশে।
যখন তুমি নেই-
তখন আমি নজরুলের বৃদ্ধ বয়সের ছবি
মুছে যাওয়া চিঠির খাম
শুকনো ফুলের পাঁপড়ি আর
ছিনিয়ে নেওয়া একটি কানের দুল!
বিগত স্বপ্ন, বিগত প্রেম যেখানে
খসে পড়া উত্তপ্ত কিছু অদ্ভুত ভালোবাসা।।

