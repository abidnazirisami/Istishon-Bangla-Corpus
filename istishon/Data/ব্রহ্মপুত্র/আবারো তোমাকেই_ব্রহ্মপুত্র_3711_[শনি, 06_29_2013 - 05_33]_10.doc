আবারো তোমাকেই


 বরাবরের মতো আবারো তোমাকে ভালোবাসি বললাম
যেন শুরু থেকে শুরু করি প্রেমিক জীবন।
ইদানিং ক্ষোভেরা বেড়াতে গেছে এর্ন্টাকটীকায়
হতশ্রী পাহাড় চূড়া শোকে ম্রিয়মান আর
লাসভেগাসের ল্যাম্প পোষ্ট থেকে আলো আসে
স্রোতের মতন।
আবারো তোমাকে ভালোবাসি বললাম
স্থির হওয়ার আকাঙ্খা জাগে তীব্রভাবে
ইচ্ছে করে মোহনার ঢেউ বা
রক্ষনশীল ফুটবল দলের আক্রমনের যোদ্ধা হতে।
যদিও আমি চে’ তে বিপ্লব পেয়েছি
যদিও তাজউদ্দিন আমাকে সেনাপতি হতে উদ্ধুদ্ধ করে
যদিও আমি কাপুরুষ ছিলাম না কষ্মিনকালেও
তবুও তোমার কাছে বিনীত থাকি
মানসিংহের মত।
আমাকে অনুর্বর ভেবোনা
দু:সাহস ভাবো
পতিত ভেবোনা
নিশ্চিত ভাবো
স্রোতহীন ভেবোনা
তোমার ভাবো।
আবারো পদ্ম হাতে মান ভাঙ্গাই অভিমানী মনের
আবারো তোমাকেই ভালোবাসি বললাম।।

