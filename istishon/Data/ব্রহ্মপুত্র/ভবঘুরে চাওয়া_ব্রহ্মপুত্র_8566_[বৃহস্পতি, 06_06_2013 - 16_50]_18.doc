ভবঘুরে চাওয়া


 আমি চাই ৭ মার্চ
রক্তে আগুন নিয়ে অপেক্ষা করুক
খোলা ময়দানে…
আমি চাই বিরহী সারথী
ট্যাংক নিয়ে চষে বেড়াক
স্মৃতির রনাঙ্গনে...
আমি চাই মৌন মিছিল থেকে
ভালোবাসা গর্জে উঠুক
নূজ অক্ষমতায়...!
আমি চাই আকাশ লাল থাকুক,
বিদ্রোহীরা পতাকা উড়াক,
ক্ষুধার্ত মানুষ শান্ত থাকুক তৃপ্তি নিয়ে।
আমি চাই প্রতিদিন ক্লাস হোক
প্রতিদিন শালিকের মত দুরন্ত প্রেমিকেরা
সভা করুক টি এস সি, রমনা ও জারুল তলায়।
আমি চাই প্রতিরাতে অভিমানী জল
জোছনার সাথে পাল্লা দিয়ে
ঝাপিয়ে পড়ুক নিচের দিকে।
আমি চাই কথা চলুক
ভালোবাসায় মিলন হোক;
জলোচ্ছাস, জোয়ার, গ্রহন হোক স্বাভাবিক যাত্রায়।
আমি চাই অববিন্দু হয়ে
সরাসরি জড়াতে ঝড়ের হাওয়ায়।
আমি চাই আন্দোলন হোক
চুলের আকাশে…
আর তুমি স্থির থাকো
আমার সাথে…।

