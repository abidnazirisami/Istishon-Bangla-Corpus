নীল রুমাল


- তোমার ছোটবেলার ছবি আছেনা?
দেখাইয়ো তো!
- > কেনো বড়বেলার আমাকে দেখে হচ্ছেনা?
- কাজ আছে বুঝছো, কাজ ছাড়া আমি আবার থাকতে পারিনা, বুঝছো?
-> আমার ছোটবেলার ছবি দিয়ে কী কাজ?
- দেখব তুমি ছোটবেলায়ও এমন সাদা ফর্সা ছিলে নাকি সাদা সাদা টিশ্যু ঘষে ঘষে সাদা হইছো!!
সবসময় হাতে টিশ্যু দেখিই!
- > মা....নে??!!
ওহ! বুঝছি! আমি সাদা না তাই খোঁচা দিলে, দাও!
- আরেহ ধুর! হাতের টিশ্যুটার সাথে তোমার হাত মিলায়েই দেখো, ঐ দেখো তোমার হাতই বেশি সাদা!!
(মেয়েটা কোমরে হাত দিয়েদাড়ায় বসে থাকা ছেলেটার সামনে)
- >অনেক সাদা সাদা মেয়েরা মনে হয় তোমার তোমার পেছনে লাইন দিছে, তোমার সাথে হাটতে চায়, তোমার সাথে রাত জাগতে চায়, তারা কমপ্লেন করছে আমার নামে?
না?
তারা খুব ফর্সা না?
- কি বলো ঘোড়ার ডিম! তুমি দেশি মুরগির ডিমের খোসার মত ফর্সা তো!
- >বাহ, আমি তোমার কাছে ডিমের খোসার মত?
তাই তো?
- আরে এটা তো উপমা, উদাহরণ।
মানে দেশি ডিমের খোসা তো সাদাই, রংটার সাথে তুলনা করছি, খোসাটার তো না!
- >গায়ের রং নিয়ে এসব বললে যে?! মাপামাপি শুরু করছো ক্যান?!
কি হইছে?
তোমার গায়ের রং কি খুব সাদা?
আমি কখনো কিছু বলছি?
- আল্লারে, কি বিপদে পড়লাম! প্রশংসাও বোঝেনা!! বুঝছেন ম্যাডাম?
আপনার প্রশংসাই করলাম!!
- >আমি চলে যাই?
বিপদ কেটে যাক?!
আমি তো তোমার বিপদ!
- ঐ?
কাদবো কিন্তু?
- > কাদো? ঢংটা তো খুব পারো! আর কী পারো দেখি? সত্যি কাদো দেখি।
- থামো না?
ধুর!
এত প্যাচাচ্ছো কেন?
- >আমিই তো প্যাচাই, আমার কথা শুনতে হবেনা, প্যাচাবোওনা! চলে যাই?
-তুমি কিন্তু অযথাই প্যাচাচ্ছো, মেজাজ গরম হচ্ছে!
- >মারবা?
আমার জন্যে তো মেজাজ গরমই হবে, কতজন ঠান্ডা করে!
- সমস্যা কি তোমার?
- >কাঁদবা না?
কাদো?
ক্রোকোডাইল টিয়ার?
টিশ্যু দিই?
- কি বাজে বকতেছ এতক্ষন?
কোথাকার কথা কোথায় নিয়ে গেলে?
থামো তুমি!
- >(দীর্ঘশ্বাস ফেলে) থামলাম!
কিছুক্ষন নীরবতা (ছেলেটা মুখ ভার করে বসে আছে, সে বিরক্ত আর পরাজিত তাই মন খারাপ। মেয়েটা পাশে বসে রাগী মুখে)
হঠাৎ করে মেয়েটা জোরে জোরে হেসে ফেললো, হাসতে হাসতেই বললো,
- রুমাল লাগবে?
কান্না করতেও পারছোনা, পানি পড়বে বলে, আহারে!
রুমালটা নাও! নাক মুখ ঢেকে কাদো, কাদো তো!!
- কি শুরু করছ তুমি?
সিম্পল একটা কথাকে কোথায় নিয়ে গেলে?
- (মুচকি হেসে)
রুমাল লাগবে?
- না!
(ব্যাগ খুলে অল্প হাতের কাজ করা একটা নীল রুমাল আর দুইটা প্রিন্টের সাধারন রুমাল বের করে ছেলেটার হাতে ধরায়ে দিলো মেয়েটা)
- তুমি অনেক ঘামো, রুমাল দুইটা দিয়ে ঘাম মুছবা, বুঝছো?
বিশ্রী লাগে।
(দুইটা রুমালের সাথে আরেকটা নীল রুমাল খেয়াল করলো ছেলেটা, রুমালে ছেলেটার নাম সেলাই করা কালো সুতায়)
- এইটা?
নীলটা?
আরে?
কি করছো এটা?
সেলাই পারো তুমি?
বলোনি তো!
তোমাকে নিয়ে তো ভারি জ্বালা!
বলতে বলতে দুইজনই হেসে উঠলো।
মেয়েটা বললো,
রুমালটা আমার স্মৃতি বুঝছো?
তোমার ছেলেমেয়ের কাছে বলতে পারবা এটা দেখায়ে, "ইয়ং বয়সে কত মেয়ে আমার জন্যে পাগল ছিলো, একজন পাগলামি করে আমার নাম তার পছন্দের জামা ক্কেটে রুমাল বানিয়ে লিখছিলো"।
(ভারী গলায় হড়বড় করে বলে গেলো মেয়েটা)
- এই থামো তো তুমি, আমার জন্যে পাগল!!হাহ!
বলব আমি যার জন্যে পাগল ছিলাম সে এই রুমাল দিছিলো ।
আর আমার ছেলেমেয়ে মানে?
আমাদের না?
- তুমি যদি আমাকে না মালিকানা না দাও?
হেহে! অবশ্য তোমাকেই মানুষ করতে হবে,, বুঝছো?!
- কি আবোল তাবোল কথা বলো! মা'র সাথে ছেলেমেয়ের আলাদা করে মালিকানার সম্পর্ক কি?! আর যখন হয় হবে!
- (অন্যমনস্কভাবে)
এই রুমালটা রেখে দিবা হ্যা?
আর এটা দিয়ে ঘাম মুছবানা অবশ্যই!
* তার প্রায় তিন-চার বছরের মধ্যে মেয়েটির বিয়ে হয়ে যায়।
মনওয়ালা ছেলেটা তখনো ছাত্র তাই তার চেয়ে অন্য কোনো টাকাওয়ালা ব্যাবসায়ীকেই মেয়ের জামাই হিসাবে যোগ্য মনে করে মেয়ের পরিবার। মেয়েটার আর কিছু করার থাকেনা সেখানে বিয়ে করা ছাড়া।
বছর চারেকের মধ্যে ব্যাবসায়ীটির ঘরে মেয়েটির একটি মেয়েবাচ্চা হয় এবং তার ব্যাবসায়ী স্বামীটার আরেকটি ঘর হয় এবং বিভিন্ন রকম অসন্তোষের এক পর্যায়ে মেয়েটির সাথে ব্যাবসায়ীর ডিভোর্স হয়ে যায়। প্রচন্ড আবেগী আর সাধাসিধে সাদা ফর্সা মেয়েটি কিছুটা ভারসাম্যহীন হয়ে পড়ে হঠাৎই 'মা' এবং 'ডিভোর্সি মা' হওয়ার পর।
ঐ ছেলে যে একসময় অযোগ্য ছিলো, ছাত্র ছিল, সেও ইতোমধ্যে 'যোগ্য' হয়ে ওঠে এবং মেয়েটার পরিবার কর্তৃক অযোগ্য ঘোষিত হবার প্রায় পাঁচ বছরের মধ্যে মেয়েটার সাথে বিয়ে হয় এবং বিয়ের সাথে সাথেই 'বাবা' হতে পারে একটি সুন্দর-নিষ্পাপ আর সাদা টিশ্যুর মত সাদা গায়ের একটি মেয়ে বাচ্চার।
বাচ্চা মেয়েটিও একসময় বড় হয় এবং সে যখন তার এই 'বাবা'র নাম, সেই অযোগ্য ও ছাত্র ছেলেটির নাম জানতে, বলতে, লিখতে ও পড়তে পারে তখন সে আবিষ্কার করে তাদের বাসায় যে রুমে তার আব্বু-আম্মু আর সে ঘুমায় সে রুমে তার আব্বুর নাম একটা নীল কাপড়ে, নীল রুমালে সেলাই করে লেখা এবং রুমাল আর লেখাটি একটা ছোটখাটো কিন্তু মানানসই চারকোণা কাঠের ফ্রেমে দেয়ালে টানানো....

