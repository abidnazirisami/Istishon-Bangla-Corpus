ছন্দার গল্প


১.
টানা ৮ ঘন্টা ছেলেটাকে কোলে করে বাসে বসে থাকতে থাকতে অসহ্য লাগছে ভীষণ ।
ছেলেটা বারবার বমি করছে, নিজেও।
একেই ভীষণ গরম, চলছে রোজার মাস, তার উপর অনেকদিন পর বাসে লং জার্নি করা।
অভ্যাস নেই, জ্যাম, বমি আসছে বারবার।
পাশে উজবুকটা ঘুমাচ্ছে,
কি করে ঘুম আসে এর মধ্যে?
২.
ছন্দার ছেলের বয়স এখন ৪।
কখনো গ্রামে যায়নি, আজই প্রথম গ্রামে যাচ্ছে, আজই প্রথম বাসে লং জার্নি করছে ছেলেটা।
বাসে চড়া দূরে থাক, তেমন বের হওয়াই হয়না ছেলেটাকে নিয়ে।
ছন্দা নিজেও বিশেষ গ্রামে যায়নি। শহরেই বড় হয়েছে, আত্মীয়রাও সবাই শহরেই।
তবে এবার যাচ্ছে পরমাত্মীয়ের গ্রামের বাড়ি, শ্বশুরবাড়ি।
প্রথম বারের মতো গ্রামে ঈদ করবে।
প্রথম বারের মত অনেক কিছুই.....
৩.
সাইফুল ছন্দাকে পড়াতো ইন্টার মিডিয়েটের দুই বছর।
কেমিষ্ট্রি আর বায়োলজি ।
সাইফুল তখন অনার্স থার্ড ইয়ার।
পড়াতে পড়াতে কবে কিভাবে ওদের মধ্যে কেমিষ্ট্রি গড়ে ওঠে, বায়োলজিও বসে থাকেনা।
ইন্টারের রেজাল্টের আগে বের হয় অন্য রেজাল্ট, নতুন বায়োলজি ছন্দার পেটের মধ্যে পাশ করেছে, বাস করছে।
দুইজন গোপনে বিয়ে করেও ফেলে, বাড়ি থেকে পালিয়ে।
সেখান থেকে ছন্দা বাড়িতে বলে মাকে - বাবাকে। শর্ত দেয়, ফিরে আসবে, যদি মেনে নেয় তাদের আর তাদের বাচ্চাকে।
কয়েকদিনের মধ্যে ফিরে আসে ছন্দা আর সাইফুল।
ছন্দার বাবা সাইফুলকে পুলিশে দেয় সাথে সাথে, ছন্দাকেও মারধর করে খুব।
ছন্দা হাত কেটে ফেলে।
ওর বাবাকে বলে ওর বাচ্চাকে বাচতে না দিলে ও বাচবে না।
শেষমেশ অনেকজনের অনেক কথা, বাবার-বড় ভাইদের মারধর, মায়ের কান্না সহ্য করে জন্ম দেয় বাচ্চাটার, ৪ বছর হতে চললো...
৪.
ছন্দার বাবার সবচেয়ে ছোট মেয়ে হওয়ায় বেশিই আদর করতো ছন্দাকে।
নিজে সাথে করে স্কুলে-কলেজে নিয়ে যেতো,
ইচ্ছা ছিলো মেয়েটা ডাক্তার হবে।
কলেজে একেক সাবজেক্টের জন্য একেক টিচারের বাসায় প্রাইভেটের জন্য সারাদিন ছুটাছুটি না করতে হয়- এজন্য বাসায় ৩ টা টিচার দিয়েছিল।
তারই একজন, যাকে ২ সাবজেক্ট এর জন্য ৩০০০ টাকা করে দেওয়া হতো, ছেলের মতোই দেখতো, মাঝে মাঝে পড়ানো শেষে গল্পও করতো এই ঘরে এসে, খেলা-রাজনীতি-শীতের পিঠা, একাল সেকালের গল্প আগ্রহ করে শুনতো,
সেই ছেলেটা এমন করলো?
পরের ছেলের কথা বাদ!
নিজের মেয়ে?
সেদিনও রাত্রের বেলা ওর জন্য বাইরে থেকে ওর পছন্দের খাবার আনলাম,
ওর আম্মু আমাকে বকলো, "বাইরের এসব খেয়ে পেট খারাপ হবেনা মেয়েটার?
সামনে পরীক্ষা! হুশ আছে?"
সেদিনও পিঠ চুলকে দিলো এসে,
সেই ছন্দা একটুও ভাবলোনা বাবার কথা?
বাবার মুখের কথা ভাবলোনা, মানের কথা?
বাড়ি থেকেই বা বের হলো কেনো?
পছন্দ করলে আমাকে বলতো!
নাহয় মেনে নিতাম।
আর বিয়ের আগেই ওসব!
নাহ!!
আর ভাবতে পারেনা ছন্দার বাবা।
১ বছরের মধ্যে ২ বার স্ট্রোক করে প্যারালাইজড হয়ে যায়, মাস ছয়েক আগে মারা যায় সে।
৫.
ছন্দা আর ওর ছেলেটা এই বাসায় আশ্রিতের মতো, আত্মীয়ের মতো, উদ্বাস্তুর মতো থাকে।
বাসায় আর দুইটা বাচ্চা আছে, ছন্দার বড় ভাইয়ের।
বাবা-মা-ভাই-ভাবী ওদের নিয়েই ব্যাস্ত।
আমার ছেলেটা কখনো কান্না করলেও বাবা বিরক্ত হয়ে গালমন্দ করতেন, বড় ভাই আমাকে যতটা না, তার চেয়ে বাচ্চাটাকে বেশি সহ্য করতে পারেনা।
নিজের বোনকে যেসব গালাগাল দেয়, ভাবতে ভাবতে আরেকবার বমি করে ফেলে ছন্দার ছেলেটা।
ছন্দার জামা অনেকটা ভিজে গেছে।
জামাটা মেজো ভাইয়ের দেওয়া।
দুই ভাইয়ের মধ্যে বড়টা সবচেয়ে বেশি আদর করতো, এখন দেখতেই পারেনা সে, দেখলেও কথা বলেনা, ছেলেটার কান্নাকাটির শব্দ শুনলে গালাগাল করে খুব। তবে চাকরির জন্য বাইরে থাকে ভাবীকে নিয়ে বলে বেশি কষ্ট পেতে হয়না ।
মায়ের জন্য এই ৪ বছর টিকে আছে ঐ বাড়িতে, বাবার জন্য মেয়ের ঘরে আসার সাহস - সময় বের করতে পারেনা তেমন। কিন্তু হাজার হোক নিজের পেটের মেয়ে তো!
ছন্দার চোখে আর পানি আসেনা। 
পালিয়ে যেতে পারতো ছন্দা, কিন্তু সাইফুল বলেছিল, "না, তোমার পরিবার যেদিন আমাদের মাফ করে আমাদের মেনে নেবে সেদিন "। 
৬.
সাইফুল প্রায়ই আসতো বাসায়।
ওকে চেনা যায়না।
খুবই খারাপ দেখায়, খুব খারাপ।
ছন্দার নিজেরও আর যুত নেই, না শরীরে না মনে।
বাবা খুব খারাপ ব্যাবহার করতো, ওকে ঢুকতে দিতোনা।
বারবার মাফ চাইতো, ছন্দাকে নিয়ে যেতে চাইতো।
বাবা গালাগালি করতো, তাড়িয়ে দিতো।
ছন্দার বাবা বলতো, "আমার নাক কেটেছিস, এবার গলা কাট, কেটে তোর বালবাচ্চা নিয়ে যা, আগে গলা কাটবি তারপর। "
তাও আসতো, বাবা না থাকলে ছন্দা নিচে যেয়ে ছেলেটাকে ওর কোলেও দিতো, বাবা জানলে এত বড় মেয়েটাকেও মারতো, মেরে সেদিন আর ভাত খেতোনা, কাঁদতো।
বাবা মারা যাওয়ার পরও ভাইয়া সাইফুলকে বাসায় ঢুকতে দেয়নি, বাচ্চাটাকেও দেখতে দেয়নি।
ওর জন্যই নাকি এত সব।
সেদিন সাইফুল আসলে বড় ভাইয়া মারধরও শুরু করছিলো।
'বিয়ে করা বৌ'কে দেখতে আসি, আমার বাচ্চাকে একবার দেখে চলে যাবো,
বারবার বলছিলো সাইফুল।
ছেলেটা ছন্দাকে জিজ্ঞেস করছিলো, "আব্বুকে মাচ্ছে ক্যানো? আব্বু ব্যাথা পাবেনা?"
বুক -গলা- মাথা ফেটে যাচ্ছিলো ছন্দার ঐ দৃশ্য দেখে।
সেদিনই ভাইকে বলে," আমি চলে যাবো ওর সাথে, তোমাদের আপত্তি আছে? থাকার তো কথা না!"
এভাবেই গতকাল বের হয়ে আসে ছন্দা।
তারা দুইজন দুইজনকে মেনেছিলো বছর পাঁচেক আগে, অন্যেরা মানলো না মানলো কি আসে যায়?
জীবন এভাবে যাবে?!
এসে ওঠে অনার্স থার্ড ইয়ার পর্যন্ত পড়া সাইফুলের ১ রুমের ঘরে,
পুলিশের থেকে ছাড়া পেয়ে, বৌ আর ছেলের জন্য আর পড়া হয়ে ওঠেনি, ভাত-কাপড়ের তাগিদে একটা এটিএম বুথে গার্ড এখন সাইফুল। 
৭.
৬ ঘন্টার পথ প্রায় ১০ ঘন্টার বেশি লাগলো।
উজবুকটা এখনো ঘুমাচ্ছে, পারেও!
কত দিন, কত রাত হয়তো ঘুমায়নি উজবুকটা.......

