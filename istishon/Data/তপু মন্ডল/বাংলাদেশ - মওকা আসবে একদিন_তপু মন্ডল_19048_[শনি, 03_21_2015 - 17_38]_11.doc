বাংলাদেশ - মওকা আসবে একদিন


ভারতের সিনেমা লগন যারা দেখেছেন, বা যারা দেখেন নি, তারাও বোধকরি জানেন একসময়ে ব্রিটিশরা ছিল ক্রিকেটের হর্তাকর্তা। তারা মনে করতো ক্রিকেট হচ্ছে অভিজাত মানুষের খেলা, ভারতীয় কিংবা বাঙালিরা ক্রিকেট খেলার মত যথেষ্ট সভ্য নয়। তারা হচ্ছে চাষাভুষাদের জাত, ক্রিকেট খেলার মত যথেষ্ট ভদ্র নয়। এগুলো সিনেমার কাহিনী নয়, নিতান্তই বাস্তবতা। সিনেমাটিতে দেখা যায়, ভারতীয় একটি দল খুব উৎসাহ উদ্দীপনার মধ্যে দিয়ে ক্রিকেট ম্যাচ খেলে ব্রিটিশদের বিরুদ্ধে। সে সময়ে ভারতের দলটি ছিল আন্ডারডগ, দুর্বল, তারা হারবে সেটাই নিশ্চিত ছিল। বাজে আম্পায়ারিং থেকে শুরু করে ব্রিটিশদের তুচ্ছ তাচ্ছিল্যের জবাব তারা ভালভাবে দেয়ার চেষ্টা করে যাচ্ছিল। কিন্তু সিনেমা বলেই হয়তো, খেলায় আমীর খানের বদৌলতে ভারতীয় দলটি জিতে যায়। বাস্তবে এমন খেলা হলে ভারতের জেতার সম্ভাবনা হয়তো ছিল না। 
আমাদের চরিত্রই হচ্ছে এমন, আমরা যখন ক্ষমতাহীন থাকি, তখন আমরা ন্যায়ের পক্ষে, অন্যায়ের বিরুদ্ধে রুখে দাঁড়াই। আমরা যখন দুর্বল থাকি, তখন আম্পায়ারের বাজে সিদ্ধান্তের প্রতিবাদে মুখর হই। যেই না আমরা একটু ক্ষমতা হাতে পাই, আমরা ঠিক একই কাজ দুর্বলদের সাথে করি, তা আমাদের সাথে একসময় সবলরা করেছিল। আমরা ইতিহাস খুব দ্রুত ভুলে যাই, ক্ষমতা হাতে পেলেই। 
ভারত ক্রিকেট বিশ্বে বর্তমানে অন্যতম পরাশক্তি এটা অস্বীকার করার উপায় নেই। এবং বাংলাদেশের সাথে ম্যাচে ভারত অপেক্ষাকৃত ভালও খেলেছে। কিন্তু বাংলাদেশ ক্রিকেট বিশ্বে এখনো তরুণ, তারা অনেক কষ্ট করে পরিশ্রম করে অনেকদূর এগিয়েছে। এরকম অবস্থায় সামান্য অন্যায়ও তাদের মনোবল ভেঙে দিতে পারে, সেটাই স্বাভাবিক। ভারতীয়, পাকিস্তানীদের ঠাট্টা তামাশা, ইয়ার্কি টিটকারির জবাব তারা বেশ কয়েকবারই অতীতে দিয়েছে, হারিয়েছে ক্রিকেট পরাশক্তিদের। একসময়ে ব্রিটিশরা ভারতীয়দের সাথে যেই আচরণ করেছিল, ঠিক সেই একই আচরণ করছে অনেক ভারতের নাগরিক বাংলাদেশের সাথে। সেদিন এক ভারতীয় আমার প্রোফাইলে মন্তব্য করলেন, বাংলাদেশ জিততে না পারলে ওদের পাড়ার ক্রিকেট খেলা উচিত, নইলে ডাংগুলি। কী অদ্ভুত, এই একই বক্তব্য আমি শুনেছিলাম লগন সিনেমায়, ব্রিটিশরা ভারতের খেলোয়াড়দের একই কথা বলেছিল! তারা কী এত দ্রুত ইতিহাস ভুলে গেল? 
হয়তো একদিন বাংলাদেশও ক্রিকেটে পরাশক্তি হয়ে উঠবে, সেদিন কী বাংলাদেশের নাগরিকরাও অপেক্ষাকৃত দুর্বলদের সাথে একই আচরণ করবে না? যেমনটা করেছে বাংলাদেশের হিন্দুদের সাথে, আদিবাসীদের সাথে, বৌদ্ধদের সাথে, নারীর সাথে? ঠিক যেমনটা তাদের সাথে করেছিল ৪৭ এর আগে ব্রিটিশরা, ৭১ এর আগে পাকিস্তানীরা? 

