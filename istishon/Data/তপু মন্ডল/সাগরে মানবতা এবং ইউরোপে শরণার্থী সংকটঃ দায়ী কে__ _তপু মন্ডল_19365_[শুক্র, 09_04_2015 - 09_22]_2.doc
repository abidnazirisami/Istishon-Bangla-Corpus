সাগরে মানবতা এবং ইউরোপে শরণার্থী সংকটঃ দায়ী কে__ 


সম্প্রতি, তুরস্কের উপকূলে এক শিশুর মৃতদেহের মর্মান্তিক ছবি গোটা বিশ্বে ছড়িয়ে পড়েছে ৷ সাগর পাড়ে নিথর পড়ে আছে পাঁচ বছরের ছোট্ট এক শিশু৷ লাল টি-শার্ট আর নীল প্যান্ট পরা শিশুটির নাম আয়লান কুর্দি ৷ এক বীভৎস দৃশ্য, যা গৃহযুদ্ধে বিধ্বস্ত দেশ সিরিয়া থেকে পলায়নের অসহায় ও মারাত্মক চিত্র তুলে ধরে৷ দিনের পর দিন সিরিয়ায় যা ঘটে চলেছে, এটা তারই একটি মুহূর্তের প্রতিফলন৷ এই ছবির মধ্যে সেই গৃহযুদ্ধের ভয়াবহতা ফুটে ওঠে৷ এই ছবি দেখলে আবেগ ধরে রাখা যায় না৷ এই ছবি দেখলে মনের মধ্যে কষ্ট ও সহানুভূতি আমাদের নীরব করে দেয়৷ এই ছবি আমাদের অসহায়তা সম্পর্কে সচেতন করে তোলে৷ এই ছবি আমাদের চিন্তা করতে বাধ্য করে, আমাদের হতবাক করে দেয়৷ এই ছবি দেখলে আমাদের সবার মনে হয় – শুধু এ বছর নয়, গোটা দশকের সবচেয়ে গুরুত্বপূর্ণ ছবি এটি ৷ গত কয়েক মাস ধরে যা কিছু আমাদের নাড়া দিচ্ছে, স্পর্শ করছে, ক্রোধ ও বিরক্তি জাগিয়ে তুলছে, এই ছবি সেই সব আবেগের অভিব্যক্তি৷ এই একটি ছবি যেন চলমান এই শরণার্থী সঙ্কটের ভয়াবহ এবং করুণ চিত্রটি আমাদের সামনে তুলে ধরেছে।
সিরিয়ার গৃহযুদ্ধ থেকে বাঁচতে সেদেশের হাজার হাজার মানুষ দেশ ছেড়ে এখন ইউরোপের দিকে ছুটছেন ৷ এক্ষেত্রে তারা প্রথমে নৌকা করে সাগর পাড়ি দিয়ে তুরস্ক, কিংবা ইটালি ও গ্রিসে পৌঁছচ্ছেন ৷ সামাজিক মাধ্যম ব্যবহারকারীরা #KiyiyaVuranInsanlik ব্যবহার করে ক্ষোভ প্রকাশ করছেন ৷ কেউ কেউ চলমান শরণার্থী সংকট সামলাতে ইউরোপের পদক্ষেপের সমালোচনা করেছেন ৷ 
কিন্তু এই সমালোচনা যথেষ্ট নয় । মানব কল্যাণে কাজ করে তথাকথিত জাতিসংঘ বা অন্যান্য মানবাধিকার সংগঠন বা বর্তমান ক্ষমতাধর দেশকে অবশ্যই এই সংকট নিরসনে কাজ করতে হবে । কারণ আজ এই সিরিয়ায় গৃহযুদ্ধের অন্যতম মদদদাতা পশ্চিমা দেশগুলোই । অনেকটা জুতা মেরে গরু দান করার মত । প্রথমে অস্ত্র দিয়ে দেশের উগ্রপন্থীদের শক্তিশালী করা, তারপর সাহায্যের নামে সেনাবাহিনী প্রেরণ করে দেশে অস্থিতিশীল অবস্থা তৈরি করা । সংকট কিভাবে দূর করা যায়, তা আমার চেয়ে এসির বাতাসে বসে থাকা সিনেটররা অনেক ভাল জানেন । তাই, বলবো...... দ্রুতই এই সংকট দূর করুন । আমরা আর কোন আয়লানের লাশ সাগরে পড়ে থাকতে দেখতে চাইনা । 
বি।দ্রঃ ইউরোপে যত শরণার্থী আসছে তার বেশিরভাগই আসছে জার্মানিতে ৷ জার্মানিও এসব শরণার্থীদের একটি বড় অংশকে আশ্রয় দিচ্ছে ৷ কিন্তু সেই তুলনায় ব্রিটেন শরণার্থীদের নিতে আগ্রহী হচ্ছে না৷ পরিসংখ্যান বলছে, জনসংখ্যার অনুপাতে ব্রিটেন খুব কম সংখ্যক শরণার্থীদের আশ্রয় দিচ্ছে ৷ তাই ফ্রান্স, জার্মানি ও ইটালি শরণার্থী নীতিতে পরিবর্তন আনার প্রস্তাব করেছে যেন ইইউর দেশগুলো জনসংখ্যার অনুপাতে সমান সংখ্যক শরণার্থী নেয় ৷ 

