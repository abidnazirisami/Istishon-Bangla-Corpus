অস্ট্রেলিয়া বনাম বাংলাদেশ _ ১৭০ বনাম ৬১ -এর লড়াই 


এ মহূর্তে বাংলাদেশের ক্রীড়াঙ্গনে সবচয়ে বড় খবর কি ? সমস্বরে উত্তর আসবে-অস্ট্রেলিয়ার বিপক্ষে ম্যাচ। ক্রিকেট হলে তা নিয়ে হৈচৈ এর কিছু ছিল না। ম্যাচটি ফুটবল বলেই যতো শিহরণ। পার্থ থেকে ঢাকা, ঢাকা থেকে পুরো দেশে এখন রোমাঞ্চ ছড়াচ্ছে আজকের বিশ্বকাপ ও এশিয়ান কাপের বাছাইয়ের পর্বের ম্যাচটি। একটি ঐতিহাসিক মহূর্তের অপেক্ষায় বাংলাদেশের ফুটবল। এশিয়ার চ্যাম্পিয়ন এবং বিশ্বকাপ খেলার অভিজ্ঞতা সম্পন্ন অসম শক্তির অস্ট্রেলিয়ার বিপক্ষে খেলতে নামছে লাল-সবুজ জার্সিধারীরা। এটি শুধু একটি ম্যাচই নয়, বাংলাদেশ ফুটবলের নতুন পথচলাও।
খেলাধুলার ন্যুনতম খবর যারা রাখেন তাদের কাছে বাংলাদেশ ও অস্ট্রেলিয়ার শক্তির পার্থক্য পরিস্কার। দুই দেশের লক্ষ্যটাও ভিন্ন । সকারুদের লক্ষ্য রাশিয়া বিশ্বকাপে নিজেদের জায়গা করে নেয়া। আর বাংলাদেশের লক্ষ্য এশিয়ায় একটি সম্মানজনক অবস্থানে পৌছানো । পার্থে অস্ট্রেলিয়া চাইবে বাংলাদেশকে গুড়িয়ে দিয়ে নিজেদের শ্রেষ্ঠত্ব প্রমান করা। বাংলাদেশ চাইবে পিঠ বাঁচাতে। যত কম গোলের হার নিয়ে মাঠ ছাড়া যায়। ফিফা র‌্যাংকিংয়ে অস্ট্রেলিয়া ৬১। বাংলাদেশ ১৭০। ২৯ আগষ্ট প্রায় সমশক্তির দল মালয়েশিয়ার বিপক্ষেই বাংলাদেশকে খেলতে হয়েছে সম্পুর্ন রক্ষনাত্মক ফুটবল। সেখানে টিম কাহিলদের বিপক্ষে মামুনুলদেরতো হতে হবে আরও রক্ষনাত্মক। একটু যদি সুযোগ পাওয়া যায় তাহলে প্রতি আক্রমন। এর বাইরে অন্য কিছু ভাবার কোনো অবকাশ নেই বাংলাদেশের। বাংলাদেশ দলের ফুটবলাররা আগে থেকেই বলে আসছেন এ ম্যাচটি হবে তাদের জীবনের সবচেয়ে স্মরণীয় ম্যাচ। ফল যাই হোক-অস্ট্রেলিয়ার বিপক্ষে খেলেছেন এমন গল্পতো ছেলে-মেয়ে থেকে নাতি নাতনীদের কাছেও গল্প করতে পারবেন তারা।
কাল পার্থের সংবাদ সম্মেলনে বাংলাদেশ দলের কোচ-অধিনায়কও বেশ আত্মপ্রত্যয়ী থাকতে চাইলেন। অধিনায়ক মামুনুল ইসলামের কণ্ঠে সাহসী উচ্চারণ, ‘অস্ট্রেলিয়ার সঙ্গে খেলাটা দারুণ ব্যাপার। কিন্তু আমরা ভীত নই, ফুটবল খেলাটা ১১ বনাম ১১।’ আর কোচ ডি ক্রুইফের রণ পরিকল্পনাজুড়ে আছে ‘ভালো রক্ষণ করো’ নির্দেশনা। তবে অস্ট্রেলিয়ার প্লেটে সুস্বাদু খাবার না হয়ে দলের কাছে একটু লড়াইও চান। ডাচ কোচ বিশ্বাস রাখছেন ফুটবলের সেই আপ্তবাক্যে, ‘ফুটবলে অনেক কিছুই হতে পারে।’
আজ বিকাল ৫টায় পার্থের নিব স্টেডিয়ামে অনুষ্ঠিত হবে বাংলাদেশের ইতিহাসের স্বরণীয় এই ম্যাচটি । হ্যাঁ, পরিসংখ্যান বলে দেয়, কতটা পিছিয়ে আমরা । তবে ভয় কি বন্ধু, বিশ্বকাপের বাছাই পর্বে খেলছি । এটাও কম নয় । অবশ্যই আমরা স্বপ্ন দেখি দুর্বার বাংলাদেশের । ক্রিকেটের মতোই চোখ রাঙ্গানি দেবে ফুটবল বিশ্বে । ফুটবলে যেকোনো কিছুই ঘটতে পারে। আমার খেলোয়াড়েরা মোটেও ভীত নয় । তারা সমীহ করছে বটে, কিন্তু এখানে কেউ পর্যটক হিসেবে ঘুরতে আসেনি। 

