মুক্তি 


 আজ মনেহয় পূর্ণিমা । বিশাল একটা থালার মত চাঁদটা সদর্পে তার উপস্থিতি প্রমান করছে । ঝিরঝির হাওয়া বইছে । সেই হাওয়ায় আনমনা হয়ে গেল রেশাদ । মনে পড়ে গেলো তার মায়ের কথা । “এত বড় হয়ে গিয়েছে ছেলে অথছ এখনো ভাত খাওয়া শিখল না । মা সবসময় এই কথা বলতেন আর নিজের হাতে ভাত খাইয়ে দিতেন " । 
মনে পড়ে যায় তার বাবার কথা ,যিনি স্বপ্ন দেখতে ভালবাসতেন । তার থেকেই তো রেশাদ স্বপ্ন দেখতে শিখেছে ।
“ ভাইয়া তুই আমার পুতুল নিয়েছিস কেন ” ? ওই দেখ পাগলিটা সামান্য একটা পুতুলের জন্য কান্না শুরু করেছে । “ তোকে আমি অনেক পুতুল কিনে দিব রে পাগলি ”। রাবেয়ার জন্য মনটা হঠাৎ হাহাকার করে উঠে । । 
আরে! হঠাৎ চোখের সামনে এটা কার ছবি ভেসে উঠলো ? মুক্তা না? কিন্তু মুক্তার কথা তার কেন মনে পড়বে ? সে তো কখনো মুক্তার সাথে কথা বলেনি । শুধু কলেজে গেলে তাকে শুধু দেখত ।প্রান ভরে দেখত। রেশাদ বুঝতে পারে সে বোধহয় শেষমেশ প্রেমেই পড়ে গেল । আচ্ছা মুক্তাও কি ওর কথা এভাবে ভাবে ? মনে হয় না ।আরে না না মনে পড়ে একদিন ওর দিকে তাকিয়ে কেমন করে যেন হেসেছিল ।
কিন্তু আশ্চর্য ; হঠাৎ এত ঘুম পাচ্ছে কেন ? আবার চোখের সামনে তার মা চলে এলো। “বাবা এত রাতে এখনো জেগে আছিস? আয় বাবা তোর মাথায় আমি হাত বুলিয়ে দেই । তুই ঘুম যা । ঘুম যা বাবা । রেশাদ আর জেগে থাকতে পারল না, পরম নিশ্চিন্তে তার মায়ের কোলে ঘুম গেলো ।।।
.
.
.
.
.
.
.
.
.
.
.
“শালে বাঙালি কফের কো ইধার হি দাফান কার দো । শালে মুক্তি”।
মেজর শাইখের কণ্ঠ গমগম করে উঠলো । 
আজ তাদের কেম্প এ ১২ জন কাফের কে মারা হয়েছে। তার মধ্যে একটা ১৭-১৮ বছরের বাচ্চাও ছিল । তাকে তো তিনি নিজের হাতে রসিয়ে রসিয়ে মেরেছেন । শেষে কুত্তার বাচ্চাটার মাথায় একটা বুলেট ঢুকিয়ে দিয়েছেন । কিন্তু মেরে তিনি কোন স্বস্তি পাচ্ছেন না । এত মারা মারলেন , নিজের হাতে একটা একটা আঙ্গুল কাটলেন , পায়ে পেট্রোল ঢেলে আগুন ধরিয়ে দিলেন কিন্তু শালে মাদারচদ মুক্তি একটা টু শব্দ করলো না । শেষে যখন তিনি পুকুর পাড়ে এনে ছেলেটির চোখের উপর গুলি ধরলেন ছেলেটি একটা শব্দ পর্যন্ত করলো না ,সরাসরি তার চোখের দিকে তাকিয়ে ছিল । গুলি করার পর গুলির ধাক্কায় ৫ হাত দূরে গিয়ে পড়লো ছেলটা ,একটু মোচড় খেলো তারপর নিস্তেজ হয়ে গেলো । মেজর হেঁটে ছেলেটার লাশের সামনে এসে দাঁড়ালেন ।আরে! কি অদ্ভুত ! তিনি স্পষ্ট দেখতে পাচ্ছেন ছেলেটার মুখে হাসি । রক্তে মুখ ভেসে যাচ্ছে কিন্তু তাও স্পষ্ট বুঝা যাচ্ছে ।“সাব মার গেয়া কেয়া? ইস কাফের কা বাচ্চাকো লেকার যাও”। 
মেজর শাইখ কেমন যেন শিউরে উঠলেন ।

