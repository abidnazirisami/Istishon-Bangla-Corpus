ঝলমল দোল 


 নীলাকাশে সাদা মেঘের ভেলা
উঠানে ঝলমলে রদ্দুর;
বাবুই পাখি দোল খেয়ে যায়,
হৃদয় দোলে সবুজে বহুদূর ।
সাদা মেঘে ধূসর স্মৃতির দোল
নীল ছায়ায় দোলে দখিনের বিল,
দোলে শাপলা দোলে পদ্ম,
সোনালী আঁশে দোলে কৃষাণীর চুল ।
প্রভাত শিশিরে শিউলি দোলে
মুক্তা ঝলমল ধবল কোলে;
মেঠো পথিক দোলে আঁকাবাঁকা পথে,
লাঙ্গল কাঁধে কৃষক তাঁর সাথে ।
ঝাঁকড়া মাথায় দোলে তালগাছ
রাঙ্গা ঠোঁটে দোলে রাজহাঁস ,
দোয়েল দোলে শেফালী ডালে,
মাছরাঙ্গা দোলে ঝলমল তালে।
তাল দোলে নকশী পিঠায়
গন্ধ দোলে সারা পাড়াময়,
আউশ পান্তা তাল দোলায়,
জোনাকি দোলে হিমেল হাওয়ায়।
বিলের ধারে দোলে কাশফুল
ঝিঁঝিঁ পোকা তোলে ছন্দের বোল ;
দুর্গা দোলে জোছনা রাতে,
দূরের গাঁয়ে বাজে মাদল ।
শুভ্র চাঁদ ঝলমলিয়ে হাসে
তুলামেঘ দোলে নীলাকাশে ,
শিউলি দোলে তারই সাথে,
স্নিগ্ধ সুবাস পাড়াময় ভাসে ।

