মৃত প্রজাপতি


 
গভীর রাতে যে প্রজাপতি এসেছিল ঘরে
পড়ন্ত বিকেলের আলোতে দেখলাম সেটি মরে পড়ে আছে ,
খুব যত্ন করে সেটি ডাইরির পাতায় সেঁটে রেখেছি ।
কোন এক অতীতে এমনি এক হলদে-কালো প্রজাপতি পেয়েছিলাম,
তখন বুঝিনি প্রজাতিদের কখনও রাতের আলো দেখতে নেই ,
রাতটা আসে চোখ বুজে পড়ে থাকার জন্য ,
হয়ত দুঃসাহস দেখিয়েছিলাম নিয়ম ভাঙ্গার ।
সময়ের কাঁটাটার তীব্র স্বাক্ষর যখন হৃদয়ে বুঝলাম ,
তখন অনেক দেরী হয়ে গেছে ;
পৌরুষত্বের ধৃষ্টতায় রুখে দাঁড়িয়েছিলাম আমি ,
গ্ল্যাডিয়েটর কিংবা ফারাওদের মত
নিষ্ঠুর এক দ্বন্দ্ব যুদ্ধের আহবান করলে তুমি ,
হরিণীর চপলতায় যে হাতে বাজত কাঁকন,
অবিশ্বাস্য দ্রুততায় সে হাঁতে ধরলে তরবারি;
প্রিয়তমা সে যুদ্ধে জিতেছিলাম আমি ,
কিন্তু প্রেমময় সে দুঃসহ অতীত আজও আমাকে তাড়িয়ে বেড়ায়,
আজও অস্তিত্বের অবয়বে ফুটে ওঠে সেই অপূর্ণতা,
দিগন্ত বিস্তৃত হয় সে হতাশা ধিরলয়ে ;
দুঃসহ যন্ত্রণায় আশ্বিন গড়িয়ে কার্তিক আসে ,
লুকোচুরি খেলে হিমেল হাওয়া,
রাতজাগা পরিযায়ী পাখির মত জাগি আমি,
আলোড়ন তোলে অভিশপ্ত বাস্তবতা ।

