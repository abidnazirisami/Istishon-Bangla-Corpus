তুলসী কথা 


তুলসীর কথা বলছি শোন ,
লাল টুক টুকে শাড়ি পরে, রো...জ আসত আমার বারান্দায়,
বলতো,জান কাকু, বাবা বলেছে- আমার বিয়ে...এ দিয়ে দেবে,
তুলসির কথা শুনে আমিতো হেঁসে...ই খুন,
বললাম- তুইত একটুখানি মেয়ে, তোর আবার বিয়ে !
তুলসী গম্ভী...র হয়ে, হতাশামাখা কণ্ঠে-রাগ মিশিয়ে বলতো,
যেদিন দেখবে-উনুন টা খালি , ঘর-দোর নোংরা অগোছালো, সেদি...ন বুঝবে,
তারপর হটাৎ একদিন তুলসী স্বপ্ন বুনেছিল বাবুই পাখির বাসায় ,
তালগাছের মত, বাসাটি এক পায়ে...ই দাঁড়িয়ে ছিল নগরের অদুরেই,
সঙ্গী নিয়েই ফুড়ুৎ...ফুড়ুৎ করে উড়ে বেড়াত- বহুতল ভবন গুলির খোপে খোপে ,
জানালার গ্রিল ধরে একে বেঁকে যেত তুলসীর রঙ্গিন স্বপ্ন ,
যা কেবল উদাসিতার ধুম্রজালে কুয়াশায় জম্ননেওয়া একবিন্দু শিশির ফোঁটা ,
একটু খানি বসন্ত বাতাসেও নড়ে উঠত তা ,
ভোরের সূর্যোদয়ের সাথে সাথে যা কেবলিই হারিয়ে যায় ।
তবুও তুলসী কি থেমে থাকে ? হয়তোবা না!
জীবনের নকশিকাঁথায় বার বা...র স্বপ্ন একে যায় তুলসী , বারবা...র ভেঙ্গে যায় তা ।
হটাৎ একদিন তুলসীর ক্রন্দন শুনি আমার বারান্দায়,
উৎকণ্ঠিত আমি বারান্দায় ছুটে যাই দ্রুতপদে,
কিন্তু একি ! আমার বারান্দাটা যেঁ শুন্য ?
তাহলে তুলসী কি আর ফিরবেনা কখনও ?
বাবুই পাখির বাসাটি আজ আর নেই ,
সময়ের কাঁটাটাও স্তুব্ধ হয়ে গেছে ,
আর জানালার গ্রিল ধরে দাঁড়িয়ে থাকা তুলসীর স্বপ্ন গুলি –
কেবলি দীর্ঘশ্বাস হয়ে উদাসী আকাশে ধেয়ে বেড়ায় ,
বলে- কাকু আমার কি দোষ ছিল বল ?

