বৈশাখ



সেকুলারিজম, ইসলাম – এদিকে বাংলা বিভক্ত
মাঝ খানে সেই তুমি –রক্তক্ষরণের হিসাবে ব্যস্ত কেরানি ,
যে হিসাব কোন দিনও মেলাতে পারনি ,
বলতে পারনি কাউকে-কোনদিকে হোল কত ।
কই কখনও তো এমন ছিলে নাতো তুমি ?
যুগে যুগে এসেছিলে নিয়ে রুদ্র মূর্তি
বজ্র কণ্ঠে ধ্বনিত হত আকাশ-বাতাস ,
খরদীপ্ত মধ্যাহ্নে ভরে যেত রাজপথ,
ভূবন কাঁপানো শ্লোগান- হুঙ্কার –রক্তে লেখা হত কীর্তি ।
সেদিনও এসেছিলে আজও এসেছ রুদ্র বৈশাখ-
আজ তোমার রূপ ফ্যাঁকাসে জীর্ণ মলিন ,
হতে পারতে মহাপ্রলয় কিংবা সর্বনাশী ভাঙ্গন,
থরথর কম্পনে এলোমেলো দিশেহারা হতো শোষক । 
সুখস্বপ্নে ব্যস্ত তুমি-ব্যস্ত তোমার বটমূল
পান্তা-শুটকি-ইলিশ-কোলাহল-কাপুরুষ ,
দেখ জ্বলে পুড়ে ছারখার রক্তে রঞ্জিত সবুজ ,
পাহাড়ি মায়ের মায়াময় চোখ দুখানি আজ অশ্রু সজল।
সোনার বাংলা ছিন্ন ভিন্ন-পোড়ামাটি-পোড়া গাছ
একি তুমি বন্ধ করলে দু-নয়ন !
দোহাই তোমার তাকাও একটিবার,
ঐ যে দেখ গলাকাটা যুবক- যুবতীর রঞ্জিত তাজা লাশ ।
একি তুমি দুহাতে চেপে ধরছ কান
রাজপথে শ্লোগানে শ্লোগানে মুখর বাংলা তিব্র আবেগে উম্মক্ত,
পদ্মা-মেঘনা-যমুনায় ভাসিয়ে দিবে যত দুরবিত্ত,
শুধু অপেক্ষায় তোমার, এসো একবার , দিয়ে দেব পরাণ ।

