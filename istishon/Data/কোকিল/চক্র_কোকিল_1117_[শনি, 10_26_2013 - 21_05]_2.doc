চক্র


 নিঃশব্দে দৈত্যরাজ উড়াল দেয় আকাশে
আর দানবেরা দুঃস্বপ্ন দেখায় তীব্র উল্লাসে ।
দানবে দানবে ভরে ওঠে চারিদিক
দম্ভ আর আস্ফালনে কাপে মৃত্তিকা,
দিশেহারা হয়ে রয় জনতা । 
উদ্ধত শ্বাপদেরা দাপিয়ে বেড়ায়
তার বিজয়ের অট্রহাসি বাজে কানে,
উল্লাস করে হুঙ্কার দেয় এই মৃত্তিকায়।
কাটে দিন - কাটে বিমর্ষ রাত অজানা শঙ্কায়,
রচিত হয় বৃত্তের পর বৃত্ত,গুপ্ত কক্ষের নীল নকশায় ।
ছোট বৃত্ত, বড় বৃত্ত , ছোট-বড় বৃত্ত ।
পরাজিত মৃত্তিকা সন্তান-
পরিচ্ছন্নতার ভাজে ভাজে পায় বৃত্তের সন্ধান । 
বৃত্তের বাইরে যাওয়া হয়ে উঠে না কখনো,
মধ্যরাত্রির অন্ধকার পথ বেয়ে অদৃশ্য হয় সে স্বপ্ন ।
পদানত জনতার চোখে-মুখে আজ আতঙ্ক,
দলিত মথিত একফোঁটা সুখের স্বপ্ন ।
অতঃপর একদিন উদিত হয় রক্তিম সূর্য,
দীর্ঘ বিরতির পর আবারো জন্ম নেয় দৈত্য ।

