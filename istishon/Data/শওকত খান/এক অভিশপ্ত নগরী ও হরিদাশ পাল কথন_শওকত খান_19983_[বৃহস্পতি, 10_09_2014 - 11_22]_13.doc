এক অভিশপ্ত নগরী ও হরিদাশ পাল কথন


নরেন্দ্র মোদীর ব্যাকগ্রাউন্ড যাই হোক না কেন, ভারতের মতো বিশাল একটা দেশের শ'ত কোটি জনগণের প্রত্যাশার চাপ ভালোভাবেই উতরে গেছেন বলে মনে হচ্ছে। প্রতিনিয়ত চমকপ্রদ উপায়ে জনগণকে ইন্সপায়ার করে যাচ্ছেন। আমাদের জাতীয় ভাঁড় হোমো এরশাদের মত একদিনের তেল বাঁচাতে সাইকেল যাত্রার নাটক হয়তো করেনি, কিন্তু ঝাঁটা হাতে নিয়ে জনগণকে পরিষ্কার পরিচ্ছন্নতার মর্মটুকু বোঝাতে সমর্থ হয়েছেন। সারা দেশে আরেকটা গান্ধীবাদি আন্দোলনের শুরু হয়েছে। মিডিয়াকে পাশে নিয়ে দেশব্যাপী এই আন্দোলনটা ছড়িয়ে দেয়ার কাজে আপাত সফল মনে হচ্ছে তাকে। পূর্ণ সাফল্য নির্ভর করছে এখন জনগণের ওপর।
বাণিজ্যিক রাজধানী চট্টগ্রাম। চট্টগ্রামবাসী ছাড়া দেশের বাদ বাকি এলাকার মানুষের কাছে চট্টগ্রাম শহরটা একটা মনোরম এলাকা। এখানকার মানুষ অত্যন্ত সুখী। হানিমুন করার মতো একটা জায়গা। চারদিকে সবুজ পাহাড় আর কলকল শব্দে বয়ে বেড়ানো নদী দ্বারা পরিবেষ্টিত। এমন মনে করা মানুষদেরকে চট্টগ্রামে নিমন্ত্রণ। মোটামুটি ১সপ্তাহ ঘুরে গেলেই সব ধারনার অবসান হবে। পাহাড় সব কেটে বিশালাকার অ্যাপার্টমেন্ট, অপরিকল্পিত নগরায়ণ আর সারা বছর জুড়ে জোয়ারের পানিতে ডুবে থাকা শহরটাকে দেখলে সবাই আঁতকে উঠবেন। প্রতিদিন নিয়ম করে দুই বার পানিতে তলিয়ে যায় শহরটার ৮০ভাগ অংশ। একবার দুপুরে, একবার রাতে। পানি নেমে গেলে রাস্তাজুড়ে থেকে যায় স্তুপাকার বর্জ্য। রাতে জোয়ারের সাথে কিছুটা চলে যায়, আবার দুপুরের পানিতে ফিরে আসে। এভাবে আস্তে আস্তে রাস্তাগুলোর এসফাল্ট আর বিটুমিনের আস্তরণ ক্ষয়ে যায়, বেরিয়ে আসে নিম্নমানের ইটের খোয়া। তারপর গাড়ি চলাচলের সাথে সাথে সেগুলো গুঁড়ো হয়ে সৃষ্টি করে বিশালাকার গর্ত। রিক্সা যাত্রী এবং পথচারী নারী-শিশুরা তো আছেই, শক্ত সমর্থ মানুষও মারাত্মকভাবে আহত হয় গর্তে পড়ে। এটা নিত্যকার ঘটনা। সেই রাস্তায় চলাচল করতে করতে চলাচলের অনুপযোগী হয়ে যখন রাস্তা বলে আর চেনার উপায় থাকে না, তখন গিয়ে কর্তৃপক্ষের টনক নড়ে। নিম্নমানের খোয়া আর বালি ঢেলে ফেলে রাখে দিনের পর দিন। জোয়ারের পানি রাস্তার সব পাথর আর বালি ভাসিয়ে নিয়ে আবার আগের অবস্থায় নিয়ে আসে। তারপর কোন একদিন কর্তারা এসে বিটুমিন ঢেলে দিয়ে চলে যান। জোয়ারের পানি সেটা আবার ধুয়ে দেয় ভালো করে। মাস খানেকের মধ্যে রাস্তা আবার আগের মতো! ছোটবেলায় পড়া ব্যাঙের জীবনচক্রের মতো এই অবস্থা চলতেই থাকে বছরের পর বছর। 
এই বাণিজ্যিক রাজধানীতে সিটি কর্পোরেশন নামক একটা প্রতিষ্ঠান আছে। যাদের প্রধান কাজ ট্রেড লাইসেন্স দেয়া। এছাড়া তাদের আর কোন কাজ আছে বলে মনে হয় না। মাঝে মাঝে দেখা যায় ঝরঝরে মার্কা একটা ট্রাক নিয়ে আসে সেবকরা। তারা নালা নর্দমা থেকে ময়লা তুলে নালার পাশেই স্তুপাকার করে রেখে চলে যায়। জোয়ারের পানিতে সেগুলো আবার নালাতেই ফিরে যায়। আস্তাকুঁড় বলতে নির্দিষ্ট কোন বস্তু নাই। সর্বত্রই এটার দেখা পাওয়া যায়। এই অদ্ভূত প্রতিষ্ঠানটার পরিচালক এক বুড়ো হরিদাশ পাল। যার কাজ হচ্ছে পতাকাঅলা একটা গাড়ি করে সবাইকে জ্যামে আটকে রেখে হুশ হাশ করে এদিক সেদিক চরে বেড়ানো, গাড়ির ভেতর হোমরা চোমরা ব্যক্তিবর্গকে নিয়ে এসির বাতাসে চোখ মুঁদে পড়ে থাকেন তিনি। প্রতিপক্ষের অযোগ্যতায় এই হরিদাশ পাল সুযোগ পেয়েছেন সিটি কর্পোরেশনের বড় গদিতে বসার। অদ্ভূত হরিদাশ পালের ইশারায় চলছে চট্টলা!

নরেন্দ্র মোদীর কথা দিয়ে শুরু করেছিলাম। মোদীর সাথে হরিদাশ পাল মঞ্জুর আলমের তুলনা করছি না। নরেন্দ্র মোদীর ওপর যে চাপ, সেই তুলনায় হরিদাশ পালের ওপর চাপটাকে নস্যিই বলা যায়। নগরবাসীর জন্য তার উন্নয়ণমূলক কাজের ফিরিস্তি চাইনে, কিন্তু প্রত্যাশার চাপকে অগ্রাহ্য করে ধৃষ্টতারই পরিচয় দিয়ে যাচ্ছেন শুধু। 
গত চার বছর যাবত সিটি কর্পোরেশন নামক প্রতিষ্ঠানটিকে নিজের অযোগ্যতাবশতঃ অকার্যকর এবং বিকলাঙ্গ বানিয়ে রেখেছেন যিনি, তার কাছ থেকে আর কিছুই আশা করি না আমরা। হতভাগ্য পোড়ো নগরীটিকে তিনি ভাগাড়ে পরিণত করেছেন। কাউন্সিলরদেরকে বানিয়ে রেখেছেন আরো রাম ভোদাই। শুধু নগরীর আবাল জনগণ সিটি কর্পোরেশনকে পৌর করের নামে বড় অংকের অর্থ দিয়েই যাচ্ছে বছর বছর। আর হরিদাশ পাল আর তার রাম ভোদাই কাউন্সিলরা সেসব জোয়ারের পানিতেই ভাসিয়ে দিচ্ছেন। সিটি কর্পোরেশনের বলদকুল শিরোমনি এঞ্জিনিয়ারদের কথা না-ই বা বললাম।
নিজেদেরকে খুব হতভাগ্য মনে হয়। একসময় ঢাকাবাসীর সাথে তুলনা করে আত্মতৃপ্তিতে ভুগতাম, কিন্তু এখন হরিদাশ পাল গংদের হয়ে নিজেরাই বরং লজ্জায় মাথা নিচু করে রাখি। ইন্টারনেট থেকে সংগৃহীত ছবিগুলো দেখে অনেকেই অবিশ্বাস করতে পারেন, কিন্তু এটাই সত্যি। পোষ্টটা যখন লিখছি, বিকেল ৫টা বাজে, অফিসের নিচে কোমর সমান পানি দেখে খেতে যেতে পারিনি। অভুক্ত অবস্থায় বসে বসে হরিদাশ পালদের গুষ্টি উদ্ধার করতাম আগে, এখন গা সয়ে গেছে। ৮০ লাখ মানুষের বুক চেরা দীর্ঘশ্বাসের চাইতে আমার ক্ষুধার্ত পেটের কষ্ট আর কতটুকু!

