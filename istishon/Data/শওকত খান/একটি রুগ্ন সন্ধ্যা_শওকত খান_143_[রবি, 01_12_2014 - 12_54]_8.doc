একটি রুগ্ন সন্ধ্যা


খুঁজতে খুঁজতে অনেকদিন পর নিজের পুরনো একটি লেখা চোখে পড়লো। ইস্টিশনের যাত্রীদের সাথে শেয়ার না করে পারলাম না। যদিও বছরখানেক আগে অন্যত্র প্রকাশিত, তবুও শেয়ার করলাম।
সন্ধ্যায় হাই ভোল্টেজ সব্জি খেয়ে যখন বড়পোল রাস্তার মোড়ে পৌঁছালাম, তখন বাজে ৬ টা। হাকিমের দোকানে রেসিপি মোতাবেক এক কাপ চা খেয়ে আমি আস্তে আস্তে হাঁটতে থাকলাম আর্টিলারী রোডের দিকে। অন্ধকার আর খোলা রাস্তার পাশের ধান ক্ষেত থেকে ধেয়ে আসা মৃদু ঠান্ডা হাওয়ায় বেশ প্রশান্তির ছোঁয়া পাচ্ছিলাম। অল্প অল্প ঘামছিলাম। ঘাসের ওপর বসে থাকতে থাকতে এক সময় শুয়ে পড়লাম। মশাগুলোকে মনে হচ্ছিলো তখন জোনাক পোকা।
আমি যখন মোটামুটি নিজেকে ফিরে পাচ্ছিলাম, তখন বিজিবির একটা পিকআপ এসে থামে পাশে। আমার দিকে লাইট মেরে জানতে চাইলো কাহিনী কি! আমি আরব্য রজনীর একটা গল্প শুনিয়ে দিয়ে আবার হাঁটতে থাকলাম। হঠাৎ আসাদ ভাইকে মনে পড়লো খুব। আসাদ ভাইর অসাধারণ কিছু প্রিপারেশন ছিলো। যে রেসিপিগুলোর কাছে পৃথিবীর স-ব ফেল। আমি ডিসপেন্সারীর দিকে গেলাম। বাজার সদাই করে বাসায় ফিরলাম।
ডেক্সপো+ট্রিপটিন+ইপাম+ফ্রুটো+আড়ং দুধ = মহাপ্রশান্তি সুধা পান করে ছাদ থেকে নেমে এলাম যখন, জাগতিক সব কিছুই তুচ্ছ মনে হচ্ছিলো। পৃথিবীর ৭০০ কোটি মানুষকে করুণা করতে পারি ভেবে আত্মতৃপ্তি পেলাম খুব। তারপর ঠান্ডা পানিতে সারা গা ছেড়ে দিয়ে দেবতার বেশ ধারন করলাম।
কি আশ্চর্য, বহুদিন পর মনে হল প্রবলভাবে প্রসব বেদনা অনুভব করছিঃ
আমার কিছু সাময়িক রুগ্ন মুহুর্তের বিনিময়ে
যদি তোর আস্ত একটি ক্লান্ত স্বপ্ন চেয়ে বসি;
অথবা মনে কর, তোর সবচে’ মূল্যবান বস্তুটি
[বর্তমানে তোর ক্লায়েন্টদের নাড়ি নক্ষত্র সম্বলিত ডায়রিটা]
আমি দিয়ে দিতে বলি একটা শেখ হোয়াইট ভরা শান্তির বদলে
তুই কি দিয়ে দিবি?
রাস্তার পাশের হাকিম এর দোকানের পেছনের বেঞ্চিতে বসে
সযত্নে শান্তি বানিয়ে আমার অপেক্ষায় থাকা এই তুই যখন
দিনভর ঝুলিয়ে রাখা টাই'টা পকেটস্থ করে তোর
কর্পোরেট মুখোশ খুলে আমাদের সুজন হয়ে যাস,
তোর কি কখনো মনে হয়েছে,-
আমি তো তোর জন্য কখনো অপেক্ষা করিনি।
স্বার্থপর নস বলেই তুই কখনো ফিরে যেতে পারিসনা।
শুধু আমিই বার বার ফিরে গেছি আমার সেই সতী সাবিত্রীদের কাছে
যারা আমাকে হাতের ইশারায় ডেকে পায়ে তাড়ায় আজো।
আমি তাদের দুয়ারে ভিখিরির মতো দাঁড়িয়ে গুনেছি যাত্রীদের সংখ্যা
আর তোর কথা বেমালুম ভুলে গিয়েছি।
ল্যাম্পপোষ্ট গুলো আমার দু’পাশ দিয়ে সাঁই সাঁই করে দৌড়ে যায়,
তাদের যেন আজ কাজ পড়েছে ভীষণ।
আমি শহরের সব ট্রাফিক পুলিশকে ছুটি দিয়ে মাঝরাস্তায় দাঁড়িয়ে
প্রতিদিন তিনটি কুকুরকে সঙ্গ দিই।
তবুও তোর কথা আমার মনে পড়েনা।
রাত গভীর হলে ক্লান্ত এক গর্দভের মতো বাসায় ফিরিস তুই
গেলাসে জল ঢেলে-খেয়ে শুয়ে পড়িস
শহরের আরো হাজার দুয়েক সুজনের মতো।
কখনো কি ভেবে দেখেছিস,-
এক্সেস রোডের মোড়ে কেন এক্সিডেন্ট ঘটেনা,
কেন কোন গাড়ি রাস্তা ছেড়ে হাকিমের দোকানে ঢুকে পড়েনা,
লাল-সবুজ-হলুদ সিগন্যালের তোয়াক্কা না করে কোন ট্রাক
তোর স্বপ্নে কেন ঢুকে পড়ে না, ভেবেছিস কখনো?
তোর প্রিয় সেই হাকিমের বেঞ্চে
প্রতি সন্ধ্যায় আমার অপেক্ষায় থাকিস তুই,
আমি কাজের দোহাই দিয়ে হারিয়ে যাই;
হাজিরা দিই আমার সতী সাবিত্রীদের দুয়ারে
আর গুনতে থাকি পথভোলা যাত্রীদের সংখ্যা।
তুই কি জানিস, হাকিমের ওই বেঞ্চটি আমারো কতোটা প্রিয়!
যতোটা তুই ছিলি আমার সবচেয়ে কাছের বন্ধু।
সারারাতের ক্লান্তি আমার চোখের কোটরে এসে জমলে
আমি শুয়ে পড়ি হাকিমের বেঞ্চে
আরো হাজার হাজার মানুষের মতো;
মাথার কাছে জলের গেলাস থাকেনা কখনোই।
অনুভব করি, তুই সারাটা সন্ধ্যা এখানেই ছিলি
আমার অপেক্ষায়, শান্তি হাতে নিয়ে।
যেহেতু তোর কথা আমার মনে পড়েনা এখন আর,
তোকে নতুন করে কিছুই বলবার নেই;
কেউ তোকে বলেও দেয়নি-
তোর কথা রাখতে গিয়ে আমি বাজিতে হেরেছি।
লুকোচুরি খেলতে গিয়ে হারিয়েছি অস্তিত্ব,
দেউলিয়া হয়েছি রুগ্ন মুহুর্তগুলো তোর কাছে খুইয়ে।
তবু নিলামে উঠতে দিইনি তোর ক্লান্ত স্বপ্নগুলো।
চুপি চুপি বলি, আমি আর ফিরবো না রে সুজন
তোর ক্লান্ত স্বপ্নগুলো শুধু রেখে গেলাম।

