গার্মেন্টস শিল্পে অসন্তোষ _ রহস্যময়ী নেত্রী মোশরেফা মিশু


বাঙলাদেশের অর্থনীতির চাকা ঘোরে গার্মেন্টস শিল্পের ওপর ভর করে। শ্রমিকদের ঘাম ঝরানো টাকায় আমাদের দেশের উন্নয়ণ হয়। সেই শ্রমিকরা যখন শোষিত হয়, নিষ্পেষিত হতে হতে দেয়ালে পিঠ ঠেকে যায়, তখনই রুখে দাঁড়ায়। শ্রমিকদের দুঃখে দেশের সাধারণ মানুষ যতোটা না বিচলিত হয়, তারচেয়ে বেশি বেচইন হয়ে পড়ে রাজনীতিজীবি, বিপ্লবী চেতনাধারী, রাজপথ কাঁপানো নেতারা। তারা তো সাধারণ মানুষের জন্যই ভাববেন এ আর নতুন কি?
সারাদেশের মানুষ মিডিয়ার কল্যাণে দেখছে অসহায় তোবা গার্মেন্টস শ্রমিকদের অনশন আর আন্দোলন। তাদের সাথে সংহতি প্রকাশ করেছে অনেক রাজনৈতিক দলের নেতা কর্মী, সাধারণ মানুষও। হাজার হাজার শ্রমিক রাস্তায় শুয়ে আছে। অপুষ্টির শিকার এই শ্রমিকরা এমনিতেই যে বেতন পায়, তাতে তাদের অনশন চলে বছরজুড়েই। 
গার্মেন্টস শিল্প মালিক যতোই মুনাফা করুক না কেনো, বিজিএমইএর বেতন স্কেল পরিবর্তন হয় না। বছরের পর বছর একই দৃশ্য। এই সাধারণ শ্রমিকরা রাজনীতি বোঝে না। কিন্তু রাজনৈতিক ফায়দার শিকার হচ্ছে প্রতিনিয়ত। আন্দোলন শুরু করে প্রতিষ্ঠানের শ্রমিকরা। আচমকা দেখা যায় কতো রাজনৈতিক দলের নেতা-কর্মী এসে হাজির হয়ে গেছে সেখানে। 

একটি দল সব আন্দোলনকেই নিজেদের ব্যানারে ব্যানারিত করে ফেলে নিমিষেই। এখানেও তা-ই হয়েছে। কার্টুন এঁকে, প্ল্যাকার্ড বানিয়ে মুহুর্তেই আন্দোলনকে চাঙ্গা করে ফেলেছে । মিডিয়া কাভারেজও পেয়ে যায় দ্রুত। সারা দেশের মানুষ এতে আন্দোলনের সাথে প্রত্যক্ষ ও পরোক্ষভাবে সম্পৃক্ত হয়ে পড়ে। প্রতিদিনই টিভি নিউজে দেখা যায় সারি সারি রুগ্ন শরীর, অচেতন- শুয়ে আছে, স্যালাইন দেয়া হচ্ছে। এসব দেখে কোনো মানুষই চুপ থাকতে পারে না। বুক চিরে বেরিয়ে আসে দীর্ঘশ্বাস। ঈদ শেষে কর্মস্থলে ফিরে কাজ করেছে সবাই, কিন্তু এই শ্রমিকদের ঈদ শেষ হয়ে গেছে এক সুগভীর চক্রান্ত আর দূর্বৃত্তায়নের কারনে। 
টিভি দেখতে দেখতে শুয়ে থাকা এক নেত্রীকে দেখে হঠাৎই চিনতে পারলাম। আরে, এ যে মোশরেফা মিশু !!! হ্যাঁ, মোশরেফা মিশুই তো !!! তখনই আন্দোলনটা সম্পর্কে একটু সন্দিহান হয়ে পড়ি। চোখ রাখলাম টিভি'র পর্দায়। প্রতিদিনই অপেক্ষা করে থাকি, নতুন কিছু ঘটলো কী না ! কিন্তু কিছুই আর ঘটে না।
কিছুক্ষণ আগে জানলাম তোবা গার্মেন্টস আন্দোলনের নেত্রী মোশরেফা মিশুকে গ্রেফতার করা হয়েছে। খুব বেশি অবাক হইনি। এই শ্রমিক নেত্রী সম্পর্কে প্রথম শুনেছিলাম ২০১০সালে। চট্টগ্রাম ইপিজেড এর এক কোরিয়ান কোম্পানীতে চাকরি করতাম তখন। সেখানে মেইনটেন্যান্স বিভাগের এক বয়স্ক সুপারভাইজার থেকেই তার সম্পর্কে শুনেছিলাম।
২০১০'র দিকে সিইপিজেডে ইয়ংওয়ান ফ্যাক্টরীতে অসন্তোষ লাগানোর পেছনে কলকাঠি নাড়নেওয়ালাদের অন্যতম এই মহিলা। নতুন বেতন স্কেলের দাবীতে গার্মেন্টস কারখানাগুলোতে আন্দোলন শুরু হয় হঠাৎ করেই। ইয়ংওয়ানসহ চট্টগ্রাম ইপিজেড এর অনেক কারখানায় একযোগে শুরু হয়ে যায় অসন্তোষ। তীব্র এই আন্দোলনের ফলে ইয়ংওয়ানের কর্মকর্তাদেরকে বন্দী করে মারধোর করা হয়। এতে চারজন কর্মকর্তার মৃত্যুর খবর নিশ্চিত করে পুলিশ। কিন্তু শ্রমিকদের মাধ্যমে প্রাপ্ত খবর অনুযায়ী আমরা শুনেছি ৮/৯ জন কর্মকর্তা নিখোঁজের খবর। আহত হয় শতাধিক। এছাড়া মেশিনারীজ ভাংচুরও হয় কোটি টাকার। এসবের প্রেক্ষিতে সরকার বাংলাদেশ রপ্তানি প্রক্রিয়াকরণ অঞ্চল কর্তৃপক্ষের (বেপজা) চেয়ারম্যান ব্রিগেডিয়ার জেনারেল জামিল আহমেদ খানকে প্রত্যাহার করা হয়। তার স্থলে মেজর জেনারেল এটিএম শহীদুল ইসলামকে দায়িত্ব দেয়া হয়।

উক্ত গন্ডগোল চলাকালীন সময়ে শ্রমিক নেত্রী মোশরেফা মিশু চট্টগ্রামের হোটেল আগ্রাবাদে অবস্থান করছিলেন বলে চট্টগ্রাম গোয়েন্দা পুলিশ জানায়। মনিরুল ইসলাম, ডেপুটি কমিশনার ডিবি (ডিসি) বলেন- শ্রমিক কল্যাণের নামে বিভিন্ন সংগঠনের সাথে জড়িত এই নেত্রী। গার্মেন্টস ব্যবসায় বাঙলাদেশের প্রতিদ্বন্ধী অন্যান্য দেশগুলোর সাথে তার গোপন আঁতাত রয়েছে। যার মূল লক্ষ্য বাঙলাদেশের গার্মেন্টস শিল্পের পরিবেশ বিনষ্ট করা। যদিও মিশুর বোন জেবুন্নেসা জেবু এটা অস্বীকার করেছেন। ইয়ংওয়ানের গন্ডগোলের পরে গোপনে চট্টগ্রাম ত্যাগ করার পর ঢাকার ভূতের গলির এক বাসা থেকে তাকে গ্রেফতার করেছিলো। তার নামে শ্যাওড়াপাড়ায় একটি গার্মেন্টসে শ্রমিক অসন্তোষে উস্কানী দেয়া, ভাঙচুর করানোর সুস্পষ্ট অভিযোগ ছিলো। ভাঙচুর চলাকালীন সময়ে ২০ জন পুলিশও আহত হয়েছিলো। এরপর আদালত তাকে রিমান্ডে পাঠায়। রিমান্ডে জানা যায়, নিজেকে প্রাক্তন গার্মেন্টস শ্রমিক দাবি করা এই শ্রমিক নেত্রী কোনো গার্মেন্টসে কাজ করেনি ইতিপূর্বে। এছাড়াও তার বহু অবৈধ অর্থের উৎস সম্পর্কেও জানা যায়। সেই সাথে ঘন ঘন বিভিন্ন দেশ সফর সম্পর্কেও পুলিশ খোঁজ খবর নিচ্ছে বলে জানায় ডিসি মনিরুল ইসলাম। তিনি আরো বলেন শ্রমিকদের কল্যাণে অর্থ আদায় করা হতো বলে তার নামে অভিযোগ করেছে অনেক কারখানার শ্রমিকরা। এছাড়া মালিক পক্ষ থেকেও অর্থ আদায় করা হয় শ্রমিক অসন্তোষ তৈরী করার হুমকি দিয়ে। ওয়ার্কার্স পার্টি, বাংলাদেশ সমাজতান্ত্রিক দল, বাংলাদেশ গার্মেন্টস শ্রমিক সংহতি এবং গণতান্ত্রিক বাম মোর্চা সহ বেশ কিছু সংগঠন মিশুর গ্রেপ্তারের নিন্দা ও অবিলম্বে মুক্তি দাবি করে সেই সময়। সূত্র
এই রহস্যময়ী শ্রমিক নেত্রী সম্পর্কে পত্রিকা থেকে জেনেছি পরে। কিন্তু তারও আগে আমি যেখানে চাকুরী করতাম, সেখানকার শ্রমিকদের কাছ থেকে যা শুনেছি, দু'টোই মিলিয়ে কোন পার্থক্য খুঁজে পেলাম না। এ ধরনের সুযোগ সন্ধানীরা আমাদের গার্মেন্টস শিল্পকে খাদের দিকে ঠেলে দিচ্ছে। এরা অন্যের পা চেটে স্বার্থ হাসিল করার সুযোগে থাকে সব সময়। এদের বিরুদ্ধে কোন পদক্ষেপ নিতে গেলে বিপ্লবীরা তেঁতে ওঠে। বিল্পবীরা এমনিতেই তেজস্বী, কিন্তু তাদের সাথে এসব প্যারাসাইটদের মেলবন্ধনের রহস্যটা তবুও রহস্য থেকেই যায়।
আমি চাই তোবা গার্মেন্টসের শ্রমিকদের যাবতীয় পাওনাদি গুনে গুনে পরিশোধ করা হোক, সেই সাথে গার্মেন্টস মালিকের পূর্বের কৃতকর্মের উপযুক্ত শাস্তি দেয়া হোক। কিন্তু এই ইস্যু নিয়ে যেনো কোনো রাজনৈতিক দল এবং সুযোগসন্ধানীরা তাদের উদ্দেশ্য সাধন করতে না পারে, সেদিকে কর্তৃপক্ষের সতর্ক দৃষ্টি দেয়া উচিত।
কিছু কথা: তথ্যগুলো আগেই জানতাম। তবুও স্পেসিফিক নামধামের জন্য গুগল করে খুঁজে তথ্যসূত্র বের করে লিংক হিসেবে দিয়ে দিলাম। মোশরেফা মিশু কিংবা জামাত ছাড়া অন্য কোন রাজনৈতিক দলের সাথে আমার কোনো ব্যক্তিগত দ্বন্ধ নেই। খুবই সাধারণ মানুষ হিসেবে সাধারণ অনুভূতির বহিঃপ্রকাশ এই পোষ্ট। দয়া করে রাজনৈতিক দল প্রসঙ্গে কোনো ধরনের ত্যানা প্যাঁচাবেন না, এটা রাজনৈতিক পোষ্ট নয়। গার্মেন্টস শিল্পের অস্থির পরিবেশের পেছনে কোনো সুগভীর চক্রান্ত চলছে কী না, সেই প্রশ্নটা তোলার জন্যই মূলত এই লেখা।
সাম্প্রতিক সংযোজন:
মোশরেফা মিশুর ফোনলাপ:

ফোনালাপ:
"থমাস: মোশারেফা মিশু বলছেন? আমি ফ্রাঙ্কফুর্ট থেকে থমাস। হাই মিশু আপনি কেমন আছেন? শুনলাম আপনি অসুস্থ।
মিশু: হ্যাঁ, আপনি কেমন? আমরা অনশনে আছি। আজকে নবম দিন চলছে।
থমাস: অনশন করছে কতজন?
মিশু: সবমিলিয়ে ১৬০০। এর মধ্যে ১৩০০ নারী আর ৩০০ পুরুষ কর্মী। ৩ মাসের বেতন, এক মাসের ওভারটাইম আর ঈদ বোনাসের জন্য তাদের সঙ্গে আমাদের সংগঠন অনশন করছে।
থমাস: অর্থাৎ তোবা গ্রুপের কাছে আপনাদের বিশেষ দাবি রয়েছে। এখন পরিস্থিতি কেমন?
মিশু: এখন পরিস্থিতিটা বেশ মজার। সব বামদল, সব উদারপন্থী বাম গণতান্ত্রিক দল, ঢাকা বিশ্ববিদ্যালয়ের ছাত্র সংগঠন আমাদের সঙ্গে একাত্মতা ঘোষণা করেছে। ঢাবিতেও শিক্ষকরা প্রতীকী অনশন করেছে। এই ফাঁকে আমরা তোবা গ্রুপ ওয়ার্কার্স অ্যাকশন কমিটি নামে একটি সংগঠনও গড়ে তুলেছি। এরই মধ্যে সব ছাত্র ও নারী সংগঠনগুলোর সঙ্গে বামপন্থী রাজনৈতিক দলগুলো যেমন- জাফরুল্লাহ চৌধুরী ও খুশি কবীরের মতো মানুষেরাও আমাদের সঙ্গে একাত্মতা ঘোষণা করেছেন। বস্তুত, সকল দেশপ্রেমী ও গণতান্ত্রিক মানুষ আমাদের সঙ্গে আছে। এখন মানুষগুলো সব একতাবদ্ধ। সরকার ও বিজিএমইএ’কে এখন গোটা জাতি এখন ঘৃণার চোখে দেখছে। ৯ দিন ধরে অনশনে আছি আমরা, এখনও তারা কর্মীদের বেতন দেয়নি। আমরা স্বাস্থ্যঝুঁকিতে আছি, আমার নিজের রক্তচাপ এখন ১৭০ বাই ১২০। অনেকেই অসুস্থ হয়ে পড়েছে। তাদের বেশিরভাগই নারী। তাদের স্যালাইন ও ভিটামিন দিচ্ছি। প্রথম দিন থেকেই আমরা মেডিক্যাল টিম গঠন করেছি। আমার সহপাঠী ডাক্তাররাও সাহায্য করছে। লোকের দ্বারে দ্বারে গিয়ে তহবিল সংগ্রহের চেষ্টা করছি। এই প্রথম গার্মেন্টস শ্রমিকরা এত কঠিনভাবে একতাবদ্ধ হয়েছে। কয়েক মিনিট আগেও ১০টি গার্মেন্টের কর্মীরা আমাদের কাছে এসে একাত্মতা প্রকাশ করেছে। তারা বাড্ডা ও গুলশান এলাকা থেকে এসেছে।
থমাস: এখন আপনি কোথায়? কারখানা ভবনে?
মিশু: হ্যাঁ, তোবা গ্রুপের ১২তলা ভবনের ৮তলায় আছি।
থমাস: বিজিএমইএ’র সঙ্গে কি আপোস করছেন? নাকি করছেন না?
মিশু: অনশনের আগে তোবা গ্রুপ ও বিজিএমইএ কর্তৃপক্ষকে আমরা জানিয়েছিলাম। সন্ধ্যা ৭টার মধ্যে বেতন বোনাস দেওয়ার আলটিমেটাম দিয়েছিলাম। শ্রমমন্ত্রী, বিজিএমইএ ও তোবা গ্রুপের সঙ্গে আলাপ করেছি। কিন্তু তারা পাত্তা দেয়নি। তাই ঈদের আগের দিন আমরা অনশনে যেতে বাধ্য হয়েছি। এই শ্রমিকরা বিশ্বকাপে জার্মানি, ব্রাজিল ও আর্জেন্টিনার জন্য জার্সি তৈরি করেছিল। আমি খুব খুশি যে আপনি আমাকে কল করেছেন। এখন এই খবর যদি জার্মানি থেকে ইউরোপীয়দের মাঝে ছড়িয়ে দিতে পারেন যে, বিশ্বকাপটা কোটি কোটি দর্শক উপভোগ করলেও এ কর্মীরা তাদের মজুরি পায়নি। এটা নৃশংস-অমানবিক।
থমাস: জার্মান কোম্পানিগুলোর নাম জানেন?
মিশু: হ্যাঁ আমি জানি কোম্পানিগুলোর নাম।
থমাস: কোম্পানির নামগুলো আপনি আমাকে মেইল করতে পারেন।
মিশু: এখানে ইন্টারনেট নেই। তবে আমি নাম বলতে পারি- ওডাব্লিউআইএম।
থমাস: আপনি এসএমএস করে পাঠাতে পারেন।
মিশু: আপনি আপনার ইমেইল ঠিকানা ও মোবাইল নম্বর পাঠিয়ে দিন। আর এই খবর ইউরোপ ও আমেরিকায় ছড়িয়ে দিন।
থমাস: আমি করবো। এটাকে ইন্টারভিউ হিসেবে ছাপবো।
মিশু: এখানে চারটা শ্রমিক ইউনিয়ন আছে, কিন্তু কর্তৃপক্ষ এগুলোকে পাত্তা দেয় না। আপনি এটাও উল্লেখ করবেন যে, রানা প্লাজা ও তাজরীনের ঘটনার পর বিজিএমইএ বলেছিল গার্মেন্ট কারখানার কর্মীদের অবস্থা বেশ ভাল, তাদের নিয়মিত বেতন দেওয়া হচ্ছে; কিন্তু আদতে এসব সত্য নয়।
থমাস: আমাকে মেইলে প্রতিদিনকার আপডেট পাঠানো সম্ভব কি? তাহলে এটা যতোদিন চলবে, আমি ইন্টারনেটে প্রতিদিন আপডেট করতে পারবো।
মিশু: ঠিক আছে।
থমাস: আমার শুভেচ্ছা রইল। আমরা যোগাযোগের মধ্যে থাকবো।
মিশু: দয়া করে আমাদের জন্য ও এই আন্দোলনের জন্য একটা কিছু করবেন। জার্মান পত্রিকাগুলোতে এ নিয়ে লিখবেন যাতে বাস্তবতাটা সবাই বুঝতে পারে।
থমাস: ঠিকাছে। ধন্যবাদ। মিশু। লাল সালাম।
মিশু: লাল সালাম।"
প্রাসঙ্গিক কথা: লক্ষ্য করুন- "মিশু: আপনি আপনার ইমেইল ঠিকানা ও মোবাইল নম্বর পাঠিয়ে দিন। আর এই খবর ইউরোপ ও আমেরিকায় ছড়িয়ে দিন।"
"আপনি এটাও উল্লেখ করবেন যে, রানা প্লাজা ও তাজরীনের ঘটনার পর বিজিএমইএ বলেছিল গার্মেন্ট কারখানার কর্মীদের অবস্থা বেশ ভাল, তাদের নিয়মিত বেতন দেওয়া হচ্ছে; কিন্তু আদতে এসব সত্য নয়।"
এই বক্তব্য দু'টোর আফটার ইফেক্ট কি হতে পারে, কোনো ধারণা আছে? বিজিএমইএ ছাড়া দেশে বেপজা'র অধীনে হাজারো কারখানা আছে। বেপজা যদি সবগুলো কারখানা ঠিকভাবে পরিচালনা করতে পারে, বিজিএমইএ পারবেনা কেনো? বেপজার অধীনস্ত কারখানাগুলোতে বেতন নিয়ে বৈষম্য এবং অনিয়মের অভিযোগ নেই। কিন্তু মিশু'র এই বক্তব্য বিজিএমইএ'র বাইরের কারখানাগুলোর ওপরেও বর্তায়। যার ফলাফল হতে পারে খুবই ভয়াবহ। গার্মেন্টস সেক্টরের অস্থিতিশীল পরিবেশকে স্থিতিশীল করতে বিজিএমইএর ওপরেই চাপ প্রয়োগ করতে হবে। কিন্তু তা না করে সামগ্রিক পরিস্থিতি নিয়ে ফায়দা লোটার একটা সুযোগ করে নিচ্ছে তারা। এটা কেউই বুঝতে চাচ্ছে না।

