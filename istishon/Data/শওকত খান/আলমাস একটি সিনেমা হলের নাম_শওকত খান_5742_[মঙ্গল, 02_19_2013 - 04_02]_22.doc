আলমাস একটি সিনেমা হলের নাম


২৫শে জানুয়ারী, ২০১৩ তে বহুল প্রতীক্ষিত মোস্তফা সরয়ার ফারুকীর টেলিভিশন মুক্তি পেল, দিন গুনছিলাম চট্টগ্রামে কবে আসবে। আরো কিছুকাল অপেক্ষার পর যখন শুনলাম চট্টগ্রামে এসেছে টেলিভিশন, তখন আর দেরী করতে চাইলাম না। আন্দোলনে আন্দোলনে চট্টগ্রামের রাজপথ যখন উত্তপ্ত, এমন একটা সময় বউয়ের পীড়াপীড়িতে শেষমেশ গতকাল সন্ধ্যায় গিয়ে টেলিভিশন দেখে এলাম। ছবি নিয়ে কিছুই বলার নাই। এককথায় চমৎকার গল্প। ফারুকীর চলচ্চিত্র ভাষার স্বাতন্ত্র বিশ্ব চলচ্চিত্র ইতিহাসে একটা আলাদা স্থান তৈরী করে দিয়েছে বাঙলা সিনেমাকে। আজ বাঘা বাঘা চলচ্চিত্র বোদ্ধারা বাঙলাদেশে যে সিনেমা তৈরী হয়- এটা জানেন।
আমি আসলে এখানে টেলিভিশনর পোষ্টমর্টেম করতে আসিনি। ওটা চলচ্চিত্র সমালোচকের কাজ। একজন সাধারণ চলচ্চিত্রপ্রেমী হিসেব যা বলতে চাচ্ছিলাম- আলমাস" চট্টগ্রামের একটি প্রখ্যাত সিনেমা হল যা দীর্ঘদিন ধরে এখনো টিকে আছে। এবং সদ্য মুক্তিপ্রাপ্ত ভালো মানের সিনেমা প্রদর্শন করে যাচ্ছে। মুক্তিযোদ্ধা কল্যাণ ট্রাস্টের মালিকানাধীন এই সিনেমা হলটি চলছে একেবারেই অব্যবস্থাপনার মধ্যে। গ্র্যান্ড সার্কেলের টিকেটের দাম- ৮০ টাকা। টাকার অঙ্কে খুব বেশি হয়ত নয়। চট্টগ্রামে ১০০/১৫০ টাকা খরচ করে সিনেমা দেখার দর্শক আছে প্রচুর।
আসুন সিনেমার টিকেট নিয়ে একটু এনালাইসিস করি:
প্রবেশ মূল্য- ১৩.০০
শীতাতপ চার্জ- ১৬.০০
মেরামত ও রক্ষণাবেক্ষণ- ১৮.৩৯
জেনারেটর চার্জ- ৮.০০
মূসক- ৮.৩১
পৌর কর- ১.৩০
মোট-- ৬৫.০০
টিকেটে উল্লেখিত মূল্যের চাইতে অতিরিক্ত টাকা কেন নেয়া হচ্ছে, প্রশ্ন করে কোন জবাব পেলাম না। 
শীতাতপ চার্জ (!!!): মাথার উপর হাতে গোনা কয়েকটি ক্যাঁচর ম্যাঁচর করা ফ্যান ঝুলছে। কোন বাতাস নেই। শীতাতপ যন্ত্রের কথা বাদই দিলাম।
মেরামত ও রক্ষণাবেক্ষণ (!!!): সিটগুলোতে বসতে গেলে মাথায় হেলমেট আর বুলেটপ্রুফ ভেস্ট লাগিয়ে বসতে হবে। নিচ থেকে ছারপোকারা টেনে ধরে না রাখলে তো মশারা প্রায় উড়িয়েই নিয়ে যাচ্ছিলো আমাকে। পাশে দেয়ালে কফ-থু থু-পানের পিকের বাহারী পেইন্টিং। সিনেমার পর্দাটা পুরোই অন্ধকার ও ঘোলা। সাউন্ড কোয়ালিটির কথা না-ই বা বললাম। 
শৌচাগার (!!!): ওটাকে শৌচাগার না বলে ভাগাড় বললে বোধহয় কম বলা হবে। কি নেই সেখানে? দূর্গন্ধে সেখানে কোন সুস্থ মানুষ ৩০ সেকেন্ডের ভেতর কাজ শেষ করতে না পারলে অজ্ঞান হয়ে পড়ে থাকবে সেখানে। কনডম, ত্যানা, সিগারেটের প্যাকেটে জ্যাম হয়ে আছে প্যান। মনুষ্য বর্জ্য উপচে পড়ে আছে সর্বত্র। পানি আর ময়লায় চারিদিকে সয়লাব। দরজায় নেই কোন লক/সিটকিনি। রীতিমত নরক গুলজার অবস্থা।
পুরো হলের এই নোংরা পরিবেশটা কি বদলানো সম্ভব না? মানুষ হলমুখী হচ্ছে এখন। বাঙলা সিনেমার অবস্থা এখন অনেক পরিবর্তন হয়েছে। এর পরেও মুক্তিযোদ্ধা কল্যাণ ট্রাস্টের মত একটা প্রতিষ্ঠান এটি নিয়ন্ত্রণ করে। এই প্রতিষ্ঠানটি আকন্ঠ দুর্নীতিতে নিমজ্জিত হয়ে ধুঁকতে ধুঁকতে নিজস্ব মালিকানাধীন অনেকগুলো প্রতিষ্ঠান বন্ধ করে দিয়েছে ইতিমধ্যে। সিনেমা হলটিও বোধহয় এভাবে চলতে থাকলে অচিরেই পটল তুলবে। চট্টগ্রামের চলচ্চিত্র দর্শকরা ব্যাপক হতাশা নিয়ে তবুও বারবার সিনেমা দেখতে যায় এভাবেই। কেউ কি নেই এসব দেখার?

