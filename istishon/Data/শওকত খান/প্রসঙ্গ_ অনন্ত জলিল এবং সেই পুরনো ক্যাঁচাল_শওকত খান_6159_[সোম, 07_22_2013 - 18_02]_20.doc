প্রসঙ্গ_ অনন্ত জলিল এবং সেই পুরনো ক্যাঁচাল


শুরু থেকেই সবখানে অনন্ত জলিলকে পঁচানোর একটা বিচিত্র ট্রেন্ড চালু হয়ে আছে। সবাই তার পেছনে ত্যানা প্যাঁচাতে ব্যস্ত। এসব নিয়ে বলতে বলতে খুব ক্লান্ত।
তবুও আজ আবার ফেসবুকে সিনেমাখোরদের আড্ডা গ্রুপে জলিলকে নিয়ে তুমুল চলছে। সেখানে একটা কমেন্ট করতে গিয়ে পরে সেটা লম্বা হয়ে যাওয়ায় পোষ্ট একটা পোষ্টই দিয়ে ফেললাম।
শাহরুখ খানও তার প্রথম দিককার মুভিতে আজকের কিং খান ইমেজ নিয়ে আসেনি। তাকে অনেকটা পথ পাড়ি দিতে হয়েছে। হাতে গোনা ব্যতিক্রম ছাড়া প্রায় সব অভিনেতার প্রথম ছবি দিয়ে দর্শকদের ভেতরে জায়গা করে নেয়াটা সব সময়ই কঠিন হয়।
জলিল হয়ত চলচ্চিত্র বিশেষজ্ঞ নয়, হয়ত তার মধ্যে অভিনয় দক্ষতার আকাশ পাতাল ঘাটতি আছে, হয়ত সে সুন্দর করে কথা বলতে পারেনা- সবই মেনে নিলাম। কিন্তু একটা ব্যাপার ভাবুন, সে একজন শিল্পপতি, তার টাকার অভাব নাই। কিন্তু তার ভেতরে একটা জিনিস আছে- পরিশ্রম এবং হাল ছেড়ে না দেয়ার প্রবণতা। এটুকুই একটা মানুষকে মানুষ হিসেবে সন্মান দেয়ার জন্যে যথেষ্ট। সে যদি তার গার্মেন্টস ইন্ডাস্ট্রি নিয়ে টাকা বানিয়ে চুপ করে বসে থাকত, দেশের অর্থনীতিতে অবদান রাখছে ভেবে বেশ আত্মতৃপ্তিতে ভুগতে পারত। কারো কিছুই করার থাকতো না। কিন্তু ঢালিউডের রুগ্ন এবং কদর্য একটা ইন্ডাস্ট্রিকে একা হাতে টেনে ওপরে তোলার দায়িত্বটা তাকে কি কেউ নিতে বলেছে? বা কেউ কি তার কাঁধে চাপিয়ে দিয়েছে জোর করে? তার কি ঠেকা পড়েছে বাংলা সিনেমার মত একটা আপাত লস প্রজেক্টে চোখ বন্ধ করে ইনভেস্ট করতে?
হ্যাঁ, অন্য ইনভেস্টরদের মতো তারও টাকা লগ্নি করে উঠিয়ে আনার ইচ্ছে থাকবে সেটা স্বাভাবিক। এ টাকা লটারি জিতে আনা টাকা নয়। তার উপার্জন করা টাকা। কই, বাংলাদেশে তো অনেক শিল্পপতি, অনেক চলচ্চিত্র বোদ্ধা, অনেক চলচ্চিত্র সমালোচক আছেন। কারো পকেট থেকে কখনো ১টা টাকা বেরিয়েছে সিনেমার উন্নয়ন করার জন্য? জহির রায়হান ল্যাবটা জরাজীর্ণ অবস্থায় মাটির সাথে মিশে যাচ্ছে, কই এফডিসি'র এত এত সমিতি, কেউ সেটার জন্য কোন কাজ করেছে? উল্টো ফিল্ম ডেভেলপিংয়ের জন্যে ভারতে দৌড়াতে হয় সব নির্মাতাকে। এফডিসি'র বাংলা সিনেমাকে ডিজিটালে রূপায়ন করার জন্যে কাকে আপনি বাহ্বা দিবেন, ভাবুন একবার।
বাংলা চলচ্চিত্রে এর আগে কেউ এমন চোখ ধাঁধানো স্পেশাল ইফেক্টের কাজ দেখেছেন? অনেস্টলি বলুন। এত দেশি বিদেশি লোকেশন, ক্রু, অভিনেতা, প্রযুক্তি আর বাজেটের সমাহারে একটা অন্যরকম বাংলা সিনেমা আমরা এর আগে দেখেছি? আমাদের সিনেমার একটা আলাদা দর্শকশ্রেণী আছে, যাদেরকে আমরা প্রান্তিক শ্রেণী বলতে পারি- তাদের কাছে নিম্নমানের ২* বিশিষ্ট তামিল ছবিই বিনোদন। আমাদের সিনেমা তার সব শ্রেণীর দর্শকপ্রিয়তা হারিয়েছে অনেক আগেই। যদি ইয়ং জেনারেশনের ১% কে ও হলে টেনে আনতে পারে কেউ তবে তো সেই ক্রেডিট জলিলকেই দিতে হয়।
আমাদের এলিট শ্রেণীর দর্শকদের জন্যে ছিলেন হুমায়ুন আহমেদ; তারপর ফারুকী, নুরুল আলম আতিক... প্রমুখ বিশিষ্ট নির্মাতাদের ছবি কি প্রান্তিক শ্রেণীর দর্শককে হলে টেনে আনতে পেরেছে? আমি অন্ততঃ মানতে রাজি নই। কিন্তু এই ঢালিউডের ৩য় শ্রেণীর অভিনেতা আর ভাঁড়ে পরিপূর্ণ মশলদার ছবিরও একটা দর্শক শ্রেণী ছিল। ওই ঘরানার ছবি বানানো বন্ধ হওয়ার পরে সেই দর্শক শ্রেণীও হল বিমুখ হল। অতঃপর? হল গুলো বন্ধ হয়ে মার্কেট হয়ে গেল। এপার্টমেন্ট গড়ে উঠল। তাই বলে কি আমাদের ইন্ডাস্ট্রি বন্ধ হয়ে যাবে?
কেউ এই কথা কেন বুঝতে চায় না, একটা মানুষ একা নিজের ঘাড়ে সব দায়িত্ব তুলে নিয়ে রওনা হয়েছে সামনের দিকে। আমরা কি করছি, তাকে তার দুর্বলতা দিয়েই ঘায়েল করে ফেলে দেয়ার প্রতিযোগিতায় নেমেছি। ধিক্ আমাদেরকে। জলিল বাংলা সিনেমাকে 'শাকিব' রোগ থেকে মুক্তি দেয়ার চেষ্টা করে যাচ্ছে। যার ফলে শাকিবও নিজেকে ঢেলে সাজানোর প্রয়াস পেয়েছে। আল্টিমেটলি লাভটা হয়েছে বাংলা সিনেমারই। জলিল একজন নায়কের পারিশ্রমিক (যা বর্তমান বাজারে আসলেই অনেক টাকা) বাঁচিয়ে নিজে সেখানে তার দুর্বল অভিনয় প্রতিভা যোগ করেছেন, আর ওই টাকা তার সিনেমার প্রযুক্তি খাতে ঢেলে দিয়েছেন। এই লোকটা আসলেই শ্রদ্ধার যোগ্য। আমি জলিলের সাফাই গাইতে আসিনি। কিন্তু কারো কোন কাজ নিয়ে হাসাহাসি করার আগে একটু ভাবি, যে কাজটা সে সুষ্ঠুভাবে করতে পারেনি, তা আমাকে দিলে আমি কতটা সফল হতাম?

