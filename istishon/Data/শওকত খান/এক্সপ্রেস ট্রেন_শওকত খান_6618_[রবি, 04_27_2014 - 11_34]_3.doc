এক্সপ্রেস ট্রেন


অনেক আগে আমাদের পাড়ায় একটা আপু থাকতো। যখন তিনি বুকে নীল রঙা একটা ফাইল চেপে ধরে হিল পায়ে খটাখট শব্দ তুলে হেঁটে চলে যেতো কোচিংয়ে বা কলেজে, তখন এলাকার কিশোর-তরুন-বৃদ্ধদের হৃৎস্পন্দন কিছু সময়ের জন্য থেমে যেতো। দু'চারজন স্ট্রোক করতো। ঘড়ির কাঁটাগুলো কিছু সময়ের জন্য ফ্রিজড হয়ে যেতো। সবাই একযোগে কামনা করতো তিনি যেনো রিক্সা না পান। তাহলে কিছু সময়ের জন্য হলেও তাদের চোখদুটো শান্তি পাবে। কিন্তু বেরসিক রিক্সাওয়ালারা মনে হয় ঘড়ি ধরে অপেক্ষা করতো, কখন সেই আফ্রোদিতি এই পথ বেয়ে আসবে, অপেক্ষা করবে একটা ত্রিচক্র রথের জন্য।
আমরা যারা সেই পথের পাশে ক্রিকেট খেলতাম, ব্যাটসম্যান হয়ে যেতো শচীন তেন্ডুলকার, ব্রায়ান লারা কিংবা গ্যারি সোবার্স। আর যার হাতে বল থাকতো, তার কাছে জোয়েল গার্ণার, ওয়ালশ কিংবা এমব্রোস তো বাচ্চা পোলাপান।
মনে আছে, একবার বাবু ভাই ছক্কা মেরেছিলো; সেই বল গিয়ে পড়লো তাদেরই পাঁচিলের ভেতরে। সাহস করে কেউ যেতে চাইছে না। তার বাবার ভয়ে। শেষ পর্যন্ত অদম্য সাহস সঞ্চয় করে আমিই গিয়েছিলাম বল আনতে। গেইটে নক না করে পাঁচিল টপকে ভেতরে ঢুকে পড়েছিলাম। দ্রুত বল খুঁজতে শুরু করেছি, কিন্তু কিছুতেই খুঁজে পাচ্ছিলাম না। দোতলা থেকে তিনিই দেখিয়ে দিলেন বল কোথায়। কিন্তু আমি তবুও বল পাচ্ছিলাম না (চোখের সামনে বল রেখে খুঁজে বেড়াচ্ছিলাম চারপাশে)। শেষ পর্যন্ত তিনিই নেমে এলেন। এতোটা আশা করিনি, শুধু একনজর দেখতে পেলেই স্বার্থক হতাম যেখানে, সেখানে এখন মেঘ না চাইতেই অঝোর বৃষ্টি!
তিনি এসে বল নিলেন, হাতে তুলে দিলেন। আমি স্ট্যাচু হয়ে গেলাম। যেনো তিনি বল নয়, বিশ্ব সংসার তন্ন তন্ন করে খুঁজে এনেছেন আমার জন্য নীলপদ্ম। আমার হাত কেঁপে গেলো (ইচ্ছা করেই কীনা, জানিনা)। তার মোমের মতো হাতে লেগে গেলো আমার নোংরা হাত। আমার ভেতরের দ্বিতীয় সত্ত্বাটা আমাকে উস্কানি দিচ্ছিলো ক্রমাগত।
আমি বোকার মতো প্রশ্ন করে ফেললাম- 'আপনার নাম কি?'
বিশ্ব চরাচর আলোকিত করে তিনি হেসে উঠলেন কাঁচ ভাঙা হাসি। আমি নিজেই অবাক হয়ে গেলাম আমার সাহস দেখে।
তিনি উত্তর না দিয়ে পাল্টা প্রশ্ন করলেন,- 'বল মেরেছিলো কে?'
আমি মিথ্যে জবাব দিলাম,- 'ছক্কা মারতে চাইনি, কিন্তু হয়ে গেছে।'
তিনি আবারো হাসলেন। বললেন,- 'কেন ছক্কা মারতে চাওনি? ছক্কা মারলেই তো রান বেশি।'
আমি ত্বরিৎ জবাব দিলাম,- 'আমাদের নিয়ম হলো, ছক্কা মারলে আউট।'
তিনি খুবই অবাক হলেন- 'ওমা এটা কেমন নিয়ম, ছক্কা মারলে আউট!'
আমি সত্যি জবাবটা দিতে গিয়েও গিলে ফেললাম। ছক্কা মারলে বল হারানোর সম্ভাবনা বেশি থাকে বলে এখানে এই নিয়ম। কিন্তু এখন আমি আলেক্সান্ডার। দূর্গ জয় করতে এসেছি; সেটা যে করেই হোক। মিথ্যা নাহয় একটা বললামই বা। প্রেমে আর যুদ্ধে নীতির ধার ধারলে চলেনা। আমার তো ইস্যু দু'টো।
আমি জবাব দিয়েছিলাম,- 'এদিকে আপনাদের বাড়ি তো, তাই বাড়ির ভেতরে যাতে বল না আসে সেজন্যই এই নিয়ম। আপনার বাবা রাগ করতে পারেন।'
তিনি তার মিষ্টি হাসিটি হেসে বললেন,- 'এটা কোনো কথা হলো? আচ্ছা, আমি বাবাকে বলে দেবো, যাতে তোমাদের বল এলে মাসুমকে দিয়ে পাঠিয়ে দেয়। ঠিক আছে?'
সেদিনের সেই শিহরণ আমার পক্ষে ভোলা সম্ভব নয়। ক্লাশ সেভেন/এইটের একটা ছেলের ভেতরে সেদিন শচীন টেন্ডুলকার হওয়ার অদম্য ইচ্ছা রোপিত হয়নি হয়তো, কিন্তু তার ভেতরকার অপরিপক্ক পৌরুষ জাগিয়ে দিয়েছিলো। একদিনের জন্য হলেও চট্টগ্রম শহরটা ওইদিন আমার কেনার ইচ্ছা জেগেছিলো।
গেইট দিয়ে বেরিয়ে আসার আগে দম আটকে থাকা প্রথম প্রশ্নটা আবারো করে ফেললাম শেষ পর্যন্ত। এবার অবশ্য তার শঙ্খের মতো মসৃন হাত দিয়ে আমার মাথার চুলগুলো এলোমেলো করে দিয়ে গালে টোল ফেলা হাসির ঝর্ণা প্রবাহিত করে বলেছিলো- 'কুসুম।'
বহু বছর পর মানিক বন্দ্যোপাধ্যায়ের 'পুতুল নাচের ইতিকথা' পড়ার সময় কুসুম নামটি আমার ভেতরে আবারো ঝড় তুলে দেয়। শশী ডাক্তারের সেই অমর উক্তি- '... শরীর! শরীর! তোমার মন নাই কুসুম?' আমিও যেনো মুহুর্তেই শশী ডাক্তার হয়ে যাই। সেই কলেজ পড়ুয়া 'কুসুম' নাম্মী এক তরুণীর কথা মনে হওয়ায় হঠাৎ অনেক বছর আগের সেই অফ হোয়াইট রঙের বাড়ির গেইটের ভেতরে নিজেকে আবিষ্কার করি। আমার বয়স বেড়ে গেছে। তারই সমবয়সী এখন। কিন্তু কুসুম সেই আগের কুসুমই রয়ে গেছে। তার সামনে দাড়িঁয়ে তার শঙ্খমসৃণ হাত ধরে কি বলতে পারিনা-
পৃথিবীর তাবৎ রহস্য এসে ভর করে কেবলি প্রিয়তমার চোখে, আমি মায়ার বাঁধনে আটকে পড়ি; যেমনটা আটকে পড়ে, গুড়ের কলসিতে পিঁপড়ে।
হতে পারেনা? এমনটা হওয়া কি আসলেই অসম্ভব? আইনস্টাইন যতোই তার টাইম ডায়লেশন থিওরী কপচাক, আমি মানি না।
এস.এস.সি পরীক্ষার পরে ছুটিতে বাড়িতে গিয়েছিলাম। ২ সপ্তাহ পর ফিরে এসে শুনি, কুসুমরা সবাই অামেরিকায় চলে গেছে বাড়িটা তাদের কোনো এক আত্মীয়ের কাছে বিক্রি করে। আমাদের আবার নিয়ম বদলাতে হয়েছে। ছক্কা মারলে আউট, আর বল এবার একাই কিনে দিতে হবে।
কয়েক বছর পর একবার দেশে এসে কিছুদিন বেড়িয়ে গিয়েছিলো। বাচ্চা কোলে নিয়ে আমাদের ছোট্ট মাঠটার পাশে এসে খেলা দেখছিলো। আমার মনে হচ্ছিলো, তার সেই এটমিক ফিগার আরো সুপার এটমিকে পরিণত হয়েছিলো। কিংবা হয়তো, আমার চোখই পেকে গিয়ে থাকবে।
আমার নাম ধরে ডাকার পর মনে হচ্ছিলো, আমি কিছু একটা হয়তো জয় করতে পেরেছি। হোক না, তা শুধুই নিজের মনে। সেই রাতে কোনো কারন ছাড়াই আমার প্রসব বেদনা চাগিয়ে উঠলো। আমার কল্পনার ঐশ্বর্য কে নিয়ে এক ছিলিম লিখেই ফেললাম।--
সুন্দরী ঐশ্বর্য রাই,
তোমায় একটা কথা বলতে চাই।
ওভাবে আমার সামনে দিয়ে যাও কেন?
তোমার সুডৌল নিতম্বে চোখ রেখে
রফিকের টংয়ের বেঞ্চে বসেও আমি যেন
শাটল ট্রেনের ছন্দ পাই।
রফিকের টং থেকে সেদিন
তোমাকে নয়
দেখে তোমার ঐ ড্রেস,
বুড়োরাই শুধু নয়
ছোটরাও বলেছিল
ঐশ্বর্য এক্সপ্রেস।
[ইতিপূর্বে অন্যত্র প্রকাশিত]

