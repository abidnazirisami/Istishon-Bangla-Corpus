আমি মানুষ হইবো কেনো_


শৈশব হইতে আজ অবধি মোর শিক্ষাগ্রহণের পেছনেই পিতার খরচ হইয়াছে কাড়ি কাড়ি টাকা। প্রাথমিক বিদ্যালয় হইতে বিশ্ববিদ্যালয় কোথাও আমাকে অর্থ ব্যতীত পরীক্ষার হলে ঢুকিতে দেয় নাই। পাস করিবার মতো জ্ঞান অর্জন হইলেও কেবল টাকার জন্য উপর শ্রেণিতে উত্তীর্ণ হইতে পারি নাই। জ্ঞান প্রদান করিবার পূর্বে সকলেই আমার দরিদ্র পিতার অর্থ-কষ্ট আরও বাড়াইয়া দিয়াছে। চাকুরী পাইবার আগ পর্যন্ত আমার পড়ালেখার জন্য এক পর্বতসম অর্থ ব্যয় করিতে হইয়াছে। তার উপর এর দ্বিগুণ-তিনগুণ শুভেচ্ছামূল্য (কে যেনো বলিয়াছিল ইহার নাম ঘুষ, উৎ কোচ) প্রদান করিয়াই চাকুরীর এই আসন অলংকৃত করিয়াছি। আমাকে তো শিক্ষার পিছনে এত (ঠিক কতো টাকা তার হিসাব নাই) টাকা ব্যয় করিতে হইয়াছে। সেই আমি কেন দুর্নীতি করিব না? না খাইয়া মরিব নাকি? বিনা টাকায় মানবসেবা করিতে গেলে কি আর পেটে ভাত পড়িবে? লক্ষ-কোটি টাকা ব্যয় করিয়াছি ডাক্তার হইবার জন্য। মেডিকেল কলেজে টাকার ব্যাপারে কেহ এতটুকুনও ছাড় দেয় নাই। পিতার জমি বিক্রি করিয়াছি। দামি দামি বই, প্র্যাক্টিকাল সেট, বোন সেট, ল্যাপটপ আর কয়েক মাস পর পর অ্যাপ্রন ক্রয় করিবার জন্য কত যে অর্থব্যয়
করিতে হইয়াছে তাহার কোনো হিসাব মিলিবে না। এতসব কাঠখড় পোড়াইয়া তবেই না আমি বড় ডিগ্রিধারী চিকিৎসক হইয়াছি। পিতা আর শুভাকাঙ্খী আত্মীয়- স্বজনেরা স্বচক্ষে দেখিয়া আসিতেছে ‘চিকিৎসা সেবা’
ব্যবসাটি বর্তমান সময়ে বিশেষ লাভজনক আবার সম্মান জনকও বটে। সেই দিকটা বিবেচনা করিয়াই আমার পেছনে দু’হাত ভরে খরচ করিয়া তাঁহারা আজ একেবারে নিঃস্ব হইয়া আসিয়াছে। আমি ইবনে সিনা নই, হাজী মোহাম্মদ মহসীনও নই। আগে পিতার টাকার ঝুলিটা পূরণ করিতে হইবে অতঃপর নিজেরটা। তারপরেই না হয় ভাবিব কী করিয়া বিনামূল্যে চিকিৎসায় মানবসেবা করা যায়! সেই জন্যইতো সরকারি হাসপাতালের
চাইতে ক্লিনিকের, বিনা পয়সার রোগীদের চাইতে পার্সোনাল চেম্বারের রোগীদের কদর বেশি। ইহা না করিতে পারিলে কী আর এতদিনের আশা আকাক্সক্ষা পূরণ করিতে পারিব? জমি বিক্রি করিয়াছি, ব্যাংক থেকে চড়াসুদে ঋণ লইয়াছি, অতঃপর নির্বাচনের প্রচারণা চালাইয়াছি। পাড়ায়-মহল্লায় নিজের পদপ্রার্থিতা উপলক্ষ্যে মিছিল-মিটিং-এর ব্যবস্থা করিয়াছি। নির্বাচনে জয় পাবার নিমিত্ত আমি কোটি কোটি টাকা ক্ষয় করিয়াছি।
তা না হলে কেহ যে আমাকে ভোট দিয়া জয়যুক্ত করিবে না, তা আমি যতই সৎ হই না কেন। দিনের পর দিন ভাষণে বলিয়াছি, ‘সংগ্রামী ভাই ও বোনেরা, আমাকে জয়যুক্ত করিলে আপনাদের সেবা করিয়া কৃতার্থ হইব’ আর রাতের আঁধারে বড় বড় নোট দেখাইয়া ভোট কিনিয়াছি। নূতন পাঁচশ’ টাকার নোট দেখিয়া তোমাদিগরও জিহ্বা লোভে লক লক করিয়া ছিল। আমাকে বোকা পাইয়াছ? দুর্নীতি করিয়া লাভসহ মূলধন উঠাইব না- তো কী করিব? ধর্মীয় শিক্ষাপ্রতিষ্ঠানে যেইদিন হইতে যাতায়াত শুরু করিয়াছিলাম, সেইদিনই ধর্মীয় ওস্তাদ (!) আমাকে শিখাইয়াছেন কী করিয়া ধর্মের বাণী শুনাইয়া লোকের নিকট হইতে টাকা খসাইতে হয়। তিনি আমাকে ইহা শিখান নাই ধর্মের বিনিময়ে অর্থগ্রহণ করিলে ইহা আর ধর্মীয় কাজ থাকে না, হইয়া যায় ধর্মব্যবসা। রুজি-রোজগারের ব্যাপারে ধর্মব্যবসা ব্যতীত বিকল্প যে কোনো উত্তম ব্যবস্থা থাকিতে পারে ইহা তো আমাকে শেখানো হয় নাই। কোনো ওস্তাদই (!) আমাদিগকে ইহা ভুলক্রমেও শিখান নাই যে ধর্মের উদ্দেশ্য-লক্ষ্য শুধুমাত্র মানব কল্যাণ। তিনি স্বপ্ন দেখাইয়াছেন মসজিদের ইমাম হইয়া, নামায পড়াইয়া, মিলাদ পড়াইয়া, জানাজা পড়াইয়া, ধর্মের কাজ করিয়া কীভাবে সংসার চালাইতে হয়। কী করিয়া ওয়াজ করিলে হাজরো মানুষের চোখ ভিজিয়া যায় আর পকেট উজার করিয়া তাহারা অর্থ প্রদান করে তাহা অতি উত্তমরূপে শিখিয়াছি। এখন আপনরাই বলুন, ধর্মের বিনিময়ে আমি টাকা লইব না- তো করিবটা কী? আজিকার দিনে শিক্ষা, চিকিৎসা, শাসন, ধর্ম ইত্যাদি কোনো বিষয়ই আর সেবা বলিয়া গণ্য হইয়া থাকে না। আর যেথায় নিঃস্বার্থ সেবা পেশায় পরিণত হয় সেথায় আমি মানুষ হইব কেন? আমি শান্তির আশা করিব কেন? আমার কথা তো অনেক শুনাইলাম। শেষ করিবার. পূর্বে সক্রেটিসের একটি বানী শুনাইব। তিনি একদা বলিয়াছিলেন, ‘অর্থের বিনিময়ে শিক্ষা অর্জনের চাইতে অশিক্ষিত. থাকাই উত্তম’।
কসম স্রষ্টার! কঠিন হিসেব তোমাদিগের দিতে হইবে, যে হিসেব দিতে হইবে না একজন বর্গাচাষী কৃষকের, কুলিমজুরের বা ওই দিনমজুরের।

