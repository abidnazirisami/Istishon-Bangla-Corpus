অবৈধ ক্যানভাস


দেখেছো তুমি হিংস্র-শ্বাপদের
খুবলে খাওয়ার দৃশ্য?
ক্ষুরাধার নখ বসিয়ে দিয়েছে-
উহ ! আর্তনাদ কাঁপিয়েছিলো আরশ
আর চেয়ে দেখেছে নির্লজ্জ, কাপুরুষ বিশ্ব ।
দেখতে খুব মজার,
খুবলে খাওয়ার দৃশ্য !
কোথায় কোথায় দিয়েছে কামড়
আর কোন অঙ্গকে রাঙ্গিয়েছে
ধর্ষকশিল্পীর আঁচড়?
ক্যানভাসের প্লট কেমন ছিলো,
কেমন ছিলো রঙ্গের খেলা-
লাল-নীলের মিশ্রণ?
চোখ ফেটে ঝর্ণার প্রবাহ,
আহা, কী রূপের নির্ঘন্ট !
নিতম্বে সবুজ শাড়িটা সিক্ত-
রক্তজবার প্রস্রবণ ।
অসহ্য চিৎকার দিচ্ছে ‍সুড়সুড়ি,
আনন্দ দিচ্ছে বাঁচার আঁকুতি-মিনতি ।
হাত-পায়ের ছোড়াছুঁড়ি দেখে
ধর্ষক নিজেরে ভেবেছে বীর !
আর দর্শক? চোখের ধর্ষণে,
করতালির কর্ষণে
সাহস দিয়েছে যথেষ্ট,
এবার গগন বিদারী আর্তনাদ !
ক্যানভাস নীলে নীলাভ,
জাতি মিলে করছে ধর্ষণ-
হে ধর্ষক, তুমি বীর শ্রেষ্ঠ !
কে জানি বললো, ঢের হয়েছে-
বোধহয় বেঁচে নেই, চল ফুটি !
‘আজ আমাদের ছুটি ও ভাই,
আজ আমাদের ছুটি’ ।
বিনোদনের খোরাক এখন ব্যর্থ;
যে যার মতো চলে গেছে-
রেখে গেছে কিছু চিহ্ন
কেউ পায়ের কেউবা তুলির ।
এটা গাঁজাখুড়ি গল্প,
বিশ্বাস করোনা-
পড়ে রয়েছে নিথর একটা দেহ !

