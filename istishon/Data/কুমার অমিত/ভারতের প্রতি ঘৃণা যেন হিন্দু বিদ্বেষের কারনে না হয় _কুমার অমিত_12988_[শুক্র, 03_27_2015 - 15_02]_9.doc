ভারতের প্রতি ঘৃণা যেন হিন্দু বিদ্বেষের কারনে না হয় 


জন্মের কিছুকাল পর যখন কিছুটা বুঝতে শিখেছি তখন থেকেই দেখলাম হিন্দুদের ভারতের ব্যাপারে একটা আলাদা দুর্বলতা আর মুসলিমদের ভারত বিদ্বেষ । কারন টা অনুসন্ধান করতে কোন বই পুস্তক পড়তে হয় নি। একেবারে সমাজলব্ধ শিক্ষা যাকে বলে । নিজে একজন হিন্দু হওয়ার কারনে হিন্দুদের ভারত আসক্তির কারন খুব সহজেই উপলব্ধি করতে পারলাম। দেশ স্বাধীন হওয়ার কিছুকাল পর থেকেই হিন্দুরা বুঝতে শুরু করল যে তারা সংখ্যালঘু অথবা তাদের কে বোঝানো হল তোমরা সংখ্যালঘু । এর কিছুকাল পর থেকেই নানা ধরনের নির্যাতন ও নিপীড়ন শুরু হল। বাহাত্তরের সংবিধান সংশোধন হলে হিন্দুদের এ দেশের নাগরিকত্ব নিয়ে সন্দিহান করে তুলল। এরপর যুগ যুগ ধরে হিন্দুরা নির্যাতিত ও অধিকার বঞ্চিত। এই অধিকার বঞ্ছনা আর স্বাধীনতার অভাব পূরণের জন্য হিন্দুরা ধর্মের আশ্রয় নিল। তারা মনে করতে শুরু করল হিন্দুদের রক্ষা কিংবা ভালোবাসা দেয়া শুধু ভারতের পক্ষেই সম্ভব। এই দেশের এই দুর্বল জাতিটি ভারতকে তাদের শক্তির উৎস হিসাবে দেখতে শুরু করল। হিন্দুদের ভারতপ্রীতির কারন শুধুই তাদের প্রতি অবহেলা আর তাদের অধিকার আদায়ে অসচেতনতা।
কিন্তু মুসলিমদের ভারত বিদ্বেষের সঠিক কারন টা তখনও বুঝতে পারি নি। বলা বাহুল্য তখন ফেলানি ইস্যু আসে নি , তখনও ভারতের অপসংস্কৃতি রপ্তানি ইস্যুও মানুষের মনে ঘণ্টা বাজায় নি। তাহলে কেন ভারত বিদ্বেষ কেন ? শুধু ধর্মের কারনে ভারত বিদ্বেষ এটাও মেনে নিতে পারলাম না। অনেক কে দেখলাম যারা ভারত বিদ্বেষী তারা আবার প্রত্যক্ষ ও পরোক্ষ ভাবে ঘোরতর পাকিস্তান বিদ্বেষী। ছোটবেলা দেখেছি যখন নানাভাবে অবেহেলিত হয়েছি তখন পাশে এসে দাঁড়িয়েছে কিছুলোক যাদের ধর্ম পরিচয় তারা মুসলিম। এই লোকগুলোর কারনেই “শুধু ধর্মের কারনে ভারত বিদ্বেষ “ এই ধারনা টাকেও দুর্বল করে দেয়। মানতে শুরু করলাম কিছু উগ্রবাদীরাই হিন্দু বিদ্বেষী এবং তারা সংখ্যায় খুবই কম কিন্তু খুব শক্তিশালী। তাদের প্রপাগান্ডায় পরে অনেক সাধারন ক্রমান্বয়ে হিন্দু বিদ্বেষীতে রুপান্তিরত হয়েছে। এবং সেটা কতটা মহামারী আকারে ধারন করেছে তা বুঝতে পিছনে ফিরে তাকানোর দরকার নেই , বর্তমান দেখলেই তা বোঝা যায়। 
সেই উগ্রবাদীরাই ক্রিকেটীয় আবেগ কে পুঁজি করে মানুষ কে হিন্দু বিদ্বেষী করে তুলছে। কোয়াটার ফাইনালে আইসিসি যেভাবে ভারত কে একতরফা যেভাবে সুবিধা দিল তাতে আই সি সি এবং ক্রিকেটের সুপার পাওয়ার ভারতের প্রতি ঘৃণা ছাড়া আর কিছুই আসে না। আমি ব্যাক্তিগত ভাবে ভারতের বাংলাদেশের স্বাধীনতা নিয়ে যে ধারনা বা দাবী তা দেখার পর ভারতকে আড়চোখে দেখা শুরু করেছি। যাইহোক মূল প্রসঙ্গে আসি , আই সি সি আর ভারতের দুর্নীতির কারনে বাংলাদেশের যে পরাজয় তা মেনে নেয়া সত্যিই কঠিন। কিন্তু ভারতের এই দুর্নীতি কেবল কি বাংলাদেশ বলেই করা হয়েছে ? অন্য কোন দল হলে কি তারা এই সুবিধা গ্রহন করত না ? ক্রিকেট জ্যান্টেল ম্যান গেম হিসাবে সর্বাধিক পরিচিত। ভারত এই পরিচয় কে প্রশ্নবিদ্ধ করে তুলেছে। আমরা কিন্তু কেও এই দুর্নীতির তদন্ত হোক এই দাবীটি কেও তুলি নি। আমরা শুধু দেখলাম ভারত মাতাকে গালি দিয়ে উদ্ধার করা হচ্ছে। অনেক কেই দেখলাম ভারতের পণ্য বর্জনের ডাক দিয়ে বসে আছে। কিন্তু আমি মনে করে অফিসিয়ালি তদন্তের জন্য আন্দোলন কিংবা সমালোচনা করলে বেশী ফলপ্রসূ হত। যাইহোক না কেন খেলার সময় দুর্নীতির কারনে ভারত কে ঘৃণা আমি সমর্থন জানাই। 

ছবিটি দেখে কি আপনার মনে হয় , ভারত ঘৃণার দায় কেবলই কি ক্রিকেট? আমার মনে হয় না। স্পষ্টত হিন্দু বিদ্বেষ ।
এখানে দেখুন । পুঞ্জিভূত ঘৃণার কেবল প্রকাশ হয়েছে এবং সেটার কারন যে শুধু ক্রিকেট নয় সেটাও বোঝা যাচ্ছে।
ভারতের পরাজয়ে উচ্ছ্বাসিত বাংলাদেশ, হিন্দুদের উপর হামলা
উপরের লিঙ্কে গেলে দেখা যাবে ভারতের পরাজয়ের কারনে হিন্দুদের একটি অনুষ্ঠানে হামলা চালিয়েছে দুর্বৃত্তরা। এখন এদের কে দুর্বৃত্ত বলবেন না সাধারন দেশপ্রেমিক বলবেন সেটা আপনার উপর নির্ভর করবে। আমি ভারত কে কোনভাবেই সমর্থন করছি না। কিন্তু ভারত বিদ্বেষের নামে যে হিন্দু বিদ্বেষ আর তাদের উপর মানসিক ও শারীরিক নির্যাতন হচ্ছে তার নিন্দা জানাচ্ছি। আপনাদের এই অবহেলা হয়ত এ দেশের হিন্দুদের ভাবিয়ে তুলবে যে তারা আসলেই কি এ দেশের অংশ । হিন্দুদের দেশ প্রেম বার বার অবহেলিত হয়ে হয়ত দেশদ্রোহীর জন্ম নিবে এবং সেই দায় আপনাদের নিতে হবে। 
ওপারের প্রতি ঘৃণা শুধু ধর্মের কারনে হলে মনে রাখবেন আমাকেও আপনি ভাবতে শেখাচ্ছেন যে আপনাকেও ঘৃণা করতে হবে। বলা বাহুল্য , এ দেশের হিন্দুরা সেই কয়েক যুগ ধরেই দেশ প্রেমের প্রমান দিয়ে যাচ্ছে। অনেক সুযোগ থাকার পরও তারা অনেক নির্যাতিত , নিপীড়িত হয়েও এদেশের মাটি ত্যাগ করে নি। শুধু ধর্মের কারনে আপনি তাকে ঘৃণা করলে সেটা নিন্দনীয়। তাকে ভালোবাসতে শিখুন। সে যেন আপনার কাতারেই থাকুক সেই চেষ্টা করলে আপনার মহত্ত্ব প্রমান করবে। 

