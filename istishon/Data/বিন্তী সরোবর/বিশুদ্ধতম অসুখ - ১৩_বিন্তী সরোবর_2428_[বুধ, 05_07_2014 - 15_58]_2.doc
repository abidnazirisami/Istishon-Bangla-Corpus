বিশুদ্ধতম অসুখ - ১৩


ভালো নেই আমি, নিজেকে অসুস্থ মনে হয় আজকাল;
যে অসুখ হয়েছিলো মনে, বাড়তে বাড়তে তা ছড়িয়ে
পড়েছে পুরো অস্তিত্ব জুড়ে। কেবল অস্তিত্ব গ্রাস করেই
থেমে থাকেনি সেই অসুখ; ক্রমে ক্রমে সংক্রমিত হয়েছে আমার চিন্তা-ধারায়,
আমার দৈনিক কাজ-কর্মে আর আঠপৌরে ভাবনার জগৎ জুড়ে।
আমার দৃষ্টি জুড়ে ভেসে থাকে সব জীর্ণ-ময়লা দৃশ্য; তারা আমাকে
আরো অসুস্থ করে তুলে, আমি ভিতর ভিতর কষ্ট পাই। কষ্ট হৃদয় পেরিয়ে
বুকের পাজরে এসে আছড়ে পড়ে উত্তাল সমুদ্রের ঢেউয়ের মতো। কখনো কখনো
মনে হয় কিছু একটা আমাকে চিবিয়ে খাচ্ছে, যেমন হায়েনা অথবা বিষধর গোখরা
চিবোতে চিবোতে গিলে ফেলে তার শিকার; আমি যেনো বধ হওয়া কোন শিকার!
পড়ে আছি নিঃশেষ হবার অপেক্ষায়।
কিছু কিছু ব্যাপার চিন্তা করলেই আজকাল নিজেকে অসুস্থ মনে হয়,
থমকে যায় আমার জগৎ, চিন্তা -ধারা সমাজ-সভ্যতা; আমি থেমে যাই।
প্রায়ই নিজেকে অসুস্থ মনে হয় আজকাল! অসুস্থ করে তোলে আমাকে
কিছু মানুষ! কিছু বিশুদ্ধতম মানুষ।

