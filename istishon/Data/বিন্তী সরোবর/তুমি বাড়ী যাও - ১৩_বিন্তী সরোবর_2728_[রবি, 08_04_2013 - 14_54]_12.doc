তুমি বাড়ী যাও - ১৩


তুমি বাড়ী যাও, চিন্তা করোনা আমি ঠিকই ফিরবো;
স্বপ্নের দরজা বন্ধ করে চলে আসবো, আমি ফিরবো
নিষিদ্ধ গলিতে- আমার ঠিকানায়।
এবার বাড়ী যাও, স্বপ্নে হারাও
আমি ঠায় দাঁড়িয়ে পাহারা দেবো, তোমার
লাল-রং স্বপ্নে ফাগুন ঝরাবো; তুমি ভাসবে
কল্পনাতীত সৌন্দর্যে, হারাবে অবাস্তবে।
এক সময় নিজেকে অসহ্য মনে হবে, মনে হবে
জগতের সব সৌন্দর্যে বিষ মেখে দিয়েছে কেউ;
মনে পড়বে অতীত। তাড়া করে ফিরবে তোমাকে,
সাগরের ঢেউয়ের মত আছড়ে পড়বে তোমার অস্তিত্বে।
অবশেষে,
তুমি জেনে যাবে আমি রয়েছি ঠায় দাঁড়িয়ে;
তুমি ফিরবে, যাত্রা বিলম্বে অস্থির হয়ে উঠবে...
তোমার আগমনী হাওয়া আমাকে ব্যাকুল করে তুলবে
ভাসিয়ে নিয়ে যাবে, আমি হারাবো। অতঃপর তুমি থাকবে-
ঠায় দাঁড়িয়ে পাহারা দিবে, আমার অদৃশ্য অস্তিত্বে বন্দী হবে।

