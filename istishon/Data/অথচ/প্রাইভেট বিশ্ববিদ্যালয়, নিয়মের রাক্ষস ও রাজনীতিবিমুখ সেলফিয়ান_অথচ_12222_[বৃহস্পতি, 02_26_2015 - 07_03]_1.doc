প্রাইভেট বিশ্ববিদ্যালয়, নিয়মের রাক্ষস ও রাজনীতিবিমুখ সেলফিয়ান


একটা জেনারেশন দেখি, পলিটিক্স নিয়ে আগ্রহ নাই। পলিটিক্সের ভিতর দিয়ে যে আমরা সবাই যাচ্ছি, এইটা অস্বীকার করে যে পরিবর্তন অসম্ভব এই সহজ কথাটা তাদের বোধগম্য না এবং এদের অনেকেই বিভিন্ন প্রাইভেট বিশ্ববিদ্যালয় পড়ে। উচ্চবিত্ত ছাড়াও এদের একটা উল্লেখযোগ্য অংশ কিন্তু মধ্যবিত্ত, এমনকি নিন্মমধ্যবিত্ত পরিবার থেকে আসে, অন্তত এই সময়ের প্রেক্ষিতে এটা স্পষ্ট। তাই পাবলিকের কথা আমি বলছি না, আমিও একটা প্রাইভেটে পড়ি। এবং সেইটাকে নাকি বলা হয় প্রথম শ্রেনীর প্রাইভেট বিশ্ববিদ্যালয়, আদতে চিড়িয়াখানার বানরের খাঁচা। এখানে যারা পড়ে তাদের মূলত বানর বলা যায়, কলা দেখালেই তিড়িংবিড়িং নাচে, ক্লাশ করে, এক্সাম দেয়, সিজিপিএ নিয়ে নির্ঘুম রাত কাটায়। আর এদের মধ্যে একটা অংশকে আমি দেখি, অনেকেই, বিচ্ছিন্নভাবে লীগ শিবির থেকে শুরু করে হিজবুত সহ বিভিন্ন সংগঠনের সাথে যুক্ত। বিশ্ববিদ্যালয়ে চিন্তার কোন গন্ডি থাকতে পারে না, কোন প্রয়োজনহীন হস্তক্ষেপ স্বকীয়তা রোধ করতে পারে না, বরং অসংখ্য স্বপ্নের মিশেলে গতানুগতিকতা ছাড়িয়ে যাওয়ার প্লাটফর্ম হিশেবেই কাজ করে যে কোন বিশ্ববিদ্যালয়। এইখানেই শুরু হয় রোজকার রূপকথা। অথচ ব্যতিক্রম, শিক্ষা এইখানে লাভজনক বানিজ্য। কারো কিছু বলার নাই, বিরুদ্ধতার টুটি চেপে ধরে আছে নিয়মের রাক্ষস।
 আমরা সবাই বিভিন্ন সমস্যার ভিতর দিয়ে যাই, সমস্যা ফেস করতে হয়। তার আগে সমস্যাটার কারণ বুঝতে হয়, স্কিপ করে গেলে কোন সমাধান আসে না। কোন চিন্তাভাবনা না করে একদম ঠিক সময়ে রুখে দাড়াতে হয়। এইখানে বিচ্ছিন্নতা বিষয় না। আপনি যেহেতু একা, ঘরে বসে "আমি বুঝি, তারে কেমনে বুঝাই!", "প্রাইভেটে ভর্তি হইছি, রাজনীতি কতটা সম্ভব", এইসব নেগেটিভ যদি চিন্তা করেন, বিভেদের দেয়াল বানান, সেইটা আপনার চিন্তার সীমাবদ্ধতা। আপনার মত অনেকেই আছে যারা দাবির জায়গাটায় দাঁড়ানোর মাটি খোঁজে। সবাই তো শেষমেষ একাই, এখন যদি আই হেইট পলিটিক্স প্রজন্ম নিয়ে আফসোস করেন, তাহলে লাভ আছে? ইউনিটির ভারটা আপনার কাঁধেই নেন। যাদবপুরের শ্লোগানটা মনে আছে? "মানুষ থেকেই মানুষ আসে বিরুদ্ধতার ভিড় বাড়ায়, আমিও মানুষ তুমিও মানুষ তফাত শুধু শিরদাঁড়ায়। "
পরিবর্তন যে হয় এইটা ভিতরে ধারণ করেন, স্বপ্ন দেখে দেখে সময় নষ্ট করার সময় আসলেই আছে? স্বপ্নের রাস্তায় জমায়েত করেন, মিছিল করেন।
আপনার বন্ধুটারে বোঝান, সে তার বন্ধুরে বোঝাক। কেউ প্রচুর বই পড়ে, কারো হয়তো থিয়েটার বা সিনেমায় আগ্রহ। কেউ হয়তো কিছুই করে না, সেলফি তোলে, ফেসবুকে চেক ইন দেয়। কিন্তু সবাই একেকটা স্টেজ পার করে আসে, আপনি এই কমনের জায়গাটা খুঁজে বের করেন, সবাই
একসাথে আড্ডা দেন। এইভাবে মানবিক সম্পর্ক তৈরি হয়। আর এইসব রাজনীতির ভিতরে থেকেই করতে হবে। ইন্ড্রাস্টি বা আর্ট, আপনি পালিয়ে গিয়ে কোথায় বাঁচতে চান? এর ভিতরেই আপনাকে ঢুকতে হবে। পৃথিবী মায়াবী পাড়ের দেশ কখনোই ছিল না। 
আপনি বন্ধুবান্ধব নিয়ে অনেক সোশ্যাল ওয়ার্ক করেন, খুব ভাল। এইটা আপনার ব্যক্তিগত স্যাটিস্ফ্যাকশন। আমি সাপোর্ট করি।
তবে এইটাই সর্ব্বোচ্চ না। রাজনীতির জায়গাটায় কন্ট্রিবিউশন জরুরি।
অরাজনৈতিকভাবে কতদূর আগানো যায়? 
পরিবর্তন হবেই।

