প্রসঙ্গ যখন কালো টাকা এবং কারেন্সি ব্যান


বিগত কয়েকদিনে গোটা ভারত জুড়ে আলোচনার একমাত্র বিষয় ৫০০ ও ১০০০ টাকার নোট বাতিল। প্রধানমন্ত্রীর আচমকা এই সিদ্ধান্তে কেবল ভারতের অর্থনীতি নয় সমাজ ও রাজনীতিতে গভীর ভাবে প্রভাব ফেলেছে । অকস্মাৎ এই সিদ্ধান্তের উপরে তাই স্বাভাবিক ভাবেই তৈরি হয়েছে দু’রকমের প্রতিক্রিয়া । একদল এই সিদ্ধান্তকে সাধুবাদ জানাতে গিয়ে সার্জিক্যাল স্ট্রাইকের সাথে তুলনা করছে, তাদের মতে কালো টাকা উদ্ধারের জন্য এটা এক দুঃসাহসিক পদক্ষেপ। সরকার আচমকা জানিয়ে পাঁচশো-হাজার টাকার নোট তুলে নিচ্ছে, এতে কালো টাকা যা আছে দেশে বেরিয়ে আসবে। তাতে অর্থনীতির গতি বাড়বে। সাধারণ আমআদমি সুবিধা পাবে। । অন্যেরা এটাকে অর্থনৈতিক জরুরী অবস্থার সাথে তুলনা করছেন । যাই হোক সময়ই বলবে কে ঠিক আর কে ভুল।
তবে যে কালো টাকা বা ব্ল্যাক মানি নিয়ে এত হৈ চৈ সেটা আসলে কী?
কালো টাকা মানে আয়কর দপ্তরে বৈধ আয় হিসেবে না দেখানো যে টাকা ।
এই তথাকথিত কালো টাকার উৎস অজস্রবিধ ; সরকারি ইস্কুল-কলেজের যে মাস্টারেরা প্রাইভেট টিউশন করেন তাঁদের টিউশনির ওই টাকা , ডাক্তার-উকিলবাবুরা পাওয়া ফী ও প্যাথলজি সেন্টারের কমিশন এসবের যে বৃহদংশ পরিমাণ সিম্পলি চেপে যান , দেশপ্রেমিক পুলিশ-সরকারি কর্মচারীরা যে ঘুষ নিয়মিতভাবেই খেয়ে থাকেন , শাসক রাজনীতির দাদারা যে তোলাবাজির অর্থ পেয়ে থাকেন --- এ সবই কালোটাকার খুচরো বা পাইকারি উৎসভূমি ।
আর , ব্যবসাদারদের কালো টাকা , যাকে আমরা হিসাববহির্ভূত অর্থ বলি , সেটি কিন্তু একটি সুসংগঠিত অপরাধচক্র ; কোন ব্যবসাদারের একক উদ্যোগে খুচরো কালো টাকাই শুধু জমানো সম্ভব । বৃহদাকার কালো টাকার সঞ্চয়ের সঙ্গে অবধারিতভাবে জড়িয়ে থাকে -- চার্টার্ড একাউন্টেন্ট বা হিসাব নিরীক্ষক , আয়কর বিশেষজ্ঞ উকিল , আয়কর দপ্তরের লোকজন , প্রশাসন , এবং অবশ্যই , এক বা একাধিক শাসকদের রাজনৈতিক দল ।
সরকার এই কালো টাকা উদ্ধার করতে চায়। এতে কার কি আপত্তি থাকতে পারে কি? না। কিন্তু প্রশ্ন আসছে পদ্ধতি এবং সদিচ্ছা নিয়ে। বাঘ মারতে গুলতি নিয়ে গেছে? আদৌ বাঘ মারার ইচ্ছে আছে?? এরকম
কালো টাকা যে স্থানু চরিত্র প্রকৃতির এমনটা ভাবা পুরোপুরি উদ্গান্ডু মার্কা হবে । এখন দেখা যাক কালো টাকারা থাকে কোথায় ।
প্রথমতঃ আমাদের স্বপ্নচারিণী কালোটাকার বৃহত্তর অংশটি ডলার ইউরো বা পাউন্ডের রুপ ধরে সুইস ব্যাঙ্কের মত ট্যাক্স হ্যাভেন গুলিতে নিরাপদে ঘুমিয়ে আছে ।
দ্বিতীয়তঃ দ্বিতীয় বৃহত্তর অংশটি লিকুইড কারেন্সি থেকে বহু আগেই কনভার্ট হয়ে গেছে সোনা, ফ্ল্যাট, জমি ইত্যাদি বহু রকম ভাবে ।
তৃতীয়তঃ অবশিষ্ঠ অংশটি বাড়িতে, বা লোকে যেমন বলছে কমোডে, বালিশের ওয়াড়ে নোট হিসেবেই। আরও সুবিধার জন্য ধরে নিই সেগুলি পাঁচশো-হাজারের নোটরূপে বিরাজিত।
স্বাভাবিক ভাবেই ব্যাপারটি বোধগম্য যে সরকারের উদ্দেশ্যটি এই তৃতীয় ধরণের কালো টাকার প্রতি । দেশের প্রথম সারির বহুজন অর্থনীতিবিদদের মতে সরকারের টার্গেট অংশটি মূল কালো টাকার খুবই সামান্য অংশ ।
এই পরিস্থিতিতে সরকার কারেন্সি ডিপোজিট করবার ও এক্সচেঞ্জ করবার যে নির্দেশনামা দিয়েছে । সেই অনুসারে সমস্ত বাতিল নোটগুলো ৩০শে ডিসেম্বরের মধ্যে ব্যাঙ্কে জমা করতে হবে। সেটাও না হলে ৩১শে মার্চ পর্যন্ত বিশেষ ব্যবস্থা।
টাকা জমা নিজের অ্যাকাউন্টে করতে হবে। কোনও ঊর্ধ্বসীমা নেই। আড়াই লাখ টাকার উপরে জমা করলে ইনকাম ট্যাক্স টেরিয়ে তাকাবে।
৩০শে ডিসেম্বর অব্ধি রাষ্ট্রায়ত্ত ব্যাঙ্ক এবং পোস্ট অফিস থেকে বাতিল নোটগুলোকে পুরনো এবং নতুন সচল নোটে (পুরনো ১০০ এবং তন্নিম্ন, নতুন ৫০০ এবং ২০০০) বদলে নেওয়া যাবে। দৈনিক ৪০০০ টাকা করে। 
এবার একটু হিসেব টা করে নিই । ব্যাঙ্ক খুলল ১০ই নভেম্বর। বাতিল নোট এক্সচেঞ্জ করা যাবে ৩০শে ডিসেম্বর তক। দিনে চারহাজার করে। আবার সেই পাঁচজনের অঙ্কটা কষি। মোট ৪৫টা কর্মদিবস, আর পার কর্মদিবস ২০০০টাকা। গুণ অঙ্ক বলছে ৯ লাখ আর দশ জন কে কাজে লাগালে অংকটা ? না না কেউ এত খাটা খাটনি করবে না । তবে ফেসবুকে ইতিমধ্যেই বিজেপি ঘনিষ্ঠ ২০০০ টাকার বান্ডেল সহযোগে সেলফি ভাইরাল হয়ে উঠেছে , তেমন বাঁকা পথের সন্ধান থাকলে তো চিন্তাই নেই ।
এবার আসি অন্য মূল দুই প্রশ্নে-
১। কারেন্সি বাতিলের এই সিদ্ধান্তটি সত্তিই কি অকস্মাৎ না কি আগে থেকেই খবর ছিল ?
কারণে বা বিভিন্ন অজুহাতে বিদেশে টাকা পাঠানোর ২০১৫ তেই সর্বচ্চ সীমা ছিল ১.৬ বিলিয়ন ইউ এস ডি যেটা ষোলোতেই বেড়ে হয় ৪.৬ বিলিয়ন । আর মানুষের কি বিপদজ্জনক হারে বিদেশে টাকা পাঠানোর প্রয়োজন পড়েছে দেখুন ইকোনোমিক টাইমসে ।ভিডিওটি দেখুন। সন্দেহ তখনি তৈরি হয় যখন দেখা যায় পানামা পেপারসে নাম থাকা ব্যক্তিরা টুইটারে এই সিদ্ধান্তকে ঐতিহাসিক বলেন ।
আর একটা কাকতালীয় ব্যাপার হল ৯ তারিখ কারেন্সি বাতিল হল ঠিক তার আগের দিন অর্থাৎ ৮ তারিখ বেলা এগারোটায় বিজেপি পার্টির পশ্চিমবঙ্গের একাউন্টে তিন কোটি টাকা ক্যশে জমা পড়ল ।
২। কেবল মাত্র কালো টাকাই লক্ষ্য না কি অন্য কিছু?
আর বি আই প্রায় ৩০০০০ কোটি টাকার ১০০০ টাকার নোট সিলভার থ্রেড সিকিউরিটি ছাড়াই বাজারে ভুল বশত ছেড়ে ফেলেছিল । সেই ভুলের খেসারত নয়তো এটা ? কেননা এই অরুণ জেটলিই বিগত সরকারের সময় কারেন্সি বাতিলকে গরীবের উপরে আঘাত বলেছেন তিনিই আবার একশো আশি ডিগ্রি পালটি মারেন কিভাবে । নাকি পুরোটাই আই ওয়াশ সামনের নির্বাচনের তরি পার করবার জন্য ।
এত অপ্রিয় কথার মাঝে এটাও সত্যি ফেক কারেন্সির রমরমা অন্তত কিছু দিনের জন্য হলেও কমবে , তবে তার পর আবার সে ফিরে আসবে এটা অবশ্যম্ভাবী তেমনি ধনতান্ত্রিক সভ্যতার নিয়ম মেনেই কালো টাকা আরো বেড়ে উঠবে এটাও অবশ্যম্ভাবী । 
ঋণ স্বীকারঃ Krishnendu Mukherjee, Somen Basu

