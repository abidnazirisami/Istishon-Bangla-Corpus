বিষমের আনন্দাশ্রু


মৃদু শীতের এক দুপুরে কড়া ঝাল খিঁচুড়ী খেতে খেতে ছেলেটি বিষম খেয়ে ক্রমাগত কাশতে থাকে। বিষম খাওয়া কাশি....নাক-গলা জ্বলে ছারখার!!
খিঁচুড়ীর রাঁধুনী মেয়েটি তখন পানির বোতল এগিয়ে দিয়ে হাসে আর বলে, "তোমাকে কে যেন খুব মনে করছে। খাওয়ার মধ্যে যে কাশিটা কাশছো!"....
ছেলেটি তখন বলে, "ওসব ফাও কথায় বিশ্বাস করে কে?! তুমি এক জায়গায় বসে আমাকে মনে করবে আর সেই জোরে সম্পূর্ণ অন্য একটা জায়গায় বসে আমার গলায় তখনই খাবারটা আটকাবে!! কৈ পাও এসব?"
"শোন,বিশ্বাস না করলে নাই। তোমাকে কেউ দিব্যি দেয়নি বিশ্বাসের। সব কিছুর ব্যাখ্যা জেনে কি হবে? থাকুক না এইটুক রহস্য! আর আমি মনে করলে তোমার শ্বাসনালীতে খাবার আটকাবে বিষয়টা ভাবতেই ভাল লাগছে!"
ছেলেটা বলে, "মনে করার জন্য বিষম খাওয়ানোর কি দরকার?!"
এসব বকতে বকতে খাওয়াও শেষ হয়ে যায়। শেষে হাত ধুতে ধুতে ছেলেটা মেয়েটার পানি ঢালতে থাকা হাত দু'টো ধরে বলে, "আমি যখন মনে করবো তখন তুমি বিষম খাবে না, তোমার সুন্দর চোখ দুটোতে অকারণ আনন্দাশ্রু জমবে,চারপাশ ঘোলা হয়ে যাবে....হৃদস্পন্দন বাড়বে।"
মেয়েটা জবাবে হাত দু'টো আরেকটু জোরে চেপে ধরে।
সেদিন কারোরই মাথায় আসে নি, মনে করতে গেলে দূরে যেতে হয়। 
শীত শীত দুুপুরে আজকের খাবারটা খেতে যেয়ে ভালভাবে বিষম খায় ছেলেটা। কাশতে কাশতে নাক-চোখ দিয়ে পানি বের হয়ে গেল।
কাশির মাঝেই তার মনে হল শত শত মাইল দূরে কেউ কি চোখে আনন্দাশ্রু নিয়ে তাকে খুব মনে করছে?

