একটি ধর্ষণ এবং দুটি প্রশ্ন


ধর্ষণ সম্পর্কে 'নারী ও শিশু নির্যাতন দমন আইন,২০০০' এ বলা আছে-
"যদি কোন পুরুষ বিবাহ বন্ধন ব্যতীত ষোল বৎসরের অধিক বয়সের কোন নারীর সাথে তাহার সম্মতি ছাড়া বা ভীতি প্রদর্শন বা প্রতারণামূলকভাবে তাহার সম্মতি আদায় করিয়া অথবা ষোল বৎসরের কম বয়সের কোন নারীর সহিত তাহার সম্মতিসহ বা সম্মতি ব্যতিরেকে যৌন সঙ্গম করেন, তাহলে তিনি উক্ত নারীকে ধর্ষণ করিয়াছেন বলিয়া গণ্য হইবেন।"
এখন, গুরুতর এই অপরাধের মধ্যবর্তী সীমানা নির্ধারণ করছে 'সম্মতি দেয়া বা না দেয়া'। সেক্ষেত্রে নারীর ষোল (১৬) বছর বয়সের কথা বলা হয়েছে। অর্থাৎ ষোল (১৬) বছরের কম বয়সী কারও সম্মতিক্রমে তার সাথে দৈহিক মিলন করলেও তা দন্ডনীয় অপরাধ হবে এবং ধর্ষণকারী পুরুষ শাস্তি পাবে।
কিন্তু ষোল (১৬) বছরের অধিক বয়সী যদি কেউ সম্মতি দিয়ে 'বিনা বিবাহে' দৈহিক সম্পর্কে যায় সেক্ষেত্রে কিন্তু আইনগতভাবে কোন অপরাধ হচ্ছে না।
এখন যদি ইসলামী আইনে আসি সেখানে দেখা যাচ্ছে, ইসলাম 'সম্মতি-অসম্মতি উভয় ক্ষেত্রে' নারী-পুরুষের বিবাহ বহির্ভূত দৈহিক মিলনকে দন্ডনীয় অপরাধ হিসেবে ঘোষণা করেছে। এখানে কোন বয়সের উল্লেখ নেই। যেকোন বয়সের নারী পুরুষ উপরোক্ত শর্ত পূরণ করলেই হল।
এক্ষেত্রে নারীর সম্মতি থাকলে সেও শাস্তি পাবে। না থাকলে পাবে না। কেননা যে দৈহিক সম্পর্ক স্থাপন করতে পারে তাকে বালেগ হিসেবে ধরা হবে।
তাহলে যেটা দাঁড়ালো, 'সম্মতি ছাড়া' বিবাহবহির্ভূত সম্পর্ক ইসলাম ও দেশীয় আইন উভয়ের চোখে অপরাধ।
আর 'সম্মতিসহ' সম্পর্ক ইসলামে অপরাধ তবে দেশীয় আইনে নয়।
আমার প্রশ্ন দুটো। 
এক, দেশীয় আইন অনুযায়ী ষোল (১৬) বছরের অধিক বয়সী নারী যদি সম্মতি দিয়ে বিনা বিবাহে দৈহিক সম্পর্কে যায় সেক্ষেত্রে সে অপরাধী নয়। এটা কি আইনের কোন ফাঁক নয়? এটা দিয়েই তো একজন ধর্ষিতার মুখ বন্ধ করে দেয়া যায়। উপরন্তু অঘোষিত লিভ টুগেদারে বাধা কোথায়??
দুই, বিবাহ পরবর্তী সময়ে স্ত্রীর নিতান্ত অনাগ্রহ ও অসম্মতিতে যদি স্বামী তাকে দৈহিক মিলনে বারবার বাধ্য করে সেক্ষেত্রে কোন আইন অনুযায়ীই এটাকে কোন অপরাধের আওতায় ফেলা যায় না। নারী এখানে আক্ষরিক অর্থেই 'অবলা' থেকে যাচ্ছে। এটা কতটুকু যুক্তিসঙ্গত?? কেন এটা অপরাধ নয়?

