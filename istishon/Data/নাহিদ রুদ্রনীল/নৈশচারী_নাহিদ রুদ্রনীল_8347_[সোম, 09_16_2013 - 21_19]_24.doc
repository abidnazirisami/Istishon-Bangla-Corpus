নৈশচারী


রাতদুপুরে হাঁটছি। কেন হাঁটছি কারণটা অজানা। আমার গন্তব্যও অজানা। চোঁখ যেদিকে যায় সেই পথ ধরে হাঁটছি। এখন হাঁটছি অনেকটা হিমুর মত, হাটি-হাটি পা-পা করে। এই রাতদুপুরে হাঁটার এক অদ্ভুত আনন্দ রয়েছে। শহুরে ব্যস্ত জীবন এখন কিছু সময়ের ছুটিতে চলে গেছে। নগরীর সেই ব্যস্ততা এখন আর নেই,ধূলিকণা নেই, ছোটাছুটি নেই এমনকি পান্থপথের আটকে থাকা জ্যামও নেই। সবাই গভীর নিদ্রায় আচ্ছন্ন। ল্যামপোস্টের সোডিয়াম বাতিগুলোর মিটমিটিয়ে থাকা হলুদ আলোতে হাঁটতে মন্দ লাগছে না।আকাশে অর্ধপূর্নিমা চলছে। এক অর্ধ বাকা চাঁদ মেঘের
পিছে লুকোচুরি খেলে। আবার মাঝেমাঝে উঁকিঝুকি মারে। আমি হাঁটছি। সামনেই একদল কুকুর বেশ সন্দেহের দৃষ্টিতে আমার দিকে তাকিয়ে আছে।তাদের
রাতের আহারে ব্যাঘাত ঘটায় আমার উপর বেজায় অসন্তুষ্ট। তাদের রাগ
বাড়ালাম না আরেকটু সামনে এগিয়ে গেলাম। কিছু প্রহরীকে দেখলাম, কাজ ফাঁকি দিয়ে দিব্যি নাক ডেকে ঘুমোচ্ছো। এই জগত্‍টাই তো ফাঁকি দেয়ার। তাই এই ছোট্ট দোষ তেমন কিছু না। কিছু নৈশচারীর সাথেও দেখা হয়ে গেল। তারাও আমার মত ঘুরতে বের হয়েছে।জগতের কালো সৌন্দর্য রাতের আধারের মাঝেই যে কেবল পাওয়া যায়। তাই জগত ভ্রমনের ছুটি নিয়ে এসেছি আমরা সবাই। শহরের অলিগলির ফাঁকে ফাঁকে শূন্যতা, নিঃস্তব্দতা। ব্যস্ত নগরীর এই ভিন্ন রূপ দেখে প্রকৃতি বিদ্রুপ হাসি হাসে। আমি বিচলিত হই না,
সামনে এগিয়ে যাই। সূর্য উঠার আগেই
আবার আমাকে ফিরে যেতে হবে। ভোরের স্নিগ্ধ আলো পৃথিবীতে পড়ার আগেই হাওয়ায় মিলিয়ে যেতে হবে। এই জগতের নকল মায়া তো আমার জন্য
না। আমি তো প্রকৃত নির্ভেজাল মায়ার পিছে ছুটছি। দু'জগতের মাঝে দরজা খুলে গেছে, পা বাড়ালেই অন্যজগত। প্রকৃত ভালবাসার জগত। আমি পা বাড়ালাম সে জগতে। যে জগতে নকল মায়া নেই, ফাঁকি দেয়া নেই, দুঃখ নেই, বেঁচে থাকার ছোটাছুটি আর ব্যস্ততা নেই। জগত্‍টা আসলেই মনের মত সুন্দর। 

