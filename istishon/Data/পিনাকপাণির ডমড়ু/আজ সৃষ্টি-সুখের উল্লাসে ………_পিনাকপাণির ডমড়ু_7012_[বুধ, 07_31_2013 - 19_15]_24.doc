আজ সৃষ্টি-সুখের উল্লাসে ………


 [ বিঃদ্রঃ ব্লগে নিদ্দিষ্ট কোন বিষয় নিয়ে লিখিনা । আবল-তাবল, সঠিক-বেঠিক, উল্টা-পাল্টা সব বিষয়ে রচনায় অভ্যস্ত আছি ।
বেশ কিছু বিশিষ্ট বোদ্ধাদের মত যারাও নজরুল কে কবি হিসেবে গণ্যই করেন না, তারা নীচের লেখাটাকে ওরকমই এক আবল-তাবল লেখা ভেবে এড়িয়ে গেলে খুশি হব। ] 
 কবি নজরুল ইসলাম কারারুদ্ধ রাজনৈতিক কারণে --- এই সংবাদে তখন সারাদেশ তোলপাড়। রবীন্দ্রনাথ ঠাকুর তার নাটিকা 'বসন্ত' উৎসর্গ করে বসলেন "শ্রীমান কবি নজরুল ইসলাম স্নেহভাজনেষু"কে। নজরুলের বন্ধু পবিত্র গঙ্গোপাধ্যায় কে কবিগুরু ডাকিয়ে নিয়ে গিয়ে বইটি পৌঁছে দিতে বললেন বিদ্রোহী কবিকে। স্মৃতিচারণ করেছেন পবিত্র গঙ্গোপাধ্যায় : 
" ………… কে যেন দু কপি 'বসন্ত' এনে দিল কবিগুরুর হাতে। তিনি একখানায় নিজের নাম দস্তখত করে আমার হাতে তুলে দিয়ে বললেন,
" তাকে বলো, আমি নিজের হাতে তাকে দিতে পারলাম না বলে সে যেন দুঃখ না করে। আমি তাকে সমগ্র অন্তর দিয়ে অকুন্ঠ আশীর্বাদ জানাচ্ছি। আর বলো, কবিতা লেখা যেন কোন কারণেই সে বন্ধ না করে। সৈনিক অনেক মিলবে, কিন্তু যুদ্ধে প্রেরণা যোগাবার কবিও চাই। "
জেলের ইন্টারভিউ --- নিয়ম মাফুক গরাদের ব্যবধানে আমি প্যাকেট খুলে গুরুদেবের উৎসর্গপত্র দেখাতেই নজরুল লাফ দিয়ে পড়ল লোহার গরাদগুলির উপর। বন্দীর প্রবল উত্তেজনা লক্ষ্য করে ইউরোপিয়ান ওয়ার্ডার কারণ জানতে চাইল। আমি যখন বললাম, পোয়েট টেগোর ওকে একখান বই ডেডিকেট করেছেন, সাহেব আমার ইংরেজির ভুল ধরে বলল, ইউ মিন - প্রেজেন্টেড।
আমি জোর দিয়ে বললাম, নো, ডেডিকেটেড।
" ইউ মিন দ্য কনভিক্ট ইজ সাচ অ্যান ইম্পরট্যান্ট পারসন!!! " সাহেবের মুখে বিস্ময়।
" ইয়েয়া, আওয়ার গ্রেটেস্ট পোয়েট নেক্সট টু টেগোর। "
এক সেকেন্ড কি ভেবে সাহেব দরজাটা খুলে আমাদের ব্যবধান ঘুচিয়ে দিল। সঙ্গে সঙ্গে আমাকে জড়িয়ে ধরে নাচতে শুরু করল নজরুল। তারপর হঠাৎ খেয়াল হতেই ছিটকে পড়া বইখানা তুলে নিয়ে কপালে ঠেকিয়ে বুকে চেপে ধরল। উত্তেজনা একটু প্রশমিত হতেই নজরুল জিজ্ঞাসা করল, "গুরু,আর কি বলছেন ??"
বলেছেন --- তুই যেন কবিতা লেখা বন্ধ না করিস।
গুরুর আদেশ শিরোধার্য বলে সেদিন আমাকে বিদায় করেছিল নজরুল……… ।। " 
 না, কবিতা লেখা তখন থামে নি নজরুলের। আলিপুর জেলে বসেই লিখলেন কবিতা " আজ সৃষ্টি-সুখের উল্লাসে " -
আজ সৃষ্টি সুখের উল্লাসে–
মোর মুখ হাসে মোর চোখ হাসে মোর টগবগিয়ে খুন হাসে
আজ সৃষ্টি-সুখের উল্লাসে।
আজকে আমার রুদ্ধ প্রাণের পল্বলে -
বান ডেকে ঐ জাগল জোয়ার দুয়ার –ভাঙা কল্লোলে।
আসল হাসি, আসল কাঁদন
মুক্তি এলো, আসল বাঁধন,
মুখ ফুটে আজ বুক ফাটে মোর তিক্ত দুখের সুখ আসে।
ঐ রিক্ত বুকের দুখ আসে -
আজ সৃষ্টি-সুখের উল্লাসে!
আজ আসল উদাস, শ্বসল হুতাশ
সৃষ্টি-ছাড়া বুক-ফাটা শ্বাস,
ফুললো সাগর দুললো আকাশ ছুটলো বাতাস,
গগন ফেটে চক্র ছোটে, পিণাক-পাণির শূল আসে!
ঐ ধূমকেতু আর উল্কাতে
চায় সৃষ্টিটাকে উল্টাতে,
আজ তাই দেখি আর বক্ষে আমার লক্ষ বাগের ফুল
হাসে
আজ সৃষ্টি-সুখের উল্লাসে!
আজ হাসল আগুন, শ্বসল ফাগুন,
মদন মারে খুন-মাখা তূণ
পলাশ অশোক শিমুল ঘায়েল
ফাগ লাগে ঐ দিক-বাসে
গো দিগ বালিকার পীতবাসে;
আজ রঙ্গন এলো রক্তপ্রাণের অঙ্গনে মোর
চারপাশে
আজ সৃষ্টি সুখের উল্লাসে!
আজ কপট কোপের তূণ ধরি,
ঐ আসল যত সুন্দরী,
কারুর পায়ে বুক ডলা খুন, কেউ বা আগুন,
কেউ মানিনী চোখের জলে বুক ভাসে!
তাদের প্রাণের ‘বুক-ফাটে-তাও-মুখ-ফোটে-না’ বাণীর
বীণা মোর পাশে
ঐ তাদের কথা শোনাই তাদের
আমার চোখে জল আসে
আজ সৃষ্টি সুখের উল্লাসে!
আজ আসল ঊষা, সন্ধ্যা, দুপুর,
আসল নিকট, আসল সুদূর
আসল বাধা-বন্ধ-হারা ছন্দ-মাতন
পাগলা-গাজন-উচ্ছ্বাসে!
ঐ আসল আশিন শিউলি শিথিল
হাসল শিশির দুবঘাসে
আজ সৃষ্টি-সুখের উল্লাসে!
আজ জাগল সাগর, হাসল মরু
কাঁপল ভূধর, কানন তরু
বিশ্ব-ডুবান আসল তুফান, উছলে উজান
ভৈরবীদের গান ভাসে,
মোর ডাইনে শিশু সদ্যোজাত জরায়-মরা বামপাশে।
মন ছুটছে গো আজ বল্গাহারা অশ্ব যেন পাগলা সে।
আজ সৃষ্টি-সুখের উল্লাসে!!
আজ সৃষ্টি-সুখের উল্লাসে!!

