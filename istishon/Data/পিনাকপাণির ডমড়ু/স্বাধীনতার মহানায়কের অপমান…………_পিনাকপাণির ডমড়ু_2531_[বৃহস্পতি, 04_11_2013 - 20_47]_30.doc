স্বাধীনতার মহানায়কের অপমান…………



স্বাধীনতার মহানায়ক তাজউদ্দীন আহম্মদকে স্বাধীনতার পর আমরা কি ভাবে অপমান করলাম তার করুণ চিত্র তুলে ধরলে দেখা যাবে আমরা কতটা অকৃতজ্ঞ। ক্রিস্টোফার কলম্বাস একটি মহাদেশ আবিস্কার করেন। কিন্তু দেশে ফিরে গেলে সেই মহান বীরকে রাজা শৃঙ্খলাবদ্ধ করে তার এনাম দিয়েছিল। শেষ বয়সে তিনি অতি দুঃখ নিয়ে মৃত্যুবরণ করেন।
চাল -চুলাহীন প্রবাসী বাংলাদেশ সরকারের সফল প্রধানমন্ত্রী তাজউদ্দীন আহম্মদকে ও অনেকটা এমনিভাবেই পুরষ্কৃত (???) করা হয়েছিল তার অবদানের জন্য।
শেখ মুজিব পাকিস্তান থেকে ফিরে এসে ক্ষমতার লাটাই হাতে নেবার পরই ঢাকার নিউমার্কেটের দোকানগুলো, তেজগাঁও শিল্প এলাকার উর্দু পত্রিকা ( পাচবান প্রেস সহ) অবাঙ্গালীদের সম্পত্তি তথা সারাদেশের পরিত্যক্ত সম্পত্তি রয়েল পরিবারের লোকজন দ্বারা দখল, লুটপাট ও আওয়ামীলাইজ করার ধূম পরে যায়। তাজউদ্দীন কে প্রধানমন্ত্রী পদ থেকে সরিয়ে দিয়ে প্রথমে অর্থ, মৎস্য ও পশুপালন মন্ত্রণালয়ের দায়িত্ব দেয়া হয় এবং পরে একরকম মন্ত্রীসভা থেকে বের করেই দেয়া হয়।
এতো অবদান রাখার পরেও চরম অপমানজনকভাবে পার্টি ও মন্ত্রী পদ থেকে তাড়িয়ে দেবার পরেও পার্টির স্বার্থে মুখ ফুটে পার্টি প্রধানের নোংরা হস্তক্ষেপের কোন প্রতিবাদ তিনি করেননি। শেখ মুজিব তাকে যে চিঠিতে পদত্যাগের আদেশ দিয়েছিলেন তা পড়লে বোঝা যায়, কত অপমানজনক ছিল ৭১-এর স্বাধীনতা যুদ্ধের মহানায়ক তাজউদ্দীন এর বিদায় মুহূর্তটি।
প্রধানমন্ত্রীর প্যাডে ১৯৭৪ সালের ২৬ শে অক্টোবর সকাল ১১ টায় শেখ মুজিব তার অর্থমন্ত্রীকে লিখলেন, --
" প্রিয় তাজউদ্দীন আহম্মদ,
বৃহত্তর জাতীয় স্বার্থে আপনার মন্ত্রীপদে অধিষ্ঠিত থাকা সমচিন নয় বলে আমি মনে করি। তাই আপনাকে আমি মন্ত্রী পদে ইস্তফা দেয়ার আহ্বান জানাচ্ছি। এই সাথে আপনার স্বাক্ষরের জন্য পদত্যাগপত্র পাঠানো হল।
ইতি
শেখ মুজিবুর রহমান "

ওইদিন বেলা ১২ টা ২২ মিনিটে তাজউদ্দীন আহম্মদ প্রধানমন্ত্রীর পাঠানো পদত্যাগ পত্রে স্বাক্ষর করেন।
শেখ মুজিবের আদেশে তাজউদ্দীন কে স্পষ্ট করে বলা হয়েছিল তাকে ইস্তফা দিতে হবে 'বৃহত্তর জাতীয় স্বার্থে। ' কি ছিল সেই জাতীয় স্বার্থ???
যে সময় তাজউদ্দীন আহম্মদ কে সরানো হয়েছিল, চুয়াত্তরের ঐ সময় বাংলাদেশ ব্যাপী চলছিল দুর্ভিক্ষ। তাজউদ্দীন ছিলেন শেখ মুজিবের দীর্ঘ রাজনৈতিক জীবনের ঘনিষ্ঠ সহযোগী এবং বিশ্বস্ত বন্ধু। দুর্ভিক্ষের ওইদিনগুলিতে ব্যাক্তিগতভাবে তিনি প্রধানমন্ত্রী কে বহুবার অব্যাবস্থাপনা সম্পর্কে সতর্ক করে সংকট উত্তরণের পথে ব্যাপক পরামর্শ দিয়েছেন। মন্ত্রীসভা বৈঠকেও তিনি কয়েকবার তার মতামত তুলে ধরেন।
এতে কাজ না হওয়ায় এই সৎ ও মানবতাবাদী রাজনীতিবিদ বিদেশ সফর শেষে ঢাকায় ফিরে '৭৪ -এর ১৩ অক্টোবর বিমানবন্দরে প্রেস ব্রিফিংয়ে দুর্ভিক্ষের সত্যতা স্বীকার করে বলেছিলেন,
" বিদেশে বাংলাদেশের যে ইমেজ দেখে এসেছু তাতে আমার মন ভেঙে গেছে। বাইরে গেলে বাংলাদেশকে চেনা যায়। পত্রিকায় লেখা হয় মিঃ ফোর্ড বঙ্গবন্ধুর জন্য অধীর আগ্রহে অপেক্ষা করছেন। এতে দেশের ইমেজ নষ্ট হয়। ব্যক্তি বড় জিনিস নয়। জনগণ যদি মনে করে আমি যোগ্য নই, তাহলে গদীতে থাকার কোন অধিকারই আমার নেই। মানুষকে বাঁচাতে হবে। ভিক্ষের চাল দিয়ে পেট ভরে না। প্রাকৃতিক দুর্যোগ সব দেশেই হয়। কিন্তু এমন অবস্থা হয় না। এ অবস্থার জন্য আমি আপনি দায়ী। পয়সা আনাটা বড় জিনিস নয়।"
পরের দিন ১৪ই অক্টোবর এ খবর পত্র-পত্রিকায় প্রকাশিত হলে সরকার ও আওয়ামী লীগ নেতারা সরকারের অর্থমন্ত্রী তাজউদ্দীন কে অপসারণের জন্য তাদের 'ফুরার' শেখ মুজিব কে চাপ দিতে থাকেন। কয়েকজন প্রভাবশালী মন্ত্রী ও নেতা বিভিন্ন জনসভায় ও কর্মীসভায় তাজউদ্দীন কে অপসারণের কথা বলতে থাকেন। তাদের মধ্যে খুনী খন্দকার মোসতাক অগ্রগণ্য।
অবশেষে প্রধানমন্ত্রী দুর্ভিক্ষ, অর্থনৈতিক সংকট ও আইন শৃংখলার দুরবস্থার কথা ভুলে গিয়ে তাজউদ্দীন এর প্রতিবাদী বক্তব্যের মাত্র ১৩ দিনের মধ্যে তাকে মন্ত্রীসভা থেকে বের করে দেন। 
'৭৪ সালের ২৬ শে অক্টোবর দুপুর বেলা শেখ মুজিবের নির্দেশে অর্থমন্ত্রীর পদ থেকে পদত্যাগে বাধ্য হওয়া তাজউদ্দীন আহম্মদ বিকেল বেলা সাংবাদিকদের বলেছিলেন,
" আজকের দিনটি আমার কাছে খুবই পবিত্র। "
ক্ষমতায় থেকেও দুর্ভিক্ষ পীড়িত মানুষের মৃত্যু ঠেকাতে না পারার যন্ত্রণা থেকে মুক্তি পেয়েই হয়তো তার সেই দিনটিকে 'অত্যন্ত পবিত্র ' বলে মনে হয়েছে। কিংবা সংসদীয় গণতন্ত্রের ব্যবস্থার অবস্থানে তাকে আর শরিক হতে হবে না ভেবেই তার সেই উপলব্ধি তা বলা কঠিন।
শুধু বলা যায় মন্ত্রীত্ব হারানোর দিনটি তার কাছে ' অত্যন্ত পবিত্র '।
মন্ত্রীসভা থেকে তাকে বিদায় করে দেয়াটা চাকর - বাকরকে বিদায় করে দেবার মত হয়েছে। মুজিব পরিবারের লোকেরা প্রবাসী বাংলাদেশ সরকারের নিস্কলুস চরিত্রের অধিকারী প্রধানমন্ত্রী তাজউদ্দীন আহম্মদ এর প্রতি কতটুকু শ্রদ্ধাশীল ছিলো বাংলার বাণীর ২৮ তারিখের সম্পাদকীয়তে "বিদায় করে দেয়া হয়েছে " উক্তি থেকে পরিষ্কার হয়ে যায়।
তাকে বিদায় করে দেয়া হয়েছিল এ কারণে যে, তিনি গণমানুষের পক্ষে কথা বলেছিলেন। তার অপরাধ তিনি ব্যক্তি পূজা তথা মুজিব পূজার সমালোচনা করেছিলেন। তার অপরাধ তিনি দুর্ভিক্ষ মোকাবিলায় সর্বদলীয় খাদ্য সম্মেলন ডাকার প্রস্তাব দিয়েছিলেন, দুর্ভিক্ষের সময় বেশির ভাগ মানুষের না খেয়ে মরা, আর কিছু মানুষের আস্ত মুরগির রোস্ট আর বেআইনিভাবে ইমপোর্টেড মদ খাওয়া মেনে নিতে পারেননি। বলেছিলেন, " এ অবস্থা চলতে দেয়া যায় না "। তার অপরাধ মন্ত্রী হয়েও তিনি সরকার ও আওয়ামী লীগের সমালোচনা করেছিলেন। তার সবচেয়ে বড় স্পর্ধা তিনি 'বঙ্গবন্ধু'রও সমালোচনা করেছেন।। 

