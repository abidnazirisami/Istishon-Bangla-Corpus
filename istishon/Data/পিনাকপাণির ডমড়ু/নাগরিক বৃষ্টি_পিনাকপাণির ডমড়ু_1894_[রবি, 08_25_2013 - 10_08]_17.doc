নাগরিক বৃষ্টি


বৃষ্টি পড়ছে
টুপটাপ টুপটাপ বৃষ্টি
নাগরিক সুখ-দুঃখ, ব্যথা বেদনা
মিশে একাকার হচ্ছে বৃষ্টির ফোঁটায়
নিজ ফ্লাটে সাধের টেডিবিয়ার জড়িয়ে ঘুমিয়ে থাকা বাচ্চার
লাল টুকটুকে স্বপ্ন মিশে
বৃষ্টি পড়ছে লাল রংএর।
রংটা অন্য কারনেও লাল হতে পারে
হয়তো রাস্তার ফুটপাতে ভাই কে জড়িয়ে ঘুমিয়ে থাকা পথশিশুর স্বপ্নের রং।
এই ঈদে হয়তো তার ভাগ্যে জুটবে এক লাল জামা।
সেই স্বপ্নে বৃষ্টির রং লাল।
কিংবা প্রেমিক-প্রেমিকার প্রগাঢ় ভালোবাসায়
সেই বৃষ্টিই আবার নীল রংয়ে পড়ছে।
কিংবা সে নীল হতে পারে বেদনার।
হয়তো কোন মানুষের গভীর দুঃখবোধ থেকে
বৃষ্টি ঝড়ছে কালো হয়ে।
এই ঈদের আগে হয়তো বন্ধ হয়ে গেছে
তার আয়ের উৎস।
কিংবা নিতান্ত ছাপোষা মানুষের
দিনান্তের গভীর ঘুমের স্বপ্নে
বৃষ্টির রং এখন সাদা।
লাল-নীল-সাদা-কালো বৃষ্টি।
হয়তো আমার মতোই কোন অনাহূত
রাস্তায় একা দাঁড়িয়ে এইসব বৃষ্টির
অদ্ভুত রূপ দেখছে নিয়ন আলোয়।
নিয়ন আলোয় সব রং মিশে অদ্ভুত রংএর বৃষ্টির ঝড়ছে।
হয়তো তা আমারই কল্পনার রং ……
—৩১শে আষাঢ়, ১৪২১ বঙ্গাব্দ

