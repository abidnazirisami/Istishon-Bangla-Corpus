নজরুল সংগীতের তরী এবং তার কান্ডারী মানবেন্দ্র মুখোপাধ্যায় ……


বর্তমানে রবীন্দ্রনাথের সৃষ্টিকর্মের পর কোন একক সংগীতস্রষ্টার জনপ্রিয়তা এবং সর্বব্যাপীতার
কথা উঠলে আসবে কাজী নজরুলের গান। অবশ্য আমার কাছে রবীন্দ্রসংগীত এর চেয়ে নজরুলগীতি একটু বেশিই প্রিয়। পৃথিবীর সর্ব সংখ্যক গানের
রচয়িতা কবি নজরুল । ৫ হাজার এর অধিক ।
এর মধ্যে ১৫০০-২০০০ এর মতো গান পাওয়া যায় না , নজরুল বেচে থাকতেই হারিয়ে গিয়েছে । যে ৩ হাজারের মতো গান পাওয়া যায় সেটা নিয়েই বলা যায়
পৃথিবীর সর্বাধিক সংখ্যক গানের রচয়িতা কবি নজরুল। দ্বিতীয় স্থানে আছেন রবীন্দ্রনাথ ঠাকুর
আনুমানিক ২২২৭ টি ।
আর নজরুল সংগীতের এর জনপ্রিয়তার পিছনে সবচেয়ে বড় অবদান
হল শিল্পী মানবেন্দ্র মুখোপাধ্যায় এর।
কবির শিষ্য, গুণগ্রাহী ও বন্ধুরা ১৯৪৯ সাল পর্যন্ত তাঁর সৃষ্টির ব্যবহার সচল রেখেছিলেন। এর পর থেকেই
ষড়যন্ত্রের শুরু। কবির ‘কথার কুসুমে গাঁথা’
গানটি - ‘কথা প্রণব রায় ও সুর কমল দাশগুপ্ত’
এভাবে প্রকাশিত হয়ে গেছে।নজরুলের ‘তুমি সুন্দর তাই চেয়ে থাকি’ গানটির সুরকার হিসেবে চিত্ত রায়ের নাম ছাপা হয়েছে।ধীরেন দাস থেকে শিল্পী সতীনাথ
হয়ে নতুন যুগের শিল্পীরাও চিত্ত রায়ের সুর হিসেবেই এই গান গেয়েছেন। এমনি করে কবির গান অন্যের
নামে হারিয়ে যেতে থাকে।
১৯৪৯ থেকে ১৯৬৪ সাল পর্যন্ত নজরুল সঙ্গীতের অন্ধকার যুগ।
১৯৬৪ সালে কণিকা বন্দ্যোপাধ্যায়কে দিয়ে নজরুল সঙ্গীত গাওয়ানো হলো। কিন্তু শান্তিনিকেতনের আশ্রমবাসীরা তাঁর রাশ টেনে ধরলেন। আশ্রমকন্যাকে হারিয়ে যেতে দেয়া যাবে না।
তিনি ঘরে ফিরলেন।
‘কথা প্রণব রায়’ এবং ‘সুর কমল দাশগুপ্ত’ এভাবে এই গান (‘বলেছিলে তুমি তীর্থে আসিবে’) রেকর্ড
কোম্পানিতে চুক্তিবদ্ধ হলো। ফিরোজা বেগম রবীন্দ্রনাথের গান ছেড়ে কমলগীতি গাইতে শুরু করলেন।
বাংলা গানের দ্বিতীয় পর্যায়। গীতিকার ও সুরকার
ততদিনে ভিন্ন ভিন্ন ব্যক্তিতে পরিণত হয়েছে।
দেশভাগের পর পঞ্চাশে নতুন একদল শিল্পী তর তর করে প্রকাশিত হলেন; কারণ নজরুলী যুগ শেষ।
হতাশায় নিমজ্জিত শিল্পীসমাজ কালীঘাট ও
শ্মশানঘাটে নেশায় বুদ হয়ে পড়ে থাকে। কবির গান আর চলে না।
মানবেন্দ্র মুখোপাধ্যায়,সতীনাথ মুখোপাধ্যায়,সন্ধ্যা মুখোপাধ্যায়,প্রতিমা মুখোপাধ্যায়,ধনঞ্জয় ভট্টাচার্য, শ্যামল মিত্র,উৎপলা সেন,আলপনা বন্দ্যোপাধ্যায়,
জটিলেশ্বর মুখোপাধ্যায়, মান্না দে, হেমন্ত
মুখোপাধ্যায়, তরুণ বন্দ্যোপাধ্যায়, সনৎ সিংহ,রবীন
চট্টোপাধ্যায়, রবীন মজুমদার–একঝাঁক নতুন
শিল্পী গণমাধ্যমে হাজির। বাংলা গানের নব ধারায়
ঢেকে গেলো নজরুলী আবহ।
‘আমি এত যে তোমায় ভালবেসেছি’,
‘ময়ূরকণ্ঠী রাতের নীলে’, ‘বনে নয় মনে মোর’
ইত্যাদি গানের মাধ্যমে মানবেন্দ্র তখন
বাংলা গানের শ্রোতাদের মনে তাঁর
জায়গা করে নিয়েছেন। চলচ্চিত্রের কণ্ঠশিল্পীর
সাথে সাথে সুরকারের খাতায়ও নাম লেখালেন মানবেন্দ্র মুখোপাধ্যায়।
বাংলা আধুনিক গানের এই ধারায় মানবেন্দ্র
মুখোপাধ্যায় যখন তুঙ্গে তখন তাঁর কণ্ঠে একক একটি নজরুল সঙ্গীতের ডিস্ক (১৯৬৫) প্রকাশিত হলো।
বরিশালের উজিরপুর মুখার্জী পরিবারের
উত্তরসূরী মানবেন্দ্র আর একই জেলার তবল-এ-নেওয়াজ রাধাকান্ত নন্দীর যুগলবন্দি। রাধাকান্তের
আঙুলে যেন খই ফোটে। ছন্দের আড়ি,
কুয়াড়ি হয়ে সমে এসে ধা বাজে পরম লগ্নে।
হিন্দুস্তানী সঙ্গীতের তালিমের চরম নির্যাস
উভয়ে ঢেলে দিতে পেরেছেন কবির লঘুসঙ্গীতে।
যেটা আধুনিক গানে সম্ভব নয়।
প্রেমে পড়লেন মানবেন্দ্র। পয়ষট্টির পাক-ভারত
যুদ্ধের পর অঘোষিত নিষেধাজ্ঞা নিয়ে অনুরোধের
আসরের ফাঁকে শ্রোতারা শুনতে থাকে বাণী-বীণার
এই নতুন স্বাদ। সঙ্গীতামোদী মানুষ
হুমড়ি খেয়ে পড়লো নজরুলের গানে। মানব ও নজরুল হয়ে গেলেন একই বৃন্তের ফুল। নজরুল সঙ্গীত হয়ে গেলো ‘মানবেন্দ্রর গান’।
অনুরোধ, মানবেন্দ্রর গান শুনতে চাই। কোথাও আবার উল্টো ঘটনা–আধুনিক গান শুনবো, এসব শুনবো না। মানবেন্দ্র সেখানে গোঁয়াড়—শুনতেই
হবে। নিজের গাওয়া বিখ্যাত আধুনিক গানের প্রলোভন দেখিয়ে নজরুলের এক ডজন গান শোনানো হয়ে গেছে।
কোথাওবা তিনি বাকযুদ্ধে অবতীর্ণ হয়েছেন,
কখনো শারীরিকভাবে লাঞ্ছিত হয়েছেন;
কিন্তু নজরুল সঙ্গীত দিয়ে প্রতিরোধ গড়ে তুলেছেন।
থামেননি একটুও।
গানের তরী বেয়ে রবীন্দ্রনাথের গান ছেড়ে এলেন অনেকে। তার মধ্যে অন্যতম ডাক্তার অঞ্জলি মুখোপাধ্যায়। লন্ডনে তাঁর
চিকিৎসা পেশা ছেড়ে নাড়া বাঁধলেন আঙ্গুরবালা দেবীর কাছে। তালিমে নায়কী ও গায়কী দুটোই চেপে বসলো কণ্ঠে। সুরামোদী শিল্পী এবং শ্রোতাগণ ঝাঁপিয়ে পড়লেন এদিকে। মানবেন্দ্র নজরুল সঙ্গীতের যে নব আন্দোলন শুরু করলেন তার সাথে যুক্ত হলেন অঞ্জলি। সুরের ধারা ঢেলে দিলেন শ্রোতাদের
কানে। তবলায় রাধাকান্ত নন্দী। ‘বাগিচায় বুলবুলি তুই’, ‘এত জল ও কাজল চোখে’, ‘কেন আনো ফুলডোর’, ‘মুসাফির মোছ রে আঁখিজল ফিরে চল’, ‘ভরিয়া পরাণ শুনিতেছি গান’ বাংলা গানকে সুরের
বন্যায় ভাসিয়ে দিলো।
সাতচল্লিশের পর যারা শরণার্থী হয়ে পল্লীগীতির
মিষ্টি গলা নিয়ে অতাঈ (স্বয়ংশিক্ষিত) সাজতে গিয়েছিলেন তাঁরা বললেন, ‘মানব তো সুর বিকৃত করছে।’
কিন্তু, তাঁর গায়কীর চাল ধরতে গেলে যে তালিম প্রয়োজন, সেটা তো তাঁদের নেই। না ক্লাসিক্যালে, না নজরুল সঙ্গীতে।
পল্লীগীতি ও আধুনিক গানের অক্ষম গায়করা এহেন
মন্তব্যে জীবনপাত করছেন।অন্যদিকে সুমন চৌধুরী,গোলাম সোহরাব, কমল রড্রিক্স, ফেরদৌস আরা,জান্নাত আরা, ইয়াকুব আলী খান, সিফাত-ই-মঞ্জুর,সাবিহা মাহবুব, ফাতেমা-তুজ-জোহরা, মানস
দাস, অভিজিৎ সাহা নতুন ধারায় উজ্জীবিত।
ডা. অঞ্জলি মুখার্জী গাইলেন ‘নতুন নেশার আমার এ
মদ’, ‘এ কোন মধুর শরাব দিলে’, ‘সৃজন ছন্দে আনন্দে’ ইত্যাদি নজরুল সঙ্গীত।
পাশাপাশি সুপার সেভেন ডিস্কে মানবেন্দ্র মুখোপাধ্যায়
ধ্রুপদী ঘরানায় গাইলেন - ‘সন্ধ্যা গোধূলি লগনে’, ‘পথিক ওগো চলতে পথে’ ইত্যাদি গান। অসাধারণ লয় ও সুর তাঁর গাওয়া এ গানগুলিতে। বাঙালী সঙ্গীত সমাজে ছড়িয়ে গেলো এ গান। এমনকি মানবেন্দ্র নিজের সুরে গাইলেন নজরুলের- ‘আলগা কর গো খোঁপার বাঁধন’ গানটি। জনপ্রিয় হবার পর
তিনি স্বীকার করলেন এ গানের সুর তাঁর।
বাংলাদেশে সদ্যপ্রয়াত মফিজুল ইসলাম বেশ
কয়েকটি গান সুর করেছেন। মানবেন্দ্র ও অঞ্জলির
এই ধারাটি এখনো চলমান। ইতিমধ্যে অনেক নতুন
গান আবিষ্কৃত হয়েছে। সেগুলি এ ধারায় যুক্ত হয়েছে।
ব্যবসায়িক দৃষ্টিভঙ্গী নিয়ে বেশ কয়েক জন
স্বরলিপিকার নজরুল মঞ্চে আবির্ভূত হয়েছেন।
তাঁদের নিজেদের ভাগ্যে লক্ষ্মীর দেখা মিললেও
সরস্বতী দূর অস্ত। হিন্দুস্তানী সঙ্গীতে তালিম
ব্যতীত নজরুলের গান নিয়ে নাড়াচাড়া ধৃষ্টতা ছাড়া আর কিছু নয়। তবে নব প্রজন্মের হাতে বাংলা গানের এই শ্রেষ্ঠ ধারার আলোকবর্তিকা যে শিল্পী নিজের জীবন নিঃশেষ করে বর্তমান প্রজন্মের কাছে দিয়ে গেলেন তার জন্য তিনি অমর, অক্ষয় হয়ে থাকবেন। তারপরও মূল শক্তি হলো কাজী নজরুল
ইসলামের বাণী ও সুরের অপূর্ব সমন্বয়—ভারতীয় সুর ও ছন্দের সার্থক প্রয়োগ। এ জন্যই সফল হয়েছেন যোগ্য নাবিক মানবেন্দ্র মুখোপাধ্যায়।

