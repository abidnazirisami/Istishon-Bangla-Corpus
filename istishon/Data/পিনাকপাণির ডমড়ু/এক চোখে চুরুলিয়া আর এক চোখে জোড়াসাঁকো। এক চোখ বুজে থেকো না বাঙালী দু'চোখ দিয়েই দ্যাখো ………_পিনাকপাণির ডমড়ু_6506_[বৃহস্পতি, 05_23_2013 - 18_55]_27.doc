এক চোখে চুরুলিয়া আর এক চোখে জোড়াসাঁকো। এক চোখ বুজে থেকো না বাঙালী দু'চোখ দিয়েই দ্যাখো ………


 
বাংলা বইগুলোতে গল্প কবিতার ওপরের একটা অংশে থাকে "লেখক পরিচিতি"।
সেখানে পড়েছি আমার এক প্রিয় কবির জন্মস্থান চুরুলিয়া গ্রামে, আরেকজনার জোড়াসাঁকোতে। বাংলা সাহিত্য এবং সংগীতের অস্তিত্ব থাকতে হলে এই নামগুলোকে কখনই মুছে ফেলা সম্ভব নয়।
যারা বোদ্ধাজন, তারা অনেক কিছুর হিসেব নিকেশ করে কবিদেরকে তাদের ব্যক্তিগত সন্তুষ্টি অনুযায়ী স্বীকৃতি দেন। আমি মনে করছি আমাদের মতো সাধারণ পাঠকদের স্বাধীনতা আরো অনেক বেশী। আমরা স্বাধীনতায় "ধনী"। বোদ্ধাদের সকল পরীক্ষায় পাশ করে আসা একজন সার্থক কবিকে আমরা শুধুমাত্র "ভাল্লাগছেনা" বলে বাতিল করে দেবার স্বাধীনতা রাখি। আবার, সেই বোদ্ধাদেরই কাছে একেবারেই "ভাত না পাওয়া" কোনো অনাঘ্রাত কবিকে আমরা বুকের ভেতর সিংহাসন দিয়ে বসাতে পারি। সেটিও আমাদের স্বাধীনতা। এটা পাঠক হিসেবে আমাদের ঔদ্ধত্য নয়, অধিকার!
সাহিত্য , শিল্প কে পাল্লা দিয়ে মাপাটা অযৌক্তিক। কে যে কেন কার কাছে ভালো, আর কে যে কেন কার কাছে মন্দ, তার কোনো সর্বজন-স্বীকৃত সূত্রকে প্রতিষ্ঠা করতে চাওয়াটাই অযৌক্তিক। যে যখনই এইচেষ্টাটি করেন,
অর্থা যুক্তি দিয়ে নিজের ভালোলাগাকে অন্যের ওপর চাপিয়ে দিতে চান এবং যুক্তি দিয়ে অন্য কারোর ভালোলাগাকে "ভুল" বলতে চান, আমার সেই মানুষটিকে খুব বোকা বোকা লাগে, আর মনে মনে হাসি পেয়ে যায়।
ব্যক্তিগতভাবে কোনো কোনো কবি হয়ত আমার একটু বেশিই প্রিয়, কেউ কেউ হয়ত একটু কম। কিন্তু এর পেছনে তাদের কোনো "বড়ত্ব" বা "ছোটত্ব" আছে বলে আমি স্বীকার করিনা। কেননা, কাউকে বড় বা ছোট করে দেখাতে চাইলে তার উপযুক্ত "দাঁড়িপাল্লা" আমি তৈরি করে দেখাতে পারবো না। বরং এটুকুই বলা যায় যে পাঠক
হিসেবে আমার মুগ্ধতার জন্যে, আমার কারোর কাছে কোনো জবাবদিহিতা নেই। এই শিল্প সাহিত্যের জগতটিতে "আমরা সবাই রাজা"! আমার মনে হয় একজন কবিকে মাপবার যন্ত্র যেমন আবিষ্কার করা যাবেনা কখনও, তেমনি একজন পাঠক হিসেবেও আরেকজন পাঠকের মুগ্ধতাকে যাচাই করবার প্রবণতাও এক ধরনের "অশোভন অহংকার"!
শুভ জন্মদিন, কাজী নজরুল ইসলাম। 
"রবীন্দ্রনাথ শান্ত সমুদ্র
নজরুল তাতে টালমাটাল জোয়ার
রবীন্দ্রনাথ মুক্ত মহাকাশ
নজরুল সেই মহাকাশ জুড়ে
তুফান ডাকা বজ্র অহংকার" ( সায়ান )

