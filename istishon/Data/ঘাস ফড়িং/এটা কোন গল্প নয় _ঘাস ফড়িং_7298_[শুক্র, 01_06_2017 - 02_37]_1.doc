এটা কোন গল্প নয় 


অনেকটা পথ পাড়ি দিয়ে হাটতে হাটতে যখন আমি ঠিক আলোর কাছাকাছি এমন সময় হঠাৎ একটা হোঁচট খেয়ে পড়ে গেলাম । মুহূর্তেই সব হিসেব পাল্টে গেলো । জীবনের প্রয়োজনেই আবার বাড়ি থেকে বেরিয়ে পড়লাম । পরিবার থেকে এখন আমি অনেক দূরে, মানে বাধ্য হয়েই থাকতে হয় । বাড়ি থেকে কর্মস্থলে যাচ্ছি । প্লেন থেকে নেমেছি একটু আগেই । পার্কিং সাঁটল এর জন্য অপেক্ষা করি আর ছোট্ট একটা বেঞ্চিতে বসে তুষারে ঢাকা সাদা মাঠ দেখি । এক আকাশ নীল আমার মাথার ওপর ব্যাথিত ভাবে চেয়ে আছে । আমি শুধু ভাবি আমার নির্বাসন আর কতদিনের ? আমার পাশেই এক তরুণী মা বসলো । কোলে তার ছোট বাচ্চা । বাদামী চুলের বাচ্চাটির হাসি মুগ্ধ হয়ে দেখতে দেখতে কোথায় যেন হারিয়ে গেলাম আমি । হাজার মাইল দূরে রেখে আসা সেই প্রিয় মুখটা ভেসে ওঠে আমার মনের ক্যানভাসে । তার হাসিটাও অনেকটা এইরকমই । এবার বাড়ি থেকে আসার ঠিক আগে আগে শক্ত করে জড়িয়ে ধরে তার গায়ের গন্ধ নিয়েছিলাম । কেন যেন আবার সেই গন্ধের আভাস পাই এই বেরসিক ঠাণ্ডা বাতাসে । আমেরিকান কালচারে অচেনা বাচ্চাকে আদর করা বারণ , তাই আমি শুধু তৃষিত পিতৃহৃদয় নিয়ে চেয়ে থাকি । পাশে বসা তরুণীটি আমার চোখ দেখে হয়তো কিছু আন্দাজ করে । নিজে থেকেই বলে তার বাচ্চাটির নাম, বয়স কত । আমি মার্কিন কেতামাফিক প্রসংশা করি । 
 
এক সময় আমার কাছে জীবনের সার্থকতা ছিল শুধুই লক্ষ্য পুরন, একটা লক্ষ্য পুরন হলে আবার নুতন লক্ষ্য স্থির করতাম । শুধুমাত্র কারো মুখের হাসি দেখবার জন্যেও যে হাজার বছর বেঁচে থাকা যায়, কখনো বুঝতে পারিনি বা বুঝার চেষ্টাও করিনি । আমি ভুলে গিয়েছিলাম ভালবাসতে । বাড়ি ছাড়ার আগে আমার এক বছরের কন্যাটি যখন আমাকে জড়িয়ে ধরলো, আমি তার শরীরের ঘ্রাণ নিতে নিতে শুধু ভাবলাম আজ মনে হয় এতদিনের অভিশপ্ত জীবনের সমাপ্তি হলো । এরমধ্যেই আমার সাঁটল এসে গেলো, মেয়েটির কাছ থেকে বিদায় নিয়ে উঠে পড়লাম ।
আমার কর্মস্থলে ফিরে যাবার নির্জন পথ আমাকে বার বার মনে করিয়ে দিলো এখনো বাড়ি ফেরার সময় হয় নাই, এখনো অনেক নিঃসঙ্গ বিনিদ্র রাত বাকি...!

