অদ্ভুত একটি হৃদয়ের আত্মকাহিনী __ অপেক্ষিত একটি ভালোবাসার চলমান কাহিনীর সারমর্ম 


প্রথম যেবার দিনাজপুর বেড়াতে গিয়েছিলাম রামসাগর দীঘির পাড়ে বন্ধুদের নিয়ে হাঁটতে হাঁটতে যেদিকে যেতাম একটি মেয়ের সামনে গিয়ে পড়তাম, সেদিন কি মনে করে মেয়েটি মুচকি একটি হাসি উপহার দিয়েছিল। সেদিন বন্ধুরা আগ্রহ নিয়ে বলেছিলো .. দোস্ত, তোর উপর পটেছে। চাইলে পারতাম কিন্তু না, অজানা কি এক অনুভব করে বিবেকের দায়ে কোন রকম আগ্রহ না দেখিয়ে পাত্তা দিলাম না। 
আমি লালন ও লালনগীতির ভক্তকুলের একজন বলে প্রথম যেবার হৈহুল্লোড় করে কয়েকজন বন্ধু নিয়ে তীব্র এক শীতের রাতে উপস্থিত হলাম লালন-রবীন্দ্রনাথের কুষ্টিয়া শহরে। বিশ্বকবির বাড়ীতে বেড়াতে গিয়ে আবারো মুখোমুখি হলাম এক ষোড়শী ললনার, আড়চোখে তাকিয়ে তাকিয়ে তিনি দিনাজপুরওয়ালীর চাইতেও বেশী আগ্রহ দেখিয়েছিলো আমার মত ভাঙ্গাচোরা একটা জীবনে খুঁটি গাড়ার .. বন্ধুরা এবারও যথারীতি ফাইজলামির সুরে বলেছিলো, বন্ধু রবি'দার কুঠিবাড়িতে দেখি তোমার জীবনে হৈমন্তী চলে এসেছে .. এই সূযোগ মিস করিওনা মামা। সত্যি সবার অভয়েও সেদিন বিন্দু পরিমাণ ইচ্ছে ছিলোনা বলে পারিনি, কাউকে বোঝাতে পারিনি আমার ভেতরে প্রতিনিয়ত আসলে কি ঝড় বয়ে আমাকে প্রতিনিয়ত লন্ডভন্ড করে স্বাভাবিক সবকিছু উলট-পালট করে দেয়। কিভাবে বোঝাবো .. আমার নিজের কাছেও তো আমার অনুভূতিগুলো বিভ্রমের জালে আটকা ছিল। 
আপন-ধাঁচের একজোড়া চোখে স্বপ্ন আঁকতে আর একটি প্রিয় ঠোঁটে মিষ্টি-মধুর মুচকি আর অট্টহাসিতে স্বপ্নবিলাসী শব্দ শোনার তীব্র আকাংখায়, এভাবে অগুনিত চোখের তীব্র চাহনি আর মিষ্টি মুচকি-হাসি উপেক্ষা করে করে অনেকটা পথ আমার একাকী পাড়ি দেওয়ার নীরব ইতিহাস। কারণ, আমি বিশ্বাস করি এক জীবনে ভালো অনেকজন'কেই লাগে, মোহ অনেকবার-ই আসে তবে সেই ভালো লাগা, মোহ বেশীক্ষন স্থায়ী নয় বলে সেটি কখনো প্রকৃত ভালোবাসা নয়। ভালোবাসা শুধু একবার-ই হয় এবার তাহা মনের গহীনে নিজের অজান্তেই সৃষ্টি হয়ে বহু কঠিন কঠিন অনুভূতি আর প্রশ্নের সামনে হৃদয়ের আয়নায় স্বমহিমায় ভেসে উঠার মাধ্যমে শ্রেষ্ঠরূপে প্রকাশিত হয়। 
সেই সুত্রে যৌবনে পদার্পন করার দিন থেকে শুরু করে ২৭ বছর বয়সের আজ পর্যন্ত আমার জানালায় যতবার কোকিল ডেকেছিলো আর স্বেচ্ছায় অন্তরের জানালা ততবার বন্ধ করেছিলাম, অজানা অদ্ভুত অদৃশ্য এক সুতার বাঁধনের টানে। সমস্ত বিবেকশক্তিতে থমকে দাঁড়াতাম সর্ব প্রেমময় মায়ার হাতচ্ছানির সামনে। ভেতর থেকে অস্পষ্ট একটি কন্ঠস্বরে মুহূর্তেই আশ্বাসি মনে ফিরে যেতাম একাকী অপেক্ষার নিরালায়। নানান জনের নানান মুখে, নানান ঢঙে সুরে কত কথাই না শুনেছি। কত হাসি ঠাট্টা তামাশা আর হেয় করা কটাক্ষ শুনে নীরবে সব সহ্য করেছি কত চন্দ্রপক্ষ আর শুক্লপক্ষের দিবারাত্রি, কেবল শুধু অন্তরের গহীনে একটি মায়ার টানে, একটি বিশ্বস্ত আশ্বাসে, একটি অপেক্ষা'কে ভালবাসি বলে। 
এভাবে আর কত !! দেখতে দেখতে একসময় অস্থির মনে প্রশ্নের পর প্রশ্নের ঝড় তুলেছিলাম, আপন-বাহ্যিক সকল আঘাতে ক্ষত-বিক্ষত হৃদয়কে আরো রক্তাক্ত করে বলেছিলাম ... কেন এবং কার ডাকে আমাকে স্তব্ধ হয়ে শূন্যতার মাঝে তৃপ্তি খুঁজে বেড়াতে হয় ?? কার আশায় কিসের নেশায় আমাকে অন্ধকারে আলোর অপেক্ষায় থাকতে হয় ?? সত্যিই আমার ভেতরের আমি'টা আসলে কি চায় ??
নীরবে ভেজা ভেজা জোড়াচোখে বারবার এইপ্রশ্নগুলোর উত্তর চেয়েছি বিভ্রান্ত ধারণার কাছে। কখনও ইঙ্গিত, কখনও স্বপ্নমনে কিংবা কখনও স্পষ্ট কোন রূপরেখায় কিছু খুঁজে পেয়ে মনে করে তৃপ্ত হতে হতে এভাবে অনেকগুলো দিন, অনেকগুলো মাস, অনেকগুলো বছর . . . 
আর এভাবেই একের পর এক খুঁজে পাওয়া, খুঁজে নেওয়া'গুলোকে জোড়াতালি দিয়ে দিয়ে বিশাল এক স্বপ্ন বুনে ফেলেছি অদ্ভুত ভালো লাগা আর মায়ার সুতায়। স্বেচ্ছায় ধরা দিয়েছি কঠিন এক ভালোবাসার ইন্দ্রজালে। 
সত্যি যেদিন থেকে ভেতরে বসবাস করা মানুষটিকে চিনতে শুরু করেছি, গহীনের আর্তনাদ বুঝতে পেরেছি, কাহার কেন কিসের অপেক্ষায় আমার এতদিনের চন্দ্রিমা রাত্রিগুলো ম্লান ছিল, আমাবস্যায় কোন আলো খুঁজতে খুঁজতে আমার এতটা পথ হেঁটে আসা ... উহা যেদিন থেকে অন্তর থেকে জেনেছি, সত্যি আমি ভাল থেকেও কেন জানি ভাল নেই। তবুও বিশ্বাসে আর অসীম ভালবাসা নিয়ে বলি -- ভাল আছি, ভালোবাসি.. ভালোবাসি.. ভালোবাসি
অপেক্ষায় আছি, ছিলাম, থাকবো। তবে অদ্ভুত এই হৃদয়ের অশনিসংকেতে ধ্রুব সত্য এই যে, শেষ-পর্যন্ত আমার ভাল থাকা হবে কিনা জানিনা . . . . . .
তবুও বলবো, ভালোবাসি.. ভালোবাসি.. ভালোবাসি 

