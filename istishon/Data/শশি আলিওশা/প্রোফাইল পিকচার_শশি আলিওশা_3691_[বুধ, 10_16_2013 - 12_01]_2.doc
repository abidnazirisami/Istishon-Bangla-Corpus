প্রোফাইল পিকচার


 তুমি খালি ছবি তুলতে চাও
আর আমি বলি- তুলুম না, ডর লাগে!
তুমি খিল খিল করে হাসো
আর আমার গায়ে ঢলে পড়ো
যেমনটা একটা ফুলের পাপড়ি আরেকটা ফুলের উপর!
তোমার হাসি থামেনা তো থামেনা...
যেন বন কচুর পাতে জল টলছে!
নাকি আমি টলছি!
তুমি জিজ্ঞেস কর- কেন ডর লাগে?
একটা প্রোফাইল পিকচার দিতে কি হয়?
আমি মাথা নিচু করে ঘাস ছিঁড়ি
তারপর পুকুরের দিকে তাকিয়ে বলি-
নীল কাঁটাতারে বন্দী হবার ডর
লাইক আকাঙ্খার ভয়
একটা পাঁচটা ত্রিশটা একশোটা...
আমি তোমার মুখের দিকে তাকাই
তারপর তোমার হাতের দিকে
তুমি মোবাইলে কি যেন করছ
তোমার নিমগ্নতা দেখে আমি ভাবি
মোবাইলের ভেতর যেন এক আরব্য রজনীর শহর!
হঠাৎ তুমি আমার দিকে না তাকিয়ে বল-
জানো, আমার ছবিতে একশো চল্লিশটা লাইক পড়েছে!
আমি শুনি, হাসি তারপর ভেজা ঘাসে পড়ি শুয়ে
একবার শরতের সাদা মেঘে দৃষ্টি ঘসে
তোমার দিকে তাকাই
তোমার চুলের প্রান্তদেশে হাত বোলাই
বলি-তাই?

