মানুষ মানে


 আমি কি জল,মাটি, ফুলেদের কেউ?
তাদের বন্ধু,স্বজন,সতীর্থ কেউ একজন? 
ঐ যে বৈরাগী কসমসে আসে প্রজাপতি
মিশে যায়,মিলে যায়, লুটোপুটি খেলে
রেণুদের বুকে! হাওয়া আর জলের আদরে
গাছ মেলে দেয় জড় মাটির ভেতরে!
সোনা রোদ আড়মোড়া ভাঙে পাখির ডানায়
রাতের আঁধার পা নাচায় শেয়ালের চোখে!
আহা!আমিও, আমিও যদি তাদের মত পারতাম
এমন করে মিশে যেতে, মিলে যেতে!
আমি কি তাদের কেউই নই?
তাদের একজন?
যে মাটি জলের বুকে বেড়েছি চিরকাল
তাকে আজ দূরবর্তী কেউ মনে হয়
জেনেছি বাজারের এই সরব কালে
মানুষ মানে প্রকৃতি নয়,নির্জনতা নয়
মানুষ মানে একাকী,আগ্রাসী এক যান্ত্রিক হৃদয়।

