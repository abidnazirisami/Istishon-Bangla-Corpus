বারোদিন আগে


এ শতাব্দীর একুশতম বর্ষের বারোদিন আগে-
তোমাকে বলব, একটা কবিতা শোনাও।
নির্ঘুম রাতে চাঁদের বুড়ি বরফজমা শীতে থরথর করে কাঁপছে,
জোনাকি পোকারা সারারাত জ্বলবে বলে কথা দিয়েছে-
তোমার কবিতা শুনবে বলে
সারারাত নির্ঘুম কাটাবে জোছনা-
বসন্তের প্রথম কোকিল, আজ ঘুম থেকে ছুটি নেবে
প্রচন্ড শীতে বাতাস বেরুবেনা ঘর ছেড়ে
চাদর মুড়ি দিয়ে গুপ্তচরের মত নেমে আসবে ঈশ্বর
তোমার পেছনটায় প্রস্তর মূর্তির মত ঠায় দাঁড়িয়ে থাকবে
তোমার কন্ঠে বিষাক্ত কষ জড়াবেনা চায়ের লিকার
আজকের মত কোন এক নির্ঘুম রাতে বলব
একটা কবিতা শোনাও, সেই বারোদিন আগে-
বহুবছরের পর প্রথম সাক্ষাতে
তোমাকে বলব,
একটা কবিতা শোনাও-
জীবন থেকে নেওয়া; একটা কবিতা শোনাও
এ শতাব্দীর একুশতম বর্ষের ঠিক বারোদিন আগে-

