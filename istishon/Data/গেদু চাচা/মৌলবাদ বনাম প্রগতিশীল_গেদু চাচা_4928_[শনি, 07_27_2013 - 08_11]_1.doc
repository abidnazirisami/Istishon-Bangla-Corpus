মৌলবাদ বনাম প্রগতিশীল



ইদানিং কিছু লোক ফেসবুক অথবা ব্লগের অধিকাংশ পোষ্টে "অতি-মৌলবাদ অথবা অতি-প্রগতিশীলতা খুঁজে বেড়াচ্ছেন। যা খুবই উদ্বেগজনক!
"পূর্ণাঙ্গ জীবন ব্যবস্থার সংবিধান বা রুলস হলো ধর্ম।" কোরআন, বাইবেল, গীতা সহ যত ধর্মগ্রন্থ আছে তা হলো সংবিধান বা রুলস-এর "দলিল"। আর এই দলিল নিয়ে মতবিরোধ আছে। এই মতবিরোধের কারণ একটাই—পুরোপুরি না জানা।
ছোট্ট একটা উদাহরন:
কেউ বলছেন মদ খাওয়া হারাম, কেউ বলছেন—না, হারাম না।
সূরা আল বাকারায় প্রথম দিকে মদ খাওয়া হারাম এমনটা বলা হয়নি। একবারে শেষের দিকে মদ খাওয়াকে হারাম করা হয়েছে। কেন? কারণ, মদ খেয়ে মাতলামি করা হচ্ছে, সমাজে বিশৃঙ্খলা তৈরি হচ্ছে। আবার বলেছেন—"জীবন বাঁচানোর(রোগ উপশম) জন্য যদি খেতে হয় তা হলে হরাম না।" কোরআনে অনেক জায়গায়-ই এরকম সংশোধন হয়েছে।
এখন অনেক প্রগতিশীলের মনে প্রশ্ন আসতে পারে, ধর্মে কেন এত সংশোধন? কারণ আগেই বলেছি, ধর্ম হলো(যে কোনো ধর্ম) পূর্ণাঙ্গ জীবন ব্যবস্থার সংবিধান।
বাহাত্তরের পরে কয়েক দফা সংবিধান সংশোধন হয়েছে। কেন? কারণ, দেশ চালাতে গিয়ে মনে হয়েছে—এই আইনটা এমন না হয়ে অমন হলে ভালো হতো, তখন সংবিধান বিশেষজ্ঞরা নিয়মতান্ত্রিক ভাবেই সংবিধান সংশোধন করেছেন।
ইসলামেও এমনি করা হয়েছে।
আবার মৌলবাদী যারা আছেন, তারা যখন রাস্তায় দেখছেন একজন নারী বোরকা ছাড়া বা সংক্ষিপ্ত কাপড় পড়ে চলা-ফেরা করছেন, এতে তো আপনার বাধা দেয়ার কিছু নাই। কারণ, প্রথমত: সে যদি ভুল করে থাকে তাহলে তার বাবা-মা বা স্বামী আছেন। দ্বিতীয়ত: সে যদি পাপ করে থাকেন তার জন্য আল্লাহ আছেন। সেখানে আপনাকে বা আমাকে ইসলাম দায়িত্ব দেয়নি ঐ নারীকে রাস্তাঘাটে অপমান করার বা যাকে-তাকে মুরতাদ, নাস্তিক ঘোষণা করার।
তাই আমরা যারা মৌলবাদী এবং প্রগতিশীল আছি, তাদের সবারই আগে জানা উচিৎ—মৌলবাদ বা প্রগতিশীল-এর সংজ্ঞা, এবং তা পরিপূর্ণ ও নির্ভুলভাবে।
ভৌগলিক কারণে হোক বা ধর্ম প্রচারের জন্যেই হোক, এখানকার অধিকাংশ লোক মুসলমান। সু-শিক্ষার অভাবে হোক আর ধর্মব্যবসায়ীর জন্য হোক—অধিকাংশ মানুষ ধর্মান্ধ। ধর্মভীরু না। তাই এখানকার সমাজব্যবস্থার পরিবর্তন আনতে চাইলে ধীরে ধীরে আগাতে হবে। মৌলবাদ এবং প্রগতিশীলতার নামে এমন কিছু করা উচিৎ না—যার জন্যে সমাজে বিশৃঙ্খলা সৃষ্টি হয়।
তাই আসুন, ধর্মব্যবসা এবং প্রগতিশীলতার ব্যবসা ছেড়ে খাঁটি মানুষ হয়ে দেশ এবং দেশের মানুষের জন্য কাজ করি।

