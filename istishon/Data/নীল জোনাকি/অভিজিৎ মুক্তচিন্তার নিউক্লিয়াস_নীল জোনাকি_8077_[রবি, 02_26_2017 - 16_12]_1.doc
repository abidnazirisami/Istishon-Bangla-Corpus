অভিজিৎ মুক্তচিন্তার নিউক্লিয়াস


ফেব্রুয়ারি। ১২টি মাসের মধ্যে সর্বকনিষ্ঠ একটি মাস। কিন্তু এই কনিষ্ঠ মাসটিই ৬ দশক আগে ভাষাভাষীর জন্য হয়ে উঠেছে গুরুত্বপূর্ণ। একাধারে গৌরবের ও বেদনার। ভাষার জন্য জীবন দেয়া একমাত্র জাতি হিসেবে বাঙালি বিশ্বে পরিচিতি লাভ করেছে। সালাম, বরকত, রফিক, জব্বার প্রাণ দিয়ে বোনকে করেছে ভাই হারা। মাকে করেছে সন্তান হারা। ২০১৫ সাল পর্যন্ত একুশে ফেব্রুয়ারিকে কেন্দ্র করেই ছিল আমাদের সুখ ও দুঃখগাথা।

 ২৬ ফেব্রুয়ারি ২০১৫, বাঙালির জীবনে যোগ হলো আরো একটি কালো অধ্যায়। শানিত চাপাতির আঘাতে স্তব্দ করে দেয়া হলো মুক্তচিন্তার শক্তিশালী কলমকে। ফেব্রুয়ারিতেই যোগ হলো আরেকটি বেদনা। অভিজিৎ রায়ের কথা বলছি।
১৯৯৬ সালে থাইল্যান্ডের ফুকেটে বসে মনোরমার পাতায় দেখেছিলাম শাহরিয়ার কবির দেশে ফিরে এসেছেন। ভাস্কর্য নভেরাকে দেশে ফেরানোর উদ্যোগ নিচ্ছেন প্রধানমন্ত্রী শেখ হাসিনা। লেখাটি পড়ে দুচোখ ভিজে উঠেছিল, বাংলাদেশের আকাশ হতে হয়তো অমানিশা কেটে যাচ্ছে। তারপর অনেক বছর কেটে গেছে, গঙ্গার জল দুষিত থেকে আরও দুষিত হয়েছে। কেউ কথা রাখেনি। ভোটের নষ্ট রাজনীতি ও রাষ্ট্রীয় মসনদের কাছে বিকিয়ে দেয়া হয়েছে একুশের চেতনা, মুক্তিযুদ্ধের আদর্শকে। সমঝোতা হয়েছে ধর্মান্ধ মৌলবাদী গোষ্ঠীর সাথে। কেড়ে নেয়া হয়েছে বাক স্বাধীনতা, অবলোকন করেছি রক্তাক্ত দেহ নিয়ে অভিজিৎ রায়কে রাজপথে মুখ থুবড়ে পড়ে থাকতে। যেন ৫২ সালেরই পুনরাবৃত্তি। আর দেখেছি অথর্ব রাষ্ট্রযন্ত্রের নির্লজ্জ ভুমিকা। দেখেছি অভিজিৎকে হত্যা করে আনসার-৭ এর দম্ভভরা স্বীকারোক্তি। 
অভিজিৎ রায় শুধু একটি নাম নয়, অভিজিৎ রায় একটি চেতনা, মুক্তচিন্তার মহাকাশে একটি কক্ষপথ। অভিজিৎ রায় একটি নিউক্লিয়াস, একজন অভিজিৎ ভাঙ্গলে তিনজন অভিজিৎ জন্ম নিবে। তিনজন ভাঙ্গলে জন্ম নিবে নয়জন, নয়জন ভাঙ্গলে সাতাশ জন। এভাবেই একদিন বাংলাদেশ হবে অভিজিৎদের। জয় হবে মুক্তচিন্তার। মুখ থুবড়ে পড়ে থাকবে ধর্মান্ধ, চাপাতিবাদীরা।

