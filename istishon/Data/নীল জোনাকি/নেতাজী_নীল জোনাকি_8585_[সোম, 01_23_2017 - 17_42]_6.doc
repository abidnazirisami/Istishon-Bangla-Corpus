নেতাজী


'তোমরা আমাকে রক্ত দাও আমি তোমাদের স্বাধীনতা দেবো' এই বিখ্যাত উক্তিটি ছিল ভারতের স্বাধীনতা সংগ্রামের কিংবদন্তী নেতা সুভাষ চন্দ্র বসুর।'সুভাষ চন্দ্র বসু'র চেয়ে তিনি নেতাজী নামে সমধিক পরিচিত।

নেতাজী পরপর দুইবার ভারতীয় জাতীয় কংগ্রেসের সভাপতি নির্বাচিত হন। কিন্তু মহাত্মা গান্ধী ও কংগ্রেসের বৈদেশিক ও আভ্যন্তরিণ নীতির প্রকাশ্য সমালোচনা করে মহাত্মা গান্ধীর সাথে আদর্শিক সংঘাতে জড়িয়ে পড়েন।এবং আদর্শিক এই সংঘাতের জন্য তাঁকে পদত্যাগ করতে হয়।নেতাজী মনে করতেন গান্ধীজির অহিংসার নীতি ভারতের স্বাধীনতা আনার ক্ষেত্রে যথেষ্ট নয়। এই কারণে তিনি সশস্ত্র বিদ্রোহের পক্ষপাতী ছিলেন।তিনি ফরওয়ার্ড ব্লক নামক একটি রাজনৈতিক দল প্রতিষ্ঠা করে ব্রিটিশ শাসন থেকে ভারতের পূর্ণ ও সত্বর স্বাধীনতার দাবি জানাতে থাকেন। ব্রিটিশ কর্তৃপক্ষ তাঁকে এগারো বার কারারুদ্ধ করেছিল তাঁর বিখ্যাত উক্তিটির কারনে।
দ্বিতীয় বিশ্বযুদ্ধ ঘোষিত হওয়ার পরেও তাঁর মতাদর্শের কোনো পরিবর্তন ঘটেনি; বরং এই যুদ্ধকে ব্রিটিশদের দুর্বলতার সুবিধা আদায়ের একটি সুযোগ হিসেবে দেখেন। যুদ্ধের সূচনালগ্নে তিনি লুকিয়ে ভারত ত্যাগ করে সোভিয়েত ইউনিয়ন, জার্মানি ও জাপান ভ্রমণ করেন ভারতে ব্রিটিশদেরকে আক্রমণ করার জন্য সহযোগিতা লাভের উদ্দেশ্যে। জাপানিদের সহযোগিতায় তিনি আজাদ হিন্দ ফৌজ পুনর্গঠন করেন। জাপানের আর্থিক, রাজনৈতিক, কূটনৈতিক ও সামরিক সহায়তায় তিনি নির্বাসিত আজাদ হিন্দ সরকার প্রতিষ্ঠা করেন এবং আজাদ হিন্দ ফৌজের নেতৃত্বদান করে ব্রিটিশ মিত্রবাহিনীর বিরুদ্ধে ইম্ফল ও ব্রহ্মদেশে যুদ্ধ পরিচালনা করেন।
উল্লেখ্য, কংগ্রেস কমিটি যেখানে ভারতের অধিরাজ্য মর্যাদা বা ডোমিনিয়ন স্ট্যাটাসের পক্ষে মত প্রদান করে, সেখানে সুভাষচন্দ্র বসুই প্রথম ভারতের পূর্ণ স্বাধীনতার পক্ষে মত দেন। জওহরলাল নেহরু সহ অন্যান্য যুবনেতারা তাঁকে সমর্থন করেন। শেষপর্যন্ত জাতীয় কংগ্রেসের ঐতিহাসিক লাহোর অধিবেশনে কংগ্রস পূর্ণ স্বরাজ মতবাদ গ্রহণে বাধ্য হয়। ভগৎ সিংহের ফাঁসি ও তাঁর জীবন রক্ষায় কংগ্রেস নেতাদের ব্যর্থতায় ক্ষুব্ধ সুভাষচন্দ্র গান্ধী-আরউইন চুক্তি বিরোধী একটি আন্দোলন শুরু করেন। তাঁকে কারারুদ্ধ করে ভারত থেকে নির্বাসিত করা হয়। নিষেধাজ্ঞা ভেঙে তিনি ভারতে ফিরে এলে আবার তাঁকে কারারুদ্ধ করা হয়।
মনে করা হয় ১৯৪৫ সালের ১৮ অগস্ট তাইওয়ানে একটি বিমান দুর্ঘটনায় তাঁর মৃত্যু হয়। তবে তাঁর এই তথাকথিত দুর্ঘটনা ও মৃত্যুর বিরুদ্ধ প্রমাণও বিদ্যমান।
১১৪ বছর বয়সের ভারতীয় সেনাবাহিনীর সাবেক সদস্য নিজামুদ্দিন দাবী করেন ১৯৪৫ সালের বিমান দূর্ঘটনার তিন থেকে চারমাস পর তিনি নেতাজিকে মিয়ানমার ও থাইল্যান্ড সীমান্তের কাছ দিয়ে বয়ে চলা সিতাংপুর নদীর তীরে গাড়ী থেকে নামিয়েছিলেন।যে গাড়ীতে সেদিন নেতাজি ছিলেন তার চালক নিজামুদ্দিনই ছিলেন দাবী তার।এমন ভাঙ্গাভাঙ্গা টুকরো টুকরো অনেক তথ্যই পাওয়া যায় বিভিন্ন জায়গা হতে,সেসব তথ্যের গ্রহনযোগ্যতার পক্ষে যদিও কোন প্রমান নেই।তবে ভারত সরকারের তথ্য মন্ত্রনালয়ের নিকট নেতাজির অন্তর্ধান সম্পর্কিত বেশকিছু গুরুত্বপূর্ণ নথি রয়েছে যা সাত দশকেও আলোর মুখ দেখেনি।কেন এই গোপনীয়তা!কার বা কাদের চেহারা আড়াল করতে এই গোপনীয়তা!নেতাজির অন্তর্ধানে যাদের মসনদে আরোহন সহজ হয়েছিল,যে মহল জাতির পিতা তকমা বগলদাবা করতে সক্ষম হয়েছিল তাদের স্বার্থে এই গোপনীয়তা নয়তো?
আজ ছিল নেতাজী সুভাষ চন্দ্র বসুর জন্মদিন।অনেকেই তাকে স্মরন করে বিভিন্ন লেখা পোস্ট দিয়েছে।অনেকের লেখাই পড়লাম।কারও লেখার মাঝেই এ সংক্রান্ত কিছুর উল্লেখ্য দেখলাম না।বরং বাংলাদেশের লোকজন কেন তাকে স্মরন করেনি তা নিয়ে ছিল বিষোদগার।যা নিতান্তই হাস্যকর ও ছেলেমানুষি চিন্তাধারা।নেতাজীর জন্মদিনে তাকে স্মরন না করলেও তিনি নেতাজীই থাকবেন।তাদের মনেরাখা উচিৎ নেতাজী নেতা হওয়ার জন্য ভারতবর্ষের রাজনীতি করেননি।চেতনার ফেরিওয়ালা নেতাজী ছিলেন না।গড্ডালিকা প্রবাহে গা ভাসানো ব্যক্তি নেতাজী নন।বিমান দূর্ঘটনার পর শরীরে জড়িয়ে থাকা আগুন নিয়েও তিনি উচ্চারন করেছিলেন-স্বাধীন ভারতে একদিন ফিরবই।তিনি একটি স্বাধীন ভারতের স্বপ্ন দেখেছিলেন,তথাকথিত স্বাধীনতার স্বপ্ন দেখেননি যে স্বাধীনতার স্রোতে ভারতবাসী আজ গা ভাসিয়ে দিয়েছে।।

