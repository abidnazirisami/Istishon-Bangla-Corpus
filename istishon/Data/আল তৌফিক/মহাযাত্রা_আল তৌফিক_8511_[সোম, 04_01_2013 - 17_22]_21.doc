মহাযাত্রা


১.
তখনও সূর্য ওঠেনি
ঊষাদেবীর লালমুখো হওয়ার আরও খানিক বাকি,
কয়েকটা দাঁড়কাক কেবল তারস্বরে কা কা করছে;
তা করুক,আজ আমি যাবার জন্য বের হয়েছি;
সম্পূর্ণ দিগম্বর অবস্থায়-গায়ে ফর্সা মাটি মেখে
আর কোমরের রূপালী ফিতেটা কেটে দিয়ে-
হ্যা,আমি আজ শান্তিপুর যাব।।
২.
গহীন অরণ্য পেরিয়ে
কিংবা দুর্ভেদ্য কোন গিরিপথ ভেদ করে
আমরা উপস্থিত হই এমন এক জগতে;
যে জগতে তুমি-আমি-আমরা কেউ নেই,
সেখানে আছে শুধু শব্দ,
সেই শব্দরা হাসে না,কাঁদে না;
শব্দময় সে জগতে -
নি:স্তব্ধতাই সেখানে শব্দ করে কাঁদে।।

