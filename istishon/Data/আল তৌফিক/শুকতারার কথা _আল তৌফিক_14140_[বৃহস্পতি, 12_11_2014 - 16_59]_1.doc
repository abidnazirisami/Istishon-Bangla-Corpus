শুকতারার কথা 


:অনিন্দিতা,শুনতে পাচ্ছ?
:বল!
:তোমায় আমি খুব ভালবাসি।
:লাথি খাবি?
:জেনেশুনে বিষ করেছি পান।
লাথি তো সামান্য জিনিস!
:এক্ষুণি দূর হ।
খবরদার আর কক্ষনো ফোন দিবি না।
সে ওপাশে ফোন ধরে থাকে।আমিও আমার বকবকানি চালিয়ে যাই।
:শোন,আমার নামটা আর পছন্দ হচ্ছে না।কি নাম রাখা যায় বল তো?
:শবনম রাখ।শবনম বানু।
তার হাসি থামতে চায় না।হিঁদুর মেয়ের নাম হবে কিনা শবনম বানু!বাহ বেশ তো।
ও আমার থেকে দু বছরের বড়।কিন্তু দেখলে তা মনে হয় না।মনে হয়,কেবল সে হাইস্কুলে উঠেছে আর অল্প কদিন হল ফ্রক পড়া ছেড়েছে।
আমি মেডিকেল কলেজে তখন কেবল ভর্তি হয়েছি।তখনই আমাদের পরিচয়।
ঠিক হয়েছিল ও আমাকে তুই বলবে আর আমি তাকে বলব 'তুমি' করে।
আমি স্বাচ্ছন্দ্যে সেটা মেনে নিয়েছিলাম।
অনি তখন পড়ত ইঞ্জিনিয়ারিং,ঢাকা বুয়েটে।আমি সেটা জানতে পেরেই তাকে বলেছিলাম -পাস করে বিদেশে পালাবে না তো?সে সেটা হেসেই উড়িয়ে দিয়েছিলাম।
পরে জেনেছিলাম বিদেশ যেতে খুব ভয় ছিল তার।
আমাদের সময়টা হুহু করে কাটতে থাকে।
২
হঠাৎ সব যোগাযোগ বন্ধ।আর আমি বোকার মত আবিষ্কার করলাম তার ফোন নাম্বার ছাড়া বেশি কিছু জানিনা আমি!
তারপর একদিন ভোররাতে ফোন।ধড়পড় করে উঠেই শুনতে পাই পরিচিত স্বর।
-তুই না আমার আঙ্গুল ধরতে চেয়েছিলি।তোকে একটা চান্স দিচ্ছি।তবে কালই আসতে হবে কিন্তু।
আমি হোস্টেল থেকে বের হয়ে ছুটে যাই বাসস্ট্যান্ডে।তারপর সেখান থেকে সোজা ঢাকা।
সেদিন কি হয়েছিল খুব বেশি মনে নেই।অনি আর আমি খুব কেঁদেছিলাম -এই শুধু মনে আছে।
ও ঘুমের বড়ি খেয়েছিল।একটা নয়,অনেকগুলো।
আমি জিজ্ঞেস করেছিলাম- কেন এরকম করলে?
ও বলল-ঘুম যে আসছিল না।কি করি বল তো?
আর তুই তো হয়েছিস দাঁতের ডাক্তার।আমার ব্যারাম তুই বুঝি সারাতে পারতি?
এর সাত দিনের মধ্যে আমরা বিয়ে করি।এক শর্তে,অনি এখন থেকে আমাকে 'আপনি' বলবে।অবশ্য সে -সে শর্ত বেশিদিন মেনে চলেনি।আমরা এখন দুজন দুজনকে তুমি বলি;মাঝেমধ্যে ও শুধু আমাকে তুই বলার চেষ্টা করে।
আমার সাতকুলে কেউ নেই বলে মুসলমানের ছেলের হিন্দু বিয়েতে কেউ প্রশ্ন তোলেনি।অবশ্য এতে তার মন খারাপই হয়েছে।ইশ,আমার বাপ মা কেউ থাকলে নিশ্চয়ই একটা বিরাট আ্যাডভেঞ্চার হত!
মাঝেমাঝেই সে বলার চেষ্টা করত 'আমি তাহাকে সত্য সত্যই ভালবাসি কিনা।'আমি আমার নিজের আবেগ কস্মিনকালেও ঠিকভাবে প্রকাশ করতে পারতাম না।দুর্ভাগ্য আমার,তার সামনেও হয়ত কোনদিন তা পারিনি।
৩.
আটমাস হল অনিকে বার্লিনের ক্যান্সার হাসপাতালে রেখে এসেছি।বাসায় আমি আর আমার মেয়ে শবনম।
আমি চেয়েছিলাম আমার মেয়ের নামও তারই নামে হোক।কিন্তু তাকে কিছুতেই রাজি করাতে পারিনি।
পাঁচটা কেমোথেরাপি দেয়ার কথা ছিল।কেমো শেষ হওয়ার পরেও ডাক্তাররা ছাড়ল না।অথচ আমার বার্লিনে থাকার সামর্থ্য নাই আবার ওকে নিয়ে আসতেও মন সায় দেয় না।
অনির সাথে এখন আবার সারাদিন বকবক করি।আমার মেয়েটা এখনো ভাল করে কথা কইতে পারে না।শুধু স্কাইপে মায়ের ছবির দিকে তাকিয়ে থাকে,স্ক্রিনে হাত দিয়ে ধরার চেষ্টা করে।
ও এখন আবার আগের মত হয়ে গেছে।একদম আগের মত আমাকে বকবে, মাঝে মাঝে মনে হবে এখনো আমরা আমাদের অদ্ভুতুড়ে প্রেম চালিয়ে যাচ্ছি।
আর মাঝে মাঝে ভোররাতে ফোন দিয়ে কথাবলবে একদম অন্য গলায়
-জানো,এখানে সারাদিন শুধু তোমার কথা ভাবি।মাঝে মাঝে শবনমকেও মনে পড়ে না; নিজের ভাবনা তো সেই কবেই ছেড়েছি।
- তোমাকে এত ভালবাসতে ইচ্ছে করে,কিন্তু কিচ্ছু পারি না।
আর এই হিটলার ডাক্তারগুলান আমার জীবন অতিষ্ঠ করে দিল।একটুও কথা বলতে দেবে না।
-আমার চুলগুলা সব পড়ে গেছে।বাড়িতে ফিরলে তুমি বিলি কাটবে কোথায় বলতো?
আমি সবসময় নিরুত্তর থাকি।আর আমার জানালার এক চিলতে আকাশের মিটমিট করা তারাগুলো আস্তে আস্তে নিভতে থাকে।
১২ বৈশাখ,১৪২০

