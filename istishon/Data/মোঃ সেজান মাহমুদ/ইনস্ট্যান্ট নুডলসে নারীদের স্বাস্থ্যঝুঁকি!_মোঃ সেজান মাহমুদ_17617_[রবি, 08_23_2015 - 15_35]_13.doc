ইনস্ট্যান্ট নুডলসে নারীদের স্বাস্থ্যঝুঁকি!


ইনস্ট্যান্ট নুডলসে নারীদের স্বাস্থ্যঝুঁকি!
২৩ আগস্ট ২০১৫, ১৯:৪৮
অনলাইন ডেস্ক
যে নারীরা সপ্তাহে অন্তত দুবার ইনস্ট্যান্ট নুডলস খান, তাঁরা বেশ বড় রকমের স্বাস্থ্যঝুঁকিতে ভুগছেন। যুক্তরাষ্ট্রের একদল গবেষক দাবি করেছেন, এই নারীরা রক্তে শর্করা বেড়ে যাওয়া, উচ্চ রক্তচাপ ও কোলেস্টেরল বেড়ে যাওয়ার সমস্যায় আক্রান্ত হতে পারেন।
কোরিয়ান ন্যাশনাল হেলথ অ্যান্ড নিউট্রিশন এক্সামিনেশন সার্ভে নামে এই পরিসংখ্যানে ১০ হাজার ৭১১ জন পূর্ণবয়স্ক মানুষের ওপর গবেষণা করা হয়। হার্ভার্ড বিশ্ববিদ্যালয়ের গবেষকরা দেখতে পান, যেসব নারীরা সপ্তাহে দুদিনের বেশি ইনস্ট্যান্ট নুডলস খেয়েছেন তাঁদের মেটাবলিক সিন্ড্রোমের ঝুঁকি ৬৮ শতাংশ বেশি থাকে। একই ঘটনা পুরুষের সঙ্গে ঘটে না।
মেটাবলিক সিন্ড্রোম হলো বেশ কিছু সমস্যার সম্মিলিত অবস্থা। যেখানে ডায়াবেটিক ও হৃদরোগের সমস্যা হওয়ার ঝুঁকি থাকে। সেই সঙ্গে কোমরে অত্যধিক চর্বিও জমা হয়।
নিউট্রিশন জার্নালে গবেষকরা বলছেন, ইনস্ট্যান্ট নুডলস গ্রহণ করার কারণে নারীর মেটাবলিক সিন্ড্রোমের ঝুঁকি বেড়ে যায়। অন্যভাবে বলতে গেলে, সপ্তাহে একজন নারী কতটুকু ভাত, মাছ বা সবজি খাচ্ছেন কিংবা মাংস বা ভাজা খাবার খাচ্ছেন তার ওপরে নয় বরং তিনি সপ্তাহে দুবারের বেশি ইনস্ট্যান্ট নুডলস খাচ্ছেন কি না তার ওপর নির্ভর করছে তাঁর স্বাস্থ্যঝুঁকির সমস্যা।
তবে এই প্রভাবটা কেন শুধু নারীদের ওপরেই দেখা যায়, পুরুষের ওপরে নয় সে বিষয়টি এখনো স্পষ্টভাবে জানা যায়নি।
এসব তথ্য পরিসংখ্যানের ওপর নির্ভর করে পাওয়া গেছে। তাই হার্ভার্ড বিশ্ববিদ্যালয়ের অধ্যাপক ও গবেষক ফ্রাংক হু মনে করেন, এটা এ কারণে হতে পারে যে নারীরা কার্বোহাইড্রেট, চর্বি ও লবণের বিষয়ে অনেক বেশি সংবেদনশীল। তাই প্রভাবটাও তাদের ওপর বেশি পড়ে।
তাহলে কতটুকু পরিমাণ ইনস্ট্যান্ট নুডলস খাওয়া যেতে পারে, সে প্রশ্নের জবাবে নিউইয়র্ক টাইমসকে অধ্যাপক ফ্র্যাংক বলেন, ‘মাসে একবার বা দুবার খেলে সমস্যা হবে না। তবে সপ্তাহে কয়েকবার খেলে অবশ্যই সমস্যা হবে।’ 

