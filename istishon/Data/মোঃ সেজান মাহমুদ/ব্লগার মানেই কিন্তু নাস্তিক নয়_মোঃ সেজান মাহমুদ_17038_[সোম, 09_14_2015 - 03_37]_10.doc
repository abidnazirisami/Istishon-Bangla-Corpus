ব্লগার মানেই কিন্তু নাস্তিক নয়


বিশ্বে যত ইন্টারনেট ব্যবহারকারী রয়েছে তাদের মধ্যে প্রায় সবাই কম বেশী ব্লগার শব্দটির সাথে পরিচিত। ব্লগার হচ্ছেন সেই ব্যক্তি যিনি ইন্টারনেটের কোন ব্লগ, পাতা বা ওয়েবসাইটে বিভিন্ন বিষয় নিয়ে লেখা-লেখি করেন। উন্নত বিশ্বের প্রায় সকল দেশেই কম বেশী ব্লগার রয়েছে। যারা তাদের ব্লগের মাধ্যমে বিভিন্ন বিষয় সম্পর্কে মানুষকে অবহিত করে থাকেন। বিভিন্ন রকমের পরামর্শ, টিপস, সাহায্য এবং বার্তা দিয়ে থাকেন।
এই ব্লগারদের মধ্যেও কিন্তু প্রকারভেদ রয়েছেঃ কেউ লিখেন দেশ নিয়ে, কেউ প্রযুক্তি নিয়ে, কেউ স্বাস্থ্য ও পরিচর্যা নিয়ে লিখেন, আবার কেউ জাতি ধর্ম বর্ণ ইত্যাদি নিয়েও লেখা-লেখি করে থাকেন।
একটি দেশকে তথ্য ও প্রযুক্তির দিক দিয়ে এগিয়ে নিতে ব্লগারদের গুরুত্ব অপরিসীম।
এই ব্লগারদের কারনেই আমরা এখন ঘরে বসে ইন্টারনেটের মাধ্যমে অনেক কিছু জানতে এবং শিখতে পারছি।
কিছুদিন আগেও আমাদের দেশের সাধারণ মানুষ যারা ইন্টারনেট তেমন বোঝেনা তারা ব্লগার শব্দটির সাথে পরিচিত ছিলেন না। তবে বর্তমানে আমাদের দেশে ব্লগার শব্দটি সাধারন মানুষের কাছে বেশ আলোচিত এবং এটি তাদের মাঝে বিরূপ প্রতিক্রিয়ার সৃষ্টি করেছে। যার কারণ হচ্ছে কিছুদিন আগেই আমাদের দেশে পর পর কয়েকজন ব্লগার খুন হয় যার মধ্যে রয়েছেন অভিজিৎ রায়, নিলয় নীল, রাজীব হায়দার এবং তাদের সকলকেই নাস্তিক ইস্যুতে খুন করা হয় এবং এই বিষয়টি দেশজুড়ে ব্যপক আলোচনা-সমালোচনার সৃষ্টি করে। অনেকে বলেন তারা নাস্তিক ছিলেন, তারা ব্লগে বা ওয়েবসাইটে আল্লাহ এবং মহানবী হযরত মোহাম্মদ(সঃ) কে কটাক্ষ করে বিভিন্ন ইসলাম বিরোধী লেখা প্রকাশ করতেন। আমি জানিনা তারা আসলে ব্লগে কি লিখতেন এবং মানুষের মুখের কথার সত্যতা কতটুকু। কারণ আমি কখনো তাদের ব্লগে প্রবেশ করিনি এবং তাদের কোন লেখা আমার পড়া হয়নি।
যারা ব্লগ এবং ব্লগার শব্দটির সাথে ভালভাবে পরিচিত নন বা এর অর্থ জানেনা তারা এখন ব্লগার মানেই নাস্তিক ভাবতে শুরু করেছেন। যা একজন ভাল ব্লগারের কাছে অত্যন্ত কষ্টের এবং যন্ত্রণাদায়ক।
তাই সকলের উদ্দেশ্যে বলছি; আপনারা যারা ব্লগ এবং ব্লগার বিষয়টি বোঝেন না তারা দয়া করে এর পরিপূর্ণ অর্থ জানুন। আপনার হয়তো জানা নেই ব্লগাররা দেশকে কিভাবে প্রযুক্তির দিক দিয়ে এগিয়ে নিচ্ছে এবং সঠিক নির্দেশনা দিচ্ছে। মানুষ যেমন ভালো খারাপ দুটোই হয় অথচ সকলেই মানুষ। ঠিক তেমনি ব্লগারের মধ্যেও ভালো খারাপ রয়েছে অথচ তারা সকলেই ব্লগার। তাই মনে রাখুন ব্লগার মানেই নাস্তিক নয়।

