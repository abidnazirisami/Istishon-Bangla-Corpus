মাইরি করে বলছি, ঐ গন্ধম ফলটা তুই ছুঁবি না


রমিজ রাজনীতিবিদ হতে চায়। ঠিক রাজনীতিবিদ নয়, রাজনীতিতে জড়িত থাকার মাধ্যমে ক্ষমতার কাছাকাছি থাকতে চায়। এবং এর মাধ্যমে সে চায়, খুব দ্রুত কোটি কোটি টাকার মালিক হতে; বড় বড় ব্যবসা প্রতিষ্ঠানের কর্ণধার হতে; লক্ষ লক্ষ মানুষের মনিব হতে; সুন্দরী, লাস্যময়ী ললনাদের সাথে নির্বিঘ্নে আনন্দঘন মুহূর্ত কাটাতে; দ্রুত দেশব্যাপী পরিচিত পেতে; সর্বোপরি, ক্ষমতার কাঁধে চেপে সবকিছু তার হাতের মুঠোয় রাখতে। সে জানে, রাজনীতি, শুধু রাজনীতিই পারে তাকে বিন্দু থেকে সিন্ধুতে পরিণত করতে।
রমিজ সে পথেই আছে। রাজনীতির পথে। রাজনৈতিক ক্ষেত্রে তার একজন আদর্শ আছেন, আলতাফ ভাই। তুখোড় জুয়াড়ি, ক্ষমতাধর, প্রভাবশালী, পোড়খাওয়া নেতা। আলতাফ ভাইয়ের ক্ষমতার দাপটে সে মুগ্ধ, অভিভূত এবং অনুপ্রাণিত। সে আলতাফ ভাইয়ের মতো হতে চায়, মহান নেতা। শৌর্যে-বীর্যে অনন্য।
রমিজ আলতাফ ভাইয়ের একজন ঘনিষ্ঠ সহযোগী। আলতাফ ভাই তাকে বিশ্বাস করে, ভরসা করে, অনেক ক্ষেত্রে তার উপর নির্ভর করে; তার বিপদে আপদে তাকে রক্ষা করে, আশ্রয়-প্রশ্রয় দিয়ে সাহায্য করে, রাজনীতির দিক্ষা প্রদান করে। তবে আলতাফ ভাইয়ের মতো মানুষের সান্নিধ্য এই রমিজ কিন্তু একরাতেই অর্জন করতে পারেনি। এ অবস্থানে আসতে তাকে অনেক কাঠখড় পোড়াতে হয়েছে, পরিশ্রম করতে হয়েছে, সময় দিতে হয়ে, তপস্যা করতে হয়েছে। সে অন্য গল্প।
***
সেদিন আলতাফ ভাইয়ের খুব গুরুত্বপূর্ণ একটি অপারেশনের দায়িত্ব পেয়েছিল রমিজ। ততদিনে রমিজ এ মাঠে বেশ দক্ষ আর কুশলী একজন খেলোয়াড় হয়ে উঠেছে। অপারেশনটা ছিল প্রচণ্ড ঝুঁকিপূর্ণ এবং সুবেদী। তবে রমিজ টলবার পাত্র নয়। নিজের সমস্ত সামর্থ্য দিয়ে, জীবন বাজি রেখে সেই অপারেশন সাকসেসফুল করে সে। সে এক অনন্য কীর্তি। অন্ধকার জগতের সে কিংবদন্তী কীর্তিগুলো কোথাও লেখা থাকে না, তবে রিওয়ার্ড মেলে। হ্যাঁ, রমিজও তার কীর্তির রিওয়ার্ড পেয়েছিল সেদিন। কিন্তু এত দ্রুত এত গুরুত্বপূর্ণ রিওয়ার্ড সে অর্জন করতে পারবে, তা সে স্বপ্নেও ভাবেনি।
অপারেশন শেষ করে বীরের বেশে রমিজ আলতাফ ভাইয়ের কাছে আসে। গুরুর পায়ের কাছে আগ্নেয়াস্ত্রটি রাখে সে। উবু হয়ে আলতাফ ভাইয়ের পা ছুঁয়ে সালাম করে। আলতাফ ভাই সাথে সাথে উঠে দাঁড়ান। রজিমকে বুকে জড়িয়ে ধরেন। বলেন, ‘আজ থেকে তোর স্থান আমার বুকে রমিজ, আমার বুকে! আয় বাপ, আমার বুকে আয়!’
রজিমের চোখ পানিতে টলটল করে ওঠে। আনন্দ-আবেগে কেঁদে ওঠে সে। আলতাফ ভাই তাকে বুকে জড়িয়ে ধরেছে! তাকে আদর করছে! তার যেন বিশ্বাসই হয় না। এ কি স্বপ্ন, না বাস্তব, সে ঘোরে হাবুডুবু খায় সে।
আলতাফ ভাই বলেন, ‘আই অ্যাম হ্যাপি রমিজ। বল কী চাস তুই আমার কাছে?’
রমিজের ঘোর কাটে। হাতের কলারে চোখ মুছতে মুছতে সে বলে, ‘ভাই, আপনার কাছে আমার চাওয়ার কিছু নাই। আমি শুধু আপনার সাথে সাথে থাকতে চাই, আপনার সহচর হইতে চাই। আমারে আপনে দোয়া করেন ভাই, দোয়া করেন!’
আলতাফ ভাই খুশি হন। রমিজকে তার দারুণ পছন্দ। রমিজের মতো ছেলে তার দরকার আছে। তিনি রমিজকে তার কাজে লাগাতে পারবেন। থাক রমিজ, তার সাথেই থাক। 
সেই থেকে রমিজ আলতাফ ভাইয়ের ডান হাত। আজ রমিজ ধীরে ধীরে নেতা হয়ে উঠছে। পর্দার আড়াল থেকে আস্তে আস্তে মঞ্চে আসছে। অন্ধকার গর্ত থেকে ধীরে ধীরে মুখ বের করে উপরটাকে দেখার চেষ্টা করছে। উপরে একটা মাচান আছে, সেই মাচানে তাকে বসতে হবে, এই স্বপ্নই লালন করছে বুকে। আশাবাদী সে। হবে। এভাবেই হবে একদিন।
***
আজ দুপুর পর্যন্ত ঘুমিয়ে ছিল রমিজ। ঘুম কাতুরে চোখেই ঘড়িটার দিকে চোখ বুলায় সে। বড্ড বেলা হয়েছে। হবেই, ঘুমিয়ে ছিল একদম ভোর রাত্রিরে। টিভির রিমোটটা খুঁজেপেতে বন্ধ চোখে অন্ধের মতো খাটের এপাশে-ওপাশে হাতড়াতে থাকে সে।
টিভিটা ছেড়েই চমকে ওঠে রমিজ। একবার ভালো করে চোখ কচলায়। শোয়া থেকে উঠে বসে। পলকহীন দৃষ্টিতে টিভির দিকে তাকিয়ে থাকে সে। একজন রাজনৈতিক নেতা প্রিজন ভ্যানে বসে আছেন। উন্মত্ত-উদ্ধত্ত জনতা তাকে জুতা ছুঁড়ে মারছে, ঝাড়ু দেখাচ্ছে…
কতক্ষণ পার হয়েছে খেয়াল নেই রমিজের। সে টিভিটা বন্ধ করে আবার শুয়ে পড়ে। জানালার পেচানো রেলিংগুলোর দিকে তাকিয়ে নীরবে নানান কথা ভাবতে থাকে সে।
সে অনেক কথা। তার রাজনৈতিক ক্যারিয়ারের প্রথমদিকটার। তখন সে শিক্ষানবিশ। অনেক কিছুই অজানা ছিল তার। সে জানতে চেয়েছে, শিখতে চেয়েছে, বুঝতে চেয়েছে। প্রশ্ন করেছে তার রাজনৈতিক আদর্শ, গুরু এবং ত্রাতা আলতাফ ভাইয়ের কাছে। ‘রাজনীতি করতে হলে, তাকে কী কী করতে হবে’- এমনই একটি প্রশ্ন ছিল তার আলতাফ ভাইয়ের উদ্দেশে।
আলতাফ ভাই হেসেছিলেন। বলেছিলেন, ‘রমিজ আস্তে আস্তে তুই সব জেনে যাবি, শিখে যাবি। তবুও একটা কথা আমি তোকে আজ বলে রাখি।’
রমিজ বেশ উৎসুক হয়ে উঠেছে, মনোযোগী হয়েছে আলতাফ ভাইয়ের কথায়।
আলতাফ ভাই বলে চলেছেন, ‘আদম-হাওয়ার কাহিনী জানিস তো রমিজ? জানিস তো আদমকে কেন বেহেস্ত থেকে ছুঁড়ে ফেলা হয়েছিল পৃথিবীতে?’
রমিজ মাথা নাড়ে, হ্যাঁ, সে জানে।
আলতাফ ভাই বলেন, ‘বেহেস্তে আদমের সবকিছু করার রাইট ছিল, সব ফলমূল খাওয়ার রাইট ছিল, শুধু রাইট ছিল না, গন্ধম ফল খাওয়ার। কী ঠিক?’
রমিজ মাথা নাড়ে, হ্যাঁ, ঠিক।
‘সে রকমই মনে রাখবি, রাজনীতি করতে গেলেও তুই সব করবি, সব খাবি। কিন্তু খবরদার, ভুল করেও এ কালের গন্ধম ফলে হাত লাগাবি না। শেষ হয়ে যাবি।’ বলেন আলতাফ ভাই।
রমিজ চিন্তিত হয়। কপাল কুঁচকে বলে, ‘ভাই, যদি একটু খোলাসা করতেন। মানে, এ কালের গন্ধম ফল জিনিসটা…’
আলতাফ ভাই ভ্রু কুঁচকান। অবাক হন, বিরক্ত ও রাগমিশ্রিত কণ্ঠে তিনি বলেন, ‘হারামজাদা, এ কালের গন্ধম ফল তুই চিনিস না? এ কালের গন্ধম ফল হচ্ছে ধর্ম, ধর্মানুভূতি। শোন, তুই খুন কর, আমি তোকে প্রটেক্ট করব; জেলের গেট থেকে ছাড়িয়ে নিয়ে আসব। তুই অবৈধ ভাবে কারো জমি দখল কর, কোনো সমস্যা নাই, কেউ তোকে কিচ্ছু বলবে না। আমি তোরে শেলটার দিব। তুই মেয়ে নিয়ে ফূর্তি কর, কারো বউ, কারো মেয়ে দিলে চোট দিলে প্রয়োজনে জবরদস্তি কর, তুলে আন, আমি তোরে প্রটেক্ট করব। তুই চোরাচালানি কর, টেন্ডারবাজি কর, চাঁদা তোল, রাহাজানি কর, অপহরণ কর… যা-ই কর, কোনো বাধা নাই, কেউ তোরে কিছু বলার সাহস পাবে না। আমি; আমি তোরে শেলটার দিব। আশ্রয় দিব। প্রশ্রয় দিব। ছাড়ায় আনব। কিন্তু খবরদার! খবরদার করে বলতেছি, তুই ধর্ম নিয়া কোনো কথা বলবি না, ধর্ম নিয়া নাড়াচাড়া করবি না, ধর্মের বিরুদ্ধে যায় এমন কোনো কাজ করবি না। যদি করছস তো বইলা রাখি, আমি ক্যান, আমার কোনো বাপও তোরে প্রটেক্ট করতে পারবে না। শেলটার দিবে না। সোজা গারদে। সোজা চৌদ্দশিকের অন্ধকার খুপড়িতে পুঁতে রাখবে তোরে। সব হারাবি তুই, সব! কথাটা মনে রাখিস।’
রমিজ মাথা নাড়ে, হ্যাঁ, সে মনে রাখবে।
আলতাফ ভাই বলে চলেন, ‘শোন, রমিজ, এই পৃথিবীর মানুষ বড়ই আচানক, খুন-খারাবি-ধর্ষণ-অপহরণ-অত্যাচার-নির্যাতন-ভূমিদখল-ব্যাংকলুট-সেতুলুট-চাঁদা-ঘুষ-রাজাকারি-দেশদ্রোহীতা… সব, সবকিছুর আঘাত সইতে পারবে, ভুলে যাবে। কিন্তু ধর্মের আঘাত এগুলোর কাছে একদমই নস্যি। ধর্মানুভূতি; হ্যাঁ, ব্যাপারটা এতই আচানক যা তোরে একমুহূর্তে আসমান থেকে জমিনে শোয়ায় দিতে পারে। যা অন্য কোনো জিনিসের মধ্যে নাই। সুতরাং, আবারো বলি, সাবধান!’

