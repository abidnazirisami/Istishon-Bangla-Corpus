সমগ্র বাংলাদেশে যতগুলো শহীদ মিনার আছে ততগুলি স্মৃতিসৌধ আছে কি_


আমি যে প্রাইমারি স্কুলে পড়তাম সেখানে কোনো শহীদ মিনার ছিল না। নিতান্তই অজপাড়াগাঁয়ের একটা স্কুল। পর্যাপ্ত ক্লাসরুমই ছিল না। ক্লাস ওয়ানের ছাত্রছাত্রীরা দুই ঘণ্টা পরে স্কুলে যেত। কেজি শ্রেণির ক্লাস শেষ হবার পর, রুম ফাঁকা হলে তারপর ক্লাস করবে তাই। ভালো টিউবয়েল ছিল না। থাকলেও তা নষ্টই থাকতো সবসময়। বাথরুমগুলোও ছিল যাচ্ছেতাই। সুতরাং, যেখানে নিত্যপ্রয়োজনীয় জিনিসগুলোরই ঘাটতি ছিল, সেখানে একটা শহীদ মিনার থাকা বিলাসিতা।
যদিও আমাদের স্কুলে শহীদ মিনার ছিল না, তবুও, প্রতি একুশে ফেব্রুয়ারিতে আমরা একটা কৃত্রিম শহীদ মিনার বানিয়ে স্কুলের মাঠ প্রদক্ষিণ করে তাতে ফুল দিতাম। কৃত্রিম শহীদ মিনারটা তৈরি করা হতো বেশ অদ্ভুত এক কায়দায়, একটা টেবিল আর দু’টা চেয়ার দিয়ে! তবুও ভালো, শহীদদের অবদানের প্রতি স্মরণ করার একটা ব্যবস্থা করতেন আমার শ্রদ্ধেয় শিক্ষকেরা।
যখন হাইস্কুলে উঠলাম, তখন দেখলাম, মাঠের একপ্রান্তে বিশাল বড় একটা শহীদ মিনার। চারদিকে ফুল আর পাতাবাহারির গাছ। পাশে দাঁড়িয়ে কয়েকটা কৃষ্ণচূড়া। ছায়া-সুনিবিড়, শান্ত-শীতল একটি পরিবেশ। শহীদ মিনারের উঁচু বেদিতে কৃষ্ণাচূড়া গাছের ঝিরিঝিরি পাতা পড়ে বিছিয়ে থাকতো। চমৎকার লাগতো দেখতে। প্রত্যেকবার একুশে ফেব্রুয়ারিতে সেই শহীদ মিনারের পাশে বড় একটা মঞ্চ বানিয়ে সাংস্কৃতিক অনুষ্ঠানের আয়োজন করা হতো। পনের-বিশ দিন আগে থেকে চলতো রিহার্সেল। সে রিহার্সেলে শামিল হবার সৌভাগ্য হতো আমারও।
স্কুল পাশ করলাম। ভর্তি হলাম ঢাকার স্বনামধন্য একটি কলেজ। সেখানেও মাঠের এক কোণায় ফুল-পাতাবাহারি গাছে ঘেরা একটি শহীদ মিনার। প্রথমে দেখলে কেউ বলবে না, এটা শহীদ মিনার। কেননা, মিনারের নকশাটা গতানুগতিক নয়, একটু ভিন্ন ধাঁচের। কলেজেও আমরা প্রত্যেক একুশে ফেব্রুয়ারিতে শহীদ মিনারের বেদিতে ফুল দিয়ে শ্রদ্ধা জ্ঞাপন করতাম। হতো আলোচনা অনুষ্ঠান। শিক্ষক-শিক্ষিকা এবং গভর্নিং বডির কর্তা ব্যক্তিগণ বক্তব্য রাখতেন সেখানে।
প্রাইমারি, হাইস্কুল এবং কলেজ; জীবনের তিনটি গুরুত্বপূর্ণ শিক্ষাধাপে একুশে ফ্রেব্রুয়ারি পালন বা শহীদ মিনার থাকা-না-থাকার কথা উল্লেখ করলাম। কিন্তু ষোলই ডিসেম্বর ও ছাব্বিশে মার্চ, তথা, বিজয় দিবস ও স্বাধীনতা দিবস পালনের কোনো কথা আমি বলতে পারলাম না। একই সাথে বলতে পারলাম না, স্কুল বা কলেজে থাকা কোনো স্মৃতিসৌধের কথাও!
কীভাবে পারব?
সেরকম কিছু স্মৃতি জমা হবার কোনো সুযোগ তো তৈরি করেননি আমাদের শিক্ষাপ্রতিষ্ঠান বা রাষ্ট্র কর্তৃপক্ষ!
আমরা দেখি, স্কুল-কলেজ-বিশ্ববিদ্যালয়গুলোতে বেশ গুরুত্বের সাথে পালন করা হয় শহীদ দিবস বা একুশে ফেব্রুয়ারি। কিন্তু বিজয় দিবসের দিনটি শুধু ছুটি রেখেই দায়িত্ব শেষ করেন আমাদের শিক্ষাপ্রতিষ্ঠান কর্তৃপক্ষগুলো।
বিষয়টা আসলে একুশে ফেব্রুয়ারি আর ষোলই ডিসেম্বরকে মুখোমুখি দাঁড় করাবার জন্য আমি তুলে ধরছি না। আমি শুধু হতাশা ব্যক্ত করতে চাইছি ষোলই ডিসেম্বর নিয়ে আমাদের ঔদাসীন্যকে ঘিরে। বাংলাদেশের প্রায় প্রতিটি শিক্ষাপ্রতিষ্ঠান এবং জাতীয়ভাবে গুরুত্বপূর্ণ স্থানগুলিতে একটি করে শহীদ মিনার আছে। প্রতিবছর ছাত্রছাত্রী, শিক্ষক-শিক্ষিকা, গার্জিয়ান এবং এলাকাবাসী মিলে সকালে প্রভাতফেরির মাধ্যমে সে মিনারে ফুলেল শ্রদ্ধা নিবেদন করেন। ভাষা শহীদগণের মহান অবদানের প্রতি কৃতজ্ঞতা জ্ঞাপন করেন। কিন্তু ষোলই ডিসেম্বরে এমনটা হয় কি? বা অন্যভাবে জিজ্ঞেস করতে গেলে, দেশের প্রায় প্রতিটি শিক্ষাপ্রতিষ্ঠান বা জাতীয়ভাবে গুরুত্বপূর্ণ স্থানগুলিতে একটি করে শহীদ মিনার থাকলেও একটি করে স্মৃতিসৌধ আছে কি?
ঢাকার বাইরে স্থানীয়ভাবে কিছু স্মৃতিসৌধ আছে। যা শহীদ মিনারের তুলনায় নিতান্তই অপ্রতুল। তাছাড়াও আরেকটি ব্যাপার হলো, একুশে ফেব্রুয়ারিতে ব্যাপক পরিসরে সারাদেশব্যাপি ফুলেল শ্রদ্ধা জ্ঞাপনের যে সংস্কৃতিটি আছে, ষোলই ডিসেম্বরে কিন্তু সেই সংস্কৃতিটা নেই। শুধু ঢাকা ও তার আশেপাশের কিছু মানুষ, কিছু রাজনৈতিক দল, কিছু সংগঠন ভোরবেলা সাভার জাতীয় স্মৃতিসৌধে যায়, ফুল দিয়ে শহীদদের প্রতি শ্রদ্ধা নিবেদন করে। বিভাগীয় বা জেলা শহরগুলিতেও এ সংস্কৃতি দেখা যায় কিছুটা। যা মূলত রাজনৈতিক দল ও সামাজিক সংগঠন কেন্দ্রিক। শহীদ দিবসে কিন্তু ব্যাপারটা মোটেই শুধু কিছু সংগঠন বা দলের মধ্যে সীমাবদ্ধ থাকে না!
বাঙালির স্বর্ণোজ্জ্বল ইতিহাসে ’৫২ যতটুকু গুরুত্বপূর্ণ, ঠিক সমপরিমান গুরুত্বপূর্ণ ’৭১। আমরা জানি, ৫২’র প্রতীক হলো শহীদ মিনার; অন্যদিকে মূলত ৭১’র প্রতীক হলো স্মৃতিসৌধ। ‘মূলত একাত্তুর’ বলছি এ কারণে যে, স্মৃতিসৌধ শুধু একাত্তুরের মুক্তিযুদ্ধেরই প্রতিনিধিত্ব করে না, বরং একাত্তুরসহ এর আগে ঘটে যাওয়া আরো ছয়টি ঐতিহাসিক গুরুত্বপূর্ণ ঘটনাকে এর সাতটি স্তম্ভ দ্বারা তুলে ধরে। যে ঘটনাগুলি কি না একাত্তুরের মুক্তিযুদ্ধকে প্রভাবিত করেছিল।
স্মৃতিসৌধের সাতটি স্তম্ভের সাতটি গুরুত্বপূর্ণ ঘটনাগুলি হলো:
১. ১৯৫২’র ভাষা আন্দোলন,
২. ১৯৫৪’র যুক্তফ্রন্ট নির্বাচন,
৩. ১৯৫৬’র শাসনতন্ত্র আন্দোলন,
৪. ১৯৬২’র শিক্ষা আন্দোলন,
৫. ১৯৬৬’র ছয়দফা আন্দোলন,
৬. ১৯৬৯’র গণ অভ্যুত্থান এবং
৭. ১৯৭১’এর মুক্তিযুদ্ধ।
এই সাতটি ঘটনাকে ধারাবাহিক ভাবে তুলে ধরা হয়েছে স্মৃতিসৌধের মাধ্যমে। সে দিক বিবেচনায়, শহীদ মিনারের চেয়ে ঢের বেশি ঐতিহাসিক গুরুত্ব বহন করে স্মৃতিসৌধ। শহীদ মিনার প্রতিনিধিত্ব করছে করছে ভাষা আন্দোলনকে, অন্যদিকে স্মৃতিসৌধ ভাষা আন্দোলনসহ আরো বেশ কিছু গুরুত্বপূর্ণ ঘটনার প্রতিনিধিত্বকারী।
দেশের প্রতিটা শিক্ষাপ্রতিষ্ঠান এবং জাতীয়ভাবে গুরুত্বপূর্ণ স্থানগুলিতে শহীদ মিনারের পাশাপাশি একটি করে স্মৃতিসৌধ নির্মাণ করলে বাঙালির ইতিহাসের গৌরব বাড়বে বৈ কমবে না। এতে ষোলই ডিসেম্বর উদযাপনের উদ্দীপনা এবং ব্যাপকতা উভয়ই বাড়বে। একুশে ফেব্রুয়ারিতে আমাদের দেশের আনাচে-কানাচে, প্রতিটি শিক্ষাপ্রতিষ্ঠান, প্রতিটি জেলা-উপজেলায় শহীদ মিনারকে ঘিরে ফুলেল শ্রদ্ধা জ্ঞাপনের যে সুবিস্তৃত ঐতিহ্য, ষোলই ডিসেম্বর বা বিজয় দিবসে স্মৃতিসৌধকে ঘিরে শ্রদ্ধা জ্ঞাপনের সেরকমই একটি বিস্তৃত ঐহিত্য দাঁড় করানো হোক, এটাই কাম্য।

