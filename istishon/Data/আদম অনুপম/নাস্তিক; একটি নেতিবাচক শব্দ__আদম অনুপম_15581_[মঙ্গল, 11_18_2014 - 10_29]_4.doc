নাস্তিক; একটি নেতিবাচক শব্দ_


ছোটবেলায় বাংলা ব্যাকরণে এক কথায় প্রকাশ বা বাক্য সংকোচন পড়তাম, 
১. যে ব্যক্তি ঈশ্বরের অস্তিত্বে বিশ্বাস করে = আস্তিক
২. যে ব্যক্তি ঈশ্বরের অস্তিত্বে অবিশ্বাস করে = নাস্তিক
এক নম্বর বাক্য সংকোচনটা ঠিক আছে। অর্থাৎ, ঈশ্বর আছেন এবং মানুষ তাঁকে বিশ্বাস করবে, এটাই স্বাভাবিক। কিন্তু দুই নম্বর বাক্য সংক্ষেপণটার উদ্ভব কেন হলো? যে প্রাণী ‘মানুষ’, সে ঈশ্বরকে বিশ্বাস করবে না কেন? ঈশ্বরই যদি মানুষের সৃষ্টিকর্তা, পালনকর্তা এবং পরিচালনকর্তা তবে তিনি কেন পারছেন না মানুষকে তাঁকে বিশ্বাস করাতে? তাহলে কি তারা মানুষ নয়? অন্য কোনো প্রজাতি? ছোটবেলায় ঠিক এমনটাই ভাবতাম আমি, এই প্রশ্নগুলোই ঘুরপাক খেত আমার মাথার মধ্যে। অর্থাৎ, নাস্তিকরা মানুষ কি না সেটা নিয়ে আমার বিস্তর কৌতূহল ছিল। কৌতূহল ছিল নাস্তিকরা দেখতে কেমন হয়, তা জানার! কিন্তু কালের কি পরিক্রমা, আজ আমি আয়নার সামনে দাঁড়ালেই দেখতে পাই নাস্তিকের স্বরূপ, প্রকৃতি, অবয়ব; পরিতৃপ্ত হয় আমার ছেলেবেলার বিস্তর কৌতূহল!
আমি জানি, আমার শৈশব-মানসিকতার মতো কৌতূহলী অনেকেই আছেন, যারা নাস্তিক দেখতে কেমন, সেটা জানতে চান। কিংবা ভেবেই পান না, মানুষ কেন নাস্তিক হয়? কিংবা সর্বদা ভাবেন, নাস্তিক মানেই খারাপ, নাস্তিক মানেই শয়তান, নাস্তিক মানেই মাথামোটা, ইত্যাদি।
আমাকে অনেকেই বলেন, তুমি নাস্তিক তা প্রকাশ করবার কী আছে? নাস্তিক শুনলেই তো মানুষ তোমাকে নেগেটিভলি ট্রিট করবে, তোমার সঙ্গে বিরূপ আচরণ শুরু করবে, উপরে-উপরে কিছু না বললেও ভিতরে-ভিতরে তোমার সম্পর্কে খারাপ ধারণা পোষণ করবে। কথাগুলো আমার কাছে হাস্যকর এবং অযৌক্তিক মনে হলেও, কথাগুলো কিন্তু সত্য! প্রথম কথা, আমি ভেবেই পাই না, নাস্তিক হওয়ার মধ্যে দোষের কী আছে? দ্বিতীয় কথা, লোকজনের কাছে ‘খারাপ’ না হবার জন্য বা লোকজন যেন আমার প্রতি নেতিবাচক মনোভাব পোষণ না করে তার জন্য আমাকে নিজের মুক্তচিন্তাকে বিসর্জন নিয়ে হিপক্রেটদের মতো ভান ধরে থাকতে হবে? হাস্যকর!
অবশ্যই আমি চাই না আমি ধর্মে বিশ্বাসী না অবিশ্বাসী তা নিয়ে আলোচনা করতে। কিন্তু আমাদের সমাজের প্রকৃতিটাই এমন। কারো সাথে পরিচয় হলে, বা কোনো ব্যক্তি সম্পর্কে জানতে হলে, কেন যেন, আমরা তার ধর্মীয় পরিচয়টাকেই মূখ্য করে দেখি, ধর্মীয় পরিচয়টা জানার জন্যই উৎসুক হয়ে থাকি। আমি নাস্তিক বা ঈশ্বরের অস্তিত্বে বিশ্বাসহীন শুনলে অধিকাংশ শ্রোতাই প্রাথমিক পর্যায়ে যে কাজটি করেন, তা হলো, ভ্রু কুঁচকানো! কারো ঠোঁটের কোণে আবার এক চিলতে তাচ্ছিল্যের হাসিও ফুটে ওঠে, কেউ বা অবাক হয়ে তাকিয়ে থাকেন কিছুক্ষণ, কেউ বা আবার অসংখ্য সোজা কিংবা বাঁকাতেড়া প্রশ্ন করতে শুরু করে দেন। আগেই বলে নেই, সবাই এমনটা করেন না, তবে অধিকাংশেই করেন। আমি দেখেছি, আমি নাস্তিক সেটা শোনার পর অধিকাংশ মানুষই তা স্বাভাবিক ভাবে নিতে পারে না। নাস্তিক শোনার পর আমাকে অসংখ্য প্রশ্নবাণে জর্জরিত করতে থাকেন অনেকে। আমি চেষ্টা করি, সে সকল প্রশ্নের জবাব না দিতে, পাছে কার কোন ধর্মানুভূতিতে আঘাত লেগে যায়!
যাহোক, যা বলতে চাইছিলাম, আমাদের সমাজে নাস্তিক একটি নেতিবাচক শব্দ কি না। নাস্তিক (Atheist) যদিও কখনই একটা নেতিবাচক শব্দ হওয়া উচিত না কিন্তু বস্তুত আমাদের ধর্মভীরু এ মুসলিম প্রধান দেশে অধিকাংশ মানুষই নাস্তিকদের সম্পর্কে নেতিবাচক মানসিকতা পোষণ করেন, কিংবা ভুল ধারণা পোষণ করেন। এ ধারণার অগ্রগতি ও বিস্তার লাভের পিছনে যারা সব থেকে গুরুত্বপূর্ণ ভূমিকা পালন করেছেন বা করে চলেছেন, তারা হলেন, ধর্মীয় উগ্রবাদী গোষ্ঠী এবং সুবিধাভোগী রাজনীতিবিদগণ। তারা এটাই প্রচার করেছেন এবং করছেন, নাস্তিক মানেই খারাপ, নাস্তিক মানেই শয়তান, নাস্তিক মানেই ধর্মদ্রোহী, নাস্তিক মানেই কাফের। আর অধিকাংশ ধর্মভীরু মানুষ উগ্রবাদীদের বয়ানে আবিষ্ট হয়ে এ মতই পোষণ করছেন, নাস্তিক দেখলেই কতল বা হামলা, কিংবা নাস্তিক শুনলেই ঘৃণা, বয়কট, নাকশিটকানো ইত্যাদি।
আমার খুব অবাক লাগে, যখন একজন শিক্ষিত, সভ্য সমাজের মানুষ নাস্তিক শব্দটার মধ্যে কোনো নেতিবাচক মিনিং খুঁজে পান। কিংবা বলেন, নাস্তিক একটি নেতিবাচক মতাদর্শ। জ্ঞানের আলো পাবার সৌভাগ্য যাদের হয়নি, সভ্য সমাজের আভা যাদের গায়ে লাগেনি তাদের কথা বাদ, কিন্তু যারা শিক্ষিত এবং সভ্য সমাজের বাসিন্দা তাদের এ ধরণের মত পোষণটা সত্যিই অবাক করার মতো।
একটা ব্যক্তি তার চিন্তা, যুক্তি ও বিশ্বাস দিয়ে যদি ঈশ্বর, আল্লাহ বা ভগবানের অস্তিত্ব খুঁজে পান, তো ভালো। কিন্তু যে ব্যক্তি তার চিন্তা ও যুক্তি দিয়ে ঈশ্বর, আল্লাহ বা ভগবানের কোনো অস্তিত্ব খুঁজে পান না, বা তাঁর অস্তিত্ব নিয়ে সংশয়ে ভোগেন, প্রশ্নবাণে জর্জরিত হন বা সঠিকটা জানতে চান, তবে তাতে মন্দের কী আছে? আমি মুসলিম, আমি হিন্দু, আমি খ্রীষ্টান, আমি বৌদ্ধ এই কথাগুলো যদি আমি প্রকাশ্যে বলতে পারি, লিখতে পারি, প্রয়োজনে তার পক্ষে দু’চারটা বক্তব্যও পেশ করতে পারি; তবে আমি নাস্তিক, আমি অজ্ঞেয়বাদী, সংশয়ী, মুক্তমনা তা বলতে লজ্জা লাগবে কেন? তা নিয়ে লুকোচুপি করতে হবে কেন? 
অনেক নাস্তিককে আমি চিনি, যারা মনেপ্রাণে, চিন্তাচেতনায় পুরোপুরি নাস্তিক; ঈশ্বর, আল্লাহ, ভগবানের অস্তিত্বে অবিশ্বাসী; কিন্তু পরিবারের ভয়ে, সমাজের ভয়ে, কর্মক্ষেত্রের ভয়ে, বন্ধুত্বের ভয়ে সে কথা প্রকাশ করেন না। হয়তো নামাজও পড়েন, পূজোও দেন, গির্জা-মন্দিরে যান; ভার্চুয়াল জগতে লুকোচুপি করেন, ভিন্ন কোনো আইডি ধারণ করেন।
এ কিসের ভয়? কিসের শঙ্কা? সংকোচ?
পরিবারের? সমাজের? কর্ম পরিবেশের? পারিপার্শ্বিকতার?
কিন্তু কেন?
আমাদের সমাজ আজ এত এত বছর পরেও কেন এ ধরণের মত পোষণ করবে? কেন নাস্তিক শুনলে ঘৃণার চোখে তাকাবে? অবাক হবে? নেতিবাচক ধারণা দাঁড় করাবে?
কেন ভ্রান্ত ধারণা পোষণ করবে নাস্তিকদের সম্পর্কে?
এ ধারণা পরিবর্তন করা প্রয়োজন, এ ভ্রান্ত ধারণার সংস্কৃতি থেকে বেরিয়ে আসা প্রয়োজন। নাস্তিক মোটেও কোনো নেতিবাচক শব্দ নয়, নেতিবাচক মতাদর্শ নয়, উগ্রবাদী কোনো দর্শন নয়। এক জনের যেমন স্বাধীনতা আছে সৃষ্টিকর্তার অস্তিত্বে বিশ্বাস করা, তেমনই স্বাধীনতা আছে তাঁর অস্তিত্বে অস্বীকার করা। একজন ব্যক্তির যেমন স্বাধীনতা আছে সৃষ্টিকর্তার পক্ষে মতাদর্শ প্রচার করার, তেমনই স্বাধীনতা আছে তাঁর অস্তিত্বে সন্দেহ প্রকাশ করে মতাদর্শ তুলে ধরার।
নাস্তিক্য নিয়ে সমাজের এ ভ্রান্ত ধারণা মোচনের জন্য আমাদের প্রস্তুত হতে হবে। নাস্তিকতা কখনই কোনো উগ্রবাদী, মানবতাবিরোধী, যুক্তিহীন, হিংস্র, অনিষ্টকারী দর্শন নয়। এটাও মনে রাখা প্রয়োজন, নাস্তিকতা মানে সৃষ্টিকর্তাকে অবিশ্বাস করা, সৃষ্টিকর্তা বা সৃষ্টিকর্তা নামক দর্শনকে ঘৃণা করা নয়।

