গ্রীসের বাম রাজনীতির চালচিত্র ও একজন গ্রীক মাওবাদী নেতার সাক্ষাৎকার - ২য় অংশ 


প্রশ্নটা ছিল গ্রীকরা যা পেরেছে আমরা কেন তা পারি না?..উত্তরটা জানা ছিল না। গ্রীস এবং বাংলাদেশ, পৃথিবীর দুইটা ভিন্ন অঞ্চলের দুইটা ভিন্ন দেশ। ভিন্নতা সকল দিক থেকেই। ভাষায় ভিন্ন, সংস্কৃতিতে ভিন্ন, ইতিহাস-ঐতিহ্যে ভিন্ন, সামাজিক রীতি নীতিতে ভিন্ন, অর্থনৈতিক অবস্থা ও আন্তর্জাতিক বিশ্বে অবস্থান ইত্যাদি অনেক বিষয়েই ভিন্নতা রয়েছে এই দুই দেশের। শুধু একটা জায়গাতেই ভীষণ মিল। সেটা হল শ্রেণী সংগ্রাম। গ্রীসেও শ্রমিক রয়েছে, মালিক রয়েছে, শ্রমিকদের অধিকার খর্ব হয়, রাষ্ট্র কর্তৃক মালিকদের সুবিধা দিয়ে শ্রমিকদের ঠকানো হয়। অর্থাৎ, একটা পুঁজিবাদী দেশে সাধারণত যা যা হয় তার সবই সেখানে হয়। আর তারই অনিবার্য ফল হিসেবে গ্রীসেও তীব্র গণ আন্দোলন পরিচালিত হয়। সেই গণ আন্দোলনের হাত ধরেই কিছুদিন আগে রাষ্ট্র ক্ষমতায় আসীন হয়েছে শ্রমিক-জনতার পছন্দের বামপন্থী দল সিরিজা। এই দলটি কয়েক বছর আগেও অনেকগুলো দলের একটা জোট হিসেবে ছিল। কিন্তু প্রায় দশ বছর একসাথে আন্দোলন সংগ্রাম করে একটা পর্যায়ে সবগুলো দল মিলে একটা দলে পরিণত হয় এবং এর কিছুদিন পরেই দলটি প্রথম বারের মত গ্রীসের রাজনৈতিক ক্ষমতা আরোহন করে। এটা অভূতপূর্ব একটা ব্যাপার। কারণ সারা বিশ্বে যেখানেই বাম রাজনীতি আছে, সেখানেই মতবাদিক বিতর্ক আছে, গ্রুপিং আছে এবং একই আদর্শের অনুসারী হয়েও অনেকগুলো আলাদা আলাদা দল আছে। কিন্তু খুব কম দেশই আছে যেখানে এই দলগুলো জোটবদ্ধভাবে বেশিদূর অগ্রসর হতে পেরেছে কিংবা সাধারণ মানুষের কল্যাণে অনেক কিছু করতে পেরেছে। ল্যাটিন আমেরিকার দলগুলো জোটগতভাবে কিছু সাফল্য দেখিয়েছে কিন্তু এবার গ্রীসের বাম দলগুলো যা করে দেখালো তা এক কথায় অবিশ্বাস্য। বহু বহু সামাজিক ও রাজনৈতিক আন্দোলনের সাথে তারা যুক্ত থেকেছে, কখনও নেতৃত্ব দিয়েছে, কখনও পিছন থেকে পৃষ্ঠপোষকতা করেছে। জনগণের প্রতিটি সমস্যা-সঙ্কটে, প্রতিদিনের প্রয়োজনে তারা পাশে থেকেছে। এর প্রতিদানও তারা পেয়েছে জনগণের কাছ থেকে। ২০১৫ সালের জানুয়ারি মাসে অনুষ্ঠিত জাতীয় নির্বাচনে তারা প্রায় একক সংখ্যা গরিষ্ঠতা পেয়ে জয়লাভ করে। এখন তারা জনগণের জন্য কতটুকু কি করতে পারবে কিংবা আদৌ কোন বামপন্থী রাজনৈতিক দল এভাবে ক্ষমতায় যেতে পারে কি না আর পারলেও শোষণ বঞ্চনার যে ঐতিহ্যবাহী প্রতিষ্ঠান বুর্জোয়া রাষ্ট্রযন্ত্র; তার মূল উৎপাটন করতে পারবে কি না সে আলোচনায় আমি যাচ্ছি না। আমি শুধু এই ব্যাপারে কৌতুহলী যেখানে দুনিয়ার বামপন্থী ভিন্নমতাবলম্বীরা পরষ্পরকে বুর্জোয়া শ্রেণীর চেয়েও বড় শত্রু হিসেবে চিনহিত করেছে, নিজেদের বিরুদ্ধে তীব্র বাদানুবাদে লিপ্ত রয়েছে সেখানে গ্রীসের বামপন্থীরা এতো বেশি ঐক্যবদ্ধ হল কিভাবে? আমাদের দেশের বামপন্থী দলগুলো কেউ ত্রিশ বছর, কেউ চল্লিশ বছর, কেউ সত্তর বছর ধরে রাজনীতি করছে কিন্তু ক্ষমতায় যাওয়া তো দূরের কথা ক্ষমতার আশেপাশেও যেতে পারছে না। আবার আরেক দল যাচ্ছে নিজেদের সমস্ত রাজনৈতিক অবস্থান ও নীতি আদর্শ জলাঞ্জলি দিয়ে, অন্য কোন বুর্জোয়া দলের লেজ ধরে। তাহলে আমাদের বামপন্থীরা ঐক্যবদ্ধ হতে পারছে না কেন? আমাদের বামপন্থীরা ক্ষমতার কাছাকাছি যেতে পারছে না কেন? কেন বছরের পর বছর রাজনীতি করছে আর কিছু দিন পর পর এক দল ভেঙ্গে তিন দল হয়ে যাচ্ছে? এই প্রশ্নগুলোর উত্তর খুঁজতেই আমার এই প্রচেষ্টা। গ্রীসের মাওবাদী নেতা স্ট্যাথিস কুভেলাকিস ও জ্যাকোবিন পত্রিকার প্রতিনিধি সেবাস্টিয়ান বাজেনের এই সাক্ষাৎকারের প্রথম অংশে আলোচিত হয়েছিল দলগতভাবে সিরিজা’র রাজনৈতিক কর্মকান্ড, তার আদর্শিক অবস্থা, তার প্রধাণ নেতা আলেক্সিস সিপ্রাসের পরিচিতি ইত্যাদি বিষয়ে। এই পর্বে আমরা জানতে পারব সিরিজার আভ্যন্তরীন রাজনীতি, বিশেষ করে বামপন্থীদের কর্মকান্ড ও তাদের চিন্তাভাবনাকে। আমার মত অনেকেই হয়তো এই বিষয়ে আগ্রহী। তাদের কথা বিবেচনায় নিয়ে ইংরেজী এই সাক্ষাৎকারটি বাংলায় অনুবাদ করার চেষ্টা করেছি। অনুবাদে অনেক ভুল-ত্রুটি থাকতে পারে, কেননা ইংরেজী কিংবা বাংলা কোন ভাষাতেই আমার বিশেষ কোন দখল নেই। তাই মূল লেখার লিঙ্ক নিচে দিয়ে দিলাম। কারো কোন পরামর্শ বা উপদেশ থাকলে নির্দ্বিধায় জানাবেন।
https://www.jacobinmag.com/2015/01/phase-one/ 
 
বামপন্থী অংশের বিকাশের ব্যাপারে আরো কিছু বলবেন? ২০১২ সাল থেকে তার উপদলগুলি সম্পর্কে, তাদের বেড়ে উঠা কিংবা তাদের আভ্যন্তরিন সংহতির মাত্রা ইত্যাদি সম্পর্কে? 
বামপন্থী অংশের দুইটা ধারা আছে। একটি হচ্ছে দীর্ঘদিনের ঐতিহ্যবাহী বাম স্রোতধারা, যা মূলত ট্রেডইউনিয়নপন্থীদের দ্বারা গঠিত এবং সিরিজার বেশিরভাগ ট্রেডিউনিয়ন সেক্টরকে তারাই নিয়ন্ত্রণ করছে। এই মানুষগুলো KKE থেকে বিশাল সংখ্যায় বেরিয়ে এসেছিলেন, তার মানে তারা হলেন সেই মানুষ যারা ১৯৯১ সালে KKE কে সর্বশেষবার দ্বিখন্ডিত করেছিলেন। আর অপর ধারাটি হল ট্রটস্কিপন্থী ধারা।
পার্টিগুলির একত্রীকরণের প্রক্রিয়া শুরু হয়ে যাওয়ার পরে বামপন্থী অংশটি শুধু নেতৃবৃন্দের কারণে নয়, পার্টির কর্মপদ্ধতির কারণেও তীব্র চাপে পড়ে যায়। চাপ প্রয়োগের ব্যাপারে সংখ্যাগরিষ্ঠ সদস্যদের উদ্যোগের পাশাপাশি পার্টির আকার-আকৃতি বিকশিত হওয়ার কারণে অনেক বেশি কাঠামোগত বিষয়ও জড়িত। গ্রীসের সাম্প্রতিক সময়টাতে আন্দোলন সংগ্রাম কমে যাওয়ার কারণেও বামপন্থীদের উপর বেশ কিছু চাপ তৈরি হয়।
উপরে উল্লেখিত বিষয়গুলো বামপন্থীদের ভাবমূর্তির উপর একটা নেতিবাচক প্রভাব তৈরী করতে পারত। কিন্তু সব মিলিয়ে বামপন্থী অংশটি এই চাপ খুব ভালোভাবে মোকাবেলা করেছে। তাদের ভিতরের পারষ্পরিক বৈচিত্র একটি শক্তি হিসেবে কাজ করেছে। এই ক্ষেত্রে আমরা বলতে পারি যে, বামপন্থী অংশটি দুইটা ভিন্ন রাজনৈতিক সংস্কৃতি দ্বারা গড়ে উঠার পরেও এর আভ্যন্তরীন সংহতি দলের সংখ্যাগরিষ্ঠ অংশের চেয়ে অনেক বেশি মজবুত, যা রাজনৈতিক সংস্কৃতির একটি বৈচিত্রময় পুনর্গঠন(heterogeneous regroupment)।
সংখ্যাগরিষ্ঠের ক্ষেত্রে আপনি দেখবেন, উদাহরণস্বরুপ, যে সমস্ত মানুষ কিংবা কর্মীরা সোশ্যাল ডেমোক্রেসির ধারা থেকে আসে তারা তথাকথিত নতুন সামাজিক আন্দোলনকারী লোকজনদের সাথে এবং মধ্য বামপন্থীদের সাথে ঘনিষ্ঠতা অনুভব করে। আর যে সকল ঐতিহ্যবাহী পুনর্গঠনবাদী ব্যক্তিরা যারা হয় ইউরোকমিউনিষ্টদের থেকে অথবা KKE ধারা থেকে এসেছে কিংবা বামপন্থী জাতীয়তাবাদী অথবা উগ্র জাতীয়তাবাদ-বিরোধী ধারা থেকে এসেছে তারা সবাই কমবেশি জার্মানবিরোধীদের গ্রীক সংস্করণ। 
মাওবাদীদের(KOE) সম্পর্কে কিছু বলবেন না!
মাওবাদীরা অবশ্যই “জাতীয় বামপন্থী”দের বলয়ের কাছাকাছি, ব্যাপারটা খুলে বলা যাক। সার্বিকভাবে বিভিন্নতার(heterogeneity) মাত্রা সংখ্যাগুরু অংশেই বেশি।আমি মনে করি, যে কারণে প্রতিষ্ঠাকালীন কংগ্রেস থেকে ২০১২ সালের নির্বাচন পর্যন্ত সময়টাতে বামপন্থী অংশ সফল হয়েছিল তা হচ্ছে, ঐ সময়ে তারা বহু সংখ্যক নিরপেক্ষ কর্মীকে আকৃষ্ট করেছিল যারা প্রথাগত বাম ধারা বা ট্রটস্কিবাদী ধারা কোনটার সাথেই নিজেদের জড়াতো না এবং এই দুই ধারার পার্থক্যের ব্যাপারেও তাদের কোন প্রকার মাথা ব্যাথা ছিল না।
তারা যেটা নিয়ে ভাবত তা হচ্ছে সিরিজার অভ্যন্তরে একটা বাম দৃষ্টিভঙ্গি বা বামপন্থী বিরোধী অবস্থানকে সমর্থন করতে হবে। আর এই কারণেই প্রতিষ্ঠাকালীন কংগ্রেসে সংখ্যাগুরু অংশের নেতৃবৃন্দ ছল-চাতুরি করে প্রাধান্য বিস্তার করার কৌশল গ্রহণ করার ফলে সাধারণ সদস্যদের মধ্যে একটা নেতিবাচক প্রতিক্রিয়া তৈরি হয়। এই ভাবে শেষ পর্যন্ত তারা বামপন্থীদের একটা শক্ত অবস্থান তৈরী করে দিল, এমনকি কংগ্রেসের একদম প্রথম দিন থেকেই।
আমরা ৩০ শতাংশ প্রতিনিধিদের নিজেদের পক্ষে এনে কংগ্রেস শেষ করলাম। আপনাকে এটা হিসাবে নিতে হবে যে, কংগ্রেসে আমরা যে পরিমাণ ভোট পেয়েছিলাম সেই পরিমাণ প্রতিনিধিদের প্রতিনিধিত্ব আমরা করছিলাম না। এখানে আমরা Alan Woods এবং International Marxist Tendency দ্বারা গঠিত “কমিউনিস্ট প্লাটফর্মের” অতিরিক্ত ১.৫% ভোটও পেয়েছিলাম।প্রতিষ্ঠাকালীন সময় থেকে দলের বিকাশের পদ্ধতি শুধু বামপন্থীদের জন্যই ইতিবাচক ছিল না, সাধারণভাবে এটি সিরিজার অন্তর্ভুক্ত সংগঠনসমুহের আভ্যন্তরীন ভারসাম্যের জন্যও প্রয়োজনীয় ছিল। কারণ এর আগের স্থানীয়, আঞ্চলিক কিংবা ইউরোপীয়ান নির্বাচনে বেশিরভাগ দলের অভ্যন্তরেই ভাঙ্গন ধরেছিল। আরো নির্দিষ্ট করে বলতে গেলে, সংখ্যাগুরুদের সাথে যুক্ত বামপন্থী অংশটা মূলত আন্দোলনপন্থী(movementists) এবং আরো কিছু বামপন্থী কর্মী যারা সিপ্রাসের “সিনাস্পিসমস” থেকে দূরে সরে থাকতো, তাদেরকে নিয়ে গড়ে উঠেছিল। পরবর্তীতে তারা বাকিদের থেকে আলাদা হয়ে গেল ও সিনাস্পিসমসের নেতৃত্বে বাম বলয়ে যুক্ত হয়ে গেল।(এই প্রক্রিয়ার ফলে যা আমরা এখন পেয়েছি, তা হল সিপ্রাসকে কেন্দ্র করে বাম-বাম ঐক্য এবং ডান-বাম ঐক্য।)
সংখ্যাগুরুর বামপন্থী অংশটা “৫৩ এর প্লাটফর্ম” কে কেন্দ্র করে একজোট হল যেটা আসলে ২০১৪ সালের পরে কেন্দ্রীয় কমিটির ৫৩ জন সদস্য ও কয়েকজন এমপির স্বাক্ষরিত একটি বিবৃতি। ঐ সদস্যরা গ্রীসের প্রতিষ্ঠিত রাজনীতিবিদদের টেনে আনতে সিপ্রাসের উদ্যোগকে এবং তার নিজেকে কেন্দ্র করে ব্যক্তিকেন্দ্রিক প্রচারণার ধরণকে তীব্রভাবে সমালোচনা করলেন। তিনি এমন একটা প্রচারণা চালিয়েছিলেন যেখানে সামাজিক সংহতি ও আন্দোলনের ভূমিকাকে বড় করে দেখানো হয় নি এবং তিনি রাষ্ট্রের ঋণ, ব্যাংকগুলোর জাতীয়করণ ইত্যাদি প্রশ্নে নরম ভাব দেখিয়েছিলেন।
তাহলে, যদি বামপন্থী অংশ প্রতিষ্ঠাকালীন কংগ্রেসে ৩০% এরও বেশি ভোট পেয়ে থাকে (সাথে Alan Woods পন্থীদের আরো ১.৫%), সেক্ষত্রে সেই সময় থেকে বামপন্থীরা দলের অভ্যন্তরে কি পরিমাণ প্রভাব বিস্তার করতে পেরেছেন এটা পরিমাপ করার কোন উপায় আছে? এবং বাম-বাম ঐক্যের (Left Left Unity)বিশ্বাসী লোকজন কি পরিমাণ আছে বলে মনে করেন?
আমার মনে হয় যে, এটা একেবারে কেন্দ্রীয় কমিটির পর্যায়েও দেখা যাবে। পার্টির অভ্যন্তরের বামপন্থী প্লাটফর্ম এবং সংখ্যাগুরুদের সাথে সম্পৃক্ত বামপন্থী অংশ মিলিয়ে তারাই আসলে পার্টির বৃহৎ অংশ। আমরা বিগত সময়ে এটা দেখেছি যখন ঐক্যজোট করার মত গুরুত্বপূর্ণ ব্যাপার নিয়ে আলোচনা উঠল। নেতৃবৃন্দ DIMAR এর সাথে জোট করার জন্য প্রচন্ড চাপ প্রয়োগ করেছিলেন কিন্তু তারা সফল হত পারলেন না। তারা পারলেন না কারণ, এই ইস্যুতে দলের অভ্যন্তরে যে প্রতিক্রিয়া তৈরি হয়েছিল তা ছিল অপ্রতিরোধ্য। আর এই প্রতিক্রিয়ার আসল উৎস ছিল দলের অভ্যন্তরের দুই বামপন্থী অংশ।
ইউরো’র ব্যাপারে কিছু জটিলতা আছে যার কারণে আমরা পার্টির অভ্যন্তরে বামপন্থীদের একটা বৃহৎ ঐক্যের ডাক দিতে পারছি না। তবুও ব্যাপারটা এমন নয় যে, রণকৌশলগত প্রশ্নে নেতৃবৃন্দের একসাথে কাজ করার সুযোগ অনেক কমে এসেছে।
দূর্ভাগ্যক্রমে, নেতৃত্বের একটা বড় অংশ এখনও পার্টি থেকে স্বতন্ত্র হয়ে অবস্থান করছেন এবং পার্টির সিদ্ধান্তগুলোকে ঠিকভাবে মানছেন না। আমি এখানে তৃণমূলের সাথে নেতৃত্বের সাধারণ মতভেদের কথা বলছি না, আমি পার্টির সামগ্রিক অখন্ডতাকে বুঝাচ্ছি যা এখনও গড়ে উঠে নি। এবং অবশ্যই এটা ভবিষ্যতে পার্টির জন্য একটা বড় ঝুঁকি হয়ে রয়ে গেল।
কেন্দ্রীয় কমিটি খুবই অনিয়মিতভাবে একত্রিত হচ্ছেন। আরো সমস্যার কথা হচ্ছে, গুরুত্বপূর্ণ সিদ্ধান্তগুলো খুবই অস্বচ্ছভাবে নেয়া হচ্ছে যেখানে বিভিন্ন গ্রুপ এবং লবিগুলো দেন দরবার করে নিজেদের চিন্তাভাবনা চাপিয়ে দিতে চাচ্ছে।
বামপন্থী অংশকে কতখানি দৃঢ় বলে আপনি মনে করছেন? আমি বুঝাচ্ছি যে, তারা জানে তারা কিসের বিরুদ্ধে(অর্থাৎ, সংখ্যাগুরুর বিরুদ্ধে) কিন্তু তারা কতদূর পর্যন্ত একসাথে থাকবেন এবং কেন থাকবেন, বিশেষ করে এমন একটা পরিস্থিতিতে যেখানে সরকারী ক্ষমতা পাওয়ার প্রত্যাশা আছে, অনেক কিছু সহজেই করা যাবে, সরকারে অবস্থান নেয়া যাবে ইত্যাদি?
আচ্ছা, আমি মনে করি যে, আমি আগে যেভাবে বলেছি, বামপন্থীদের মধ্যে সংহতির মাত্রা, শুধু নেতিবাচক অর্থে নয় ইতিবাচক অর্থেও, পার্টির সংখ্যাগরিষ্ঠ অংশের চেয়ে অনেক বেশি রয়েছে। এমনকি এটার কর্মসূচি ভিত্তিক অগ্রগতি অনেক বেশি সুসংহত ও ঐক্যবদ্ধ। এখানে কস্তাস লাপাভিস্তাসের ভূমিকা এবং অর্থনৈতিক লড়াইয়ের সবগুলো অর্থনৈতিক ইস্যুতে তার প্রজ্ঞা অত্যন্ত গুরত্বপূর্ণ হয়ে দাঁড়িয়েছে।
সংখ্যাগরিষ্ঠ অংশের উল্লেখযোগ্য বৈশিষ্ঠ হচ্ছে, তাদের দৃষ্টিভঙ্গির মধ্যে খুব একটা ঐক্য নেই। একদম নির্দিষ্ট উদাহরণ যদি দিতে হয়, কিছু মানুষ এই ঋণ ইস্যুতে খুব শক্ত অবস্থান নিয়ে নিয়েছে। তারা এ ব্যাপারে একমত যে, ঋণ পরিশোধ না করা অবশ্যই একটি পথ হতে পারে।
কিন্তু যখন কেউ প্রশ্ন করে, “আচ্ছা ঠিক আছে, আমরা যদি ঋণ পরিশোধ না করি তখন কি করা যেতে পারে”? ইউরো থেকে বের না হয়ে এই ধরণের এই ধরণের উদ্যোগ কতখানি কার্যকর হবে? তারা এর কোন সরাসরি উত্তর দেয় না বরং এই বলে পাশ কাটিয়ে যায় যে, “এটা ইউরোপের সামগ্রিক ক্ষমতার ভারসাম্যের উপর নির্ভর করবে।” অপরদিকে বামপন্থী অংশের কাছে এই প্রশ্নে অনেক সুনির্দিষ্ট উত্তর রয়েছে।
বামপন্থী অংশের আভ্যন্তরীন বিভেদের মূল বিষয়টা- যা আসলে দুইটা ভিন্ন রাজনৈতিক ধারার সহাবস্থানের খুবই স্বাভাবিক এবং অনিবার্য একটা পরিণাম, তা হচ্ছে ভূরাজনৈতিক ইস্যুতে বা বৈদেশিক ইস্যুতে মতভিন্নতা। প্রথাগত বামপন্থী অংশের মধ্যে বিশ্ব রাজনীতি নিয়ে চিরাচরিত কমিউনিস্ট দৃষ্টিভঙ্গি ও সাম্রাজ্যবাদবিরোধী দৃষ্টিভঙ্গি কাজ করে। তারা জাতিসমুহের স্বায়ত্বশাসনের কিংবা জাতীয়তা ও শ্রেণি সংগ্রামের মধ্যে সমন্বয় সাধনের বিরোধী নয় বরং পক্ষে।অপরপক্ষে, DEA অনেক বেশি আন্তর্জাতিক সংস্কৃতিতে বিশ্বাসী। তার মানে হচ্ছে, সাইপ্রাস প্রসঙ্গে কিংবা তুরষ্কের সাথে অথবা ইউক্রেনের সাথে সম্পর্কের ক্ষেত্রে কিছু গুণগত পার্থক্য রয়েছে। এটা বিশেষ বিশেষ ইস্যুগুলোর উপর নির্ভর করে।
বামপন্থীরা সিরিজার সম্ভাব্য বিজয় সম্পর্কিত প্রশ্নগুলোকে কিভাবে মোকাবেলা করছে? সরকারের অংশ না হওয়ার ব্যাপারে, মন্ত্রীত্ব না নেওয়ার ব্যাপারে কি কোন সাধারণ লাইন রয়েছে? এখন আপনারা কি ধরণের আন্দোলন করবেন? সংসদে বিরোধী দলের ভুমিকায় থাকবেন নাকি সামাজিক আন্দোলন পরিচালনা করবেন?
আমি মনে করি, এটা আসলে শুধু বামপন্থীরাই নির্ধারণ করে না বরং বৃহত্তর বাম অংশ যারা সংখ্যাগরিষ্ট ব্লকের গুরুত্বপূর্ণ অংশীদার তারাও নির্ধারণ করে। তারা মনে করে সরকারে অংশ গ্রহন করার মাধ্যমেও সামাজিক আন্দোলন চালিয়ে যাওয়া যায়। এবং এটা আসলেই তাই, কারণ এটা এমন এক ধরণের চর্চার মধ্যে নিহিত যা দলকে সামাজিক আন্দোলনের দিকে ধাবিত করে।
বিস্তৃত বলতে গেলে, পার্টির এই ধারণাটি একটি রাজনৈতিক প্রক্রিয়া সম্পর্কিত যা দলকে নিরন্তর আন্দোলনের দিকে নিয়ে যায়। এটা খুবই পরিষ্কার যে, রাজনৈতিক পদ্ধতির এই ধরণটি যা সিপ্রাস কিংবা অন্যান্য নেতারা সামনে নিয়ে এসেছিলেন, তাদের বিগত সময়ে সামাজিক আন্দোলন সংগ্রামের দিকে ঝোঁকটা কম ছিল।
উদাহরণস্বরূপ, ২০১২ সালে সিপ্রাস শুধুমাত্র সিরিজার নেতৃত্বে সরকার গঠন করতে চাচ্ছিলেন না। তিনি সমস্ত কৃচ্ছতাসাধনবিরোধিদের (anti-austerity left)নিয়ে একটি সরকার গঠন করতে চাইলেন। এখনও বিষয়টা এরকমই রয়ে গেছে কিন্তু আগের মত অর্থ বহন করে না। কারন এটা পরিষ্কার যে, KKE কিংবা মধ্য বামপন্থী কেউই এই ধরণের ঐক্যজোট গ্রহণ করবে না।
কিন্তু ঐ সময়ে কৃচ্ছতাবিরোধী সকল বিরোধী দল এবং সামাজিক আন্দোলনকারীদের নিয়ে একটা সরকার হওয়ার কথা ছিল। সিপ্রাস বিশেষ করে বলিভিয়ার অভিজ্ঞতার কথা বলছিলেন। ২০১২ সালের মে এবং জুন মাসের মধ্যে সিরিজার কর্তৃপক্ষ একটা খুব গুরুত্বপূর্ণ উদ্যোগ নিয়েছিলেন। তারা সিরিজার নেতৃত্বের সাথে আলোচনার জন্য আন্দোলনকারীদের নিয়ে একটা সাধারণ সমাবেশ আহবান করেছিলেন। ওটা ছিল একেবারেই অসাধারণ একটা ঘটনা।
ট্রেড ইউনিয়ন সংগঠন, নির্বাচনী প্রচারণার টিম কিংবা ঐ ধরণের সংগঠনের নেতৃবৃন্দের সাথে সিপ্রাস ও অন্যান্য নেতৃবৃন্দের যে আলোচনা হয়েছিল সেখানে তারা তখনকার সময়ের রাজনৈতিক ও সামাজিক প্রেক্ষাপটের খুব দারুণ একটা দৃশ্য উপস্থাপন করলেন। ঐ সময়ের সাথে কোন কিছুই তুলনীয় নয়।
অপরপক্ষে, আমাদের এটাও বলতে হবে যে, যখন থেকে গ্রীসের সামাজিক আন্দোলনগুলো কমে আসছিল, আন্দোলনে কিছুটা নিস্ক্রীয়তা তৈরি হল ও আন্দোলনকারীদের মনোবল কমে আসছিল, তখন থেকেই সেখানকার সামগ্রিক পরিবেশ নাটকীয়ভাবে পাল্টে গেছে।অবশ্যই কিছু অপরিহার্য শর্ত থাকার কারণে ২০১২ সালের তুলনায় দেশটির এখনকার সার্বিক পরিবেশ অনেক ভিন্ন, বিশেষ করে সামাজিক আন্দোলনের বিচারে।
তাহলে বামপন্থী অংশের মডেলটা হবে ফ্রান্সের পপুলার ফ্রন্টের আদলে যেখানে বামপন্থীদের সরকার গঠন আসলে শ্রেণী সংগ্রামকে ত্বরান্বিত করার একটা উপায়? তো সরকারের উপর চাপ প্রয়োগ করবে কে? এক পা ভিতরে এক পা বাইরে?
আসলে এটা অনুমান করা কঠিন। আপনি ফ্রান্সের পপুলার ফ্রন্টের কথা বললেন, কিন্তু পপুলার ফ্রন্টের পরিস্থিতিটা ভিন্ন ছিল। পপুলার ফ্রন্টের প্রথম দিকের গুটি কয়েক সীমাবদ্ধ কর্মসূচির সাথে তখনকার আন্দোলনের দাবীগুলোর অনেক পার্থক্য ছিল। তাই পপুলার ফ্রন্টের যে বিজয় কিংবা সফলতা আমরা দেখি তা গণআন্দোলনের চাপেই অর্জিত হয়েছে।
এখন সিরিজার ক্ষেত্রে, সিরিজা নিজেই আন্দোলনের ট্রিগার হিসেবে কাজ করেছিল। ফলে সিরিজার বিজয়কে সেভাবেই দেখা সমুচিত হবে। কেননা এই দলটি বিগত দিনগুলোতে গ্রীসকে আত্মসমর্পণের পরিস্থিতি থেকে বের করে এনেছিল এবং গ্রীসবাসীর মনে ব্যাপক ভরসা যুগিয়েছিল। এটি সামাজিক আন্দোলনের জন্য অনেকগুলো ক্ষেত্র উন্মুক্ত করে দিয়েছিল। সামাজিক আন্দোলনের ব্যাপারে আমি মনে করি সবচেয়ে গুরুত্বপূর্ণ ছিল, ন্যুনতম মজুরি ঋণ চুক্তির আগে যে পরিমাণে ছিল, তার সাথে সামঞ্জস্য রেখে পুনঃনির্ধারণ করা প্রশ্নটা। সম্ভবত আরও গুরুত্বপূর্ণ হচ্ছে যে, যৌথ চুক্তি এবং শ্রম আইনের পুরো ব্যবস্থাটাকে পুনরায় প্রতিষ্ঠা করা যা গত চার বছরে ব্যাপকভাবে কাট-ছাঁট হয়েছিল।
এর মাধ্যমে শুধু আন্দোলনের ক্ষেত্রকেই উন্মুক্ত করবে না, পাশাপাশি ট্রেড ইউনিয়নের কর্মকান্ডকেও নতুন করে গতিশীল করবে যা বর্তমানে খুবই নাজুক অবস্থায় রয়েছে।
কিন্তু মন্ত্রীত্বের প্রশ্নে এবং সরকারে ভূমিকা রাখার প্রশ্নে, আপনাদের কি কোন সাধারণ মতৈক্য নেই? যখন সময় আসবে তখন জনগনই সিদ্ধান্ত নেবে?
না, অবশ্যই না। আমি মনে করি বামপন্থী প্লাটফর্ম একটা ব্যাপারে খুবই পরিষ্কার যে, তাদের সরকারী কর্মকান্ডে অংশগ্রহণের মাত্রা পারষ্পরিক রণ-কৌশলগত বুঝাপড়ার উপরেই নির্ভর করবে। পুরো ব্যাপারটাকে এভাবেই দেখতে হবে, আর কোন পথ নাই।
এবং এটাই সম্ভবত একটা নির্দেশক(Indicator),যা অন্যদের রাজনৈতিক কর্মকান্ডের সাথে আমাদের রাজনীতির পার্থক্য নির্দেশ করে। আমরা মন্ত্রীত্বের প্রশ্নকে প্রথমেই সামনে নিয়ে আসি না। আমরা সর্বাগ্রে বিবেচনায় নেই সরকার কোন পথে চলবে এবং কি ধরণের কৌশলগত সিদ্ধান্ত গ্রহণ করবে সেই বিষয়গুলো। তাই কোন লাইন গ্রহন করা হবে তার উপরই সবকিছু নির্ভর করে। এবং আজ আমরা যে মুহুর্তে কথা বলছি, আপনি জানেন এখনও সবকিছু কিন্তু পরিষ্কার নয়। খুব নম্রভাবে বলতে গেলে সিরিজার কর্মসূচির মধ্যে এখনও অনেক কিছুই আছে যার অস্বচ্ছতা দূর করতে হবে। 
তবে মোটের উপর বলা যায় আমাদের লাইন হচ্ছে যে, আমরা আমাদের মৌলিক প্রতিশ্রুতিগুলো পূরণে ঐক্যবদ্ধভাবে লেগে থাকব।
বর্তমান কর্মসূচি নাকি ২০১২ সালের কর্মসূচি?
আমি বর্তমানের কর্মসূচির কথা বুঝিয়েছি। এমনকি Thessaloniki কংগ্রেসেও যে ন্যুনতম ঐক্যবদ্ধ অবস্থান তৈরি হয়েছিল যা সাম্প্রতিক সময়ে সিপ্রাস কর্তৃক আরেকটু উন্নত হয়েছে তার মাধ্যমে শক্তভাবে রুখে দাঁড়াতে হবে। অর্থাৎ, একদিকে সাধারণ মানুষের জনপ্রিয় আন্দোলনগুলি থেকে সমর্থন আদায় করতে হবে এবং অপরদিকে পার্টি এবং অন্যান্য সামাজিক ও রাজনৈতিক সংগঠনগুলিকে একটা আন্দোলনমুখী প্রক্রিয়ার ভিতর দিয়ে নিয়ে যেতে হবে।
আমি মনে করি এটাই বামপন্থী প্লাটফর্মের ভূমিকা হওয়া উচিৎ। সরকারী স্তরের কর্মকান্ড এবং সামাজিক স্তরের কাজকর্মের মধ্যে সমন্বয় সাধনে বামপন্থীদের প্রভাবকের ভূমিকা পালন করা উচিৎ। এবং যদি সবকিছু ঠিকঠাক চলে তবে বামপন্থীদের ঐতিহাসিক লক্ষ্য বোধহয় এটাই। আমাদের পার্টির অভ্যন্তরে আরও কিছু সুসংহত শক্তি রয়েছে যা দলের অগ্রযাত্রার গতিকে বৃদ্ধি করতে পারে এবং তৃণমূল পর্যায়ের আন্দোলনের সাথে সরকারী পর্যায়ের কর্মকান্ডের কোন প্রকার দূরত্ব তৈরি হলে তা নিরসন করতে পারে।
আপনি ভালোভাবেই জানেন যে, আপনাদের দলের সবচেয়ে সেরা রণ কৌশল হবে যে, শ্রম মন্ত্রণালয়, ক্রীড়া মন্ত্রণালয় কিংবা সংস্কৃতি মন্ত্রণালয়গুলো দেয়া হবে বামপন্থীদের হাতে এবং অধিকতর গুরুত্বপূর্ণ মন্ত্রণালয়গুলো রাখা হবে ডানপন্থীদের জন্য...
 হ্যা, কিন্তু এটা আসলে এখনকার ঝুঁকি নয়। আমার মনে হচ্ছে, এখনকার ঝুঁকিটা হচ্ছে, তারা ঠিক এরকম কিছু করবে না। তারা কৌশলগতভাবে গুরুত্বপূর্ণ কিছু মন্ত্রণালয় আমাদেরকে প্রস্তাব করবে কিন্তু রাজনৈতিক অবস্থান পরিষ্কার না করেই। তার মানে হচ্ছে, তারা আগে ভাগেই আমাদের হাত বেঁধে ফেলার ব্যবস্থা করবে।
তাই আমি মনে করি আসল ব্যাপার হচ্ছে, দেশের অভ্যন্তরে এবং বাইরে বিশেষ করে ইউরোপীয়ান ইউনিয়ন ও অন্যান্য ইউরোপীয়ান শক্তিগুলোর বিরুদ্ধে এক ধরণের মুখোমুখি অবস্থান গ্রহণ করতে হবে। আমরা যদি এই পথে হাঁটি তবে সিরিজার অভ্যন্তরে, আরো বিশদভাবে বলতে গেলে গ্রীসের বামপন্থীদের অভ্যন্তরে একটা পরিষ্কার বোঝাপড়া ছাড়া এই লড়াইয়ে জেতা যাবে না।
আমার আশা (তবে আমি মনে করি এটাই বাস্তব) এই ধরণের উদ্যোগ সিরিজার পেছনে আরও শক্তি সমাবেশ ঘটাবে। যে সমস্ত ক্ষেত্রগুলো সিরিজাকে কেন্দ্র করে এখনও সংশয়গ্রস্ত ও সন্দিহান রয়ে গেছে তারা ঐ ধরণের সংকটকালে একটা দৃঢ় সিদ্ধান্ত গ্রহণ করবে। তারপরেই আমি মনে করি আমরা একধরণের যুক্তফ্রন্ট জাতীয় কিছু গঠন করতে পারব। 
আপনি কি বামপন্থীদের প্রধাণ মুখপাত্র Panagiotis Lafazanis সম্পর্কে কিছু বলবেন?
হ্যা, তিনি আসলেই একজন মুখ্য ব্যক্তিত্ব। তবে এটা হচ্ছে এক ধরণের শক্তি এবং একই সাথে দূর্বলতাও। সিরিজা হল এক ধরণের নেতা কেন্দ্রিক দল কিংবা বলা যায় প্রায় নেতাকেন্দ্রিক দল। আর আমার ভয়টা হচ্ছে, বামপন্থী প্লাটফর্ম যা দলের অন্যতম প্রধাণ অংশীদার এটিও ব্যক্তিকেন্দ্রিক সংগঠন। DEA ‘র Antonis Davanellosও বামপন্থীদের মধ্যে একজন বিশিষ্ট ব্যক্তিত্ব কিন্তু জাতীয় রাজনীতির ক্ষেত্রে Lafazanis খুবই গুরুত্বপূর্ণ ভূমিকা পালন করে।
Panagiotis Lafazanis সেই প্রজন্মের সক্রিয় কর্মীদের প্রতিনিধিত্ব করেন যারা স্বৈরাচারের আমলে লড়াই সংগ্রাম করে সামনে এসেছিলেন। তিনি সেইসব দুর্লভ কমিউনিস্ট যুবক ক্যাডারদের মধ্যে একজন(সমগ্র গ্রীস খুঁজলে যাদের সংখ্যা দশজনের চেয়েও কম হবে) যারা সামরিক স্বৈরাচারের পুরোটা সময়ে গ্রেপ্তার হওয়ার হাত থেকে পালাতে পেরেছিলেন। তিনি হলেন সেই প্রজন্মের লোক।
তিনি ৭০ এবং ৮০’র দশকে কমিউনিস্ট পার্টির একেবারে নিচের স্তর থেকে ধাপে ধাপে উঠে পলিটব্যুরোর মেম্বার পর্যন্ত হয়েছিলেন। তিনি বিশেষ করে ১৯৭৩-৮৯ সাল পর্যন্ত পার্টির সেক্রেটারি জেনারেল Harilaos Florakis এর ঘনিষ্ঠ মানুষ ছিলেন। ১৯৯১ সালে ভাঙ্গনের সময় যখন একটা বড় সংখ্যার নেতা কর্মীরা দল ছেড়ে চলে গিয়েছিলেন তখন তিনি তাদের মধ্যে প্রধাণতম ছিলেন।
কিন্তু লাফাজানির বিশেষত্ব হচ্ছে, যেখানে অন্যরা ডানপন্থী রাজনীতিতে ভেসে গেলেন, অনেকেই সিনাস্পিসমস অথবা সিরিজা ত্যাগ করলেন, আবার কেউ কেউ থেকে গেলেন কিন্তু দলের ডানপন্থী অংশের দিকে ঝুঁকে পড়লেন সেখানে লাফাজানি খুব দৃঢ়ভাবে এবং নিষ্ঠার সাথে মার্ক্সবাদীই রয়ে গেলেন। (তবে স্তালিনবাদকে তিনি পছন্দ করতেন না।) ঐ সময়ে কমিউনিস্ট পার্টির অনেকেই তাকে ইউরোকমিউনিজমের গোপন সমর্থক হিসেবে সন্দেহ করতেন। তিনি গ্রামসি’র উপর গভীরে জানাশোনা মানুষ হিসেবে পরিচিত ছিলেন। কিন্তু এগুলো খুবই গোপনীয় অবস্থায় ছিল। পার্টির খুব কাছের মানুষরাই এসব বিষয়ে জানত। প্রকাশ্যে তিনি পার্টির লাইনকেই অনুসরণ করতেন।
লাফাজানি এখন গ্রীক মিডিয়ার আক্রমণের লক্ষ্যবস্তুতে পরিণত হয়েছেন কারণ তাকে দলের অভ্যন্তরে কট্টরপন্থী হিসেবে দেখা হয়। তিনি সিরিজার সেই ব্যক্তি যাকে গ্রীক মিডিয়া, ডানপন্থীরা এবং যে সমস্ত শক্তিগুলো পুঁজিবাদী সিস্টেমটাকে টিকিয়ে রাখতে চায় তারা তাকে ঘৃণা করতে ভালোবাসে এবং অনবরত তাকে কালিমালিপ্ত করতে থাকে। তিনি “সিরিজার মিঃ ইউরোবিরোধী এবং ইউ’র ভাঙ্গনকারী” হিসেবে মিডিয়াতে উপস্থাপিত হন। একটা খুব সাম্প্রতিক উদাহরণ যদি আপনাকে দেই, সিরিজা এবং ডিমার এর মধ্যকার সন্ধি-আলোচনা ভেঙ্গে যাওয়ার পর পরই গ্রীসের প্রধান দৈনিক সংবাদপত্র (Ta Nea) তাদের প্রথম পাতার সম্পাদকীয়তে বেশ হৈ চৈ করে ছাপালো যে, “গ্রীকরা সাবধানঃ আপনারা ভোট দিয়েছেন সিপ্রাসকে কিন্তু আসলে দল চালাচ্ছে লাফাজানি।”
একজনকে বুঝতে হবে যে, মিডিয়া, সম্ভ্রান্ত রাজনীতিকরা এবং বুর্জোয়া শ্রেনী সিরিজার ব্যাপারে শত্রুভাবাপন্ন কারণ সিরিজার অভ্যন্তরে খুবই শক্ত বামপন্থী অংশ রয়েছে। এই কারণে সিপ্রাসকে তাদের হিসাবে নিতে হয়েছে এবং পত্রিকার প্রথম পাতায় হেড লাইন করতে হয়েছে, “সিপ্রাস! একজন পাপেন্দ্রিউ হও!( Tsipras! Do a Papandreou!)” দলের অভ্যন্তরের বিরোধীদের কবল থেকে মুক্ত হও এবং একজন সত্যিকারের নেতা হয়ে যাও। ঐসব উন্মাদ বামপন্থী এবং কট্টরপন্থীদের হাত থেকে বেরিয়ে আসো। ইত্যাদি ইত্যাদি।
আমরা আগে KKE(Communist Party of Greece)’র কথা আলোচনা করছিলাম, এই আলোচনাটাকে এবার দ্রুত শেষ করে ফেলি। জনগণ এখনও এদের ব্যাপারে জানতে আগ্রহী। তাদের লাইনকে আপনি কতটুকু যুক্তিযুক্ত মনে করছেন নাকি এটাকে একেবারেই আত্মঘাতী হিসেবে দেখছেন?
দুটোই। আমার মনে হয়, KKE’র এখনকার প্রধাণ লক্ষ্য হচ্ছে তাদের দলকে যেভাবেই হোক ভেসে যাওয়ার হাত থেকে বাঁচিয়ে রাখা, দলকে শক্ত খোলশে আটকে রাখা। এটা পরিষ্কার যে, KKE ‘র স্বপ্ন হচ্ছে ২০০৯ সালের পরিস্থিতিতে ফিরে যাওয়া, যেখানে দলটি বিপ্লবী বামপন্থীদের মধ্যে প্রধাণ দল ছিল। KKE আসলেই এটা চায়। সে ৭-৮ শতাংশ ভোটারদের সাথে নিয়ে বিভিন্ন সেক্টরে নিজের নিয়ন্ত্রণ প্রতিষ্ঠা করতে চায়।
এটি খুবই রক্ষণশীল ধরণের সংগঠন। বক্তব্য দেয়ার সময় তারা প্রতিনিয়ত বিপ্লব, সমাজতন্ত্র, শ্রমিক শ্রেণী, শ্রমিক শ্রেণীর ক্ষমতা ইত্যাদি বিষয়ে অনেক কথা বলতে থাকে কিন্তু বাস্তবে বিগত বছরগুলোতে তারা নিষ্ক্রিয় অবস্থায়ই ছিল।
দলটি তৃণমূল পর্যায়ের আন্দোলনের সাথে প্রায় সময়ই বিরুপ মনোভাবাপন্ন ছিল। এটি ২০১১ সালে সংগঠিত “Occupy City Square” আন্দোলনকে অত্যন্ত উদ্ভটভাবে দোষারোপ করেছিল। তাদের বক্তব্য ছিল এই আন্দোলন কমিউনিস্ট বিরোধী চক্রান্তের একটা অংশ। তাই বলা যায়, এটা খুবই রক্ষণশীল দল, যে দল তার গোঁড়া বিষয়গুলোকে পরিবর্তন করতে চায় না।
কিন্তু এটা কি গঠনমূলক বিশ্ব দৃষ্টিভঙ্গি? এটা কি স্বেচ্ছাচারী নেতৃত্ব দ্বারা আরোপিত নয়?
হ্যা, এটা আরোপিত। কিন্তু তাদের খুবই শক্ত সংগঠন যন্ত্র রয়েছে এবং তারা খুবই আটোসাঁটো পার্টি গড়ে তুলেছে। তারা বিগত বছরগুলোতে সকল বিপরীত মতকে খুবই রুঢ়ভাবে ছাটাই করেছে এবং পার্টির উপর শক্ত নিয়ন্ত্রণ ধরে রাখতে সফল হয়েছে। আমার সন্দেহ হয় যে, আসন্ন নির্বাচনে তারা খুবই দূর্বল ফলাফল করবে।
২০১৩ সালে অনুষ্ঠিত পার্টির কংগ্রেসে আমরা দেখেছি যে, তাদের অভ্যন্তরে অত্যন্ত সিরিয়াস মতানৈক্য ছিল কিন্তু নেতৃবৃন্দ বেশিরভাগ ভিন্নমতাবলম্বীদের পরাজিত করতে সক্ষম হয়েছিল। তবে আমি মনে করি সবকিছু নির্ভর করবে পরিস্থিতি কোন দিকে গড়ায় তার উপর। KKE এবং আরও কিছু মধ্য-বামপন্থী দল সিরিজার ব্যর্থতা ও বিশ্বাসঘাতকতার উপর বাজি ধরেছিল। তারা এটাই চাইছিল এবং এক ধরণের সবজান্তা-সর্বদ্রষ্টা ভাবভঙ্গি এখানে ছিল।
এই দৃষ্টিভঙ্গি কিছুটা প্রভাব বিস্তার করেছে এবং আমাদেরকে এটা হিসাবে নিতে হবে। আমি সিরিজার নেতৃত্বের দায়-দায়িত্বকে আড়াল করার কথা বলছি না। আসল ব্যাপার হল এই দলগুলো অন্যান্য বিপ্লবী বামপন্থীদের থেকে সিরিজাকে বিচ্ছিন্ন করার জন্য অনেক চেষ্টাই করেছিল।
নির্দিষ্ট করে বলতে গেলে বাজিটা হচ্ছে, সিরিজার আসন্ন ব্যর্থতা সাধারণ জনগণকে আরও বেশি বিপ্লবী করে তুলবে এবং তাদেরকে পুনর্গঠনবাদী বিভ্রান্তি থেকে থেকে মুক্ত করবে। কিন্তু এই লাইন স্পষ্টতই গ্রীক সমাজের বিকাশমান ক্ষেত্রগুলো দ্বারা পরিত্যাক্ত হয়েছে এবং তারা এই ধরণের চিন্তা ভাবনাকে দায়িত্বহীন এবং অনেকটা পাগলামি হিসেবে অভিহিত করছে। ফলটা হচ্ছে একটা বিরাট শক্তির অপচয়, এবং এটা তখনই পরিবর্তন হবে যখন আসন্ন দিনগুলোতে পরিস্থিতি উত্তপ্ত হয়ে উঠবে।
দ্বিতীয় বিশ্বযুদ্ধের পরে এই প্রথম বারের মত ইউরোপের একটি বিপ্লবী বামপন্থী দল সোশ্যাল ডেমোক্রেটদের নির্বাচনে পরাজিত করেছে। সিরিজা পাসক(PASOK) কে অতিক্রম করেছে। এখানে তার নিজের কৃতিত্ব তো রয়েছেই, পাশাপাশি সোশ্যাল ডেমোক্র্যাটদের নিজস্ব ভোট ব্যাঙ্কের বিপর্যয়ও এর পেছনে একটা কারণ হিসেবে কাজ করেছে। 
আপনি কি মনে করেন এই প্রাধাণ্য শেষ পর্যন্ত টিকবে?
গ্রীসে যে শক থেরাপি(shock therapy) প্রয়োগ হয়েছে, তা এর আগেও পৃথিবীর দক্ষিণ গোলার্ধে প্রয়োগ হয়েছিল। পুরনো রাজনৈতিক ব্যবস্থা ভেঙ্গে পড়েছিল এবং বিশ্বযুদ্ধ পরবর্তী যুগে এই প্রথমবারের মত এটা পশ্চিম ইউরোপের কোন একটা দেশে ঘটছে। দুইটা প্রধাণ দল এর দ্বারা চূর্ণ হয়ে গেছে। পাসক তো অবশ্যই, ২০১২ সালের নির্বাচনে “নিউ ডেমোক্রেসি” পার্টিও তার প্রকৃত ভোট থেকে বিশ শতাংশ ভোট কম পেয়েছিল। যেটা গ্রীসের স্বাধীণতার পর থেকে কোন ডানপন্থী শক্তি কর্তৃক পাওয়া সর্বনিম্ন ভোট।
পাসক জাতীয় পর্যায়ে যে পরিমাণ ভোট পেয়েছিল সেই তুলনায় শহুরে এলাকাগুলোতে ভোটের ফলাফল আরও বিপর্যয়কর। প্রধাণ শহরাঞ্চলগুলোতে পাসক ষষ্ঠ বা সপ্তম অবস্থানে নেমে এসেছে। শ্রমিক জনসাধারণ অধ্যুষিত জেলাগুলোতে যেখানে আগে তাদের শক্তিশালী ভোট-দূর্গ ছিল সেখানে তারা এমনকি ডানপন্থী দল “গোল্ডেন ডন” এর চেয়েও কম ভোট পেয়েছে। বিগত ১৮-২৪ বছরের মধ্যে তার ভোট সংখ্যা সর্বনিম্ন ২.৬% এসে দাঁড়িয়েছে। তার বেশিরভাগ ভোটাররা (যার সংখ্যা ছিল মোত ভোটের ১৩.৪% )ছিলেন পেনশন গ্রাহক এবং শহরাঞ্চলের অধিবাসী। 
তাহলে আমরা বলতে পারি গ্রীকদের চোখে পাসক একেবারে নিচে নেমে গেছে?
দলটি নিতান্তই চূর্ণ হয়ে গেছে। বাস্তবে পাসকে যে সমস্ত বামপন্থীরা অবশিষ্ট হিসেবে রয়ে গেছেন তারা আসলে পুরোন সরকারী দলের সুবিধাভোগী লোকজন। সামরিক স্বৈরশাসনের পতনের পরে যে দুইটি দল শাসন ক্ষমতা সফলতার সাথে ধরে রেখেছিল তারা ছিল একই সাথে গণ মানুষের দল, আবার সরকারী দলও। যে দলগুলো রাষ্ট্র যন্ত্রের সাথে আষ্টে-পৃষ্ঠে বাঁধা ছিল এবং চাকরি ও অন্যান্য সুযোগ-সুবিধা ইত্যাদি নিয়ে নাড়াচাড়া করতে পারত এবং সে তার সমর্থকদের সহানুভূতি আদায় করতে পারত।
পাসক এবং নিউ ডেমোক্রেসি এক ধরণের সুবিধা দেয়ার রাজনীতির চর্চা করত। তবে তার মানে এই না যে তাদের সুবিধা দেয়ার রাজনীতি পুরোন রীতিতে শুধু মাত্র কিছু উঁচু শ্রেণীর মানুষের জন্য ছিল বরং রাষ্ট্রের বিশাল আমলাতন্ত্র এবং ট্রেড ইউনিয়ন আন্দোলনগুলিও এর আওতাভুক্ত ছিল। নিউ ডেমোক্রেসি প্রকৃতপক্ষে ডানপন্থীদের মধ্যে একটি জনপ্রিয় দল ছিল যা জার্মান রক্ষণশীল দল Volkspartei‘র সাথে তুলনীয়। ট্রেড ইউনিয়ন রাজনীতিতেও তাদের গুরুত্বপূর্ণ অংশগ্রহণ ছিল।
আজ আর সিরিজা এবং পাসক এর মধ্যে কোন সম্পর্ক নেই...
গ্রীসের বাইরে থেকে এটা কল্পনা করা শক্ত যে, একটা গভীর খাদ (Gulf) পাসককে শুধুমাত্র গ্রীসের বামপন্থীদের কাছ থেকে নয় বরং পুরো গ্রীক সমাজ থেকেই বিচ্ছিন্ন করে ফেলেছে। ১৯৯০ এর পর থেকে কেকেই’র সাথে কিংবা ২০০০ সালের পর থেকে সিরিজার সাথে আর কোন স্তরেই পাসকের জোট করার সম্ভাবনা নাই।
তাহলে পাসকের চারপাশে একটা শক্তপোক্ত ছোঁয়াচ বিরোধী বেষ্টনী (CorDon Sanitaire) দেয়ার কারণ হল গ্রীসের অন্যান্য বামপন্থীরা এখন আর এই দলটাকে বামপন্থী ভাবে না।
আপনাকে গ্রীক বামপন্থীদের ভাষা সম্পর্কে একটা বিষয় বুঝতে হবে।১৯৭৪ সাল পর্যন্ত গ্রীসে কোন সমাজতান্ত্রিক দল ছিল না। এবং আমাদের রাজনৈতিক পরিভাষায় কেউ যদি বলে, “আমি বামপন্থীদের সাথে আছি” তার মানে হচ্ছে, “আমি পাসকের মধ্যে বামপন্থীদের সাথে আছি”। প্রকৃতপক্ষে, গ্রীক ভাষাগত অর্থে পাসক কখোনই বামপন্থী দল হিসেবে বিবেচিত হত না। গ্রীসে বামপন্থী বলতে কমিউনিস্ট রাজনীতিকে বুঝানো হত। ফলে পাসক এর মত সোশ্যাল ডেমোক্র্যাটরা এর বাইরেই থাকতো।
চলুন আমরা গত বছরে অনুষ্ঠিত আপনাদের দলের রাজনৈতিক লাইনের পুনঃনির্ধারণ বিষয়ে কথা বলি। ঐ সময়ে আসলে কি হচ্ছিল?
মূলত রাজনৈতিক লাইন পুনঃনির্ধারন বলতে যা বুঝানো হচ্ছে তা হল, পার্টির অফিশিয়াল বক্তব্যগুলো দুই বা তিন ধরণের বক্তব্যে পরিণত হয়ে গেছে। সিপ্রাস কিংবা বলা যায় পার্টির নেতৃত্ব অনেক ধরণের বক্তব্য তৈরি করছেন।
দলের দুই প্রধাণ অর্থনীতিবিদ যারা দলের কট্টর ডানপন্থীদের প্রতিনিধি Giannis Dragasakis and George Stathakis অর্থনৈতিক ইস্যুগুলোর উপর তাদের নিজেদের মত করে প্রস্তাবনা তৈরি করেন যেগুলো পার্টি কংগ্রেসের সিদ্ধান্ত ও পার্টির অবস্থান থেকে একেবারেই ভিন্ন।
প্রায়ই সিপ্রাসকে ভারসাম্য বজায় রাখার জন্য বিভিন্ন বিষয়ে হস্তক্ষেপ করতে হয় কিন্তু এর মধ্য দিয়ে ২০১৩ সালের কংগ্রেসে দল যে অবস্থান গ্রহণ করেছিল তাকে দূর্বল করা। উদাহরণস্বরুপ, দ্রাগাসাকি এবং স্তাতাকিস একটা বিবৃতি প্রকাশ করেছেন যেখানে বলা হয়েছে, সিরিজা সরকারের ঋণ ইস্যুতে কখনোই একতরফা অবস্থান গ্রহণ করা উচিৎ হবে না। কিন্তু পার্টি কংগ্রেসের সিদ্ধান্ত ছিল, সকল অস্ত্রই হাতের কাছে রাখা আছে এবং এর সব কটাই প্রয়োগ করা হবে যদি ঋণদাতারা সিরিজা সরকারকে ব্ল্যাকমেইল করে। এই দুজনই কংগ্রেসে উপস্থিত দর্শকদের সামনে ঐ সময়ে কোন কিছু পরিষ্কার করে বলেন নি। এমনকি যখন চুক্তিগুলোকে বাতিল করার কথা হচ্ছিল কিংবা ঋণগুলো সম্পূর্ণ কিংবা আংশিকভাবে মওকুফের ব্যাপারে কথা হচ্ছিল তখনও তারা নীরব ছিলেন।
দ্বিতীয়ত, সিপ্রাস বিগত দিনগুলোতে প্রচুর বিদেশ ভ্রমণ করেছিলেন। এটা প্রয়োজনীয়ও ছিল কারণ তিনি একটা দলের প্রধাণ এবং তিনি সাম্প্রতিক সময়ের আগেও ৫% ভোট পেতেন ও রাষ্ট্রপ্রধাণ হিসেবে তার গ্রহণ যোগ্যতার অভাব ছিল। তাই আন্তর্জাতিক পরিসরে তার গ্রহণযোগ্যতা বাড়ানোর প্রয়োজন ছিল।
তাই তিনি সেই সমস্ত জায়গাগুলো কিংবা প্রতিষ্ঠানগুলোতে যেতেন যেগুলো মূল ধারার অর্থনৈতিক হর্তা-কর্তাদের দ্বারা পৃষ্ঠপোষকতা পেত। এগুলো এক ধরণের খুবই অভিজাত ক্লাব যেখানে ব্যবসা-বাণিজ্য এবং অর্থনীতির গুরুত্বপূর্ণ ব্যক্তিরা আসতেন এবং আলাপ আলোচনা করতেন। তিনি যখন সেখানে গিয়েছিলেন তখন পার্টির অবস্থানকে অনেক নরমভাবে উপস্থাপন করেছিলেন।
উদাহরণস্বরুপ, যখন তিনি নিউ ইয়র্কে গিয়েছিলেন এবং ব্রুকিংস ইন্সটিটিউটে বক্তব্য রাখছিলেন সেখানে তিনি বার বার নতুন চুক্তি এবং ফ্রাঙ্কলিন রুজভেল্টের প্রসংগ উত্থাপন করলেন। যখন তিনি অস্টিনে গিয়েছিলেন, তিনি বলেছিলেন, সিরিজা কখনোই ইউরো ত্যাগ করবে না যেখানে দলের অবস্থান এবং পরবর্তীতে তার বক্তব্যও ছিল, আমরা নিঃশর্তভাবে ইউরোতে অবস্থান করব না।
এই সবকিছু মিলিয়ে এমন একটা প্রভাব তৈরী হচ্ছে যে, সিরিজা তার সবচেয়ে গুরুত্বপূর্ণ কৌশলগত ইস্যুতে পুরোপুরি পরিষ্কার নয় এবং তার একই ইস্যুতে ভিন্ন ধরণের বক্তব্য রয়েছে। এই কারণে সিরিজার আসল উদ্দেশ্য সম্পর্কে এবং তার উপর আসন্ন চাপ সে কিভাবে সামাল দেবে তা নিয়ে জনমনে সন্দেহ তৈরি হচ্ছে।
এগুলো পার্টির আভ্যন্তরীন মতভেদ এবং বিতর্কের পরিবেশকে উথলে দিয়েছে যা একটা সময় খুবই যন্ত্রণাদায়ক ছিল কিন্তু তারপরও কিছু ফলাফল এর মাধ্যমে বেরিয়ে এসেছে। আমি মনে করি এটার দরকার ছিল কিন্তু মাঝে মাঝে এটা খুবই পীড়াদায়কও ছিল যা আমি আগে বলেছিলাম। শেষ পর্যন্ত কিছু ক্ষয় ক্ষতি স্বীকার করতে হয়েছিল কিন্তু তারপরও সিরিজা তার প্রতিশ্রুতিগুলো ভঙ্গ করে নি।
এবং আমরা এখন দেখছি যে, যদিও ঐ সমস্ত প্রতিশ্রুতিগুলো পূরণের ব্যাপারে পরিষ্কার বুঝাপড়ার অভাব রয়েছে কিন্তু এটা সবার সামনে পরিষ্কার হয়ে গেছে যে, সিরিজা যে কর্মসূচিগুলো সামনে নিয়ে আসছে তার যেকোন একটা বিষয় নিয়ে কাজ করার ক্ষমতাও আজকের ইউরোপের কোন সোশ্যাল ডেমোক্রেটিক পার্টির নেই। এটা এমন কিছু কর্মসূচি যা নব্য উদারনীতিবাদ এবং কৃচ্ছতা সাধন সংক্রান্ত নীতি উভয়কেই পরাস্ত করে। সিরিজার উত্থান একধরণের রাজনৈতিক সংস্কৃতিকে নিয়ে এসেছে যা সামাজিক, রাজনৈতিক এবং আদর্শিক বিপ্লবীয়ানার সাথে সম্পর্কযুক্ত। এটি পার্টির রক্তে-মাংসে এখনও অনেক দৃঢ়ভাবে লিপিবদ্ধ হয়ে আছে।
তার মানে এই নয় যে, আচমকা কোন কিছু ঘটতে পারে না। তার মানে এটাও নয় যে, খারাপ কোন কিছু হবেই না এমন কোন গ্যারান্টি আমাদের আছে। কিন্তু তার মানে হতে পারে, এখানে শ্রেণিসমুহের শক্তির ভারসাম্যের ক্ষেত্রে একটা গুরুত্বপূর্ণ পরিবর্তন হয়ে যাবে। বর্তমানে গ্রীসের জনগণ একটা ব্যাপারে আগের চেয়ে অনেক বেশি মাত্রায় সচেতন যে, শক্তিসমুহের পালা বদলের ক্ষেত্রে এখন সিরিজাই হচ্ছে প্রকৃত সম্ভাবনা। আর যদি আমরা পরাজিত হই তবে আমাদের সাথে আসন্ন এক ঐতিহাসিক যুগেরও পরাজয় ঘটবে।
গ্রীসের জন্য সিরিজার অগ্রাধিকার ভিত্তিতে কর্মসূচিগুলো কি?
চারটা প্রধাণ কাজ করতে হবে। এখানে আমি নির্দিষ্ট করে বলছি না কোনটা আগে করতে হবে কিংবা কোনটা পরে।
প্রথমতঃ সাম্প্রতিক বছরগুলোতে ঘটে যাওয়া দুর্যোগের ক্ষতিকর প্রভাব কোন কোন জায়গায় কি মাত্রায় ছড়িয়েছে তার একটা পরিমাপ করতে হবে। সকল বাড়িতে বৈদ্যুতিক সংযোগ পুনরায় স্থাপন করতে হবে, সকল বাচ্চাদের জন্য স্কুলগুলোতে খাওয়ানোর আয়োজন করতে হবে। স্বাস্থ্য ব্যবস্থাটাকে পুনরায় প্রতিষ্ঠিত করতে হবে যেখানে বর্তমানে দেশের মোট জনসংখ্যার এক তৃতীয়াংশ মানুষ স্বাস্থ্য সুবিধার বাইরে।
দ্বিতীয়তঃ ইউরোপীয় ইউনিয়নের সাথে সম্পাদিত চুক্তি’র কঠিন শর্তগুলোকে ভাঙতে হবে। তার অর্থ হচ্ছে, ২০১০ সালের আগে যে পরিমাণ ন্যুনতম মজুরি দেয়া হত তাকে আবার ফিরিয়ে আনতে হবে। পাশাপাশি সামাজিক নিরাপত্তামূলক আইন এবং চুক্তিসমুহকে কার্যকর করতে হবে যা ইতিমধ্যেই ধ্বংশ হয়ে গেছে। এর মাধ্যমে শ্রমিকদের জন্য কাজ করার একটি ক্ষেত্র উন্মুক্ত হবে এবং কিছু তাৎক্ষণিক অগ্রগতিও সাধিত হবে। আমাদের একটা জঘন্য সম্পত্তি কর থেকে জনগণকে মুক্ত করতে হবে যেটা গত কয়েক বছর ধরে জনগণের কাছ থেকে আদায় করা হচ্ছে। এবং এই সবগুলোই আপোষহীনভাবে করতে হবে।
তৃতীয়তঃ ঋণের ব্যাপারটা নিয়ে কাজ করতে হবে এবং এটা নিয়ে আরও কিছু দর কষাকষি করতে হবে। এখানে বর্তমান চুক্তির আওতায় বছরের পর বছর ঋণের কিস্তি পরিশোধ করার মাধ্যমে গ্রীসকে মসলা পেষার মত করে শিল-পাটায় পিষে ফেলার কোন সুযোগ নাই।
বর্তমানে বিভিন্ন নাগরিক ও সামাজিক সুবিধা প্রদানের খরচ কমিয়ে জনগণের রক্ত জল করা টাকা দিয়ে ঋণের টাকা পরিশোধ করার ব্যবস্থা করা হচ্ছে। এটা অবাস্তব। বিভিন্ন খাতের খরচ কমিয়ে বাজেট উদ্বৃত্ত করার মাধ্যমে ঋণ পরিশোধ করা কখোনই সম্ভব হবে না। দেশের জিডিপি যতই কমছে তার বোঝা তত বাড়ছে। ঋণের বোঝা বর্তমানে মোট জিডিপির ১৭৭% এ গিয়ে দাঁড়িয়েছে।
আমাদের এই ব্যাপারে একটা সমাধান খুঁজে বের করতে হবে। সিরিজা ১৯৫৩ সালে জার্মানিতে যে সমাধান নেয়া হয়েছিল সেরকম একটা কিছু প্রস্তাব করবে। এটা হচ্ছে, মোট ঋণের একটা বড় অংশই মওকুফ করতে হবে এবং অর্থনৈতিক প্রবৃদ্ধি বাড়ার সাথে সামঞ্জস্য রেখে বাকি অংশ ধীরে ধীরে ফেরত দেয়া হবে।
কিন্তু যদি ইউরোপীয়ান ইউনিয়ন এটা প্রত্যাখ্যান করে তাহলে আমরা কি করব? তাহলে আবার বলতে হয়, সকল অস্ত্রই হাতের কাছে রাখা আছে। সিরিজা কখনোই পিছনে হাঁটবে না এবং সাইপ্রাসের ডানপন্থী প্রেসিডেন্ট Anastassiades এর মত নিজেকে ব্ল্যাকমেইলও হতে দেবে না। ২০১৩ সালে সাইপ্রাসের পার্লামেন্ট ইউরোপীয়ান ইউনিয়ন প্রস্তাবিত ভর্তুকি পরিকল্পনা সর্বসম্মতিতে বাতিল করে দেয়।
চতুর্থতঃ দেশের ব্যাপক বেকার সমস্যা সমাধান করার জন্য অর্থনীতিকে গড়ে তুলতে নতুন করে উদ্যোগ নিতে হবে যা ইতিমধ্যে ধ্বংশের দ্বারপ্রান্তে পৌঁছে গেছে। কেবলমাত্র সরকারী বিনিয়োগের মাধ্যমেই এই অবস্থা থেকে মুক্তি পাওয়া যেতে পারে। এটা খুবই জটিল বিষয় কিন্তু আমাদের অর্থনীতিকে এমনভাবে প্রণয়ন করতে হবে যেন, তা আমাদের সামাজিক এবং পরিবেশগত প্রয়োজনকে মেটাতে পারে। বর্তমানে যেভাবে চলছে, সেভাবে চললে হবে না।
কিন্তু কেউ কি গ্রীসকে ইউরোপীয় ইউনিয়নের ইউরোঅঞ্চল বহির্ভূত সদস্য হিসেবে কল্পনা করতে পারে?
ও হ্যা, এটা আসলে ইউরোপীয়ান চুক্তি সম্পর্কিত ইস্যুগুলোকেও তুলে ধরে এবং যতদূর পর্যন্ত যেকোন ধরণের বিকল্প উপায়ের সাথে এগুলো সঙ্গতিপূর্ণ। ঐ দৃষ্টিভঙ্গি থেকে আপনি বলতে পারেন যে, ফ্রান্সের বামপন্থীদের অবস্থান, অন্তত কাগজে পত্রে, ইউরোপীয়ান চুক্তিকে অমান্য করার ব্যাপারটা এখানে প্রাসঙ্গিক। এছাড়াও সাপ্রতিক নির্বাচনগুলোতে আমরা দেখেছি যে, যদিও এটা কর্মসূচিতে ছিল এবং লিখিতভাবেও একটা অবস্থান হিসেবে ছিল কিন্তু এটা জনগণ দ্বারা কখোনই সমর্থিত হয় নি এবং এ নিয়ে অগ্রসরও হওয়া যায় নি।
গ্রীসে এই বিষয়ে বিতর্কের মাত্রাটা অনেক বেশি অগ্রসর ছিল কারণ এই বিষয়টা কতিপয় বুদ্ধিজীবি বা কর্মীদের মধ্যে ছাড়াও সমাজের একটা বড় অংশের মধ্যে প্রধাণ আলোচ্য বিষয় হয়ে গিয়েছিল। এবং আমি মনে করি, ইউরোপের বামপন্থীদের জন্য এটা একটা বিশাল শিক্ষা হয়ে থাকবে।
এই সবকিছুর সাথে NATO কিভাবে সম্পর্কিত?
 আমি মনে করি যে, NATO‘র বিরোধীতা করা গ্রীসের বিপ্লবী বামপন্থীদের একেবারে শেকড়ের সাথে সম্পর্কিত। কিন্তু, সঙ্কট যখন থেকে শুরু হল তখন ত্রয়কার বিরুদ্ধে বিরোধীতা করাটা আর সব কিছুকে ছাপিয়ে গেল। এটা এমন একটা ব্যাপার যে, ওবামার আমেরিকাও ব্যাপারটা বুঝার চেষ্টা করছে এমনকি বামপন্থীদের সম্পর্কেও, যে কিনা মারকেলের জার্মানীর অনেক বেশি শুভাকাঙ্খী।
আমি মনে করি, সিরিজার একটা অংশ সম্ভবত আমেরিকাকে জার্মানী নিয়ন্ত্রিত ইউরোপীয় ইউনিয়নের পাল্টা শক্তি হিসেবে মনে করে। আমি এর সাথে দ্বিমত পোষণ করি এবং আমি মনে করি এই ধরণের অপশন বেছে নেয়ার জন্য আমাদের কঠিন মূল্য চুকাতে হবে। যে সমস্ত লোকজন এই ধরণের কথা বার্তা বলছে তারা গ্রীসের পররাষ্ট্র নীতিকে হেয় প্রতিপন্ন করছে। যেমন, ইজরায়েলের সাথে জোট করা এবং ইজরায়েলকে ব্যবহার করে তুরস্কের সাথে সম্পর্ক মেন্টেইন করা। এর ফলে গ্রীসের সাথে আরব বিশ্বের, পুরোটা না হলেও আরব অঞ্চলের একটা অংশের সাথে গ্রীসের ঐতিহ্যবাহী সম্পর্ক ক্ষতিগ্রস্ত হবে।
আমি গোড়া থেকেই এর বিরোধিতা করি কিন্তু এটাও স্বীকার করতে হবে যে, ইউরোপের আভ্যন্তরীন দ্বন্দ এবং জার্মানীর বিরুদ্ধে দ্বন্দ প্রধান হয়ে মানুষের মনে যেভাবে জেঁকে বসেছে তা আমেরিকার সাম্রাজ্যবাদী ভাবমূর্তিকে কিছুটা আড়ালে নিয়ে গেছে। 
তাহলে NATO থেকে বেরিয়ে যাওয়াটা প্রোগ্রামের অংশ নয়?
এটাও সিরিজার আভ্যন্তরীন বিতর্কের একটা বিষয়। বামপন্থী অংশ একতরফাভাবে ন্যাটো থেকে বেরিয়ে যাওয়ার পক্ষে। কিন্তু যে জোট বিপ্লবী বামদের ভিতরে প্রাধান্য বিস্তার করে তারা এটাকে বলে “ন্যাটো থেকে বিলীন হয়ে যাওয়া”। ঋণ ইস্যুতে যা হয়েছিল এ ব্যাপারেও একই বিষয় হয়েছে। আমরা ঋণের ব্যাপারে দরাদরি করব কিন্তু অন্য পার্টি যখন আপনার প্রস্তাবের সাথে রাজি হবে না তখন কি করা যেতে পারে? এই “ন্যাটো থেকে বিলীন হয়ে যাওয়া” বলতে কি বুঝায় আমি আসলে ঠিক জানি না।
যাইহোক, আমিও মনে করি যে, এটা গ্রীক সরকারের এক নাম্বার অগ্রাধিকারের বিষয় নয়। আপনি সব ফ্রন্টে একসাথে লড়াইয়ে নামতে পারেন না। এখন লড়াইয়ের প্রধান ফ্রন্ট হওয়া উচিৎ ত্রয়কা’র বিরুদ্ধে এবং সেইসব ক্ষমতার বিরুদ্ধে যেগুলো ইউরোপীয় ইউনিয়নের মাথার উপর ছড়ি ঘোরায়।
এবং ঋণের ব্যাপারে, আমাকে একটু ধরিয়ে দেবেন যদি আমি ভুল করে থাকি, কিন্তু আমি খুবই অভিভূত হয়েছি বামপন্থীদের বিশেষ করে Flassbeck and Lapavitsas এর সাম্প্রতিক একটা লেখা থেকে। যেখানে তিনি ঋণের একটা অংশকে বাতিল করে দিয়েছেন, এবং রাষ্ট্রের নাগরিকদের দ্বারা ঋণের উপর অডিট করার ব্যাপারে ভাবছেন বলে মনে হয়, যা Attac(এক ধরণের বিশ্বায়ন বিরোধী আন্দোলন) কে কেন্দ্র করে বেশ জনপ্রিয় হয়েছিল। এবং তারা ইকুয়েডরের পদ্ধতির ব্যাপারেও বলেছেন, যেটা একটা অংশ গ্রহণমূলক প্রক্রিয়া যেখানে কোথাও কোন দূর্নীতি হয়েছে কিনা সে ব্যাপারে জনগণ রাষ্ট্রের ফাইলপত্র নিরীক্ষণ করতে পারবে এবং অর্থনীতির উপর রাষ্ট্রের নিয়ন্ত্রণ আরোপে একে ঠিকঠাক করে দিতে পারবে।
একে মূল বিষয় হিসেবে দেখা হয় নি। এটাকে একেবারে আম জনতার বিষয় হিসেবে দেখা হয় নি। ঠিক?
এখানে অনেকগুলো ইস্যু রয়েছে। ঋণের অডিট করাটা একটা দাবী ছিল যা সিরিজার কংগ্রেসে অনুমোদিত হয়েছিল এবং এটা চূড়ান্ত দলিলে লিপিবদ্ধও হয়েছিল। কিন্তু এটা অন্যতম একটা সিদ্ধান্ত ছিল যা অধিকাংশের মুখেই অনুচ্চারিত ছিল। এর চেয়েও বেশি দুশ্চিন্তাজনক হচ্ছে যে, যদিও সঙ্কট চলাকালীন প্রথম দুই বছরে এই ইস্যুকে কেন্দ্র করে প্রচার প্রচারণা শুরু হয়ে গিয়েছিল কিন্তু এই ধরণের ইস্যুর প্রতি গভীর অনাগ্রহও ছিল। জনগণের আলোচনায় এটাকে খুব একটা উল্লেখযোগ্য ইস্যু বলে মনে হচ্ছিল না।
Lapavitsas এর লেখায় এই ইস্যুতে অনেক বেশি জোর প্রদান করা হয়েছে। যখন লেখাটি তার এবং Flassbeck এর উভয়ের দ্বারা সম্পাদিত হয়েছে তাকে কিছুটা সমঝোতার লাইনে চলতে হয়েছে এবং কিছু বিষয় এক দিক থেকে চাপিয়ে দেয়া হয়েছে তার মধ্যে এটাও একটা।
এটা এরকম একটা ইস্যু যা খুব ইতিবাচক পথে একটা সঠিক আন্তর্জাতিক প্রচার-প্রচারণার মাধ্যমে পরিচালিত হতে পারত এবং হওয়া উচিৎ যেহেতু এটা একটা গুরুতর বিষয় হতে পারে এবং যাকে কেন্দ্র করে কিছু বিশাল মাপের শক্তিসমুহ নড়েচড়ে বসতে পারে। 
কিন্তু ঋন বিষয়ে কোন সিরিয়াস আলোচনা হবে না যতক্ষন পর্যন্ত আপনি এই প্রশ্নের উত্তর দিচ্ছেন, “যদি অন্য পক্ষ বলে “না” তখন আপনি কি করবেন?” ২০১২ সাল থেকে পরিচালিত অনেক বিতর্ক অপর পক্ষের নিরুৎসাহে ঝিমিয়ে পড়েছে।
আচ্ছা, কল্পনা করুন আমরা এখন ২০১৫ সালের জুলাই মাসে আছি। সিরিজা সাধারণ নির্বাচনে জয়ী হয়ে গেছে। বামপন্থী অংশের অবস্থান নিশ্চিত হয়েছে, আপনারা ইউরো অঞ্চল থেকে বেরিয়ে গেলেন, চুক্তিসমুহকে বাতিল করলেন এবং ব্যাঙ্কগুলোকে আংশিকভাবে জাতীয়করণ করলেন, বেসরকারীকরণকে বাতিল করলেন ইত্যাদি ইত্যাদি। তাহলে জুলাই ২০১৫ তে কি ধরণের সমাজ হিসেবে গ্রীসকে দেখাবে?
আমরা সবাই জানি যে, এক দেশে সমাজতন্ত্র কাজ করে না। যার আন্তর্জাতিক বাজার থেকে টাকা ধার করার কোন সামর্থ্য নাই এমন একটি দরিদ্র, পশ্চাৎপদ ইউরোপীয়ান দেশে বামপন্থী সোশ্যাল ডেমোক্রেসি দ্বারা ইউরো অঞ্চল থেকে বেরিয়ে গিয়ে কতটুকু পরিবর্তন সাধন করতে পারবেন? কি ধরণের সমাজ ব্যবস্থা হবে সেটা?
সবার প্রথমে আপনি যে চিত্রটি দেখালেন, ২০১৫ এর গ্রীস্ম কাল, সেটা হল গ্রীসের অর্থ পরিশোধে অক্ষম হওয়ার সূচনা কাল। কারণ এই গ্রীস্মকালেই, একটা বড় অঙ্কের টাকা গ্রীসের ঋন বাবদ পরিশোধ করতে হবে। সেই সময়টায় ঋণ পরিশোধে ব্যর্থ হওয়া এবং ইউরো অঞ্চল থেকে বেরিয়ে যাওয়া কিংবা বহিষ্কৃত হওয়া ইত্যাদি বেশকিছু প্রতিবন্ধকতা ধারাবাহিকভাবে মোকাবেলা করতে হবে।
কিন্তু সামাজিক রুপান্তরকরণের ইতিহাসে প্রত্যেকটা পরীক্ষা নিরীক্ষাই সম্পাদন হয়েছে প্রতিকূল আন্তর্জাতিক পরিবেশে । এবং এখানে সময় সংক্রান্ত ধারণা খুবই গুরুত্বপূর্ণ। একটি বিশেষ মুহূর্তে কোন কিছু ঘটানোর জন্য কিংবা চেপে বসা সময়কে পালটে দিয়ে নতুন একটা সময় নির্মাণ করার জন্য রাজনীতি অপরিহার্য। অবশ্যই কৌশলগতভাবে এক দেশে সমাজতন্ত্র টেকসই হয় না। এবং ইউরোপের সামাজিক রুপান্তরকরণও কেবল তখনই ঘটবে যখন এর ভেতরে বাইরে প্রগতিশীল ধারা ক্রমবর্ধমান থাকবে।
কাজেই আমার উত্তর হবে এরকমঃ গ্রীসের জন্য এই ব্যাপারটা কঠিন হবে কিন্তু তারপরও এটা সামাল দেয়া যাবে যদি সরকারের সামনে যে লক্ষ্য উদ্দেশ্য রাখা আছে তার প্রতি মানুষের সমর্থন থাকে। গ্রীস একটি বামপন্থী সরকারকে সাথে নিয়ে ঐ পথে চললে, পুরো ইউরোপের বিভিন্ন সেক্টরে জনসমর্থনের একটা বিশাল ঢেউ সৃষ্ঠি করবে এবং এটা বিভিন্ন দেশের বিপ্লবী বামপন্থীদের প্রচন্ড শক্তি প্রদান করবে।
গ্রীসের মত পরিস্থিতি তৈরী হওয়ার ক্ষেত্রে স্পেন সর্বাগ্রে অবস্থান করছে কিন্তু আমি মনে করি যদিও আজকে এটা বুঝা যাচ্ছে না কিন্তু সম্ভাবনার অর্থে ফ্রান্সও ইউরোপীয় ইউনিয়নের একটি দূর্বল গ্রন্থি, যদি দক্ষিণ অঞ্চল থেকে বাতাসটা একটু শক্ত ভাবে বয় তবেই বুঝা যাবে।
কিন্তু আমাদের এমন একটা দেশের অভিজ্ঞতা আছে যার গ্রীসের মতই ব্যক্তিগত সম্পদের অধিকারী বুর্জোয়াদের নিয়ে পুঁজিবাদী কাঠামো রয়েছে, সেখানে বিপ্লবীরাও রয়েছে, এমনকি বিপ্লবী সরকারই সেটাকে পরিচালনা করছে, যা বেশ কিছু সুবিধা আদায় করে নিতে পারে যেমন, নিজেদের তেল ক্ষেত্রের উপর নিয়ন্ত্রণ ইত্যাদি। পাশাপাশি ওই অঞ্চলের অন্যান্য অংশ থেকেও বেশ ভালো মাত্রার সমর্থন আদায় করে নিতে পারে, বিশেষ করে হুগো শ্যাভেজের সরকারের কথা ধরা যেতে পারে।অপরদিকে গ্রীসের পরিস্থিতি, বলিভারিয়ান বিপ্লবী পরিস্থিতির থেকে অনেক নাজুক এবং অনেক কম সুবিধা ও আন্তর্জাতিক সমর্থন রয়েছে। এবং ভেনেজুয়েলার পরিস্থিতিও এখন আর এত ভালো নয়। কাজেই আমরা কতটুকু ভরসা রাখতে পারি যে, গ্রীসের পরিস্থিতিতে আরো ভালো কিছু হবে?
সবার প্রথমে বলতে চাই, ভেনেজুয়েলায় সামাজিক রুপান্তরকরণের ব্যাপারে আমাদের একটা অভিজ্ঞতা রয়েছে যা গত ১৫ বছর ধরে চলছে। গ্রীসের সাথে তুলনা করলে কিংবা ল্যাটিন আমেরিকার অন্য এলাকার তুলনায় ভেনেজুয়েলাতে বিপ্লবী বাম রাজনীতির কিংবা সামাজিক আন্দোলনের খুব একটা শক্তিশালী ঐতিহ্য ছিল না কখোনই। এক সময় ভেনেজুয়েলাকে ল্যাটিন আমেরিকার দুবাই কিংবা আরব আমিরাতের মত করে দেখা হত। আপনি যদি am এর The Lost Steps উপন্যাসটা পড়েন তাহলে খুব অল্প সময়ের মধ্যে একটা সমাজের রুপান্তরের বিষয়টা সম্পর্কে ধারণা পাবেন যেখানে সৌদি আরব বা আমিরাতের মত দেশগুলো খুব দ্রূত বিকশিত হতে থাকে।
রাজনৈতিকভাবে, সামাজিকভাবে বা অর্থনৈতিকভাবে গ্রীস ভেনেজুয়েলার চেয়ে অনেক অগ্রসর পুঁজিবাদী দেশঃ এর সামাজিক কাঠামো, রাজনৈতিক ঐতিহ্য, তার সংবিধান, তার শ্রেণী সমুহের এবং অন্যান্য শক্তিসমুহের আকৃতি-প্রকৃতি গড়পড়তা পশ্চিম ইউরোপের দেশগুলোর সাথে অনেক বেশি সাদৃশ্যপূর্ণ।
কিন্তু একটা বড় অংশের পেটি বুর্জোয়াদের নিয়ে...
ওকে, একটা বেশ বড় পেটি বুর্জোয়া শ্রেণি কিন্তু ভেনেজুয়েলার সাথে নিশ্চয়ই তুলনীয় নয়, যেখানে ঐ দেশের প্রায় অর্ধেক জনসংখ্যাই অসংগঠিত অর্থনীতির প্রতিনিধিত্ব করে, বিশেষ করে নব্য উদারনৈতিক পুনর্গঠনের পর। প্রথম দিকে তেলের রিজার্ভ তাদের জন্য অনেক শক্তিশালী একটা অস্ত্র ছিল কিন্তু তারা ভেনেজুয়েলার অর্থনৈতিক কাঠামোর রুপান্তরকেও প্রতিহত করেছিল। তাই এটা এক ধরণের “দুই ধার বিশিষ্ট ছুরি”। এর সুবিধাও আছে, অসুবিধাও আছে।
তাই গ্রীস সম্পর্কে আমার দৃষ্টিভঙ্গি হচ্ছে যে,
ক) আমরা যদি ১৫ বছরের একটা সময় পাই এবং সেখানে গুণগতভাবে খুব একটা পরিবর্তন না হলেও যদি সামাজিক রুপান্তরকরন ঘটে তাহলে এটা একটা দারুন ব্যাপার হবে।
খ) গ্রীস অবশ্যই একটা বিকল্প কিন্তু এটা দেশের ভিতরের আভ্যন্তরীন বিকল্প। তার মানে হচ্ছে যে, গ্রীসের পরীক্ষা-নিরীক্ষার সম্ভাবনাকে অস্থিতিশীল করে দেয়াটাই পুঁজিবাদী ব্যবস্থার জন্য উত্তম হবে।
গ) গ্রীসের রাজনৈতিক ও সামাজিক শক্তিসমুহের সঞ্চিত অভিজ্ঞতা – আমি ভেনেজুয়েলায় যা ঘটেছিল তার গুরুত্বকে কোন ভাবেই খাটো করতে চাই না, কিন্তু এই দুইটা তুলনীয় নয়।
গ্রীসের সামাজিক আন্দোলন নিয়ে অত্যন্ত সমৃদ্ধ একটা অভিজ্ঞতা আছে। এখন আর, কিছু দেশ যারা ভৌগলিকভাবে অনেক দূরে অবস্থান করে এবং যাদের সামাজিক অবকাঠামো ও বিকাশের স্তরে বিরাট পার্থক্য রয়েছে তাদের নিজেদের মধ্যে সংহতি জ্ঞাপনের বিষয় নয়।
গ্রীস হচ্ছে একটি বিকল্প, যদি আপনি মনে করেন, কিন্তু এটা হচ্ছে ইউরোপের বিকল্প। গ্রীসে যে রাজনৈতিক প্রক্রিয়াগুলো ঘটছে তার ছড়িয়ে পড়ার ক্ষমতা অনেক বেশি এবং ল্যাটিন আমেরিকার যেকোন দেশের চেয়ে পৃথিবীর এই অংশে অনেক বেশি প্রত্যক্ষ, কারণ গ্রীসের সঙ্কট হচ্ছে ইউরোপের পুঁজিবাদের বৃহত্তর সংকটেরই একটা অংশ। এবং ইউরোপের বর্তমান অবস্থান, যদিও অতীতের অবস্থানের তুলনায় বেশ কিছুটা পার্থক্য রয়েছে, তবুও এখনও এটা পুঁজিবাদী বিশ্বের বৃহৎ কেন্দ্রস্থল।
দেশের ভেতরের বিরোধী পক্ষের ব্যাপারে কি বলবেন? যদি ইউরোপীয় ইউনিয়ন যথেষ্ঠ চাপ না দেয় তবে চিলির মত দৃশ্যপট তৈরি হওয়ার সম্ভাবনা কতটুকু?
আমি চিলি সম্পর্কে প্রচুর পড়ালেখা করছি। অন্য অনেক কিছুর সাথে সম্প্রতি পড়ছি ইউনিদাদের জনপ্রিয় যুগে (Unidad Popular period) শ্রমিক আন্দোলন ও সামাজিক আন্দোলন নিয়ে লেখা ফ্রাঙ্ক গাউরিচোডের অসাধারণ একটি বই।
চিলি এবং গ্রীসের মধ্যে বড় পার্থক্যটা হচ্ছে, চিলিতে তাদের পরিষ্কার ভাবেই একটা শ্রমিক আন্দোলন ছিল যা ক্রমাগত বাড়ছিল এবং বামপন্থী ও কমিউনিস্টদের শক্তিশালী দলগুলো জনগণের সাথে একদম গভীরে সম্পর্কিত ছিল। আমাদের গ্রীসে এই ধরণের রাজনৈতিক ও সামাজিক বিষয়গুলো নেই এবং সিরিজা অবশ্যই চিলির ইউনিদাদ পপুলারের সময়কার দলগুলোর তুলনায় শ্রমিক শ্রেণী ও গ্রামের সাধারণ জনগণের সাথে ব্যাপকভাবে সম্পর্কযুক্ত একটি গণ পার্টি নয়।
অপরদিকে আমাদের বিরোধী পক্ষ অন্য যেকোন সময়ের তুলনায় এখন খুবই আক্রমনাত্মক। তাই গ্রীসের বামপন্থী সরকারের গলা চেপে ধরার জন্য অর্থনৈতিক ভাবে অন্তর্ঘাতমূলক কর্মকান্ড
পরিচালনা তাদের কাছে অবশ্যই একটা অপশন। আরেকটা সম্ভাবনা হচ্ছে, চাপে রাখার কৌশল। এটাকে গুরুত্ব সহকারে বিবেচনায় নিতে হবে।
আসল বিপদটা এখন সেনাবাহিনী থেকে আসে না। সাম্প্রতিক ঘটনাবলী দেখিয়েছে যে, সেনাবাহিনীর অভ্যন্তরে এমন কোন নেটওয়ার্ক নাই যা একটা সরকার উচ্ছেদের জন্য খুব তড়িঘড়ি করে উদ্যোগ নিতে পারে। বিপরীতে পুলিশ বাহিনীর মধ্যে এবং বিচার বিভাগের অভ্যন্তরে ঐ ধরণের বিশেষ নেটওয়ার্ক রয়েছে, যাদেরকে আমরা বলি রাষ্ট্রের ভিতরে রাষ্ট্র।
এবং আপনি নিশ্চয়ই জানেন, গোল্ডেন ডন পার্টি সেটাকে উন্মোচিত করে দিয়েছে। আমাদের ভুলে যাওয়া ঠিক হবে না যে, গোল্ডেন ডনের নেতারা যখন গ্রেপ্তার হন গ্রীক পুলিশের দুইজন উর্ধতন কর্মকর্তা এবং একজন গ্রীক গোয়েন্দা বাহিনীর কর্মকর্তা ঐ সংগঠনের সাথে সম্পৃক্ততার কারণে ধরা পড়েছিলেন। 
তাই আমি মনে করি এইটাই সিরিজার জন্য প্রধাণ হুমকি হয়ে দাঁড়াবে। এইটা এবং মিডিয়া। এটা স্পষ্ট হয়ে গেছে যে, গ্রীক মিডিয়া ভেনেজুয়েলার মিডিয়ার মত একই রকম। তারা যে সমস্ত বাগাড়ম্বরপূর্ণ ভাষা ব্যবহার করে, সিরিজার বিরুদ্ধে তারা যেভাবে শাব্দিক ভাবে এবং আকারে ইঙ্গিতে আক্রমণ চালায় এটা আরো ভয়ঙ্কর ও বাস্তব আক্রমণের জমিন তৈরি করে দেয়।

আপনি কি একদিকে এই ধরণের রাষ্ট্রীয় শক্তি এবং অপরদিকে নৈরাজ্যবাদী অথবা বিচ্ছিন্নতাবাদী অথবা হঠকারী বাম শক্তিগুলোর নেতিবাচক দিকগুলো সম্পর্কে বলবেন? অগণতান্ত্রিক শক্তিগুলোর পক্ষ থেকে বিরোধীতার যে পদ্ধতি, যা অন্যদেরকে বেআইনি কাজ করতে প্ররোচিত করে ও অভিযুক্ত করে, তা পুলিশের শক্তি বৃদ্ধিতে ও আরো বেশি চাপ প্রয়োগ করতে অজুহাত হিসেবে ব্যবহৃত হতে পারে?
অবশ্যই, আপনি এটাকে উড়িয়ে দিতে পারেন না, কেননা এটি এক ধরণের ঘোলাটে পরিস্থিতি। তারপরেও আমি যা বলতে চাই, নৈরাজ্যকর পরিবেশ গ্রীক সমাজের একটা বিশেষ বাস্তবতা। এটা কিছু সামজিক ক্ষেত্রে বিশেষ করে যুবকদের মধ্যে বেশি করে দেখা যায়। এটা অবশ্যই কিছু ভিন্ন ধরণের মানুষের সমাবেশ যাদের বেশির ভাগই অসংগঠিত এবং এই ধরণের গতিধারা বা প্রবণতা সম্পর্কে কিছু বলতে পারা বেশ কঠিন।
যাই হোক, ঐ ধরণের বৈরী পরিবেশের একটা বড় অংশ সিরিজার পক্ষে অনুকুল। সিরিজা রাষ্ট্রীয় খবরদারীর বিরুদ্ধে একটা দারুন অবস্থান গ্রহণ করেছে এবং তারা অনেক এনার্কিস্ট ও সাধারণ মানুষ যারা গ্রেফতার হয়েছিলেন তাদেরকে পক্ষে প্রতিরক্ষামূলক ব্যবস্থা নিয়েছে। তারা পুলিশের সাথে সংঘর্ষের অভিযোগে বিচারাধীন আছেন এমন সব মানুষদের পক্ষে দাঁড়িয়েছেন।
পার্টির সাথে ঘনিষ্ঠ একটা শক্ত সংগঠন আছে যারা সামাজিক ও রাজনৈতিক অধিকারের জন্য কাজ করেন। তারা সেই সমস্ত লোকজন যারা পুলিশের দ্বারা নিপীড়িত হচ্ছেন কিংবা ১৭ নভম্বরে সশস্ত্র লড়াই করেছিলেন কিংবা শহুরে গেরিলা টাইপের এনার্কিস্ট তাদের সবার আইনী অধিকার পাওয়ার পক্ষে কাজ করে যাচ্ছেন। পার্টির অনেক মানুষ এখনও অভিযুক্ত ব্যক্তিদের পক্ষে কোর্টে গিয়ে হাজিরা দিচ্ছেন।
অতএব এটাই বুঝা যায় যে, এনার্কিস্ট বলয়ের সবচেয়ে রাজনীতি সচেতন অংশটি(কিন্তু খুব গুরুত্বপূর্ণ) সিরিজার ব্যাপারে ইতিবাচক মনোভাব ধারণ করেন। নিকোস রোমানস কে কেন্দ্র করে যা হয়েছিল তাও বিশেষভাবে উল্লেখযোগ্য। সিরিজার একটা খুবই ভালো, খুবই পরিষ্কার অবস্থান রয়েছে- সিপ্রাস কার্যকর ফলাফল পাওয়ার জন্য নিজেই অনশন ধর্মঘটে জোরালোভাবে অংশ গ্রহণ করেন। তাই এই ধরণের লড়াইকে যথার্থভাবে রাজনৈতিক স্তরে মোকাবেলা করতে হবে এবং আমাদের একটা রাস্তা খুঁজে বের করতে হবে যা দিয়ে ঐ বলয়ের সাথে রাজনৈতিক সম্পর্ক স্থাপন করা যায়।
আমি যে নামগুলো উল্লেখ করলাম যতদূর মনে হয় এরা সবাই পুরুষ। সিরিজার অভ্যন্তরে নারী পুরুষ সংক্রান্ত রাজনীতি(gender politics) কেমন?
রাজনৈতিক সংস্কৃতি অনুযায়ী, সিরিজা এমন একটা রাজনৈতিক ধারা যা গ্রীসের সাধারণ স্ট্যান্ডার্ড অনুযায়ী কম পুরুষতান্ত্রিক। এটা এমন একটা রাজনৈতিক সংগঠন যার নারী আন্দোলন এবং LGBT আন্দোলনের সাথে ঐতিহাসিক সংযোগ রয়েছে এবং সংখ্যালঘুদের অধিকার রক্ষা করতে গিয়ে একে সমকামীদের দল হিসেবে বদনাম কুড়াতে হচ্ছে।
দলটিতে খুবই দারুণ দুইজন মহিলা রয়েছেন যাদের মধ্যে সম্ভবত সবচেয়ে বিশিষ্টজন হচ্ছেন জিও কন্সতান্তোপুলু। একজন সম্ভ্রান্ত আইনজ্ঞ যিনি আমার মনে হয় ভবিষ্যতের সরকারগুলোতে বিশেষ করে বিচার বিভাগে খুব গুরুত্বপূর্ণ ভূমিকা পালন করবেন। তিনি ডানপন্থীদের দ্বারা অবিশ্বাস্যভাবে যৌন হয়রানির স্বীকার হয়েছিলেন। তিনি খুবই চমৎকার একজন মহিলা। নাদিয়া ভালাভানি নামে স্বৈরাচারের বিরুদ্ধে লড়াইয়ের একজন ঐতিহাসিক ব্যক্তিত্বও আছেন যিনি ঐ সময়ে কমিউনিস্ট পার্টির যুব সংগঠনের সদস্য ছিলেন এবং বর্তমানে বৈদেশিক নীতি বিষয়ে খুবই সক্রিয়। অথবা রেনা দৌরুর কথা বলা যায় যিনি আট্রিকা অঞ্চল থেকে নির্বাচিত হয়েছেন। সিরিজার সংসদীয় গ্রুপটি গ্রীক সংসদের সবচেয়ে লিঙ্গ ভারসাম্যপূর্ণ(gender balance) গ্রুপ এবং আমি মনে করি নতুন সংসদেও এটা অব্যাহত থাকবে।
তারপরও, এখনও অনেক লিঙ্গ বৈষম্য রয়ে গেছে এবং আরো অনেক কিছু করতে হবে। সিরিজার বিভিন্ন কমিটিতে কোটা রয়েছে। সেন্ট্রাল কমিটিতে ৩৫-৪০% কোটা রয়েছে। আমি মনে করি, নির্বাচনের ক্যান্ডিডেটদের স্তরে লিঙ্গ সমতা আনয়নের জন্য একটা শক্ত কমিটমেন্ট রয়েছে। তাই এটা সকল সময়ে সকল স্তরে অধিকতর জরুরী হিসেবে বিবেচিত।
আন্তর্জাতিক সংহতির প্রশ্নে মূল ধারার স্রোতের সাথে মিশতে হলে এবং তাদেরকে অতিক্রম করতে হলে সিরিজাকে অনেক দূর পর্যন্ত যেতে হবে। কি ধরণের উদ্যোগ শক্তভাবে নেয়া যেতে পারে যেখানে ইউরোপের অন্য কোথাও বিপ্লবী বামপন্থীরা রাষ্ট্রের ক্ষমতায় নেই? এবং শ্রেণী সংগ্রাম গড়ে তোলা ছাড়াও এবং ইউরোপের সীমানা ছাড়িয়ে আমেরিকায় যেখানে জ্যাকোবিন কাজ করছে সেখানে কি সংহতির ব্যাপারটা সম্ভব?
এই ব্যাপারটা বুঝতে হলে তিনটা জিনিস দেখতে হবে। প্রথমত আমাদের আন্দোলনের সাথে সংহতি প্রয়োজন। সিরিজা সরকারের প্রশ্নে, জানুয়ারির ২৫ তারিখের পরে সিরিজাকে একঘরে করাকে রুখতে হলে এবং ইউরোপীয় সরকারগুলি যেন সিরিজাকে ব্ল্যাকমেইল করতে না পারে সেজন্য একটা ব্যাপক সংহতিমূলক আন্দোলন দরকার। ঋণ সংক্রান্ত অতি গুরুত্বপূর্ণ ইস্যুগুলিতে, কৃছতা সাধন রোধে আমাদের উদ্যোগগুলিতে এবং অন্যান্য বিষয়ে আমাদের সমর্থন প্রয়োজন। এটা একটা দিক। 
তাহলে বুরদিউ’র ধারণা অনুযায়ী সামাজিক আন্দোলনের ইউরোপীয়ান এসেম্বলি জাতীয় কিছু?
আমি এটাতে আসব। দ্বিতীয় স্তরটি হচ্ছে, সত্যিকার অর্থে এখানে রাজনৈতিকভাবে একঘরে করাকে রুখে দেয়াটা খুব প্রয়োজন। তাই গ্রীসের সাথে সর্বশ্রেষ্ঠ সংহতি নির্মাণ করতে চাইলে আপনার নিজের দেশে রাজনৈতিক সফলতা অর্জন করতে হবে এবং ক্ষমতার বিন্যাসকে পরিবর্তন করতে হবে। এই ফ্রন্টে গ্রীসকে নিয়ে অনেক বেশি প্রত্যাশা রয়েছে কিন্তু ঐ সীমাবদ্ধতাটা অতিক্রম না করতে পারলে আপনি আসলে কিছু করতে পারবেন না এবং জনগণের স্বপ্নটাকে হাতের মুঠোয় আনতে পারবেন না।
কাজেই এটা একটা দিক, যা রাজনৈতিকভাবে সফলতা অর্জন করতে চাইলে খুবই প্রয়োজন। পডেমসের উত্থান সিরিজার জন্য খুবই ভালো একটা খবর। প্রকৃত বাস্তবতা হচ্ছে যে, স্পেনের রাজনৈতিক পটভূমি খুব দ্রূত পরিবর্তিত হচ্ছে। এবং এটা স্বল্প সময়ের মধ্যে গ্রীসের জন্য তুলনামূলকভাবে এমন একটা জায়গা উন্মুক্ত করছে যেখানে আমরা কিছুটা স্বস্তির নিশাঃস নিতে পারব।
তৃতীয়ত আমি আপনার সাথে একমত হব যে, আমাদের আন্তর্জাতিক স্তরে নতুন রাজনৈতিক হাতিয়ার প্রয়োজন। আমাদের ইউরোপীয়ান বামপন্থীদের একটা দল রয়েছে, আমাদের Alter Summit এর মত একটা Umbrella সংগঠন রয়েছে, এর বাইরেও আমাদের একটা সামাজিক ফোরাম রয়েছে। এটা কোন কিছু না থাকার চেয়ে ভালো অবশ্যই, কিন্তু তার পরেও বর্তমান পরিস্থিতির চাহিদার তুলনায় এটা খুবই কম।
আমাদের নতুন একটা ইন্টারন্যাশনাল গঠন করা প্রয়োজন। একটা আন্তর্জাতিক নেটওয়ার্ক গড়ে তোলার অর্থে আরো টেকসই কিছু গড়ে তোলা দরকার। যেকোন প্রকারে ক্ষমতায় যাওয়ার লালসা না থাকলে অথবা গ্রীস কেন্দ্রীক অবস্থান থাকলে, আমি মনে করি যে সিরিজা সরকারের মাধ্যমে, এথেন্স ইউরোপীয় বা আন্তর্জাতিক স্তরে রাজনৈতিক প্রক্রিয়ার কেন্দ্রবিন্দুতে পরিণত হতে পারবে। সিরিজা সরকারের জন্য এখন যা খুব বেশি প্রয়োজন তা হচ্ছে, এথেন্সে একটা বিশাল রাজনৈতিক সমাবেশ করতে হবে। সেটা শুধু সিরিজাকে সমর্থন দেয়ার জন্য নয় বরং এখন আমাদের হাতে যে রাজনৈতিক হাতিয়ার আছে যা প্রয়োজনের তুলনায় যথেষ্ট নয়, তা নিয়ে খুব সিরিয়াসলি আলাপ আলোচনা করতে হবে।
এবং সিরিজাকে একটি আন্তর্জাতিক দল হিসেবে গড়ে তুলতে হবে? কেননা, এই মুহূর্তে এটা দেখা যাচ্ছে যে, দলের আন্তর্জাতিক শাখাগুলো বিভিন্ন দেশে ছড়িয়ে ছিটিয়ে থাকা গ্রীকদের মাধ্যমেই পরিচালিত হচ্ছে।
হুম, আমি এভাবে দেখছি না যে, সিরিজা এমন একটা মডেল যা সব জায়গার জন্য মানানসই হবে। এই দলের বিদেশেও শাখা আছে কারণ গ্রীকরা অন্যদের তুলনায় একটু বেশিই বিভিন্ন দেশে ছড়িয়ে ছিটিয়ে থাকে। কাজেই এই কাঠামোটা এখানে ওখানে কিছু জায়গায় কাজ করতে পারে কিন্তু সবচেয়ে বেশি যেটা প্রয়োজন তা হচ্ছে, বিভিন্ন দেশের বিভক্ত হয়ে থাকা বিপ্লবী বামপন্থীদের মধ্যে সংযোগ স্থাপন করতে হবে এবং কৌশলগত ও কর্মসূচিগত প্রশ্নে ঐক্যকে এগিয়ে নিতে হবে।
শেষ প্রশ্নটি হবে একটু তাত্বিক বিষয়ে। আমরা এমন একটা বিস্ময়কর সময়ে বসবাস করছি যখন বহু বছর ধরে বিপ্লবী রাজনীতি সম্পর্কে অনেক অনেক চিন্তা ও তত্ব নিয়ে পড়ালেখা হচ্ছে, আলোচনা হচ্ছে, যার বেশিরভাগই বিভিন্ন বই ও পত্রিকায় বিমূর্ত হয়েছিল সেগুলো এখন কার্যক্ষেত্রে জীবন্ত হয়ে উঠছে।
কাজেই আমরা এমন একটা সময় পার করলাম যেখানে নেগ্রি এবং হলোওয়ে’র চিন্তা বাস্তবে ক্রিয়াশীল হল এবং এগুলোর সফলতা বা ব্যর্থতা নিয়ে মূল্যায়নও করতে পারছি। বর্তমানে আমরা এমন একটা সময়ের মধ্য দিয়ে যাচ্ছি যেখানে দক্ষিণ ইউরোপে দুইটি বৃহৎ রাজনৈতিক শক্তি কাজ করছে, যেগুলোকে সোজা কথায় স্পষ্ট ভাবে বলতে গেলে উভয়েই দুইটা বিশেষ মডেলকে অনুসরণ করছে; স্পেনে Laclau মডেল এবং গ্রীসে Poulantzas মডেল।
সর্বপ্রথমে জিজ্ঞেস করি আপনি কি এ ব্যাপারে একমত? এবং আমরা এই ধরণের পরিস্থিতিকে কিভাবে ব্যাখ্যা করতে পারি? দ্বিতীয়ত আপনি এই Poulantzasian এবং Laclauian রাজনৈতিক ধরন সম্পর্কে কি বলবেন? অথবা এখানে কি তৃতীয় কোন পন্থা রয়েছে?
এর উত্তরটা এত বেশি তাত্বিক এবং এখানে বলা বিষয়গুলো সম্পর্কে আমি এত বেশি অপরিচিত যে, অনুবাদ করার সাহস করলাম না। আগ্রহীরা মূল ইংরেজী লেখাটা পড়ে নিতে পারেন। 

