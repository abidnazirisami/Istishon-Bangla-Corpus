সুন্দরবনে তেলের ট্যাংকার ডুবি _ ধ্বংসের অশনি বার্তা


ডিসেম্বর মাস। বিজয়ের মাস। চারদিকে বসেছে চেতনার দোকানপাট। অনেকটা “আজ ঈদ। মদিনার ঘরে ঘরে আনন্দ...” টাইপ অবস্থা। এরই মাঝে সব চেতনার জল ঘোলা করে দিতে গিয়ে সুন্দরবনে শেলা নদীতে ৩ লাখ ৫৭ হাজার ৬৬৪ লিটার ফার্নেস অয়েল নিয়ে ডুবে গেল জাহাজ সাউদার্ন স্টার। এটুকু বলার পর ভূমিকার ভনিতা এখানে অপ্রাসঙ্গিক। সরাসরিই তাই চলে আসা যাক কাজের কথায়।
সুন্দরবন নিয়ে আমাদের আবেগের কোন কমতি নেই। প্রকৃতির সপ্তাশ্চার্যের প্রথম আশ্চর্য বানানোর তাগিদে আমরা বিয়ে বাড়ি থেকে শুরু করে ফোন কোম্পানির প্রমোশনাল; সবখানে বুথ খুলে নাকে-মুখে দিয়ে গিয়েছি একটার পর একটা ভোট। কিন্তু কোন দিন নিজেরা বোঝার চেষ্টাও করে দেখিনি এই সুন্দরবন আসলে আমাদের জন্য, আমাদের অস্তিত্বের জন্য কতটা গুরুত্বপূর্ণ। 
সুন্দরবন কতটা গুরুত্বপূর্ণ সে নিয়ে আলোচনা হয়েছে বিস্তর। তাই সে বিষয় নিয়ে অযথা শব্দব্যয় করবনা। কিন্তু; এই তেলডুবির ঘটনা, আর তার পরিণাম নিয়ে আলোচনায় পাঠকের সর্বোচ্চ মনযোগটুকু দাবি করা দোষের কিছু হবে বলে মনে হয়না।
কুইক রেন্টালের বিদ্যুতের জ্বালানী হিসেবে ব্যবহারের জন্য এই তেল নিয়ে যাওয়া হচ্ছিল সুন্দরবনের ভেতর দিয়ে। ঘন কুয়াশার কারণে আরেকটি জাহাজের সাথে ধাক্কা লেগে ডুবে গেল এই তেল বাহী ট্যাংকার। ঘটনার পর চারদিন পার হয়ে পাঁচদিন হতে চলল, ছড়িয়ে পড়া তেল অপসারণে নেয়া হচ্ছেনা কোন কার্যকর ব্যবস্থা। 
ঘটনাটাকে আবার একটু ভাবি, সুন্দরবনের ভেতর শেলা নদীতে ভারি ফার্নেস ওয়েলবাহী ট্যাংকার ডুবেছে। কোন প্রকার বিশ্লেষণে যাবার আগে শেলা নদী, আর ফার্নেস অয়েল; এই নামগুলোর গুরুত্বটা একটু বোঝার চেষ্টা করি। 
প্রথমেই আসি ফার্নেস অয়েল প্রসঙ্গে। বিদ্যুতের জ্বালানী হিসেবে যে তেল ব্যবহার হয় তাকে বলে ফার্নেস অয়েল। ফার্নেস অয়েল বা হেভি ফুয়েল অয়েল হল, তেল শোধনের পর যে অবশিষ্টাংশ পড়ে থাকে সেটুকু। খনিজ তেল শোধনের পর তার যত জাত-উপজাত তৈরি করা যায়, এটিই সবচেয়ে শস্তা। ব্যবহার উপযোগী করার জন্য এর সাথে সামান্য পরিমানে শোধিত তেল মেশানো হয়। এর অন্যান্য উপাদান হল পানি, খনিজ বালি, ছাই, প্যারাফিন এবং সালফার। ঘর গরম করা বা গাড়ি চালানোর মত দৈনন্দিন কাজে একে ব্যবহার করা যায়না। একে ব্যবহার করার জন্য আগে বিশেষ পদ্ধতিতে ২২০-২৬০ ডিগ্রি ফারেনহাইট উত্তাপে গরম করে নিতে হয়। পানির তুলনায় এর গ্র্যাভিটি রেশিও হল ০.৯৫- ১.০৩। অর্থাৎ, অবস্থান ভেদে এই তেল পানিতে ডুবে যেতেও পারে, অথবা ভেসেও থাকতে পারে। পাওয়ার প্লান্ট এবং বড় জাহাজ ছাড়া আর কোথাও এর তেমন ব্যবহার নেই বললেই চলে। এমনকি পাওয়ার প্ল্যান্টেও এর ব্যবহার কমে আসছে দিনে দিনে। তবে আমাদের আমাদের দেশে কুইক রেন্টালের প্ল্যান্টগুলো অধিকাংশই পুরনো ও বাতিল প্রযুক্তির হওয়াতে তাতে ফার্নেস অয়েলের ব্যবহার প্রচুর।

আগেই বলেছি, হেভি ফার্নেস অয়েল অবস্থানভেদে পানিতে ডুবেও যেতে পারে, ভাসতেও পারে। সেক্ষেত্রে, তেল নিঃসরণের পরিমাণ অনেক বেশী হলে এই তেল ছড়িয়ে যেতে পারে পানির সব লেয়ারেই। সেক্ষেত্রে পানির নিচে মাছ সহ যেসব প্রাণী শ্বাস-প্রশ্বাস নেয় তারা দম বন্ধ হয়ে মারা যাবে। আশার কথা একটাই, মাছ অত্যন্ত দ্রুত বিচরণশীল প্রাণী। আর ভয়ের কথা এখন মাছ সহ অনেক প্রাণীরই প্রজনন মৌসুম। তার মানে দূষণের ক্ষতির ধাক্কাটুকু যাবে এখন পোনা মাছেদের নতুন প্রজন্মের ওপর দিয়ে। আর ক্ষয়ক্ষতিটুকুর স্বল্প ও দীর্ঘমেয়াদি প্রতিক্রিয়াগুলো সত্যিকার অর্থে বোঝা যাবে এদের এক থেকে দুই প্রজন্ম পর্যবেক্ষণের পর।
শীতকাল হওয়াতে উজানের দিক থেকে পানির প্রবাহ এখন অনেক কম। সর্বনাশের মাথায় বাড়ি দিতে বসে আছে ফারাক্কা বাঁধ। জোয়ারের সময় এই তেল দূষিত পানি ঢুকে পড়ে আরো ভেতরে। এরই মধ্যে আরো উজানের নদী রুপসাতেও তেল ভাসতে দেখা গিয়েছে। ফলে এই পুরো অঞ্চলের প্রাণী বৈচিত্র এখন হুমকির মুখে।
এরই মধ্যে আক্রান্ত হয়েছে অনেক প্রাণী। জয়মুনির গোল থেকে আরো অনেক উত্তরে অর্থাৎ উজানের দিকে করমজল ওয়াইল্ডলাইফ রেসকিউ সেন্টারের কুমির ছানারাও এই তেল দূষিত পানিতে আক্রান্ত হয়ে পড়েছে। বিডি নিউজ টুয়েন্টিফোর ডটকম থেকে নেয়া এই ছবিতে দেখা যাচ্ছে বনে উড়তে থাকা বকের ডানা থেকে তেল ঝরে পড়ছে। 

ভাটির দিকে হওয়াতে এখানে পলি প্রবাহ প্রচুর। প্রতিবার ভাটার সময়ে এখানে নদী ও খালগুলো দুই পাড়ে রেখে যায় প্রচুর পলি। শ্বাসমূল জাতীয় উদ্ভিদগুলো অত্যন্ত বেশী মাত্রায় সংবেদনশীল হয়। সালফার ও অন্যান্য দূষিত পদার্থের কারণে এই তেল মিশ্রিত পলি নষ্ট করে দেবে বনের অসংখ্য গাছ। এরই মধ্যে দেখা যাচ্ছে, নদীর দুই পারে অনেক গাছে তেলের নিশানা দেখা যাচ্ছে। এছাড়াও বিভিন্ন স্থানে কাঁকড়া মরে পড়ে থাকতে দেখা যাচ্ছে। এই ছবিদুটোও বিডি নিউজ টুয়েন্টি ফোর ডটকম থেকে নেয়া,


এবার আসি শেলা নদীর যে জায়গাটাতে ট্যাংকার ডুবির ঘটনাটা ঘটেছে, সেই জায়গার প্রসঙ্গে। মংলা থেকে আরো দক্ষিণে গেলে নদীর পশ্চিম পাড়ে জংরার খাল। জংরার খাল আর পশুর নদীর মোহনা থেকে আরেকটু দক্ষিণে গিয়ে পূর্বে জয়মুনির গোল। জয়মুনির গোল থেকে পূর্বে আন্ধারমানিক পর্যন্ত অংশটুকুই হচ্ছে শেলা নদী। এই যে অংশটুকুর বর্ণনা দিলাম, এর গুরুত্ব হল এই, এটুকু হল সুন্দরবনে তিনটি ডলফিনের অভয়াশ্রমের মধ্যে অন্যতম। এই অংশটুকুকে অভয়াশ্রম ঘোষণার কারণ হল, এই অংশটুকুতে মৎস্য সম্পদের প্রাচুর্য থাকায় এখানে প্রচুর ইরাবতীর ঝাঁক দেখতে পাওয়া যায়। নদীর পরিবেশ ও এর মৎস্য সম্পদ বোঝার জন্য ডলফিনের সংখ্যা অনেক বড় একটা ইন্ডিকেটর হিসেবে কাজ করে। একারণে এ অঞ্চলের আশি থেকে নব্বই ভাগ লোকেরই পেশা হল মৎস্য শিকার। 


তবে দূষণের মাত্রা একটু সহনশীল হলে মাছের পর্যাপ্ততা থাকলেও ডলফিন দেখা যায়। বুড়িগঙ্গার মত দূষিত নদীতেও মাঝে মাঝে দেখা যায় নদীর ডলফিন শুশুক। কিন্তু, এই কয়দিন এই অভয়ারণ্যে অনেক ঘুরেও কোন ডলফিনের দেখা পাননি গবেষকরা। অর্থাৎ, এই অঞ্চলে এখন আর নেই কোন মাছ। স্থানীয় বাসিন্দাদের এখন জীবিকার জন্য মুখে চেয়ে বসে থাকতে হবে সাগর ফেরত জেলেদের ওপর। নদীতে জাল পাতা এখন বৃথা।
আর জোয়ারের সাথে উজানের সাথে ধেয়ে যাওয়া তেল নষ্ট করে দিচ্ছে নদী তীরে জমা হওয়া পলির স্তর। চিংড়ি চাষের কারণে দক্ষিণাঞ্চলের জমিতে নোনা বেড়ে যাওয়ার ফলে স্থানীয় কৃষি অনেক আগে থেকেই ধ্বংশের সম্মুখীন। এখন এই দূর্ঘটনাড়া কৃষির ওপরে ফেলে যাবে আরেকটি দীর্ঘ মেয়াদী প্রভাব।
ম্যানগ্রোভ ফরেস্টের নিজ দৈর্ঘ্য বিস্তারের উপায়টা একটু অদ্ভুৎ এবং মজার। এখানে পলি পড়ে পড়ে তৈরি হয় নতুন নতুন চর। শুরুতে এই চরগুলোতে থাকেনা কোন সবুজ গাছ-গাছালি। প্রথমে নদীর পানিতে ভেসে আসা একুয়াটিক প্লান্ট। এরা তীরবর্তী অঞ্চলের চরের মাটির উর্বরতা বাড়ায়। সেখানে ঘাস জন্মায়। যা অন্যান্য লিভিং অর্গানিজমগুলোকে আকর্ষণ করে। এরপর পাখি, বাতাস, আর নদীর স্রোতের সহায়তা নিয়ে একে একে জন্মায় লতাপাতা, গুল্ম, এবং কাষ্ঠল বৃক্ষ। এই পুরো বিষয়টাকে বলে কলোনাইজেশন এবং সাক্সেশন।
দূষিত পানির প্রভাবে এখন ব্যাহত হবে বনের এই নিজস্ব দৈর্ঘ্যবিস্তারের পদ্ধতি। তেলের প্রভাবে একুয়াটিক প্লান্টগুলো নষ্ট হয়ে গেলে বাধাগ্রস্ত হবে পুরো পদ্ধতিটাই।
এই তেল অপসারণ নিয়েও চলছে নানা রকমের তুঘলকি ব্যাপার। অয়েল ডিসপার্সেন্ট ছড়িয়ে এই ক্ষয়ক্ষতির পরিমাণ কিছুটা হলেও কমানো যেত। কিন্তু, দুই দিন থেকে কান্ডারি নামে একটি ট্যাগবোট ঘটনাস্থলে উপস্থিত থাকলেও তাতে বন বিভাগের নারাজির কারণে তা ব্যবহার করা যাচ্ছেনা। তাদের যুক্তি হল, সমুদ্রে পানির ঘনত্ব বেশী। এটা সেখানে কার্যকর হতে পারে। কিন্তু, স্বাদু পানিতে এর প্রভাব কী হতে পারে তা তারা জানেননা। প্রকৃতপক্ষে, বন বিভাগের কর্তারা এটা জানেননা, এখন শীতকালে নদীতে স্যালিনিটির মাত্রা বেশী। লবণের মাত্রা সমুদ্রের কাছাকাছি না হলেও, এখন সাধারন স্বাদু পানির নদীর থেকে এই পানির ঘণত্ব এখন অনেক বেশী। স্রোতই একসময় এই ডিসপার্সেন্ট ধুয়ে নিয়ে যাবে। ক্ষতি যতটুকু হওয়ার তা হয়েই গিয়েছে। এটাকে সারাতে পারবেন না তারা। কথা এখন মাত্রা কমানো নিয়ে।
একেবারে ঝুঁকিপূর্ণ উপায়ে স্থানীয় জনগনকে দিয়ে তেল সংগ্রহ করানো হচ্ছে। সালফার ও প্যারাফিন মিশ্রিত এই তেলের কারণে ত্বকের, ও অন্যান্য আরো সমস্যায় পড়তে যাচ্ছে স্থানীয় জনগোষ্ঠী। আর এর ফায়দা লুটছে স্থানীয় পদ্মা অয়েলের ডিলার। ৩০ টাকা লিটারে এই তেল কিনে নিচ্ছে তারা। উদ্বুদ্ধ করছে ছেলে-বুড়ো সবাইকে ঝুঁকিপূর্ণ উপায়ে তেল সংগ্রহে।



পলিইউরেথিন জাতীয় ফোম দিয়ে তেল সংগ্রহের আইডিয়াটা ভাল ছিল। সেক্ষেত্রে কাজে লাগানো যেত নৌ-বাহিনী ও কোস্টগার্ডকে। কোন প্রকার প্রতিরোধী ব্যবস্থা ছাড়া স্থানীয় জনগণকে এইভাবে কাজে লাগানোর ঘটনাটা একেবারেই ন্যাক্কারজনক।
এই দূর্ঘটনাটা এড়ানো যেত অনেক সহজেই। বনের ভেতর তেল ও মালবাহী জাহাজ চলাচলের মত নির্বোধ, ও কান্ডজ্ঞানহীন কর্মকান্ড আমাদের দিয়েই সম্ভব। সম্প্রতি শোনা যাচ্ছে, এই রুট বন্ধ করে নতুন রুট চালুর কথা বলছে বিআইডব্লুটিএ। এবং সেই রুটটাও নাকি বনের ভেতরে। অর্থাৎ, এক অংশ নষ্ট করে ক্ষান্তি দেবেনা তারা। বনের ভেতর আরো নতুন নতুন স্থান নষ্ট না করে কারো শান্তি নেই। সুন্দরবনের ওপর চালানো হবে সাঁড়াশি আক্রমন।
আর সুন্দরবনের কফিনে শেষ পেরেক ঠোকা হাতুড়ি হল রামপাল কয়লা বিদ্যুৎ প্রকল্প। সুন্দরবনকে বাঁচাতে হলে আমাদের প্রতিরোধ গড়ার শেষ সময় এখনই। 
নইলে আর পরবর্তীতে আইলা বা সিডর জাতীয় দূর্যোগ হলে তার ধাক্কা পুরোটা যাবে সারা দেশের ওপর দিয়ে। ঢাকায় বসেই আমরা পাব সাইক্লোনের ভেতরে দাঁড়িয়ে সেলফি তোলার সুযোগ। বেশ মজাই হবে ব্যাপারটা। কী বলেন প্রিয় পাঠক?

