সাম্রাজ্যবাদের নতুন চেহারা সাংস্কৃতিক আগ্রাসনঃ মিডিয়ার ফাঁদে আটকে আছি আমরা… (পর্ব-১)


বর্তমান বিশ্বায়ন ও ওপেন মার্কেট ইকোনমির জয়জয়কারের যুগে সাম্রাজ্যবাদ এসেছে সাংস্কৃতিক আগ্রাসনের চেহারা নিয়ে। হলিউড-বলিউডের প্রচারে আক্রান্ত সবাই ভুলে যাচ্ছে মানুষ নামের মাহাত্ম্য। প্রত্যেকেই একখানা সুন্দরী বান্ধবী, চটকদার গাড়ি, চমৎকার বাড়ি, আর সার্বক্ষণিক অর্থনৈতিক নিরাপত্তার ব্যাংক ব্যালেন্স, আর হাই প্রোফাইল চাকুরির মোহে আক্রান্ত। ব্রিটিশ আমলে চালু করা শিক্ষা ব্যবস্থার ধাঁচ আজো বদলায়নি, তাই আমাদের মন-মানসিকতায় এখনো কেরাণিবৃত্তির ছাপ। পৃথিবীর আবর্তণের প্রক্রিয়ার সাথে সামঞ্জস্য রেখে মানবিকতার উন্নয়নের বোধ ও প্রয়োজনিয়তাকে অস্বীকার করে আমরা ছুটি স্ট্যাটাস বাড়ানোর পেছনে।
মিডিয়া দৌড়োয় বাহারি গল্পের খোঁজে। যে গল্প গিলবে মানুষ গোগ্রাসে। আফিমের নেশার মত। বুঁদ হয়ে যা গেলানো হবে, তাই যেন গিলে মানুষ। একারণেই মিডিয়া আমাদের গণজাগরণের আন্দোলনের প্রচার করতে গিয়ে বলবে ‘এত বিদ্রোহ কখনো দেখেনি কেউ…’। অন্যদিকে হেফাজতের প্রচার করতে গিয়ে আবার বলবে ‘যেদিকে তাকাই শুধু মানুষ আর মানুষ…’। ব্যস্ত থাক মানুষ। তোমাদের দেখার দরকার নাই কোন ফাঁকে এনটিপিসি আর সরকারের ভারত তোষণ নীতি এসে ধর্ষণ করে যায় সুন্দবনকে।
বাংলাদেশের ঘরে ঘরে হিন্দী সিরিয়ালের প্রভাব মারাত্মক। বিশেষকরে পুরুষতান্ত্রিক রক্ষণশীল সমাজে নিরাপত্তার অভাবের মধ্যে বড় হওয়া মহিলারা এর শিকার। আজকে আমরা ধর্ষণ নিয়ে এত সোচ্চার। কিন্তু কেউ ভাবিনা, এর উৎস কোথায়। মিডিয়া তার নিজের স্বার্থে আমাদের ক্যাটরিনা, জোলিদের দেহ দেখাবে, ভায়োলেন্সের উন্মাতাল প্রদর্শনিতে যাবে, আর ‘অতঃপর তাহারা সুখে শান্তিতে বসবাস করিতে লাগিল’ এর পূর্বশর্ত হিসেবে দেখাবে ‘অতঃপর তাহার ধনী হইয়া বাস করিতে লাগিল।
সাভারে রানা প্লাজা ধ্বসে পড়ল। মানুষ জানল মিডিয়ার কল্যাণে। ভাল কথা।সবাই জানল দোষ সব রানার। কিন্তু রানাদের যারা তৈরি করে, সেই মুরাদ জংদের শাস্তি নিয়ে কতটুকু সোচ্চার আমাদের মিডিয়া? সাভারের তৎকালীন পৌর মেয়রের বিচার হবেনা? কি বলে মিডিয়া? গার্মেন্টস আর কারখানা মালিকদের নিয়ে কি বলে মিডিয়া? কি বলে শ্রম আইন, আর তার ফাক-ফোকর নিয়ে? কিইবা আর বলবে! এই মিডিয়াতো তৈরিই হয়েছে নষ্ট রাজনীতির ধারকগুলোর হাতে, তাদের প্রত্যক্ষ পৃষ্ঠপোশকতায়।
গ্রামে-গঞ্জে যারা খেটে খায়, সেই মানুষদের আমাদের মিডিয়া কি বলে? কিছুইনা। তারা সুজলা-সুফলা-শষ্য-শ্যামলা সবুজ বাংলা দেখায়। দেখায়না যারা সে মাটির বুক চিরে ফসল ফলায় তাদের সারের দাবিতে আন্দোলন, দেখায়না ফসলের ন্যায্যমূল্যের দাবিতে তাদের সংগ্রাম। কেন দেখাবে?
ফুলবাড়ি- কানসাট নিয়ে কতটুকু সোচ্চার ছিল আমাদের মিডিয়া?
শাহবাগ আন্দোলন নিয়ে এত এত লম্বা লম্বা গলাবাজি করল আমাদের মিডিয়া, তারপর কি হল? আলুর পাতায় ইসলামি ব্যাংকের ইয়া বড় এক বিজ্ঞাপন। টেলিভিশনে ইসলামি ব্যাংক সংবাদ বিরতির পর এসে আমাদের সুনয়না সংবাদ পাঠিকা বলেন, ‘শাহবাগ গণজাগরণ মঞ্চের মুখপাত্র বলেছেন...’।
শ্রমিকের অধিকার নিয়ে এত বড় বড় কথা বলা হল রানা প্লাজার ঘটনার পর। কিন্তু কোন মিডিয়া কি দেখিয়েছে দেশের বিভিন্ন অঞ্চলে কি করে শ্রমিকের রক্ত চুষে খায় মালিকেরা? কেন বলবে? এই মালিকেরাইতো মিডিয়ার অধিকারী।
(আগামী পর্বে সমাপ্য)

