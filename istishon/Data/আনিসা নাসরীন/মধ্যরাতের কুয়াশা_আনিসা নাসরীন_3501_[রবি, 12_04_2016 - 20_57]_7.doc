মধ্যরাতের কুয়াশা


মধ্যরাতে কোন কুয়াশা থাকে না, একটা নিস্তব্ধতা থাকে। কেমন জানি ঘোর লাগানী আবছা একটা আলো থাকে। মাঝে মাঝে এই আবছা চারপাশকে আমি কুয়াশা বলে ভুল করি। একটা মিষ্টি মাতালতার গন্ধও থাকে। এর মাঝে তুমি মাঝে মাঝে উদয় হও। খুব শান্ত হয়ে আমার পাশে থাকো। বাস্তবতার কোন ব্যস্ততা তোমার তখন থাকে না। কোন ফোন কল, কোন ইমেইল কিছুর তাড়া তোমার থাকে না। তুমি লুকিয়ে থাকো তখন শুধু আমার পাশে। কোন তাড়া নেই আমাকে রেখে যাওয়ার। পথ পাহাড় পাড়ি দেওয়ার বালাই নেই। তুমি ব্যস্ত শুধু আমায় নিয়ে। একদম নীরব হয়ে থাকো।আমিও তেমন। নীরবতা দেখছি। না ঠিক নীরবতা না আসলে তোমাকেই দেখছি।
এই সময়টা আমার খুব প্রিয়। ভীষণ রকম প্রিয়। এই সময়টাতেই তুমি কেবল আসো। বাকী সময়ে ব্যস্ততা অনেক। তখন মাঝে মাঝে তোমায় আমি গান শোনাই। মাঝে মাঝে অভিমানও রাখি। তুমি নীরবে থাকো। দেখি তোমার চোখের কোণটা চিকচিক করছে। এটা আমার প্রিয় না। এটা আমাকে আঘাত করে। তোমার ওই গোলগোলে চোখে আর যাই হোক অশ্রু মানায় না। এখানে শুধু আমার পাশে থাকার কথাই মানায়।
মধ্যরাতে কোন কুয়াশা থাকে না, কেবল একটা ভেসে যাওয়া থাকে।

