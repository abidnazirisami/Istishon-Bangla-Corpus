যেহেতু আপনি মানুষ, রোবট না


হেরে গিয়েছেন? কষ্ট হচ্ছে খুব? মনে হচ্ছে এই হেরে যাওয়া থেকে বের হতে পারবেন না কোনদিন। সব বুঝি শেষ হয়ে গেলো ,এমন মনে হচ্ছে তাইনা। এমন হওয়াই তো খুব স্বাভাবিক। আপনি তো মানুষ। খুব সাধারণ একজন মানুষ। হেরে যাওয়াতে, কারো বিশ্বাসঘাতকতায় আপনি দুমড়ে পরতেই পারেন। দুমড়ে না পরলে তো আপনি রোবট। তা তো আর আপনি না। 
বেঁচে থাকা মানেই তো যুদ্ধ। হেরে গিয়েও উঠে দাঁড়ানোর খেলা। আমি আমার কথাই বলি। অনেক বার অনুভব করেছি হেরে গিয়েছি। অনেকবার মানে অনেকবার। ভেবেছি প্রত্যেকবার একই কথা, বের হতে পারবো না এই খারাপ সময় থেকে। কেমন যে খারাপ লাগতো তখন লেখে বুঝানো যাবে না। এমনো হয়েছে ক্লাশ চলাকালীন সময় চোখ দিয়ে গড়িয়ে পরতো পানি, পাশে যে থাকতো অবাক হয়ে তাকিয়ে থাকতো। গাড়িতে কোথাও যাচ্ছি মনে পরলো মন খারাপের কিছু, চোখ বেয়ে নেমে পরলো সেই পা্নি। হাজার মানুষের সাথে বসে গান শুনছি, প্রিয় সেই গান । কোনমতে চোখের পানি আর বাঁধ মানলোই না। শুরু হলো সেই কান্না। নিজের করা ভুলের জন্য কান্না আসতো নয়তো কেন সে কথা রাখেনি এই নিয়ে চলতো আমার মন খারাপের দিন। 
চেনা কোন মানুষকে যখন দেখতাম অনেক ভালো আছে তখন মনে হতো এতো ভালো তো আমারো থাকার কথা ছিল। এটা কিন্তু হিংসা না। হেরে যাওয়ার এক আজব কষ্ট টের পেতাম নিজের মাঝে। তার সাথে যোগ হতো কেন সেও কথা রাখলো না। আর কি। সাথে সাথে শুরু হতো আবার সেই ম্যারাথন কান্না, যা একবার শুরু হলে শেষ হবার না।
এর মাঝে অনেকেই এসেছিলো হাত ধরে খারাপ সময় পার করে দিতে, চোখের পলকেই কই যে এরা হারালো টের পেলামই না। কেউ আসলে কারো হাত ধরে খারাপ সময় থেকে বের করতে পারে না। কেউ করে না বললে হয়তো ভুল হবে আমাকে কেউ করেনি। আমি ভীষণ কষ্ট নিয়ে আমার খারাপ সময় থেকে বের হয়েছি। নাকের পানি চোখের পানি এক করে হলেও বের হয়েছি। সময় লেগেছে অনেক, তাও হয়েছি।
হাজার বার বলেছি মনে মনে সব ভালো হবে, সব ঠিক হবে। কতোটুক ঠিক হয়েছে বা হবে জানিনা তাও বিশ্বাস রেখেছি। কেন কাছের মানুষটা কথা রাখেনি এই ভাবনা মাথায় আসলে ভেবেছি, আমাকে দেওয়া কথা রাখাটা তার কাছে দরকার ছিলো না, তাই সে রাখেনি। নিজেকে বুঝানোর এর থেকে ভালো কিছু আজো আমি খুঁজে পাইনি। আর যা করেছি নিজের ভুলে তা নিয়ে তো আর বলার কিছু নেই,নিজের বোকামী নিয়ে কি আর বলার থাকতে পারে।

