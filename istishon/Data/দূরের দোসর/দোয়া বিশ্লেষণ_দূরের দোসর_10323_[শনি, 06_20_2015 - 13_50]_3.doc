দোয়া বিশ্লেষণ


অধিকাংশ মানুষের সহজাত প্রবৃত্তিগুলোর মাঝে একটা ব্যাপার হচ্ছে, সে যখন কোন কারনে কিছুটা দুর্বল অবস্থায় থাকে তখন তার আশেপাশে যেই থাকুক (ছোট-বড়, কিংবা সবল-দুর্বল) তার কাছে বর্তমান অবস্থা থেকে উত্তরণের জন্য দোয়া চেয়ে বসে। যদিও দোয়ার কার্য সম্পাদনের জন্য শক্তি প্রমাণিত নয়। তবুও মানুষ দোয়া চায়। কারনে-অকারনে চায়। মানুষ বিনামূল্যে দোয়া করেও। যতটা লাগে ক্ষেত্রবিশেষে তার চেয়ে বেশিই।
ইদানিং দোয়া চাওয়ার জন্য সবচেয়ে ভালো মাধ্যম হিসেবে ব্যবহৃত হচ্ছে সামাজিক যোগাযোগের মাধ্যমগুলো। মানুষ নিজের জন্য চায়, ভাইয়ের জন্য চায়, বাবা-মায়ের জন্য চায়, আত্মীয়ের জন্য চায়, বন্ধুর জন্য চায়; চাওয়ার শেষ নেই। ছোটবেলা থেকে বেড়ে ওঠা এ অভ্যাস তেমন কোন বিরক্তিকর বিষয় নয়। এ ব্যাপারটা এত সহজে যাবারও নয় বোধ করি।
বিরক্তি জাগে অন্য একটা ব্যাপার নিয়ে। এই ধরনের পোস্টের নিচের মন্তব্য দেখে। যেখানে শুধুমাত্র শুভকামনা জানিয়ে এলে কোন সমস্যা ছিলোনা। সেখানে বেশিরভাগ সময়েই ধর্মীয় শব্দগুলো ব্যবহৃত হয়। যেমন-
“আল্লাহ আপনার অমুককে সুস্থ্য করে দিন।”
“আল্লাহ আপনার মঙ্গল করুক।”
“আল্লাহ সব ঠিক করে দেবেন। আমিন”
এখন আল্লাহর জায়গাতে ভগবান, God ইত্যাদি ইত্যাদি বসিয়েও কয়েকটি লাইন পড়ে নিন।
কারণ, এসব মন্তব্য যারা করে তাদের কেবল ধর্ম আলাদা হয়। বাকি সব এক। হিন্দু এবং অন্যান্য ধর্মগুলো তাদের অনুসরিত পথ ব্যতীত যে অন্য আরো অনেক পথে তাদের বিশ্বাসকৃত স্রষ্টার কাছে পৌঁছানো যায় এটা বিশ্বাস করে।
রামকৃষ্ণ পরমহংসদেব যেমন বলেছেন,
“যত মত, তত পথ।”
উদাহরণ হিসেবে বলেছেন, একটা বিদ্যালয়ে ছাত্রেরা বিভিন্নভাবে পৌঁছায়। কেউ হেঁটে, কেউ গাড়িতে, কেউ অন্য কোন ভাবে। কিন্তু সকলেরই গন্তব্য একই স্কুল। স্কুলকে পরম আকাঙ্খিত কিংবা স্রষ্টা ধরলে স্কুলে পৌঁছানোর প্রত্যেকটি উপায়ই এক একটি পথ বা মতাদর্শ বা ধর্ম।
এক্ষেত্রে ব্যতিক্রম হচ্ছে ইসলাম ধর্ম। সহনশীলতা ব্যাপারটা তাদের মাঝে নেই বললেই চলে। তারা বিশ্বাস করে তাদের বিশ্বাস করা পথ ব্যতীত সকলেই ভুল রাস্তায় হেঁটে যাচ্ছে। আখিরাতে মুসলিম ব্যতীত অন্য কারো বিচারও হবেনা বলে স্পষ্ট করে তাদের অনুসরিত গ্রন্থসমূহে বলা হয়েছে। উল্লেখ করা হয়েছে কাফের হিসেবে। তাদের জন্য অতি নির্মম শাস্তির কথাও উল্লেখ আছে।
এত কথা বলা শুধু ছোট কিছু কথা বলবার জন্যেই। এই যে বলা হোল, আল্লাহ মঙ্গল করবে। আসলেই করবে তো? কারণ, তিনি এসব অবিশ্বাসীদের মঙ্গল করবেন না বলে স্পষ্ট করে বলে দিয়েছেন। তাদের জন্য নির্ধারণ করেছেন জাহান্নাম। আল্লাহ আর যাদেরই ক্ষমা করুক না কেন শিরককারীদের ক্ষমা করবেন না বলে দিয়েছেন।
তাই কাউকে যদি দোয়া কিংবা শুভকামনা জাতীয় কিছু জানাতে হয় সেক্ষেত্রে ধর্মীয় শব্দগুলো ব্যবহারের ক্ষেত্রে সচেতনতা আশা করি। যাকে দোয়া দিচ্ছেন সে যদি ধর্মের এই ব্যাপারগুলো অবগত থাকে, তবে সেখানে নিছকই হাসির পাত্র বনে যাবেন।

