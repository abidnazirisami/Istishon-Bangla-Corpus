বাংলাদেশে মুক্তবুদ্ধি চর্চার বাস্তব কিছু সমস্যা


বাংলাদেশ। ধর্মের ভিত্তিতে ভাগ হয়ে যাওয়া ভারত উপমহাদেশের পাকিস্তান নামক অংশের থেকে ১৯৭১ সালে রক্তক্ষয়ী মুক্তিযুদ্ধের মাধ্যমে স্বাধীনতা অর্জনকারী একটি দেশ। যে রাষ্ট্রের জন্মই হয়েছিলো এক অসাম্প্রদায়িক চেতনা নিয়ে। স্বপ্ন ছিলো মুক্তদেশে মুক্তি মিলবে চিন্তার, বাকস্বাধীনতার। কিন্তু ১৯৭৫ সালে স্বাধীনতার স্বপ্নদ্রষ্টা বঙ্গবন্ধু শেখ মুজিবুর রহমানের মৃত্যুর পর দেশের শাসনক্ষমতায় আসীন হওয়া ব্যক্তিবর্গের অদূরদর্শিতায় দেশে ধীরে ধীরে মাথা চাঁড়া দিয়ে উঠেছে উগ্র সাম্প্রদায়িক গোষ্ঠী। যা দিনে দিনে ক্রমবর্ধমান।
বাংলাদেশে উগ্র সাম্প্রদায়িক গোষ্ঠীগুলো এইমূহুর্তে এত বেশি তৎপর যে, তাদের কারনে ভীতির সঞ্চার হচ্ছে সেই মানুষগুলোর মাঝে, যারা নিজেদের রাখতে পেরেছেন সংস্কারমুক্ত। স্রোতে গা না ভাসিয়ে দিয়ে যারা খুঁজেছেন যুক্তি এবং বৈজ্ঞানিক ব্যাখ্যা। বাস্তবতা এই যে, ধর্মের দেয়া ব্যাখ্যাগুলোর সাথে প্রমাণিত বৈজ্ঞানিক ব্যাখ্যাগুলো সাংঘর্ষিক। এই ব্যাখ্যাগুলো আলোচনাতেই আঘাতপ্রাপ্ত হয় এদেশের সংখ্যাগরিষ্ঠ জনগোষ্ঠীর ধর্মানুভূতি। নানারকমের হুমকি আসতে থাকে তাদের জীবন ও পরিবারের প্রতি। কখনও তাদের জীবনটাও থামিয়ে দেয়া হয়েছে। আক্রান্ত হয়েছেন প্রথিতযশা লেখক হূমায়ুন আজাদ, আসিফ মহিউদ্দীন, স্থপতি রাজীব হায়দার, বিজ্ঞানমনস্ক লেখক অভিজিৎ রায়, ব্লগার ওয়াশিকুর বাবু এবং সবশেষে অনন্ত বিজয় দাস। ধর্মান্ধদের দাবীর মুখে দেশত্যাগে বাধ্য হয়েছেন লেখিকা তসলিমা নাসরিন। এদেরই প্রত্যেকেরই অপরাধ ছিলো, প্রচলিত বিশ্বাসের উপর অবিশ্বাস এবং যুক্তির মাধ্যমে প্রচলিত বিশ্বাসের ভুলগুলো তুলে ধরা।
বাংলাদেশের উগ্র সাম্প্রদায়িক গোষ্ঠীগুলো বর্তমানে অতিমাত্রায় অসহনশীল। অন্যের মতামত শ্রদ্ধা করা দূরে থাক, তার দিকে তেড়ে যাওয়াটাই এখানকার মানুষের প্রধান বৈশিষ্ট্যে রূপ নিয়েছে। যুক্তির বিপরীতে যুক্তি না দিয়ে যে কোন উপায়ে যুক্তিদাতাকে থামিয়ে দেয়াটাই লক্ষ্যে পরিণত হয়েছে। বাংলাদেশের সংখ্যাগরিষ্ঠ মানুষের ধর্ম ইসলাম। সাধারণভাবে এই ধর্মটির গোঁড়ামি এবং কুসংস্কারই বেশিরভাগ মানুষের চোখে পড়ে। অন্যধর্মগুলোর কুসংস্কার এবং অজ্ঞতার ব্যাপারেও সমালোচনা হয়, কিন্তু এইদেশে তারা কখনও উগ্ররূপে প্রকাশিত হন না।
বাংলাদেশে প্রচলিত আইনে ব্লাসফেমি আইন নেই। কিন্তু এর প্রায় সমান্তরাল একটি আইন আছে যা তথ্য ও যোগাযোগ প্রযুক্তি আইনের ৫৭ ধারা। তথ্য ও যোগাযোগ প্রযুক্তি আইনের ৫৭-এর ১ ধারায় বলা হয়েছে, “কোন ব্যক্তি যদি ইচ্ছাকৃতভাবে ওয়েবসাইটে বা অন্য কোনো ইলেকট্রনিক বিন্যাসে এমন কিছু প্রকাশ বা সম্প্রচার করেন, যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইনশৃংখলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুন্ন হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোন ব্যক্তি বা সংগঠনের বিরুদ্ধে উসকানি প্রদান করা হয়, তাহা ইহলে তাহার এই কার্য হইবে একটি অপরাধ।”
এই আইনটি মূলত করা হয়েছে বাকস্বাধীনতাকে খর্ব করবার উদ্দেশ্যে। আপনি অবিশ্বাসী হলে, আপনি কেন অবিশ্বাসী সেটা ব্যাখ্যা করলেও অপরের অনুভূতি আঘাতপ্রাপ্ত হয়েছে মর্মে এই আইনের অধীনে মামলা হলে আপনি ফেঁসে যেতে পারেন। ২০১৩ সালে এই আইনের অধীনেই চারজন প্রগতিশীল ব্লগারকে বন্দী করা হয়। আনা হয় ধর্ম অবমাননার অভিযোগ। ধর্মান্ধদের প্রধান দাবীগুলোর অন্যতম হচ্ছে, কোন যুক্তিতেই দেশে কেউ ধর্ম অবিশ্বাসী হতে পারবেনা। নিজের জ্ঞান থেকে পাওয়া মতকে বিশ্বাস করতে পারবেনা। বিশ্বাস করতে হবে কেবল ধর্মান্ধরা যেটা বিশ্বাস করে। যদি তা না করেন, তবেই তাদের মতে আপনি হত্যার যোগ্য।
ব্লগ কিংবা সামাজিক যোগাযোগের মাধ্যমগুলোতে লেখালেখির ক্ষেত্রে প্রধান বাঁধা হয়ে উঠেছে আইনের এই ধারা। আর ধর্মান্ধরা তো আছেনই। দেশের রাজনৈতিক দলগুলোর অন্যতম প্রধান ভোটব্যাংক এই ধর্মান্ধেরাই। তাদের খুশি করতেই তাদের মতের বাইরে ক্ষমতাসীন কিংবা বিরোধী রাজনৈতিক জোটের নেতারা সাধারণত যান না। যারা যান, তাদের পরিণতি হয় সাবেক মন্ত্রী লতিফ সিদ্দিকীর মত।
বাংলাদেশের মুক্তচিন্তার মানুষগুলোর উপরে সময়ে সময়ে নেমে আসা আঘাতের বিচারও কখনও সুষ্ঠুভাবে হয় নাই। দিনে দিনে গড়ে ঊঠেছে বিচারহীনতার এক সংস্কৃতি। যার থেকে উৎসাহিত হয়েছে হামলাকারীরা। বিচারের দীর্ঘসূত্রিতা ন্যায়বিচারের আশার সম্ভাবনাকেও নাকোচ করে দেয়। এই দেশ তাই মুক্তচিন্তকদের কাছে দিন দিন পরিণত হচ্ছে মৃত্যুকূপে।
মুক্তচিন্তকরাই মানবতা এবং প্রগতিশীলতার ধারক এবং বাহক। ধর্মীয় উগ্রতা, বিচারহীনতা, সরকারের উদাসীনতা সবকিছু মিলিয়ে তাদের চিন্তার পথগুলো ধীরে ধীরে বন্ধ হবার পথে। সমাজকে আলোর মুখ দেখাতে এই মানুষগুলোর প্রয়োজনীয়তা অনস্বীকার্য। তাই মুক্তি পাক মুক্তচিন্তা। ভালো থাকুক মুক্তচিন্তকেরা।

