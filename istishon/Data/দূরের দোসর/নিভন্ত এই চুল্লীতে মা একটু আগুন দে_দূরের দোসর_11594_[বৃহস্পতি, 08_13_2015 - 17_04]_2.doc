নিভন্ত এই চুল্লীতে মা একটু আগুন দে


কেউ যখন জানতে চায়, “কেমন আছো?” তখনকার সময়ের মত অবস্থা আর আসেনা ইদানীংকালে। আমি জানিনা, আমি কেমন আছি। বলতে পারিনা, ভালো আছি। বলতে পারিনা, আমি খারাপ আছি। আমার সহযোদ্ধার রক্তে রঞ্জিত আমারই পূর্বপুরুষের রক্তের বিনিময়ে পাওয়া ভূমি। তবুও আমাকে চুপ করে থাকতে হয়। এই পরিস্থিতি ভালো আছি বলতে পারবার নয়। তারপরেও............ চলছে যাপিত জীবন। একের পর হাসিখুশি মুখগুলো আশ্রয় নিচ্ছে কেবল ছবিতে। খারাপ আছি বললেই ওরা কারণ জানতে চাইবে। যখন বলবো, আমার সহযোদ্ধা হারিয়েছি, তখন আমিই হয়ে যাবো পরবর্তী লক্ষ্য। বিচার করবার ক্ষমতা বা ইচ্ছা আমাদের শাসকগোষ্ঠীর আছে কিনা সে প্রশ্ন বারবার ফিরে আসে মনে।
বাংলাদেশে ধর্মীয় অসংগতির বিরুদ্ধে কথা বলা নতুন কিছু নয়। তখন এদেশে কাউকে এভাবে প্রাণ দিতে হয় নাই। শুরুটা গণজাগরণ মঞ্চ তৈরির পর থেকে রাজীব হায়দারকে দিয়ে। গণজাগরণ মঞ্চের কারনে সরাসরি কারা ক্ষতিগ্রস্থ হয়েছে, সেটা সর্বজনবিদিত। ধর্মীয় ট্রাম্পকার্ডটাই এক্ষেত্রে কাজে দিয়েছে। মঞ্চের সাথে যুক্ত মানুষদের নাস্তিক এবং ইসলামবিদ্বেষী হিসেবে প্রতিষ্ঠিত করে শুরু হয়েছে নিধন। আদতে এরা সকলেই ছিলেন স্বাধীনতার পক্ষের এক একজন নিবেদিত যোদ্ধা। একটি অসাম্প্রদায়িক, মৌলবাদ মুক্ত বাংলাদেশ যাদের স্বপ্নে লালিত। এদের নিধনের মাধ্যমে আদতে কাদের লাভ সেটাও ভেবে দেখবার দরকার আছে।
সাংবিধানিভাবে যেদেশে মত প্রকাশের স্বাধীনতা স্বীকৃত সেখানেই আজ দম বন্ধ করা অবস্থা। এখানে মত প্রকাশের জন্য টেনে দেওয়া হচ্ছে সীমারেখা। চিন্তাকে সীমাবদ্ধ করে দিলে সেটা সীমাবদ্ধ না থেকে বেশিরভাগ ক্ষেত্রেই হয়ে যায় বিকৃত। খুব স্পষ্ট করে বললে বলা যায়, এখানে ইসলামের বিরুদ্ধে কথা বলতে আইজিপি সাহেব নিষেধ করে দিয়েছেন। ওয়াজে ওয়াজে আমাদের দেশের ইসলামী চিন্তাবিদগণ যেভাবে অন্য ধর্মের বিষোদগার করেন, সেটা কখনোই তিনি সীমালঙ্ঘন ভাবতে পারবেন না। সেটা না ভাবুন। ধরেই নিলাম, সেটা তাদের মত প্রকাশের স্বাধীনতা। একপক্ষকে স্বাধীনতা দিয়ে আরেকপক্ষের পায়ে শিকল পড়াতে হবে কেন?
রাজীব হায়দারের মৃত্যুর পরে এই নির্মমতার বিচার চেয়ে সোচ্চার থাকা মানুষেরাও ধীরে ধীরে লক্ষ্যে পরিণত হচ্ছেন বা হয়েছেন মৌলবাদী জঙ্গীদের। বিচারের নামে কি হচ্ছে, সেটা কেবল আইজিপি সাহেবদের সীমার ওপারের বিধাতাই জানেন (জানেন কিনা সন্দেহ আছে)। এখন বিচার চেয়ে, প্রতিবাদ করতে পারা যাচ্ছেনা প্রকাশ্যে। অন্তত আমি পারছিনা। কারণ, আমি জানি আজ যারা শাহবাগে কিংবা টি এস সিতে, ফেসবুকে, ব্লগে ব্লগার হত্যার বিচার চাইছেন তারাও পরবর্তী কোন এক লক্ষ্যবস্তু হয়ে থাকলেন। তাদের চলে যাবার পর এখন যা যা হচ্ছে, তখনও ঠিক তাই হবে। বিচার হবেনা। মাঝখান থেকে চলে যাবে একটি সম্ভাবনাময় জীবন। চলে যাবে একরাশ স্বপ্ন। যে স্বপ্নগুলোতে দুঃস্বপ্ন হয়ে ফিরত একটি আফগানিস্তান কিংবা পাকিস্তান। যে কারনেই তারা বারবার সোচ্চার হয়েছেন। মানুষকে জাগাতে চেয়েছেন। কিন্তু হায়.........
প্রকাশ্যে এসে আমার প্রতিবাদে কোন আপত্তি নেই যদি নিশ্চিত করা হয় আমার প্রাণটা গেলেও এদেশে শান্তি ফিরে আসবে। বিচার হবে পাকিস্তান কিংবা আফগানিস্তানের স্বপ্নে বিভোর হয়ে থাকা উগ্র ধর্মান্ধ খুনীদের, বাধ্য হয়ে দেশ ছেড়ে চলে যেতে হবেনা এদেশের একটি মানুষকেও, আমার কথা আমি বলতে পারবো আমার নিজের পরিচয়ে, বেড়াতে হবেনা মুখ লুকিয়ে। এক একটি প্রাণ ঝড়ে যাবার পর বলতে হবেনা, “Who is next?”
রোধ হয়ে আসা কন্ঠের বারবারের কাতর উচ্চারণ,
“নিভন্ত এই চুল্লীতে মা একটু আগুন দে,
আরেকটু কাল বেঁচে থাকি, বাঁচার আনন্দে।”

