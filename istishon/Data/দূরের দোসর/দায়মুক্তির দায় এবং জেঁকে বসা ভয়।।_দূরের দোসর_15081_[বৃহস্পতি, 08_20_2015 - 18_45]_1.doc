দায়মুক্তির দায় এবং জেঁকে বসা ভয়।।


সাদা ক্যানভাসে কিছু অক্ষর সাজিয়ে দেবার শখ জাগে। সে অক্ষরগুলোর মাঝে মিশে থাকবে একগাদা স্বপ্ন। সে স্বপ্নগুলো কথা বলবে সম্ভাবনার। কথা বলবে কুসংস্কারের বিরুদ্ধে। দূর করবে ধান্দাবাজ, ব্যবসায়ীদের। প্রিয় এই স্বদেশে সাদা ক্যানভাসে যারা স্বপ্ন লিখেন, তারাই সবচেয়ে বিপদগ্রস্থ।
একই স্বপ্ন কেবল একজন দেখছে এমন কিন্তু নয়। দেখছে একসাথে অনেকে। প্রত্যেকে প্রত্যেকের সহযোদ্ধা। একসাথে চলছে স্বপ্ন বুনে যাওয়ার কাজ। যুদ্ধে যোদ্ধা আহত হয়, প্রাণ হারায়। যুদ্ধের নিয়ম সেটাই। সমাজের কুসংস্কার, অচলাবস্থার বিরুদ্ধে লেখাটাও সেই গোত্রীয়। সব জেনেই যোদ্ধা পথে নামেন। যুক্তির জবাব যদি যুক্তি দিয়ে আসে সেটাতে বলার কিছু নেই। সেটাই বরং নিয়ম। যুদ্ধে প্রতিপক্ষ অপকৌশল নিলে সেটাকে আর যুদ্ধ বলা চলেনা। সেটা হয় অন্যায়। যে অন্যায়গুলো হয়েছে, হচ্ছে এবং এভাবে চললে ভবিষ্যতেও হবে।
সহযোদ্ধা হারানোয় আমাদের দায়িত্ব আর কর্তব্য কি? আমরা কমবেশি সকলেই বুঝতে পারছি বিচার যারা করবেন তাদের মনোভাব। ভবিষ্যতেই বা কি হতে যাচ্ছে। যেখানে বিচার চাওয়ার অর্থই হচ্ছে পরবর্তী কোন লক্ষ্যে পরিণত হয়ে থাকা। এবং অপেক্ষা করতে থাকা মৃত্যুর প্রহরের।
তবুও আমরা দায়গ্রস্থ আমাদের সহযোদ্ধাদের কাছে। আমাদের দায়মুক্তির দায় আছে। তাদের স্বপ্ন আর আমাদের স্বপ্ন ভিন্ন কিছু নয়। প্রতিবাদ আসতেই হবে, যেভাবে সম্ভব। ভয়ে ভীত হয়ে থাকা নয়। কৌশলে পরিবর্তন আসুক। তবুও কলম চলুক। স্বপ্নের, সম্ভাবনার কথা বেড়িয়ে আসুক। পুরোটা না হলেও, মিলুক সামান্য দায়মুক্তি।

