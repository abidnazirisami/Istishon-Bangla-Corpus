অব্যক্ত পংক্তিমালা


 অঞ্জলী, জেনে খুশি হবে...
নীল আকাশ তার হলদে খামে আমন্ত্রণ পাঠিয়েছে আজ।
বনের উন্মাতাল হাওয়ায় ভেসে যেতে হবে,
আমাদের পথ দেখাবে ঝরা পাতার সমূদ্র।
অঞ্জলী, জেনে অবাক হবে...
গাছের কোটরে লুকিয়ে থাকা পাখিটি কথা বলেছে আজ,
আমাকে অবাক করে দিয়ে অঞ্জলী বলে ডেকে উঠেছে বার কয়েক।
সত্যি আমাকে অবাক করে দিয়ে......
গাঙপারের ওই শুভ্র গাঙচিলের কথা মনে আছে অঞ্জলী?
জেনে দুঃখ পাবে অঞ্জলী.......
যদি আশা করো আগের মতই আমাদের সাথে উড়ে যাবে সে
নীল আকাশের আমন্ত্রণে সুদূর আকাশে,
তুমি নিরাশ হবে।
বিনা আমন্ত্রণেই সে পাড়ি জমিয়েছে নক্ষত্রের সমূদ্রে, তোমাকে না জানিয়ে।

