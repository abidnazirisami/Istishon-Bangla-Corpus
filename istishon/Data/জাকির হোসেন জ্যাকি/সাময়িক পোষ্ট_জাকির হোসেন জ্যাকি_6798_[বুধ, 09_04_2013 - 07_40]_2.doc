সাময়িক পোষ্ট


 লাইভ কনসার্ট সাধারণত আমার দেখা হয় না।
একবার আর্মি স্টেডিয়ামে কনসার্টের
আয়োজন করা হলো, যেখানে আমার
সবচেয়ে বেশি পছন্দের দু'জন শিল্পী থাকবেন—আজম
খান আর নচিকেতা, সেখানে আমি কি না যেয়ে পারি?
নচিকেতা গান গাইছেন। হঠাৎ খেয়াল করলেন—
পুলিশ একজন দর্শককে খুব করে ধমকাচ্ছেন।
স্টেজ থেকে গানের মাঝেই নচিকেতা বললেন—
দাদা, ও দাদা, ওকে ধমকাচ্ছেন কেন?
কর্মেত্তেজিত পুলিশ ভাই
বুঝতে পারেননি যে নচিকেতা কাকে উদ্দেশ্যে করে বলছেন।
নচিকেতা আবারও বললেন—ও দাদা, দাদা, ও
পুলিশ দাদা,
এবার কর্মেত্তেজিত পুলিশসাহেব নচিকেতার
দিকে তাকালেন।
নচিকেতা—হ্যাঁ, আপনাকেই বলছি পুলিশ দাদা,
আপনি ওকে ধমকাচ্ছেন কেন? ওতো ঘুষ খাচ্ছে না,
ওতো নচিকেতার গান শুনে লাফাচ্ছে ...
আজ প্রথম আলোর শেষ পাতায়
একটি ছবি দেখে কথাটি মনে হলো।
আমারও আজ বলতে ইচ্ছে করছে—ও দাদা, দাদা, ও
পুলিশ দাদা, আপনি ওঁকে মারছেন কেন? ওঁতো ঘুষ
খাচ্ছে না। ওঁতো বন্ধ কারখানা চালুর দাবি আর
শ্রমিক ছাঁটাইয়ের প্রতিবাদ জানাচ্ছে।

