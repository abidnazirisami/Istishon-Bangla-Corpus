ভোট চাওয়ার একাল-সেকাল


 ১৯৯১সাল। জন্ম সনদ অনুযায়ী ভোটার হতে তিন বছর বাকী থাকলেও ঐ বছরই আমি ভোটার হই (ভোটার বানানো হয়)। শুধু আমি না, আমার সাথে আরো ৩ জন চাচাতো ভাইবোনও ছিলো। গ্রামে বাপ-চাচারা তাদের পছন্দের প্রার্থীর বাক্স ভরার জন্যেই হয়তো এ কাজটি করে থাকেন। বাড়ির সবাই একদিন নির্বাচনসংক্রান্ত আলোচনায় বসেছেন। আমাদের নব্যভোটারদেরও রাখা হয়েছে সে আলোচনায়। আলোচনা শেষে বড় চাচা আমাদের নব্যভোটারদের উদ্দেশে বললেন—ওমুক প্রার্থীরে ভোট দিবি। নব্যভোটারদের একজন চাচাকে প্রশ্ন করলেন—কেন, ওনাকে ভোট দেব কেন? চাচা একটু হাসলেন। তারপর বললেন—শোন, বয়স হইছে, আইজ আছি-কাইল নাই। তাই একটা কথা কইয়া যাই, কথাডা সব সময় রাখবি—যে কোনো ইলেকশনে সৎ আর
যোগ্য মানুষটারে ভোট দিবি।
চাচমেয়া, প্রায় একযুগ হলো আপনি আমাদের মাঝে নাই। কিন্তু আজ আপনাকে একটা কথা বলার খুব তাগিদ অনুভব করছি।
চাচমেয়া, আপনাদের সেকেলে যুগ এখন আর নাই। আমরা এখন একেলে আছি। তাই সবকিছুর সাথে সাথে ভোট চাওয়ারও পরিবর্তন এসেছে। আপনারা সেকেলের মানুষরা বলতেন—সৎ ও যোগ্য ব্যাক্তিকে ভোট দেন। আর আমরা একেলের মানুষরা বলি—চেহারা দেখে ভোট দিবেন না, মার্কা দেখে ভোট দিন।

