ধর্ষিত স্মৃতিসৌধের প্রতি ধর্ষক বাঙালির শ্রদ্ধা প্রদর্শন নাকি সমবেদনা প্রকাশ __


আজ ১৬ই ডিসেম্বর , ২০১৬ | ১৯৭১ সালের এই দিনটি ছিলো বাঙালি জাতির সব থেকে বড় আনন্দের দিন , নয় মাস রক্তক্ষয়ী যুদ্ধের মাধ্যমে , লক্ষ আত্নত্যাগের মাধ্যমে অর্জিত বিজয়ের দিন | দেখতে দেখতে স্বাধীনতার ৪৫ বছর কেটে গেলো | এই ৪৫ বছরে জাতি শিখেছে মিথ্যা , হিংসা , স্বার্থপরতা আর দেশপ্রেমের নামে ভণ্ডামি | বাঙালি শিখেছে চোখের সামনে তীব্র অন্যায় অত্যাচার চোখ বন্ধ করে কাপুরুষের মতো সহ্য করা | শিখেছে ধর্ম,জাতি,গোত্র,সংখ্যালঘু,রাজনৈতিক দল ভেদে গুম খুন হত্যা রাহাজানি করার পাঠ | সকল প্রকার নির্লিপ্ততায় নিমজ্জিত হয়ে সব আত্নত্যাগের কথা ভুলে গুলিয়ে খেয়ে শুধু বাচিয়ে রেখেছে এই দিনটাকে একটি চেতনাহীন উৎসবের দিন হিসেবে | অন্যান্য ছুটির দিন গুলোর মতোই এই দিনটিও এখন বাঙালি পালন করে মজ-মাস্তি-ফুর্তি করে | বিশেষ করে আজকের এই দিনে বিকেলে যদি বিজয় দিবস সম্পর্কে অজ্ঞ কোন ব্যক্তি ঢাকার চন্দ্রিমা উদ্যানের মতো বিশেষ কিছু জায়গা পরিদর্শনে যায় , তো তার কাছে এক মুহুর্তের জন্য মনে হতেই পারে যে আজ হয়তো প্রেমিক প্রেমিকা যুগলগণদের মিলন মেলা কিংবা ভ্যালেন্টাইন ডেও মনে হতে পারে | শুধু ১৬ই ডিসেম্বর না , ২১শে ফেব্রুয়ারি , ২৬শে মার্চের মতো বিশেষ দিনগুলিতেও এসব জায়গার চিত্র একই রকম থাকে |
চলুন আজকে এমন কিছু চিরচেনা অসঙ্গতি চিত্রই তুলে ধরি আপনাদের সামনে যা জাতীয় স্মৃতিসৌধে গেলে অহরহই ঘটতে দেখা যায় |

সাভারের নবীনগরে অবস্থিত জাতীয় স্মৃতিসৌধ বাংলাদেশের স্বাধীনতা যুদ্ধের শহীদদের স্মৃতির উদ্দেশ্যে নিবেদিত একটি স্মারক স্থাপনা | এছাড়াও এখানে রয়েছে যুদ্ধে শহীদদের দশটি গণকবর | ১৬ই ডিসেম্বরে এই স্থানটিতে লোক সমাগম হয় ব্যাপক | তবে আমরা কী জানি সারা বছর এর কী হাল থাকে ? কিংবা যুদ্ধে শহীদ এতো এতো মানুষের গণকবর গুলোরই বা কী হাল থাকে ? তবে লক্ষ্য করুন নিচের কিছু ছবি |

এভাবেই প্রতিদিন গণকবর গুলো হয়ে উঠে দর্শনার্থীদের জন্য বসে থেকে গল্প-গানে-আড্ডায় মেতে ওঠার জায়গা | কখনো আবার হয়ে ওঠে নানা অঙ্গ ভঙ্গিমায় ফটো শুটের জায়গা | কিংবা কখনো আবার ধর্ষিত হয় সংবাদ কর্মীদের গুরুত্বপূর্ণ সব ইন্টারভিউ এর খাতিরে | তো সারা বছর এভাবে গণ ধর্ষণের পর বছরের এই দুই একটা দিন এখানে প্রধানমন্ত্রী থেকে শুরু করে সাধারণ সবাই ফুল দিয়ে কী প্রকাশ করতে চান ? মুক্তিযুদ্ধের চেতনার শ্রদ্ধাঞ্জলী নাকি সারা বছরের ধর্ষণের পর সমবেদনা !! বিবেক কী বলে ? 
ইদানিং জাতীয় স্মৃতিসৌধটি সম্মান কিংবা মুক্তিযুদ্ধের স্মরণীয় জায়গার বদলে হয়ে উঠেছে সর্বস্তরের মানুষদের অবকাশ যাপনের একটি সুন্দরতম জায়গা | কিংবা স্মৃতিসৌধের বিশাল গাছপালায় ঘেরা জায়গাগুলোর চিপায় চাপায় অহরহ চলে প্রেমিক প্রেমিকাদের হাতাহাতি নোংরামি খেলা ! তাছাড়া জায়গাটা যে একবারে নিরাপদ তাও কিন্তু না | কারণ অরণ্যে ঘেরা জায়গাগুলো রীতিমত হয়ে ওঠেছে ছিনতাইকারী-নেশাখোরদের আড্ডাখানা | ফলশ্রুতিতে যে কোন সময় একজন সাধারণ দর্শনার্থী পুরো অঞ্চল ঘুরে দেখতে গিয়ে এদের খপ্পরে পরে হারাতে পারেন তার সাথে থাকা সর্বস্ব | 
এই তো দেখালাম বছরের অন্যান্য দিনের চিত্র | তবে আজকে কি সবাই শুধু সম্মানই করছে ? চলুন তবে দেখে আসা যাক স্মৃতিসৌধের আজকের কিছু চিত্র !

ছবিটিতে দেখা যাচ্ছে অর্পণ করা ফুলের উপর পাড়িয়ে দিব্বি একদল সাংবাদিক তাদের নিজ নিজ চ্যানেলের জন্য কাজ করে যাচ্ছে |

এছাড়া আজও গণকবরের উপর হাটতে দেখা যায় শত শত মানুষকে | চলেছে ফটোশুট সেলফিবাজী | অবশ্য তার আশেপাশেই কাজ করছিলো বিটিভি , চ্যানেল ৭১ এর মতো টিভি চ্যানেলগুলোর সাংবাদিকরা | ব্যাপারটা মনে হয় তাদেরও চোখে পড়ে নি নাকি তারাও গণকবর গুলোর সম্পর্কে অজ্ঞাত কি না কে জানে !

আজ লক্ষ লক্ষ টাকার ফুলে ভরে ওঠেছে স্মৃতিসৌধ | ফুল দিয়ে শ্রদ্ধা নিবেদনের ব্যাপারটায় আমার বেশ দ্বিমত আছে | প্রথমতই দেখা যায় বিভিন্ন সংগঠন বড় বড় বোর্ডে ফুল ও শ্রদ্ধাঞ্জলীর সাথে নিজেদের সংগঠনের কিংবা ব্যক্তিত্বের নামটাও উল্লেখ করেন | এবং এর সাথে সংগঠনের মূল ব্যক্তিত্বদের ফুল ধরে ফটোগ্রাফি তো আছেই | এখন ব্যাপারটা হলো প্রথমত শহীদদের ফুল দিয়ে শ্রদ্ধা দিলে সেখানে সংগঠনের নাম কেন উল্লেখ করতে হবে ? এতো ফুলের ভিড়ে কে কোনটা দিলো বোঝা যাবে না এই তো ? আচ্ছা কাদের বোঝাতে হবে ? শহীদরা নিশ্চই উঠে এসে দেখে যাবে না এই সংগঠন তাদের জন্য শ্রদ্ধা নিবেদন করেছে বরং দৃশমান হবে শুধু সাধারণ পাবলিকের কাছেই | তাহলে ফুলগুলোতে সংগঠন বা ব্যক্তিত্বের নাম উল্লেখ কি শুধুমাত্র পাবলিক শো অফ এর জন্যই করা হয় না ? হ্যা ঠিক তাই | ফুল দিয়ে এসব শ্রদ্ধা নিবেদনের মূল উদ্দেশ্যই পাবলিক কে দেখানো | সাধারণ অনেক মানুষকেও দেখা যায় একটি দুটি ফুল দিয়ে ছবি তুলতে | এসবই আসলে লোক দেখানোর জন্য , শ্রদ্ধার সাথে এগুলোর কোন সম্পর্ক নেই | তাছাড়া লক্ষ লক্ষ টাকার ফুল দিয়ে শ্রদ্ধা দেয়া হলেও দিনের শেষে এসব ফুল কিন্তু ওই ডাস্টবিনেই শোভা পায় | অথচ এই স্মৃতিসৌধের গেটের সামনেই আজও এতো এতো মানুষের ভিরে বহু অন্ধ পঙ্গুকে ভিক্ষা করতে দেখা যায় | 
আজ স্বাধীনতার ৪৫ বছর পর এখনও বহু মুক্তিযোদ্ধা নিজেদের সামান্য মৌলিক চাহিদাগুলোই মেটাতে অক্ষম | বহু শহীদদের পরিবার এখনো আছে যাদের কাছে সরকার কতৃক দানকৃত সামান্য সুযোগ সুবিধা পৌছে নি | এই বিশেষ দিনগুলোতেও তাদের হয়তো বহু কষ্টেই কাটাতে হয় | আমরা কী খোজ রেখেছি যে শহীদদের কথা আমরা দিনরাত বক্তব্যের সময় বলে যাই তাদের মৃত্যুর পর তাদের পরিবাররা কী অবস্থায় বেচে আছে ? আজ এই লক্ষ লক্ষ টাকার ফুল না কিনে যদি এগুলো তাদের পরিবারের উন্নয়ণে খরচ করা হতো , তাহলে অন্তত তাদের এই আত্নত্যাগ তাদের পরিবারের জন্য কিছুটা হলেও কাজে আসতো |
দেশের জন্য জীবন দানকারী মানুষগুলো কী জানতো যে তাদের এতো আত্নত্যাগের বিনিময়ে অর্জিত এই দেশে স্বাধীনতার ৪৫ বছর পরও একদল পথ শিশু অনাহারে দিন কাটাবে ? এমন একদল মানুষ যাদের অতি শীতেও শীতবস্ত্রহীন জীবন যাপন করতে হবে ? কিংবা এমন একদল মানুষ যারা বয়সের ভারে নুয়ে পড়া সত্বেও দুমুঠো খাবারের জন্য দিনরাত হাড় ভাঙা খাটুনি সহ্য করে যাবে ? তারা কী জানতো যে দেশের স্বাধীনতার জন্য তাদের জীবন গেলো , সেদেশে স্বাধীনতার ৪৫ বছর পরও বাক স্বাধীনতা বলে কিছু থাকবে না ! মুসলিম ব্যতীত অন্য ধর্মালম্বী মুক্তিযোদ্ধা এবং শহীদরা কী ভেবেছিলো কখনো যে দেশ স্বাধীন হওয়ার এতোগুলো বছর পরও এদেশে একদল মানুষ অত্যাচারিত নির্যাতিত হবে শুধুমাত্র তাদের ধর্ম ভিন্ন এবং তারা সংখ্যালঘু বলে ? হয়তো কখনো ভেবেছিলো না তাই দেশটাকে স্বাধীন করতে জীবন দিয়েছিলো | আজ যদি সকল শহীদ মুক্তিযোদ্ধাদের দেশের বর্তমান চিত্র একটিবার দেখানো যেতো ,তাহলে হয়তো তারা নিজের দেশের মানুষের বিরুদ্ধেই আরেকবার যুদ্ধ ঘোষণা করতো ....

