মায়াবতির কাছে কাল্পনিক চিঠি 


তোকে চিঠি লিখার জন্য কোন সম্বোধন খুজে পাচ্ছি না । কি বিশেষ নামে তোকে বিশেষায়িত করলে তোকে বিশেষভাবে বিশেষমানুষ হিসেবে ভাবা যাবে সেরকম কোন শব্দ মনে হয় এখনও অভিধানে আসেনি । তুই আমার কাছে সেই বিশেষ শব্দটির থেকে ও বিশেষ কিছু । আমি জানি সব প্রেমিকই তাদের প্রেমিকাকে এইভাবে বিশেষিত করে । বিশ্বাস কর আমি তোকে কখনও আমার মনে সাধারন কোন প্রেমিকার মত করে স্থান দিইনি ।
তোর প্রতি আছে আমার আজন্ম লালিত এক ভালোবাসা । যে ভালোবাসার সুচনা এখনও হয়নি । যে ভালোবাসার সুচনা হবে আমার আর তোকে দিয়ে ।
শ্রাবণ মেঘের বৃষ্টি কন্যা ,
বিশ্বাস কর অনেক গুছিয়ে অনেক ভেবে আমি এই চিঠি লিখতে বসেছি । আমি জানিনা এই চিঠির কোন প্রতিউত্তর আমি পাব কিনা । তবু ও আমি লিখছি । কেন লিখছি ?
তুই যখন এই চিঠি পরবি তখন অন্তত একটিবারের জন্য হলে ও তুই এই চিঠিখানা তোর কোমল হাতে ধরবি । সেই কোমল হাতের কাল্পনিক ছোঁয়াটুকু পাওয়ার জন্য । আর বিশেষ কিছু আমি চাই না । আমি চাইনা তুই আমার হাত ধরে নদির পাড়ে বিকেলের বাতাসে হাটি, আমি শুধু চাই তুই আমাকে ওই হাত দিয়ে সারাটি জীবন জড়িয়ে রাখিস ।
সাগর দেশের জলকন্যা,
আমি জানি আমি এখনও এতোটা উপযুক্ত হইনি যতোটা উপযুক্ত হলে মানুষ আকাশের চাঁদ তারা তার প্রেমিকার জন্য এনে দিতে পারে । তবে আমি তোকে নিয়ে ভরা পূর্ণিমায় ছনের পুকুর ঘাটে বসে গান শোনাতে পারব । সেই ভরা পূর্ণিমায় আকাশের তারার যে ছবি ওই জলরাশিতে ফুটে উঠবে সেই ভালোবাসায় তোকে মোহিত করতে পারব ।
গোধূলি আকাশের মায়াবতি,
তোর জন্য আমি সাজিয়েছি এক বিশাল জগত । যে জগতে তুই আর আমি ছাড়া আর কেউ নেই। সেই জগতের নাম দিয়েছি মায়ানগর । সেই মায়ানগরে আমরা যা চাইব তাই হবে । আমাদের পছন্দের পরিবেশ, পছন্দের মানুষ ।
মাঝে মাঝে তুই তোর মায়ানগরে আমাকে স্বাগত জানাবি আমি আমার মায়ানগরে তোকে আমন্ত্রণ জানাব । আমরা কোন প্রতিশ্রুতির মধ্যে আবদ্ধ না ।
প্লিজ তুই আমার এই কাল্পনিক ভালোবাসায় রাজি হয়ে যা । আমরা কল্পনাতেই সেই মায়ানগরে বিচরন করব ।
আমার ভাবনারা মনের আকাশে ডানা মেলে উড়ে, হলাম না হয় তোর চোখে সাধারন কি এসে যায় তাতে । আমি কেবল আমার মত এরচেয়ে বড় কোন সত্য কই আদৌ আছে ।
আমার মায়ানগরের তুই হচ্ছিস একমাত্র মায়াবতি । আর আমি তোর .....................। তুইই ঠিক করে দিস আমি কি ।
রাগ করিস না । অনেক ভালোবাসি তোকে ।
তুই ভালো থাকলে আমি ভালো থাকি , তাইতো সর্বদা তোর ভালো থাকার প্রাত্থনা করি ।

