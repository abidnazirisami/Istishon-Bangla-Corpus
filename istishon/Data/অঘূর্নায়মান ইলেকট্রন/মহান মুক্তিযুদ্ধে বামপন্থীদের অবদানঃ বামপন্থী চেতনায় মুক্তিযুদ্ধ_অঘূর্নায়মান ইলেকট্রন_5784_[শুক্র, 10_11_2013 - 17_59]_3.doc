মহান মুক্তিযুদ্ধে বামপন্থীদের অবদানঃ বামপন্থী চেতনায় মুক্তিযুদ্ধ


বামপন্থীদের সাথে মুক্তিযুদ্ধের সম্পর্ক নিয়ে অনেক জলঘোলা হচ্ছে বর্তমানে। ইন্টারনেট এবং বই ঘেঁটে আমি খুঁজে বের করতে চেয়েছি সত্য ইতিহাস। সেই ইতিহাস গুলোই এই পোস্টে একে একে তুলে ধরবো। কথা না বাড়িয়ে আসল কাজে আসি।
♦ প্রথমে মুক্তিযুদ্ধ নিয়ে কিছু কথাঃ স্বপক্ষের শক্তি’ দাবিদারদের অনেকেই বিচ্যুত হচ্ছে মুক্তিযুদ্ধের মূল চেতনা থেকে। তারই প্রমাণ আমরা পাই সংবিধানের পঞ্চদশ সংশোধনীতে, যেখানে মুক্তিযুদ্ধের মূল চেতনার সাথে বিশ্বাসঘাতকতা করে রেখে দেয়া হয়েছে
‘বিসমিল্লাহির রাহমানির রাহিম’ এবং রাষ্ট্রধর্ম ইসলাম। এ সময়ে রাষ্ট্রক্ষমতায় যারাই পালাক্রমে আসছে, তারা তাদের শাসন-শোষণ কাঠামো টিকিয়ে রাখতে, গোষ্ঠীস্বার্থ হাসিল করতে মুক্তিযুদ্ধের মূল চেতনা থেকে বিচ্যুত হচ্ছে, এবং তার ফলশ্রুতিতে দেখা যাচ্ছে মুক্তিযুদ্ধের ইতিহাসের নানামুখী বিকৃতি ও খন্ডিত উপস্থাপন। আর তাই, এদেশের তরুণ প্রজন্ম মুক্তিসংগ্রামের সঠিক, নির্মোহ , বৈজ্ঞানিক বিশ্লেষণের সংস্পর্শে না আসতে পারায় গৌরবময় সেই ইতিহাসের উত্তরাধিকার ও দায় বহন করা থেকে অনেকটাই বঞ্চিত হচ্ছে।
নেতৃত্বে কৃষক, শ্রমিক, ছাত্র, মেহনতী মানুষ, প্রগতিশীল মধ্যবিত্তের ধারাবাহিক রাজনৈতিক, সামাজিক, সাংস্কৃতিক আন্দোলনের ইতিহাসকে বাদ দিয়ে মুক্তিযুদ্ধের পূর্ণাঙ্গ ইতিহাস রচনা করা সম্ভব নয়।  অথচ মুক্তিসংগ্রামের ইতিহাসে বামপন্থীদের ভূমিকা নিয়ে নানা বিতর্ক, ধূর্মজাল সৃষ্টি করা হয়েছে। তাদের অবদানকে কোথাও কোথাও খন্ডিতভাবে উপস্থাপন করা হয়েছে, কোথাও একেবারেই ধামাচাপা দেবার চেষ্টা করা হয়েছে। মুক্তিযুদ্ধের পটভূমি সৃষ্টিতে, মুক্তিযুদ্ধের প্রস্তুতিপর্বে এবং মুক্তিযুদ্ধকালীন সময়ে ছাত্র ইউনিয়নের প্রগতিশীল অগ্রগামী ভূমিকাকেও নতুন প্রজন্মের কাছ থেকে দৃষ্টির আড়ালে রেখে দেওয়ার প্রচেষ্টাও চলেছে। আর তাই, এ সময়কালে মুক্তিযুদ্ধে ছাত্র ইউনিয়ন সহ বামপন্থী, কমিউনিস্টদের ভূমিকা সম্পর্কিত বিস্তারিত আলোচনা প্রয়োজন। মুক্তিযুদ্ধের মূল চেতনাকে উপলব্ধিতে এনে, দেশকে মুক্তিযুদ্ধের ধারায় পরিচালিত করতে গেলে মুক্তিযুদ্ধে ছাত্র ইউনিয়নসহ এদেশের বামপন্থী, কমিউনিস্টদের অবদানের ইতিহাসকে সামনে তুলে আনার কোন বিকল্প নেই।
♦ ছাত্র ইউনিয়ন ও কিছু ফফ্লাশব্যাক:  দেশ ভাগের অব্যবহিত পরেই উপমহাদেশের কমিউনিস্টদের কন্ঠে সর্বপ্রথম আওয়াজ ওঠে,  ‘ইয়ে আজাদি ঝুটা হ্যায়, লাখো ইনসান ভুখা হ্যায়’। পূর্ব বাংলার কমিউনিস্টরাও এই স্লোগান নিয়ে মানুষের কাছে যেতে থাকেন। সেসময় এই
আওয়াজ হঠকারী ছিল কীনা সে প্রসঙ্গ এড়িয়েও এ কথা বলা যায় যে,  কমিউনিস্টরাই সর্বপ্রথম ১৯৪৭ সালের সেই তথাকথিত স্বাধীনতাকে মিথ্যে বলে চিহ্নিত করেন। সেই মিথ্যে স্বাধীনতাকে প্রত্যাখ্যান করেই সামাজিক, রাজনৈ তিক, অর্থনৈতিক মুক্তির মহান লক্ষ্যে ১৯৭১ সালে সংঘটিত হয় মহান মুক্তিযুদ্ধ।  যদিও, প্রতিক্রিয়াশীল প্রতিবিপ্লবীদের
দখলে বাংলাদেশের রাষ্ট্রক্ষমতা চলে যাওয়ায়
আমরা আজো সেই মুক্তির প্রকৃত স্বাদ আস্বাদনকরতে পারি নি, এখনো কোটি মানুষ অনাহারে, অর্ধাহারে দিন কাটাচ্ছে। কমিউনিস্টদের উপর পাকিস্তান জন্মের পর থেকেই নেমে আসে ফ্যাসিস্ট আক্রমণ, নির্যাতন, জুলুম।  তার মাঝেই নাচোলের রাণীকমরেড ইলা মিত্রের নেতৃত্বে তেভাগা আন্দোলন, কমরেড মণি সিংহের
নেতৃত্বে টঙ্ক আন্দোলন, অজয় ভট্টাচার্য-বারীন দত্তের নেতৃত্বে নানকার বিদ্রোহ গড়ে ওঠে। শাসকশ্রেণীর হিংস্রতায় খাপড়া ওয়ার্ডে এ দেশের প্রথম জেল হত্যাকান্ডে শহীদ হন কমিউনিস্ট বিপ্লবীরা।  কমিউনিস্টদের সংগ্রামে অর্থনৈতিক মুক্তির প্রশ্নের সাথে সাথে গণতন্ত্র এবং বাঙালি জাতির অধিকারের প্রসঙ্গও ক্রমশ সামনে আসতে থাকে। পূর্ব বাংলার নিপীড়িত মানুষও সচেতন হয়ে ওঠে তাদের অধিকার সম্পর্কে।
১৯৪৮ সাল থেকেই বাংলাকে রাষ্ট্রভাষা করার
দাবিতে মহান ভাষা আন্দোলনের সূচনা হয়। সূচনালগ্ন থেকেই প্রগতিশীল, বামপন্থী কমিউনিস্টরা এই আন্দোলনকে সংগঠিত করতে গুরুত্বপূর্ণ ভূমিকা রাখেন।  জিন্নাহ যখন কার্জন হলে এসে ঘোষণা করেন উর্দুই হবে পাকিস্তানের একমাত্র রাষ্ট্রভাষা, তখন ছাত্ররা সমস্বরে ‘না, না’ বলে চিৎকার করে ওঠে। ছাত্ররাও সংগঠিত হতে থাকে ভাষা আন্দোলনে। আন্দোলনের মধ্য দিয়ে বামপন্থী, কমিউনিস্টদের সংস্পর্শে এসে ছাত্রদের মধ্যে প্রগতিশীল চিন্তন-মননের ধারা বিকশিত হতে শুরু করে।  ১৯৫২ সালের মহান ২১শে ফেব্রুয়ারীতে শহীদদের আত্মদান এ
আন্দোলনকে এনে দেয় অপ্রতিরোধ্য গতি।
এ ঐতিহাসিক বাস্তবতায় ছাত্রদের মাঝে যে প্রগতিশীল, অসাম্প্রদায়িক, গণতান্ত্রিক, সাম্রারাজ্যবাদবিরোধী চেতনার উন্মেষ ঘটে, তার উপর ভিত্তি করে  ১৯৫২ সালের ২৬শে এপ্রিল প্রতিষ্ঠা লাভ করে পূর্ব পাকিস্তান ছাত্র ইউনিয়ন। 
 মুক্তিযুদ্ধের মহীরুহ স্থাপনে বামদের কৃতিত্ব:  জাতীয়তাবাদী চেতনা বিকাশে কোন শ্রেণী বা কোন রাজনৈতিক দল বা নেতার কি ধরণের ভূমিকা ছিল সেটাও জানা দরকার। আমার মতে, প্রথম পর্যায়ে এখানে বামপন্থীদেরই ছিল প্রধান ভূমিকা এবং মওলানা ভাসানী ও কমিউনিস্টদের। বস্তুত পাকিস্তান পর্বে মজলুম জননেতা ভাসানীই ছিলেন গোটা বামপন্থী (এমন কি বলা চলে সমগ্র প্রগতিশীল আন্দোলনেরও) শিবির ও
আন্দোলনের পুরোধা ব্যক্তিত্ব। ষাটের দশকের
দ্বিতীয়ার্ধে শেখ মুজিবুর রহমান বাঙালি জাতীয়তাবাদী চেতনাকে প্রবল ও প্রচণ্ড রাজনৈতিক শক্তিতে পরিণত করেছিলেন, যা যুদ্ধের মাধ্যমে স্বাধীনতা ছিনিয়ে আনতে সক্ষম হয়েছিল। বাস্তবে দেশের অভ্যন্তরে মাঠ পর্যায়ে যারা যুদ্ধ করেছিলেন তাদের মধ্যে অগ্রণী ভূমিকা ছিল বাম কমিউনিস্টদের। অনেকগুলো বাম ও কমিউনিস্ট সংগঠন বিচ্ছিন্নভাবে যুদ্ধ করেছিল। তাদের মধ্যে ‘কমিউনিস্ট বিপ্লবীদের পূর্ব বাংলা সমন্বয় কমিটি’র সবচেয়ে বেশি যুদ্ধ করার রেকর্ড
রয়েছে। 
♦ পাকিস্তান সৃষ্টির প্রথম ধাপ:  পাকিস্তান প্রতিষ্ঠার প্রথম পর্বে এই যে জাতীয় চেতনার বিকাশ, তার সূত্রপাত আমরা ধরতে পারি ভাষা আন্দোলন থেকে। তারও আগে, ১৯৪৭ সালেই পূর্ব পাকিস্তান আইন পরিষদে মওলানা ভাসানী কেন্দ্রীয় শাসনের বিরুদ্ধে বিদ্রোহের ডাক দিলেন। বললেন,  ‘‘বৃটিশের শাসন মানি নাই, কেন্দ্রের শাসনও মানিব না।’’মওলানা ভাসানীর নেতৃত্বে প্রথম যে কার্যকরি বিরোধী দল আওয়ামী মুসলিম লীগ গঠিত হয়েছিল, তার ঘোষণাপত্রে প্রাদেশিক স্বায়ত্তশাসনের দাবি গুরুত্বসহকারে স্থান পেয়েছিল।  ১৯৪৮ সালেই জিন্নাহ যখন উর্দুকে একমাত্র রাষ্ট্রভাষা রূপে ঘোষণা দিলেন, তখন তার সামনে দাঁড়িয়েই প্রতিবাদ জানিয়ে বাংলা রাষ্ট্র ভাষার পক্ষে স্লোগান দেয়ার ঘটনা নবজাগ্রত জাতীয় চেতনার সাক্ষ্য বহন করে। 
মনন জগতে কতো দ্রুত পাল্টে গেল দৃশ্যপট। ১৯৫২-এর ভাষা আন্দোলন ছিল আরেক ধাপ অগ্রগতি। ভাষা আন্দোলন এবং   পাকিস্তান পর্বের প্রথম যুগে জাতীয় চেতনার বিকাশ ও জাতীয়তাবাদী আন্দোলনের নেতৃত্বে ছিলেন মওলানা ভাসানী ও আত্মগোপনকারী কমিউনিস্ট পার্টি। ভাষা আন্দোলনের মূল নেতারা - আবদুল মতিন, গাজীউল হক, মহম্মদ তোয়াহা, অলি আহাদ, মহম্মদ সুলতান প্রমুখ সকলেই ছিলেন কমিউনিস্ট অথবা বামপন্থী।   
১৯৫৪ সালের নির্বাচনে মুসলিম লীগের ভরাডুবি প্রমাণ করে যে, বাংলার জনগণ চল্লিশের বিভ্রান্তি থেকে খুব দ্রুতই বেরিয়ে আসতে সক্ষম হয়েছিল।  ১৯৫৫ সালে তদানীন্তন প্রধান রাজনৈতিক দল আওয়ামী মুসলিম লীগের নাম থেকে মুসলিম শব্দটি বাদ দেয়ার প্রস্তাব করলেন দলের সভাপতি মওলানা ভাসানী। সমর্থন পেলেন সাধারণ সম্পাদক শেখ মুজিবুর রহমানের।  প্রথমদিকে, সোহরাওয়ার্দী আপত্তি করলেও পরে মেনে নিয়েছিলেন। এখানে উল্লেখ্য যে,  সোহরাওয়ার্দীর ভূমিকা সব সময়ই ছিল প্রতিক্রিয়াশীল। প্রথমদিকে, তিনি বাংলা রাষ্ট্র ভাষারও বিরোধিতা করেছিলেন।  তখন তিনি করাচীতে অবস্থান করছিলেন এবং জিন্নাহ মুসলিম লীগ নামক একটি ক্ষুদ্র দলের নেতা ছিলেন।
বাংলাদেশের জাতীয়তাবাদী আন্দোলন ও জাতীয় চেতনার বিকাশের ধারা বেশ কিছু বাক এবং মোড় নিয়ে অগ্রসর হয়েছিল।  ১৯৫৬ সালে মাত্র ১৩ জন দলীয় সংসদ সদস্যকে নিয়ে প্রেসিডেন্ট ইসকান্দার মির্জার সঙ্গে গোপনে আঁতাত করে সোহরাওয়ার্দী পাকিস্তানের প্রধানমন্ত্রী হয়ে বসলেন।  প্রধানমন্ত্রী হয়েই তিনি আওয়ামী লীগের ঘোষিত কর্মসূচিকে অস্বীকার করে (১) পূর্ব পাকিস্তানের স্বায়ত্তশাসনের দাবি অস্বীকার করলেন, বললেন, ১৯৫৬-এর শাসনতন্ত্রে ৯৮ শতাংশ স্বায়ত্তশাসন ইতিমধ্যেই অর্জিত হয়েছে এবং (২) পাক-মার্কিন সামরিক চুক্তি, সামরিক জোট সিয়াটো-সেন্টো (তখন নাম ছিল বাগদাদ প্যাক্ট) এর পক্ষে সমর্থন জ্ঞাপন করলেন, বস্তুত পুরোদস্তর মার্কিন সাম্রাজ্যবাদের নির্লজ্জ দালালি শুরু করলেন।   দুর্ভাগ্যজনকভাবে, তখন সোহরাওয়ার্দীর এই মতের পক্ষে দাঁড়ালেন আওয়ামী লীগের তদানীন্তন সাধারণ সম্পাদক শেখ মুজিবুর রহমান।  
একদিকে, সোহরাওয়ার্দী-মুজিব এবং বাঙালি জাতীয়তাবাদের বিরুদ্ধে তাদের প্রতিক্রিয়াশীল অবস্থান, অপরদিকে মওলানা ভাসানী ও কমিউনিস্টরা এবং তাদের বাঙালি জাতীয়তাবাদী, সাম্রাজ্যবাদ বিরোধী প্রগতিশীল অবস্থান।   সেদিন যদি শেখ মুজিবুর রহমান সোহরাওয়ার্দীর পক্ষ না নিয়ে মওলানা ভাসানীকে সমর্থন করতেন এবং প্রাদেশিক স্বায়ত্ত্বশাসনের পক্ষে থাকতেন (যে অবস্থান তিনি অনেক জোরালোভাবে এক দশক পরে নিয়েছিলেন) তাহলে হয়তো এই দেশের ইতিহাস অন্যরকম হতো এবং প্রগতির ধারা জোরদার হতো।   
সোহরাওয়ার্দী-মুজিবের বিরোধিতার মুখে দাঁড়িয়েই ১৯৫৭ সালে কাগমারী সম্মেলনে মওলানা ভাসানী উচ্চারণ করেছিলেন, তার সেই বিখ্যাত উক্তি, ‘পশ্চিম পাকিস্তানকে আসসালামুওয়ালাইকুম।’  অর্থাৎ বিচ্ছিন্নতার হুমকি। বাংলাদেশের জাতীয় আন্দোলন ও স্বাধীনতা সংগ্রামের ক্ষেত্রে এটি ছিল এক বিরাট মাইলফলক।
♦ অস্ত্র উঁচিয়ে প্রথম শপথ নেয় বামপন্থী গেরিলারা:  মুক্তিযুদ্ধ চলাকালে প্রত্যক্ষ সশস্ত্র লড়াইকে এগিয়ে নিতে কমিউনিস্ট পার্টি, ন্যাপ ও ছাত্র ইউনিয়ন সমম্বিতভাবে বহুমুখী উদ্যোগ গ্রহণ করে। অস্থায়ী বিপ্লবী সরকারের উপদেষ্টামন্ডলীতে আওয়ামী লীগ নেতারা ছাড়াও কমিউনিস্ট পার্টির কমরেড মণি সিংহ , ন্যাপের অধ্যাপক মোজাফফর আহমেদ ও মাওলানা ভাসানী এবং কংগ্রেসের মনোরঞ্জন ধর অন্তর্ভুক্ত হন। এছাড়া রাশেদ খান মেনন ও হায়দার আকবর খান রণোর নেতৃত্বাধীন বামপন্থী শক্তির সাথে সেতুবন্ধন গড়ে তোলার জন্যও চেষ্টা করা হয়।  অক্টোবর মাসের দিকে এফএফ, বিএলএফ , বিশেষ গেরিলা বাহিনী প্রভৃতি পৃথক পৃথক গেরিলা যোদ্ধাদের মধ্যে সমন্বয় গড়ে তোলার জন্য যে ব্যবস্থা গ্রহণ করা হয়-
তার পেছনে একটা প্রধান উদ্যোগ ছিল কমিউনিস্ট পার্টি, ন্যাপ ও ছাত্র ইউনিয়নের। ন্যাপ, কমিউনিস্ট পার্টি ও ছাত্র ইউনিয়নের অনেক তরুণ কর্মী বিভিন্ন সেক্টর কমান্ডারের অধীনে গঠিত এফএফ বাহিনীতে যোগ দিয়ে বীরত্বের সঙ্গে লড়াই করে। ঢাকার
ক্র্যাক প্লাটুনসহ বিভিন্ন এলাকার ঐতিহাসিক
সাহসী অপারেশনগুলোতে বামপন্থী তরুণরা তাদের দেশপ্রেম, সাহস ও নিষ্ঠার প্রমাণ রেখেছে। মে মাসে ন্যাপ-কমিউনিস্ট পার্টি-ছাত্র ইউনিয়নের ‘বিশেষ গেরিলা বাহিনী’ গঠনের কাজ শুরু হয়।  জুন মাসের মধ্যে ৬ সপ্তাহের বিশেষ ট্রেনিংপ্রাপ্ত এই বাহিনীর প্রথম দল প্রশিক্ষণ শেষ করে। একে একে ৪টি ব্যাচের প্রশিক্ষণ শেষ হতে হতে এসে পড়ে নভেম্বর মাস। তখন ক্রমেই স্পষ্ট হয়ে উঠে যে, হানাদর বাহিনীর বিরুদ্ধে যুদ্ধ দীর্ঘমেয়াদী রূপ নাও নিতে পারে। নভেম্বরের মাঝামাঝির পর যুদ্ধের কায়দা বদল করে ‘সরাসরি মোকাবিলা’ কৌশল গ্রহণ করা হয়। কিন্তু এই সিদ্ধান্তে উত্তরণের প্রক্রিয়া চলাকালেই ১১ নভেম্বর বেতিয়ারায় ঘটে যায় হানাদারদের সাথে সম্মুখ সমরে যুদ্ধ। এতে শহীদ হন আজাদ, মুনীর , রশিদ, দুদু মিয়া , শহীদসহ ৯ জন বীর গেরিলা।  গেরিলাদের এক বিরাট বাহিনী ১৪ ডিসেম্বরের মধ্যে পৌঁছে যায় ঢাকার উপকণ্ঠে। গজারিয়া , কেরানীগঞ্জ , নবাবগঞ্জ, দোহার
প্রভৃতি এলাকা দিয়ে দক্ষিণ দিক থেকে গেরিলা দলগুলো অস্ত্রসজ্জিত হয়ে ও সমর সম্ভার নিয়ে ঢাকার দিকে অগ্রসর হতে থাকে। এই এগিয়ে যাওয়া পথেই ১৬ ডিসেম্বর দুপুরের পরে ঘোষণা আসে হানাদার পাক বাহিনীর আত্মসমর্পণের।  রাত ভোর হতেই গেরিলা দল রাজধানী অভিমুখে মার্চ শুরু করে দেয় এবং সকালের মধ্যে পৌঁছে যায় ঢাকা শহরে। বিধ্বস্ত শহীদ মিনারে অস্ত্র উচিয়ে মুক্তিযোদ্ধারের প্রথম
যে দলটি শপথ নেয় তা ছিল ন্যাপ-কমিউনিস্ট পার্টি-ছাত্র ইউনিয়নের ‘বিশেষ গেরিলা বাহিনী’র।  
♦ এইবার আরো কিছু ফ্লাশব্যাক:  
যুদ্ধ চলাকালীন রাজনৈতিক নেতৃত্ব দিয়েছিলেন প্রধানত তাজউদ্দিন আহমদ। কিন্তু বাস্তবে দেশের অভ্যন্তরে মাঠ পর্যায়ে যারা যুদ্ধ করেছিলেন তাদের মধ্যে অগ্রণী ভূমিকা ছিল বাম কমিউনিস্টদের। অনেকগুলো বাম ও কমিউনিস্ট সংগঠন বিচ্ছিন্নভাবে যুদ্ধ করেছিল। তাদের মধ্যে  ‘কমিউনিস্ট বিপ্লবীদের পূর্ব বাংলা সমন্বয় কমিটি’র সবচেয়ে বেশি যুদ্ধ করার রেকর্ড রয়েছে।
 মওলানা ভাসানী নিজ হাতে গড়া দল আওয়ামী লীগ থেকে বেরিয়ে আসতে বাধ্য হলেন এবং গঠন করলেন ন্যাশনাল আওয়ামী পার্টি বা ন্যাপ। পাকিস্তান আমলের সবচেয়ে প্রগতিশীল, সাম্রাজ্যবাদ বিরোধী ও জাতীয়তাবাদী দল (কমিউনিস্ট পার্টি তখন আত্মগোপনে ছিল)। বাঙালি জাতীয়তাবাদী চেতনা তৈরির ক্ষেত্রে ন্যাপের ছিল বড় ভূমিকা। ন্যাপের নেতৃত্বে ছিলেন মূলত আত্মপরিচয় গোপনকারী কমিউনিস্টরা। মওলানা ভাসানী বিশাল বটবৃক্ষের মতো কমিউনিস্ট বিপ্লবীদের আশ্রয় দিতেন।
♦ বামরা কেন অপ্রত্যাশিতভাবে ছিঁটকে পড়লো মুক্তিযুদ্ধ থেকে: 
১৯৬৮ সালের ৬-৮ ডিসেম্বর মওলানা ভাসানী এক নতুন গণআন্দোলনের উদ্বোধন ঘটালেন - যা ১৯৬৮-৬৯ সালে মহা অভ্যুত্থানে রূপ নিয়েছিল।  ১৯৬৯-এর জানুয়ারি মাসে ছাত্ররা ১১ দফা পেশ করলেন, যার মধ্যে একটি দফার মধ্যে ছিল ছয় দফা। এক অর্থে ছয় দফা সম্প্রসারিত হলো, যার মধ্যে সাম্রাজ্যবাদ বিরোধী উপাদান এবং শ্রমিক কৃষকের দাবি, পাট শিল্প জাতীয়করণের দাবি ইত্যাদি সংশ্লিষ্ট হলো।  ইতোপূর্বে ঘোষিত ন্যাপের ১৪ দফা সাড়া জাগাতে না পারলেও ১১ দফা দারুণভাবে সারা জাগিয়েছিল। একই সঙ্গে এটাও বলা দরকার যে, শুধু ছয় দফা যা পারতো, ১১ দফা তার চেয়ে অনেক বেশি আলোড়ন সৃষ্টি করেছিল। উপরন্তু আওয়ামী লীগ ও বাম শক্তির ঐক্য (ছাত্রলীগ ও ছাত্র ইউনিয়নের দুই গ্রুপ) জনমনে ব্যাপক আশার সঞ্চার করেছিল। প্রবল আন্দোলনের মুখে আগরতলা মামলা প্রত্যাহার এবং শেখ মুজিবুর রহমানকে মুক্তি দিতে বাধ্য হলো সরকার।  শেখ মুজিবুর রহমান তখনই হয়ে উঠলেন বাঙালি জাতির অপ্রতিদ্বন্দ্বী নেতা।
এরপরের ইতিহাসও সকলের জানা। ১৯৭০ সালের নির্বাচনে শেখ মুজিবুর রহমান ও তার দল সমগ্র পাকিস্তানেই সংখ্যাগরিষ্ঠতা অর্জন করলেন। ৩০০ আসনের মধ্যে ১৬৭টি আসন লাভ করল। তিনি হয়ে উঠলেন পূর্ব পাকিস্তানের জনগণের একক প্রতিনিধি।
 এই সময় মওলানা ভাসানী ও বামপন্থীরা একটা বিরাট ভুল করেছিলেন। তারা নির্বাচন বর্জন করেছিলেন। নির্বাচন বর্জনের পেছনে নকশাল আন্দোলনের তাত্ত্বিক ভ্রান্তি কাজ করেছিল। ভাসানীও দাবি তুললেন, ‘ভোটের আগে ভাত চাই।’ রণকৌশলগত স্লোগান হিসাবে খুবই ভুল ছিল ওই স্লোগান। এই ভাবে জাতীয়তাবাদী আন্দোলন - যার সূত্রপাত ঘটিয়েছিল বামপন্থীরা, তারাই এই আন্দোলনের নেতৃত্ব থেকে ছিটকে পড়ল।  
তবে ইতিহাসকে যদি সঠিকভাবে পাঠ করতে হয়, তাহলে বলতেই হবে, ১৯৭১-এর মুক্তিযুদ্ধে বাম ও কমিউনিস্টদের অবদান ছিল বিশাল, যা বুর্জোয়া সংবাদ মাধ্যমে উপেক্ষা করে অথবা খাটো করে দেখাতে চায়। মাঠ পর্যায়ে বাম -কমিউনিস্টদের সাহসী যুদ্ধ ও জীবনদানের ঘটনা অনেক বেশি। যদিও সামগ্রিকভাবে রাজনৈতিক নেতৃত্ব ছিল কলকাতা কেন্দ্রীয় প্রবাসী সরকার ও আওয়ামী লীগের হাতে। 
♦ এইবার আমার কথা বলি: 
কম্যুনিস্ট পার্টির অবদান উল্লেখ করে ২০১০ সালের ১৮ই নভেম্বর দ্য ডেইলী ইন্ডিপেন্ডেন্টে লিখা হয়,
 The Party played a vital role in the 1969 uprising and also during the nationwide upheaval that followed it including the non co operation movement of 1971. The CPB also actively participated in the nine months long armed struggle for independence of Bangladesh in 1971. A ‘Special Guerilla Force’ under the direct command of CPB- NAP -BSU fought against the Pakistani army. Communists were also took part in the
other segments of the armed resistance fighters including the
Freedom Fighters and the new Bangladesh Army.
এখন একটা জিনিস লক্ষ্য করা যায়যে, ইতিহাস সবসময় বিজয়ীদের মহান করে তুলে। পরস্পরকে ধাক্কা দিয়ে দৌড়ে যে এগিয়ে যাবে তাকেই দেয়া হবে মুকুট আর বাকিরা থেকে যাবে অন্ধকারে। হিটলার যদি রাশিয়ার কাছে পরাজিত না হত তবে ইতিহাস হিটলারকে মহামানব বলেই দাবী করে বসতো। কিন্তু চাক্ষুস ইতিহাস অগ্রাহ্য করার ক্ষমতা কোনো সময়ের নেই। তেমনি নানা কারণে বামপন্থীরা আজ কূট আলোচনার গঞ্জনা সইতে হচ্ছে। কিন্তু অন্তত যারা মুক্তিযুদ্ধ সম্পর্কে একটুকু জ্ঞান রাখেন তারা বলতে পারবেন, বামপন্থীদের কি ভূমিকা ছিলো যুদ্ধে। অত্যধিক চেতনা তাই পরিত্যাজ্য। সর্বোপরি, উই হ্যাভ টু রেস্পেক্ট দ্য রিয়েল হিস্টোরি অব আওয়ার গ্লোরিয়াস ফ্রিডম ওয়্যার। অ্যান্ড অল ইন্ডিভিজ্যুয়াল শ্যুড কাম ফরোয়ার্ড টু হ্যাং দ্য ওয়্যার ক্রিমিনাল। 
 তথ্যসূত্র: 
♣ http://rnews24.com/open-pen/ (মুজাহিদুল ইসলাম সেলিম, ২০ মার্চ ২০১৩) [বিশেষ কৃতজ্ঞতা]
♣ http://bsu1952.org/history
♣ http://bangarashtra.net/ (শামসুজ্জোহা চৌধুরি, ২৭ জুলাই, ২০১৩)
♣ http://weeklysonarbangla.net/
♣ হায়দার আকবর খান, আমাদের বুধবার, ২৭ মার্চ ,২০১৩ (বিশেষ কৃতজ্ঞতা)
♣ বামপন্থী রাজনীতি ও বাংলাদেশের অভ্যুদয়, তালুকদার মনিরুজ্জামান রচিত, জানুয়ারি ২০০৭, বাংলা একাডেমি
♣ http://socialismtoday.org/154/bangladesh.html
♣ http://mongabay.com/history/bangladesh/bangladesh-the_liberation_war.html
♣ http://internationalviewpoint.org/spip.php?article2372
♣ www.secularvoiceofbangladesh.org/bangladesh_govt_politics_body.htm

