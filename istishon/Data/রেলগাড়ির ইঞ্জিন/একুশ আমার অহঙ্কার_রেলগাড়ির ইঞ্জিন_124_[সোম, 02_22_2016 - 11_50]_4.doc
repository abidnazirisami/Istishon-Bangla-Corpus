একুশ আমার অহঙ্কার


" একুশ আমার অহঙ্কার "
এই বাক্য টি শৈশব থেকে আজ পর্যন্ত এতবার করে শুনেছি যে তার হিসাব নেই । সত্যিই তো , একুশ আমাদের অহঙ্কার । এই দিনে কত বাঙালী ভাষার জন্য প্রাণ দিয়েছে । এই দিনটি আবার স্বীকৃত হয়েছে আন্তর্জাতিক মাতৃভাষা দিবস হিসেবে । এই অর্জন কি চমৎকার, কি গৌরবের ! আমরাই একমাত্র জাতি যে জাতি প্রাণ দিয়েছিল নিজেদের ভাষার অধিকার আদায়ে । সুতরাং একুশ আমাদের অহংকার হবে নাই ই বা কেন ? 
কাজেই আমরা আমাদের অহংকারের বহিঃপ্রকাশ ঘটাই এ দিনে । এই দিন শহীদ মিনার টা অন্য দিনের মত অবহেলায় অযত্নে পড়ে থাকে না , পরিষ্কার করা হয় মিনার আর এর প্রাঙ্গন । সারাবছর কেউ শহীদ মিনারে যাক আর না যাক এ দিনে সব্বাই শহীদ মিনার যাবে ! ভাবা যায় ! সবাই মিলে শহীদ মিনারে যাচ্ছে নিজেদের শহীদ দের জন্য শ্রদ্ধা জ্ঞাপন করতে তাও আবার একটি মাত্র দিনে । কি দারুন জাতি আমরা তাইনা ? 
এই দিন সবাই আমরা সাদা কালো পোশাক পড়ে যাই শহীদ মিনারে ফুল দিতে । সাদা কালো পোশাক এই দিনে কেন পড়ি তা জানি আর না জানি পোশাক এই দিনে সাদাকালো পড়া চাই ই ! আরে ভাই , ইট ইস আ ফ্যাশন । বুঝতে হবে না ? আমরা মহা আনন্দে ফুল দিতে যাই শহীদ মিনারে , মেয়েরা মেক আপ করে , মাথায় ফুলের মুকুট পড়ে যাই । এতবড় একটা শোকের দিন অথচ আমাদের মধ্যে অনেক আনন্দ । কেন ? অই যে বললাম , একুশ আমাদের অহংকার ! অহংকার করার দিনে অহংকারের আনন্দ থাকবে না চোখে মুখে ? আমরা এতটাই অহংকারে মজে থাকি যে সেদিন রাস্তার পাশে কুকুরের পাশে ঘুমিয়ে থাকা পথশিশুকেও উপেক্ষা করে চলে যাই আমরা , তাদের কেউ কেউ জেগে থাকলে দুইটা টাকার জন্য অনুরোধ করে কিংবা ফুল কিনতে অনুরোধ করে , আমরা অহংকারে অন্ধ হয়ে তাদের দেখতেই পাই না । 
শহীদ মিনারে কোন মেয়ে ফুল দিতে এলে ভীড়ের মাঝে তার শরীর হাতানোও অহঙ্কারের তীব্র নিদর্শন । একুশে ফেব্রুয়ারি তে কোন এক শহিদ মিনারে বোমা ফাটল কিন্তু আমরা নিশ্চুপ । এটাও কি অহঙ্কারের জন্য ? 
আমরা সারা বছর ইংলিশ বাংলা মিক্সড করে কথা বলে আমাদের ভাষার ১২ টা বাজিয়ে দেই । কিন্তু সেই আমরাই একুশে ফেব্রুয়ারি তে জেগে উঠি , সারা ফেব্রুয়ারি মাস আমরা আমাদের ভাষাকে লেবু- চিপা দেই । অথচ সারা বছর খোজ থাকে না । বই মেলার ভিড়ে কত মেয়ে টিজ হয় , আমরা এসব ঝামেলা এড়িয়ে যাই । শহীদ মিনারে ফুল দিয়ে যাই কিন্তু জানিনা আজ কি দিবস । জানিনা , আজ কেন আমি এসেছি শহীদ মিনারে । ফেসবুকে দেখলাম এক ভিডিও তে , এক মেয়ে কে জিজ্ঞেস করা হল সে কেন শহীদ মিনারে ফুল দিতে এসেছে , সে বলল , মুক্তিযোদ্ধাদের সম্মান দেখাতে । অতি দুঃখের বিষয় , মেয়েটি বিশ্ব বিদ্যালয়ে পড়ে , এই যদি হয় বিশ্ব বিদ্যালয়ে পড়ুয়া মেয়ের নমুনা তাহলে বাচ্চার কি করবে? কি করবে নিরক্ষর লোকেরা ! 
এই হল আমাদের একুশের অহঙ্কার ! আমরা বড্ড অহঙ্কারী জাতি! 

