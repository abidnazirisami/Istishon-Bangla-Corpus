মার্কসবাদ লেনিনবাদ বিরোধী বাসদ এবং বাংলাদেশের কমিউনিস্টদের জন্য ঐতিহাসিক শিক্ষা 



মার্কসবাদ লেনিনবাদকে ছুঁড়ে ফেলে দেয়া ভুয়া-সাম্যবাদীদের এক চক্রের নাম বাংলাদেশের সমাজতান্ত্রিক দল, বা সংক্ষেপে বাসদ। বাসদের খালেকুজ্জামান একজন সংশোধনবাদী নেতা, ১৯৮০ সালের পর থেকে তিনি যে গোত্রটি পরিচালনা করছেন তা এখন মার্কসবাদবিরোধী সান্ধ্যকালীন ক্লাব। ওই গোত্রটির সকলেই এক পর্যায়ে ছোটে না কী হাঁটে না, কাউকে যে কাটে না, করে নাক ফোঁসফাঁস মারে নাক ঢুশঢাশ মার্কা শান্তির পায়রা ওড়ানো গান্ধিবাদি হয়ে যায়। যেমন, এই গান্ধিবাদি গোত্রনেতা খালেকুজ্জামান অক্টোবর ৯, ২০১৩তে বলেছিলেন “সিপিবি-বাসদ মিলে সকল গণতান্ত্রিক প্রগতিশীল ও দেশপ্রেমিক শক্তির প্রতি একটা ডাক দিয়েছিলাম- আমাদের এই দুই দলের বাইরে একটা কিছু আমাদের প্রয়োজন”। এই দুই দল বলতে তিনি বুঝাচ্ছেন আওয়ামী লীগ ও বিএনপিকে এবং এই দুই দলের বাইরে একটা কিছু করা প্রয়োজন বলছেন; কিন্তু এই বের্নস্তাইন ও মিলেরাঁপন্থিটি বলছেন না এই দালাল বুর্জোয়াদের উৎখাত করে প্রলেতারিয়েতের একনায়কত্ব কায়েম করার কথা। ফলে ১৯৮০ সাল থেকেই এই গোত্রাধিপতিটির কোনো দৃশ্যমান শ্রেণিসংগ্রামের কর্মসূচি নেই। 
সংস্কারবাদী বাসদের কাজ সবসময় সংস্কারের পক্ষে কথা বলা। তারা ১৯৭২ সালের সংবিধানে ফিরে যেতে চায়, শিক্ষাব্যবস্থার সংস্কারের কথা বলে, বাজেটে শিক্ষা-কৃষিখাতে বাজেট বাড়ানোর তদবির করে। এসব অর্থনীতিবাদী আন্দোলনই শুধু নয়, তারা নির্বাচনব্যবস্থা সংস্কারের কথাও বলে। “নির্বাচন হয়ে উঠছে প্রহসন, প্রয়োজন আমূল সংস্কার” শীর্ষক এক সেমিনারে নির্বাচন ব্যবস্থা সংস্কারের জন্য সিপিবি ও বাসদ দশ দফা সুপারিশ উপস্থাপন করে ২২ মার্চ, ২০১৪তে। এছাড়াও বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামান ২৪ ডিসেম্বর ১৩-তে বাংলাদেশ প্রতিদিনকে বলেন, “গণতান্ত্রিক সংস্কার ছাড়া সংঘাতময় পরিস্থিতি থেকে উত্তরণ সম্ভব নয়”। 
১৯৭৩ সাল থেকে জাসদসহ বাসদের ইতিহাস ধরলে, কেননা জাসদ থেকেই বাসদের উৎপত্তি, সংসদ নির্বাচনের ৯টির ভেতরে তারা ৭টিতেই অংশ নিয়েছে। বাসদ আগাগোড়া একটি নির্বাচনমুখি লেনিনবাদবিরোধী দল। খালেকুজ্জামানের মতবাদিক বিতর্ক–৩-এ তিনি বলছেন, 
“১৯৮০ সালের ৭ নভেম্বর বাংলাদেশের সমাজতান্ত্রিক দল – বাসদ আত্মপ্রকাশের পর গত ৩২ বছরের সংগ্রামে দলটি একটা বিশিষ্ট স্থান অধিকার করতে সমর্থ হয়েছে। একটি বিপ্লবী দল হিসেবে আপোষকামীতা এবং হঠকারিতা এই উভয়বিধ পেটিবুর্জোয়া প্রবণতাকে সঠিকভাবে মোকাবেলা করে একটা ধারাবাহিক বিকাশ প্রক্রিয়ায় বাসদ সমাজের বিভিন্ন স্তরে-পর্যায়ে এ স্বীকৃতি লাভ করেছে, বিশেষ করে বাম মহলে”।[১] 
সংসদপন্থী খালেকুজ্জামানের ব্যবহৃত শব্দগুলো একটু বোঝার চেষ্টা করলেই দেখা যাবে বাম মহলে তার ভুয়া সাম্যবাদী দলটি ৩২ বছরে একটা ‘বিশিষ্ট’স্থান অধিকার করেছে বলে তিনি জানাচ্ছেন। বাংলাদেশের বাম মহলের এই বিশিষ্ট স্থানটি স্পষ্টত্বই হলো নগরকেন্দ্রীক ক্ষুদে বুর্জোয়া বুদ্ধিজীবী, ছাত্র ও পেশাজীবিদের মহল। আর বাসদের ক্ষেত্রে এটা আরো সত্য এ কারণে যে, এই দলটির শুধু ছাত্রদের মধ্যে কিছু সমর্থক রয়েছে। বাসদ যে “শিক্ষিত”, “ভদ্রস্থ” পেটি-বুর্জোয়া ছাত্র-শিক্ষক-পেশাজীবীদের ভিতরে ঢুকেছে এবং সমাজতান্ত্রিক বিপ্লবের কার্যসূচি হাজির করেছে তারও বিশেষ কারণটি আছে এই দলটির দৃঢ় মার্কসবাদবিরোধী অবস্থানের ভেতরে। অথচ কমিউনিস্ট পার্টির ইশতেহারের ১৮৮৮ সালের ইংরেজি সংস্করণের ভূমিকায় এঙ্গেলস এইসব সমাজতন্ত্রপন্থীদের দেউলিয়াত্ব প্রকাশ করার উদ্দেশ্যে লিখেছিলেন, 
“১৮৪৭ সালে সমাজতন্ত্র ছিল বুর্জোয়া আন্দোলন আর কমিউনিজম শ্রমিক শ্রেণির। অন্তত ইউরোপ মহাদেশে সমাজতন্ত্র ছিল “ভদ্রস্থ”, আর কমিউনিজম ছিল ঠিক তার বিপরীত।... ... তাই দুই নামের মধ্যে কোনটা আমরা নেব সে সমন্ধে কোনো সংশয় ছিল না। তাছাড়া আজ পর্যন্ত আমরা এ নাম বর্জন করার দিকেও যাইনি”।[২] 
বাসদ যে পার্টির নাম কমিউনিস্ট পার্টি না রেখে লেনিনের তৃতীয় আন্তর্জাতিকের সিদ্ধান্ত লঙ্ঘন করে সমাজতান্ত্রিক পার্টি রেখেছে তার মূলে রয়েছে এদের লেনিনবাদবিরোধী অবস্থান। নামকরণের দিক থেকেও প্রলেতারিয়েতশ্রেণীর পার্টিকে যে কমিউনিস্ট পার্টি নাম গ্রহণ করতে হবে সে বিষয়ে তৃতীয় আন্তর্জাতিকের সুস্পষ্ট ঘোষণার উল্লেখ আমরা পাই তার দ্বিতীয় কংগ্রেসের সিদ্ধান্তে, তাতে বলা হয়েছে যে, 
“কমিউনিস্ট আন্তর্জাতিকে যোগদানেচ্ছু প্রতিটি পার্টিকে নাম নিতে হবে: অমুক দেশের কমিউনিস্ট পার্টি (তৃতীয় আন্তর্জাতিকের শাখা)। নামের প্রশ্নটা নিতান্ত একটা বাহ্যানুষ্ঠানের ব্যাপার নয়, অতি গুরুত্বপূর্ণ রাজনৈতিক প্রশ্ন। সমগ্র বুর্জোয়া জগৎ ও সমগ্র পীত সোশ্যাল-ডেমোক্রাটিক পার্টির সঙ্গে চূড়ান্ত সংগ্রাম ঘোষণা করেছে কমিউনিস্ট আন্তর্জাতিক। কমিউনিস্ট পার্টি এবং শ্রমিকশ্রেণীর ঝান্ডার প্রতি বেইমান সাবেকী ‘সোশ্যাল-ডেমোক্রাটিক’ বা ‘সোশ্যালিস্ট’ পার্টির’ মধ্যে তফাৎ কী সেটা প্রতিটি সাধারণ মেহনতীর কাছে পুরোপুরি পরিষ্কার থাকা আবশ্যক।”[৩]
তাছাড়া এপ্রিল থিসিসের ‘কী হওয়া উচিত আমাদের পার্টির নাম যা হবে বৈজ্ঞানিক বিচারে যথাযথ এবং প্রলেতারিয়েতের চিন্তা রাজনীতিগতভাবে স্পষ্ট করতে সহায়ক’ শিরোনামের ১৯নং থিসিসে লেনিন বলেছেন,
“এখন আমি আসছি শেষের দিকটায় আমাদের পার্টির নাম। আমাদের নিজেদের অভিহিত করতে হবে কমিউনিস্ট পার্টি বলে-ঠিক যেমন মার্কস এবং এঙ্গেলস অভিহিত করতেন নিজেদের।”
বাংলাদেশের বাম মহলে ধর্মব্যবসায়ীদের প্রচুর বকাঝকা করা হয়। এসব বামপন্থীরা ধর্মব্যবসা দেখেন, কিন্তু গণতন্ত্রব্যবসা ও সমাজতন্ত্রব্যবসা দেখেন না। গণতন্ত্রের নাম নিয়ে লীগ-বিএনপি যে গোটা দেশটারে চুইষ্যা খাচ্ছে তার জন্য কোনো প্রতিরোধ সৃষ্টি বাংলাদেশের বাম মহলে খুব সামান্যই আছে, কেননা এই বামপন্থীদের অনেকেই শুধু সমাজতন্ত্রের কথাই বলে না, সাথে নানারকম ব্যবসা যেমন শেয়ারব্যবসা, পরিবহন-ব্যবসা, পাহাড়ে জমি কিনে ব্যবসা ছাড়াও আরো নানা ব্যবসা করে; যেই ব্যবসার নাম হতে পারে সমাজতন্ত্রব্যবসা। যারা শুধু ধর্মব্যবসা দেখে; গণতন্ত্রব্যবসা সমাজতন্ত্রব্যবসা দেখে না তারা কেমনে মার্কসবাদী হয় তা আমাদের জানা নেই। 
বাসদ বারবার বলে তারা প্রাকটিসে আছেন, মাঠে আছেন। কিন্তু তারা ভুলে যাচ্ছেন, তত্ত্বহীন অনুশীলন অশ্বডিম্ব দেয়। ৩৩ বছর ধরে শুধু ভ্যানগার্ড বেচা আর কালেকশন করা আর অফিস দখল করা, মাসে একটি মিছিলের রিহার্সাল দেয়া, বছরে সমর্থকদের নিয়ে একদিন পিকনিক করার নাম মার্কসবাদী অনুশীলন হতে পারে না। রানা প্লাজা ধ্বসের পর এক দিনের হরতালটা সুবিধাবাদী সিপিবির কারণে স্থগিত করেছিল বাসদ, সেই হরতাল আর এই সুবিধাবাদীরা দিলো না। কারণ এসব ভুয়া কমিউনিস্টরা এখন Dont Disturb Hasina নীতিতে আছে, আওয়ামি লিগ-বিএনপিকে ক্ষমতায় রেখেই তারা সব সমস্যার সমাধানের জন্য তাদের দিকেই আহ্বান জানায়। যেমন, বাসদের সাত দফা দাবির প্রথম দফায় তারা দেশীয় ক্ষমতাসীন দলদুটির কাছে দাবি জানায় যে, তারা ‘সব হাতে কাজ চায় এবং সব মুখে ভাত চায়’। বাসদের সাত দফা দাবির সব কয়টিই লীগ-বিএনপির কাছে তদবির করে জনগণের পরিস্থিতির একটু উন্নতি ঘটানোর লক্ষ্যে। 
মার্কসবাদি লেনিনবাদি মাওবাদি পার্টিগুলোকে সব রকমের সংগ্রামকে আয়ত্ত্ব করতে হবে। একমাত্র অস্ত্রের মাধ্যমে সংগ্রামটাই শ্রেণিসংগ্রাম নয় তবে যারা ৩৩ বছরে একবারো অস্ত্র ধরবে কীনা এই নিয়ে পার্টিতে বিতর্ক করতে পারে না তারা যে সংশোধনবাদি ও লেনিনবাদ-মাওবাদবিরোধি তা বলার অপেক্ষা রাখে না। লেনিনবাদের শিক্ষাটাই এখানে যে ডুমা বা সংসদে অংশ নেয়া এবং সেটাকে শুয়োরের খোয়াড় বলে ত্যাগ করা। কিন্তু যারা ঐখানে ঢুকে জীবনব্যাপী শুয়োর বনে যায় এবং নিজেদের নামের আগে কমরেড শব্দটি বাদ দেয় না তারাই সমাজ গণতন্ত্রী। 
সমাজগণতন্ত্রী ব্যক্তিরা মুখে সমাজতন্ত্র ও সাম্যবাদের কথা বলেন, কিন্তু নির্বাচন ও ট্রেড ইউনিয়নের বাইরে অন্য কোনো ধরনের লড়াইয়ের পথে যান না। সমাজগণতন্ত্রী সান্ধ্যকালিন বিপ্লবী অলস আমলাতন্ত্রী খালেকুজ্জামান তেমনি শ্রেণিসংগ্রামকে চুলায় ঢুকাইয়া সুখে অফিস দখল কইরা আরামে দিন কাটাইতে সেই যে ১৯৮০ সালে আরম্ভ করেছিলেন তা তেত্রিশ বছরে আর থামে নাই। অথচ লেনিন কী বলেছিলেন, মাও সেতুং কী বলেছিলেন তা একটু একটু নজরে নিলেই আমরা দেখবো এইসব সমাজগণতন্ত্রীদের বিরুদ্ধে কী তীব্র ঘৃণা ছিলো তাঁদের নীতিতে। মাও সেতুং বলেছেন,
“বিপ্লবের কেন্দ্রীয় কর্তব্য ও সর্বোচ্চ রূপ হচ্ছে সশস্ত্র শক্তির দ্বারা রাজনৈতিক ক্ষমতা দখল, যুদ্ধের দ্বারা সমস্যার সমাধান। মার্কসবাদ-লেনিনবাদের এই বিপ্লবী নীতি সর্বত্রই প্রযোজ্য, তা চীনদেশেই হোক আর বিদেশেই হোক”।[৪]
শ্রেণিসংগ্রাম, বিদ্রোহ, শ্রেণিযুদ্ধ, গৃহযুদ্ধ, হিংসাত্মক দমন-নির্যাতন কেন ঐতিহাসিক বস্তুবাদী দৃষ্টিভঙ্গি এবং বিপ্লবের ক্ষেত্রে অনিবার্য তার উত্তর দিতে গিয়ে আমরা লেনিন থেকে পুনরায় আরও কয়েকটি উদ্ধৃতি দেব। লেনিন বলেছেন, 
প্রথমত, “বিশ্ব আজ পর্যন্ত কখনোই এমন কোনো শাসকশ্রেণি প্রত্যক্ষ করেনি যারা সংগ্রাম ছাড়া ক্ষমতা ছেড়ে দিয়েছে।”
দ্বিতীয়ত, লেনিন ব্যাখ্যা করে বলেছেন, “প্রতিক্রিয়াশীল শ্রেণিগুলি নিজেরাই সাধারণত বলপ্রয়োগের তথা গৃহযুদ্ধের আশ্রয় নেয়; তারাই সর্বপ্রথম বেয়নেটকে কর্মসূচির অন্তর্ভুক্ত করে... ... ।”
এই আলোকে বিচার করলে প্রলেতারিয়েতের সমাজতান্ত্রিক বিপ্লবকে আমরা কীভাবে ধারণা করতে পারি?
এই প্রশ্নের উত্তর দিতে হলে আমাদেরকে অবশ্যই লেনিনকে আরেকবার উদ্ধৃত করতে হয়:
“... ... ইতিহাসের মহান বিপ্লবগুলির কোনো একটিও গৃহযুদ্ধ ছাড়া সংঘটিত হয়নি আর কোনো আন্তরিক মার্কসবাদীই গৃহযুদ্ধ ছাড়া পুঁজিবাদ থেকে সমাজতন্ত্রে উত্তরণকে কল্পনা করেননি”।[৫]

আরও উদ্ধৃতি বাড়ানোর কোনো প্রয়োজন বোধ করছি না। সবশেষে মাও সেতুং-এর একটি উদ্ধৃতি দিয়ে বিষয়টির ইতি টানতে চাই। মাও সেতুং বলেছেন,
“... ... সাম্রাজ্যবাদের যুগে শ্রেণিসংগ্রামের অভিজ্ঞতা আমাদের শিখিয়েছে: শুধুমাত্র বন্দুকের শক্তিতেই শ্রমিকশ্রেণি ও শ্রমজীবী জনগণ সশস্ত্র বুর্জোয়াশ্রেণি ও জমিদারদের পরাজিত করতে পারে; এই অর্থে আমরা বলতে পারি যে, শুধুমাত্র বন্দুক দিয়েই সমগ্র দুনিয়ার রূপান্তর ঘটানো সম্ভব।”
শিবদাস ঘোষপন্থী বাসদ ও ভারতের গোত্রভিত্তিক এসইউসিআই মাঝেমাঝেই প্রচার করে ক্ষুদিরাম, প্রীতিলতা, সূর্যসেন এবং ইলা মিত্রের বিপ্লবী অবদানের কথা; কিন্তু এই সংশোধনবাদী ভুয়া-কমিউনিস্টরা কখনোই ক্ষুদিরাম-সূর্যসেনদের সাম্রাজ্যবাদবিরোধী, রাষ্ট্রবিরোধী সশস্ত্র লড়াইয়ের কথা বলে না। এইসব দিক বিবেচনা করে এই দুই গোত্রকে সমাজগণতন্ত্রের ধ্বজাধারী হিসেবে চিহ্নিত করতে কোনো মার্কসবাদীর বেগ পাবার কথা নয়। 
তথ্যসূত্র:১. খালেকুজ্জামান, মতবাদিক বিতর্ক–৩; প্রাককথন, প্রকাশক-বাসদ; ২৯ মে, ২০১৩; পৃষ্ঠা- ৩।
২. মার্কস ও এঙ্গেলস, কমিউনিস্ট পার্টির ইশতেহার, ১৮৮৮ সালের ইংরেজি সংস্করণের ভূমিকা।
৩. তৃতীয় আন্তর্জাতিকের দ্বিতীয় কংগ্রেসের সিদ্ধান্ত, উদ্ধৃতিটি নেয়া হয়েছে এই লিংক থেকে।
৪. মাও সেতুং, যুদ্ধ ও রণনীতির সমস্যা, ৬ নভেম্বর, ১৯৩৮, নির্বাচিত রচনাবলী, প্রথম খণ্ড; পৃষ্ঠা, ২৮০।
৫. লেনিনবাদ দীর্ঘজীবী হোক, চিনা পার্টির পত্রিকা রেড ফ্লাগ-এ প্রকাশিত, ১৬ এপ্রিল, ১৯৬০; অনুবাদ, ইন্টারন্যাশনাল পাবলিশার্স; ঢাকা; এপ্রিল, ১৯৯২; পৃস্থা-৩৭-৩৮।

