ডিজিটাল ভার্সিটি অগ্রযাত্রা এবার গাজীপুরে 


তথ্য ও যোগাযোগ প্রযুক্তি বিশেষত বিজ্ঞান, প্রকৌশল ও প্রযুক্তির ক্ষেত্রে অগ্রসরমান বিশ্বের সঙ্গে সঙ্গতি রক্ষায় বাংলাদেশে উচ্চ শিক্ষা ও গবেষণার সুযোগ সৃষ্টি, আধুনিক জ্ঞান চর্চা বিশেষ করে তথ্য ও যোগাযোগ প্রযুক্তির ওপর পাঠদান ও গবেষণা কার্যক্রম পরিচালনা, নতুন প্রযুক্তি উদ্ভাবন ও ডিজিটাল বাংলাদেশ প্রতিষ্ঠার গতিকে ত্বরান্বিত করতে গাজীপুর জেলায় বঙ্গবন্ধু শেখ মুজিবুর রহমান ডিজিটাল ইউনিভার্সিটি, বাংলাদেশ নামে একটি বিশ্ববিদ্যালয় প্রতিষ্ঠার সিদ্ধান্ত নেয়া হয়েছে। শিক্ষা ও গবেষণাধর্মী এই বিশ্ববিদ্যালয় বিভিন্ন ধরনের তাত্ত্বিক ও প্রয়োগিক গবেষণা বিশেষ গুরুত্ব পাবে। অন্যদিকে বিশ্বকবি রবীন্দ্রনাথ ঠাকুরের স্মৃতি সংরক্ষণ এবং তাঁর সাহিত্য কর্মের ওপর লেখাপড়া, চর্চা এবং গবেষণা চালাতেও অন্য আর একটি বিশ্ববিদ্যালয় প্রতিষ্ঠার সিদ্ধান্ত নেয়া হয়েছে। সিরাজগঞ্জের শাহজাদপুরে প্রতিষ্ঠিত এই বিশ্ববিদ্যালয়ে রবীন্দ্রনাথের দর্শন ও বিশ্ব সংস্কৃতি চর্চা হবে। শুধু তাই নয়, সেখানে কলা, সঙ্গীত, নৃত্য, চারুকলা, সমাজ বিজ্ঞান, কৃষি, সমবায়, আইন, ব্যবসা প্রশাসন এবং বিজ্ঞান ও প্রকৌশলী প্রযুক্তি ফ্যাকাল্টি থাকবে। যেখানে অন্যান্য পাবলিক বিশ্ববিদ্যালয়ের মতো বিশ্ববিদ্যালয়ের একটি বৈধ কাঠামো থাকবে।সরকারের এ সিদ্ধান্তের ফলে ডিজিটাল বাংলাদেশ বিনির্মাণে দেশ আরও একধাপ এগিয়ে যাবে তাতে কোন সন্দেহ নেই। 

