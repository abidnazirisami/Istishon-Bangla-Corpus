অর্থনৈতিক প্রবৃদ্ধি অর্জনে মেগা আট প্রকল্পের সঙ্গে যুক্ত হচ্ছে পদ্মা সেতু ও রেল প্রকল্প 


অর্থনৈতিক প্রবৃদ্ধির গতি সঞ্চালক মেগা আট প্রকল্প দ্রুত বাস্তবায়নের সিদ্ধান্ত নেয়া হয়েছে। দ্রুততম সময়ে বাস্তবায়িতব্য এই আট প্রকল্প চলতি বাজেটে সর্বোচ্চ অগ্রাধিকার দিয়েছে সরকার। মাননীয় প্রধানমন্ত্রী শেখ হাসিনার ইচ্ছায় মেগা আট প্রকল্পে নতুন যুক্ত হচ্ছে পদ্মা সেতু রেল সংযোগ প্রকল্প। সরকারী উন্নয়ন প্রকল্প বাস্তবায়ন আরও দ্রুত করতে গঠন করা হচ্ছে প্রজেক্ট প্রিপারেটরি ফান্ড এবং সংশোধন হচ্ছে ভূমিসংক্রান্ত আইনও। দেশী-বিদেশী বিনিয়োগ আকৃষ্ট, কর্মসংস্থান এবং রূপকল্প ভিশন-২১ বাস্তবায়ন করতে হলে মেগা এই আট প্রকল্পের কাজ দ্রুত সম্পন্ন করা প্রয়োজন। আশা করা হচ্ছে পদ্মা সেতু বাস্তবায়ন হলে জিডিপি প্রবৃদ্ধি প্রতিবছর দশমিক ৫৬ শতাংশ হারে বাড়বে এবং অনগ্রসর দক্ষিণ-পশ্চিমাঞ্চলে উন্নয়ন কর্মকাণ্ড ত্বরান্বিত হবে। পদ্মা সেতুর দ্রুত বাস্তবায়নে সরকার সর্বোচ্চ জোর দিচ্ছে। পদ্মা সেতু আমাদের ভবিষ্যত প্রজন্মের মধ্যে সেতুবন্ধন হয়ে থাকবে। এটি বাস্তবায়নে বিশ্বব্যাংক অর্থায়ন না করলেও জনগণের বিশ্বাসকে সম্মান দিয়ে নিজেদের অর্থায়নে সকলের সহযোগিতায় এই সেতু বাস্তবায়িত হচ্ছে।পদ্মা সেতুর নিরাপত্তা নিশ্চিত করতে সেতু এলাকায় সকল সুযোগ-সুবিধা সম্পন্ন সেনাবাহিনীর ক্যান্টমেন্ট স্থাপন করা হচ্ছে। নির্ধারিত সময়ের মধ্যেই পদ্মা সেতুর বাস্তবায়ন হবে এটা প্রত্যাশা সবার। 

