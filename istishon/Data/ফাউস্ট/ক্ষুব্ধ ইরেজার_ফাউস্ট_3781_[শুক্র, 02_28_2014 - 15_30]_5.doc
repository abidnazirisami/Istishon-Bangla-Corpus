ক্ষুব্ধ ইরেজার


 
অনেকদিন আগে লেখা একটি কবিতা; আমার এক বান্ধবীর একান্ত অনুভূতির কাব্যরূপ এটি। 
তোমাকে আর রাখবনা মনে;
অন্দর থেকে ছুঁড়ে দেব, নোংরা উঠোনে;
নিজেকে আর হেয় করতে, রাজি নই আমি;
নিমেষেই করে ফেলি, এই দৃঢ় প্রতিজ্ঞা ;
দাঁতে দাঁত চেপে, ভেতরের ঝড় বৃষ্টিকে উপেক্ষা করি;
উপেক্ষা করি আসন্ন জোয়ার;
নিজের মধ্যে তাই তন্নতন্ন করে খুজি, একটা ইরেজার।
ঠিক তখন, নিজেই নিজেকে চমকে দেই,
ছোট্ট একটা শব্দে;
আর তা হল-
ভালোবাসি ।
 তুমি চলে গেছ;
তাতে কি!, ভালই হয়েছে, যা হওয়ার তাই হয়েছে;
তুমি তো আর অপরিহার্য নও! 
যুক্তি দিয়ে, ভয় দেখিয়ে, নালায়েক হৃদয়ে,
সত্যটাকে প্রায় প্রতিষ্ঠিত করেই ফেললাম;
ঠিক তখন, বেঈমান, নির্লজ্জ চোখদুটো,
দু-ফোঁটা অশ্রু ঝরিয়ে,
বললো-
ভালোবাসি।
তোমার প্রতি রাগ , ক্ষোভ, অভিমান পুঞ্জীভূত হয়ে,
পৃথিবীটাকে ঝাপসা লাগে;
মনে হয় ক্লেদাক্ত খোঁয়াড়;
ভাবলাম-
তুমি তো আমার যোগ্যই নও;
ঠিক তখন,
দুহাতে মুখ ঢেকে, ফিসফিস করে বললাম-
ভালোবাসি।
ভাবলাম-আর না, অনেক হয়েছে,
তোমাকে আজ থেকে তোমার মত থাকতে দেব;
ঠিক তখন,
তোমার কাছে ব্যক্ত,অব্যক্ত কথাগুলি ভাবতে ভাবতে,
সাদাকাগজে আঁকিবুঁকি, কাটাকাটি করতে করতে,
চোখের জলের সাথে কাজল মিশিয়ে, যা লিখলাম,
তা হল-
ভালোবাসি।

