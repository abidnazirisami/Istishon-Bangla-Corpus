দৃশ্যপট


 
সেদিন সকালে ঊঠেই কেন যেন মনে হল, আমার চেনা, প্রিয় রাস্তায় ( যে রাস্তা ধরে রোজ আমি হেঁটে যাই, ছুঁয়ে দিতে চাই দিগন্ত) নেমেছে দানবাকৃতির ট্রাক, আর জলপাইরঙা ট্যাংক; এগিয়ে চলছে নির্দয়ের মত, চাকার ঘষায় মুছে দিচ্ছে আলপনা, ভেঙে গুঁড়িয়ে দিচ্ছে আমার মায়াভরা, স্মৃতিলাগা সব কিছু।
তার ফলশ্রুতিতেই এই লেখা।

কোন এক শুভ্র সকালে,
এক থোকা মেঘের দেয়ালে,
শিশিরের ঘুম ভাঙে,
আজব খেয়ালে।
দৃশ্যপটে শৈশব, অগোছালো আসবাব,
চড়ুইয়ের চোখে ভয়,
পন্ড হয় উৎসব।
তোর চোখে দেখি জল,
চারিদিকে হলাহল;
নরকের দরজার,
খুলে গেছে অর্গল।
রাজপথে নামে ট্রাক,
আলপনা তবুও থাক;
আদরের যাহা কিছু,
ঘাত সয়ে, রয়ে যাক।

