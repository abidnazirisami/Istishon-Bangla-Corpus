অনুভূতির ঈশ্বরকণা


শূন্যতার অন্তরীক্ষে কণিকারা ছুটে চলে,
ঠিকানাবিহীন, উদ্দেশ্যবিহীন মহাযাত্রায়।
অজানা বল তাদেরকে কাছে টানে, জুড়ে রাখে;
যার উৎস, প্রকৃতি জানা হয়নি আজও।
সকল সৌন্দর্যের শ্বেতপত্র, প্রাণের সূচনা,
এমনকি শেষের শুরুর ইতিবৃত্ত নিহিত থাকে,
ওই কাছে টানার, জুড়ে রাখার গল্পে।
একদল মানুষ এই বন্ধনের সূত্র খোঁজে;
ওরা অভিযাত্রিক;
আত্নপরিচয়ের প্রশ্নে গোঁজামিলের শাস্ত্রে প্রবোধ পায়না।
অমনি করে আমিও উচাটন, উৎসুক;
খুঁজে চলেছি, তোমার আমার বন্ধনের সূত্র।
অতঃপর বন্ধনটাকে ভাঙি,
ভেতরের কলাকৌশল বুঝবো বলে।
যেমনি করে বালক ভাঙে তার প্রিয় খেলনা, হাতঘড়ি;
অপার কৌতূহলে খুঁটিনাটি দেখে।
উন্মোচনের আনন্দকে পাশে রেখে, হিসাবের খাতা খুলি;
হয়তো জানা হয় কিছু, হয়তো না;
মহাকাল তার হিসাব হয়তো রাখে, হয়তোবা না।
ইতিউতি ছড়িয়ে থাকে, অনাবশ্যক ধ্বংসযজ্ঞের নমুনা।
নমুনাগুলো একেকটা ভারী পাথর হয়,
আমি কাঁধে নিয়ে বয়ে বেড়াই;
তোমার স্পর্শ পাওয়া চারাগাছটা শৈশব পেরোয়।
সহসা তুমি সামনে এসে দাঁড়াও।
তোমাকে পূর্ণদৃষ্টিতে দেখি,
তোমার চিবুকের গড়ন, চাহনির ক্ষুদ্রতম পরিবর্তন,
বুভুক্ষুর মত দেখি;
আমার তৃষ্ণা মেটেনা।
তোমাকে কিছু বলতে চাই,
তোমাকে ছুঁয়ে দেখতে চাই,
অবাধ্য চুলের গোছা কানের ওপাশে সরিয়ে দিতে চাই,
কিন্তু, আমার হাত ওঠেনা!
তোমার সিঁথিতে সিঁদুরের লাল জ্বলজ্বল করে;
আমার কথাগুলো আত্নপ্রকাশের পথ না পেয়ে,
তোমার চলা পথের নুড়ি হয়ে যায়।
তবুও আমার ঠোঁট নড়েনা!
বাস্তবতা, পরাবাস্তবতার পার্থক্য খোঁজার
সাহস হয়না আর!
চড়া মূল্যে আবিষ্কার করি, বন্ধনের সূত্র,
খুঁজে পাই অনুভূতির ঈশ্বরকণা।


