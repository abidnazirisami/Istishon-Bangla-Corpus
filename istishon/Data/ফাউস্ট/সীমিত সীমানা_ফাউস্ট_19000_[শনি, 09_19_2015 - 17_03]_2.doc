সীমিত সীমানা


কলমের কালি ফালি করা জীবনের কেচ্ছা শোনায়,
বোদলেয়ার আওরানো সময়টুকু তিলোত্তমা হয়,
নির্ঘুম রাত্রিকে মুকুট পরায়।
গর্তে ঢোকা চোখ, আর পাংশুটে মুখ দেখে,
নবাগত চার্লি আফসোসে বাঁচে;
নতুন করে আবার, হাসতে হাসতে কান্না লুকানো গল্প বানায়।
কেবল আমারই মহান হওয়া না।
সীমিত সীমানার কাঁটাতার টপকানো হয়না।
ওটা হবেনা;
এ জীবনে হবেওনা আর!
কুহকীর জলসায়, গুহামানবের আড্ডায়,
অথবা, প্রেমিকার ঠোঁটে গাঢ় চুম্বন এঁকে,
কতবার ভেবেছি,
এইতো, এক্ষণি কারফিউ ভেঙে বেরিয়ে আসবে পঙক্তি!
সে পঙক্তি অকপট হবে, কর্কশ হবে,
তোলপাড় হবে, ভাংচুর হবে;
ভেঙে গুড়িয়ে, উড়িয়ে দেবে,
ন্যাকান্যাকা ছন্দের দূর্গ, নগরী।
সেজদা দিয়ে বিলীন হবেনা, বুজরুকী বলয়ে।
নিয়মিত হাড়ের লোভে খুঁজবেনা মনিব।
প্রত্যেকটি পঙক্তির প্রতিটি শব্দ,
প্রতিটি শব্দের প্রতিটি অক্ষর,
রদ করবে, বধ করবে,
প্রতিটি দেয়াল, কাঁটাতার, অচলায়তন।
কিন্তু, ওটা হবেনা;
এ জীবনে হবেওনা আর!
মিছেমিছি ঝংকার, শিশুতোষ দুই-চার।
২ আশ্বিন, ১৪২২ বঙ্গাব্দ।


