হে ইন্টারনেট ভাণ্ডারে তব বিবিধ রতন


এখনকার পৃথিবীতে সার্বজনীন আবেগের ব্যাপার বলে কিছু থাকলে তার নাম দারিদ্র্য। দারিদ্র্যসীমার নীচের মানুষজন নিয়ে সিনেমা বানান। অস্কার এসে যাবে। একটা ব্যবসা প্রতিষ্ঠান খুলুন আর বলুন আমরা একটু একটু করে দারিদ্র্য জিনিসটাকে ডাইনোসর বানিয়ে দিবো এবং ভবিষ্যতে তার ফসিল দেখতে হলেও ঝামেলা করতে হবে। ব্যস, আপনি বিখ্যাত। কোনওকিছু নিয়েই আমার পুরোপুরি জ্ঞান নেই। স্বল্পবিদ্যা খুব খারাপ জিনিস, তাই আমাকে সবসময় সাবধান থাকতে হয়। কেউ কিছু বললেই সেটা হুট করে মেনে নেবার আগে কয়েকশ'বার ভেবে দেখতে হয়। বাংলাদেশে বড় বড় বিলবোর্ডে একটি টেলিকম্যুনিকেশন কোম্পানি যখন "ফ্রী ইন্টারনেট"-এর বিজ্ঞাপন দিতে শুরু করল আমি তেমন গা করি নি। এসব তো প্রায়ই দিয়ে থাকে, এই অফার সেই অফার। পরে দেখা গেল, ব্যাপারটা ফেইসবুকের প্রতিষ্ঠাতা মার্ক জাকারবার্গের "মহত্ত্ব"। তিনি "দরিদ্র" দেশগুলিতে "ফ্রী ইন্টারনেট"-এর ব্যবস্থা করে দারিদ্র্য দূর করবেন। মোবাইলে ফেইসবুক চালিয়ে ঠিক কী করে দারিদ্র্য দূর হতে পারে আমার মাথায় আসে নি। আমি একটু ঘাঁটাঘাঁটি শুরু করলাম। আগেই শুনেছিলাম মাত্র কয়েকটি ওয়েবসাইট এই ব্যবস্থার আওতায় থাকবে। ঠিক কী কী সাইট, সেসবের তালিকা আমি কোথাও খুঁজে পাই নি। দ্য ডেইলি স্টারে দেখলাম রবি বাংলাদেশে প্রাথমিকভাবে ২৩টি সাইট মুফতে দেবে। অন্য আর কী কী সাইট থাকবে না থাকবে সেটা নিয়ে টানাহ্যাঁচড়া থাকলেও তালিকার প্রথমেই আছে ফেইসবুক, তাতে কোনও সন্দেহ নেই।
এবার একটু পরিসংখ্যান দেখা যাক। আমার পরিসংখ্যান না, এটা উইকিপিডিয়াসূত্রে পাওয়া। নাইজেরিয়ার ৬৫% এবং ইন্দোনেশিয়ার ৬১% মানুষ মনে করে "ফেইসবুক মানেই ইন্টারনেট"। আমেরিকায় এমন মানুষের সংখ্যা মোটে ৫%। বাংলাদেশে এরকম জরিপ চালানো হয়েছে বলে আমার জানা নেই। তবে জরিপ না চালিয়েও যেটা বলা যায় সেটা হল, যে দেশে "ব্লগ দিয়ে ইন্টারনেট চালানো হয়" ধারণায় বিশ্বাসী মানুষের সংখ্যা নিতান্ত কম নয়, সেখানে... যাকগে। যারা সামনে এবং পিছনে এই "ইন্টারনেট.ওআরজি" (এটা না কি "নন প্রফিট অর্গানাইজেশন", শুনে হাসি পায় পায় করেও পায় নি) জিনিসটাকে সমর্থন দিয়ে যাচ্ছেন, তাদের জিজ্ঞাসা করতে ইচ্ছে করে, ফেইসবুক চালিয়ে ঠিক কোন্‌ ধরণের উপকার হয় মানুষের? তারা কী অজুহাত দাঁড়া করাবেন? বন্ধুদের সাথে যোগাযোগ রাখার জন্য কমপক্ষে হাজার হাজার ওয়েবসাইট আছে। তার বেশ কয়েকটির ব্যবস্থা ফেইসবুকের চাইতে অনেক উন্নত। তথাকথিত উন্নত বিশ্বে ফেইসবুকের চাইতে টুইটারে মানুষের ঝোঁক বেশি। গুগলপ্লাসও বেশ জনপ্রিয় হচ্ছে দিন দিন। যেখানে শিক্ষার হার কম, সেসব জায়গায় ফেইসবুকের একচেটিয়া বাজার দখল করে নিতে হলে এই তথাকথিত "ফ্রী নেট"-এর চাইতে মোক্ষম হাতিয়ার আর হতে পারে না। ফেইসবুকে নিরাপত্তা কম, চালাতে তুলনামূলক সহজ, মানুষের ওপর নজরদারি করতে সুবিধা, টাকা দিয়ে এহেন পেইজ নেই যেটার বিজ্ঞাপন দেওয়া যায় না। মানুষ খাবেই বা না কেন? বাংলাদেশে ওয়েব ডেভেলপারের সংখ্যা বাড়ছে প্রতিদিন। আপনি একটা ওয়েবসাইট বানিয়ে আপনার বন্ধুকে লিঙ্ক দিন। সে বলবে, না রে বাবা, আমি তো "ফ্রী নেট" চালাই। লিঙ্ক দেখতে পারবো না। মোবাইল দিয়ে চুক্তিতে আবদ্ধ কিছু ওয়েবসাইট চালাতে অভ্যস্ত হতে দিলে একটা চমৎকার খামার তৈরী হবে। সেখানে কিছু নির্বোধ মানুষ সারাদিন ফোন টিপবে, এবং তাদের উপর খেয়েপড়ে কিছু মানুষ হৃষ্টপুষ্ট হতে থাকবে। শুনেছিলাম বাংলাদেশের প্রধান শহরগুলি ওয়াইফাইয়ের আওতায় নিয়ে আসা হবে। আমার নিজের শহর দিয়ে সেটা শুরু হবে না কি, শুনেছিলাম। শহরের গুরুত্বপূর্ণ পয়েন্টগুলিতে শক্তিশালী রাউটার বসানো হবে। সেরকম কিছু আমার চোখে পড়ে নি এখনও। ঐটা সত্যিকারের ফ্রী নেট। আমাদের দেশে একটা সরকারী টেলিকম্যুনিকেশন প্রোভাইডার আছে। সেটা দিয়ে দশ গিগাবাইট ইন্টারনেট কিনতে গেলে হাত পুড়ে যায়। বাংলাদেশকে কেন জাকারবার্গের হাত ধরে ডিজিটাল হতে হবে? এই দেশ কি নাইজেরিয়া? অল্প কিছু মানুষ বাদে কারুর চোখেই কি এই তথাকথিত ফেইসবুকিয় "ফ্রী নেট"-এর ঝুঁকিগুলি চোখে পড়ছে না?
"স্টাইন্স;গেইট" নামে একটা জাপানি অ্যানিমেটেড টিভি সিরিজ (অর্থাৎ, অ্যানিমে) আছে। সেখানে কাল্পনিক একটা প্রতিষ্ঠান (নাম SERN, বাস্তবের CERN-এর আদলে তৈরী) একটা সময়ে পৃথিবীতে একক কর্তৃত্ব প্রতিষ্ঠা করে। বাস্তবের সার্ন আসলেই একটা নিরীহ প্রতিষ্ঠান। তবে এই "ফ্রী নেট" পরিকল্পনা বাস্তবায়িত যদি হয়ে যায় তাহলে এই অ্যানিমে-টার মতো করে বললে, একটা প্রতিষ্ঠান, নাম "ফ্রীবুক", এক সময়ে পৃথিবীর সব গরীব দেশের মানুষের মগজ ধোলাই করে দিয়েছে। তারা টুকুস টাকুস করে ফোন টেপে, নকল আইডি খোলে, বিড়বিড় করে কথা বলে। পাঁচশ বছর আগের সব ধ্যান-ধারণা তাদের ভেতর বলবৎ আছে। কারণ তারা ফেইসবুক, সরি, ফ্রীবুক আর কতিপয় অন্যান্য ওয়েবসাইটের বাইরে কখনও কিছু চালায় নি। আধুনিকতার নাম করে তারা শেখে পশ্চাৎপদতা, যোগাযোগ মানে তাদের কাছে স্যাডোম্যাসোকিজম।
এমনটা যেন না হয়।

