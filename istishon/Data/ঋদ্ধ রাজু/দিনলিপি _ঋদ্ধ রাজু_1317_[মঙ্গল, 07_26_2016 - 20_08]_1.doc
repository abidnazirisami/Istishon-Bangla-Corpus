দিনলিপি 


দিনশেষে কদমফুল হাতে বেঁচে ঘরে ফেরাটা অনেক কিছু এই বর্ষায়,
গলির মোড়ে ক্লান্তির ফোটা মিশিয়ে লাল চায়েতে নিজের রক্ত দেখে শেষবারের মত আঁতকে উঠা।
রাতে গরম পাবদা মাছের ঝোল দিয়ে ভাত খাওয়াটা হতে পারে শেষ খাওয়া,
পাতে পড়ে থাকা দুটো ভাতের প্রতীক্ষার প্রহর গোনায় শুকিয়ে চাল হওয়া।
বালিশে মাথা দিয়ে ঘুম আসা না পর্যন্ত নতুন স্বপ্ন দেখা সম্ভব না,
পরেরদিন সূর্য উঠবে তবে সূর্যের সাথে শুভদৃষ্টি হতে পারে একপাক্ষিক।
পরিচিতদের সাথে দেখা নাও হতে পারে, দেখা হলে আমি চিনলেও তাঁরা নাও চিনতে পারে।
ক্ষতবিক্ষত রক্তের চাদরে মুড়ে যাওয়া দেহ দেখে আঁতকে উঠা ভীরু বাঙ্গালির সাহসিকতা ফেসবুক ইস্যু কেন্দ্রিক।

