নষ্ট দেশে বাস


অমার বাস
আমি একটা রক্তাক্ত দেশে বাস করি,
যে দেশে আজও মুক্তিসেনার রক্ত ঝরে বেঈমানদের হাতে।
আমি একটা বিবেকহীন দেশে বাস করি,
যে দেশে মানুষকে মূল্যায়ন করা হয় ধর্ম দিয়ে, অঞ্চল দিয়ে।
আমি একটা ছন্দহীন দেশে বাস করি,
যে দেশের চরিত্র বদলে যায় এক প্রহরের হত্যাকাণ্ডে।
আমি একটা ধর্ষণের দেশে বাস করি,
যে দেশে প্রতিদিন ধর্ষিত হচ্ছে নারী, ধর্ষিত হচ্ছে ইতিহাস।
আমি একটা বিষাক্ত দেশে বাস করি,
যে দেশের উপর বিষাক্ত সর্পের ছোবল পড়ছে প্রতিনিয়ত।
আমি একটা মুমূর্ষু দেশে বাস করি,
যে দেশে টাকার অভাবে চিকিৎসাহীনতায় মানুষ মারা যায়।
আমি একটা কাণ্ডজ্ঞানহীন দেশে বাস করি,
যে দেশে প্রশ্নপত্র ফাঁস কাউকে ভাবিয়ে তুলে না।
আমি একটা হৃৎপিণ্ডহীন দেশে বাস করি,
যে দেশে ভালোবাসাকে গ্রাস করে সামাজিকতা,
যে দেশে মানবতার চেয়ে সাম্প্রদায়িকতার শিকড় সুগভীরে প্রোথিত।
আমি একটা নষ্ট দেশে বাস করি,
যে দেশে মুক্তিযোদ্ধাকে জুতা দেখিয়ে অপমানিত করে রাজাকারের ছেলে।
আমি একটা বেওয়ারিশ দেশে বাস করি,
যে দেশ জাতির জনককে স্বীকার করে না,
যে দেশের চরিত্র পালা বদল করে দুশ্চরিত্রে রূপ নেয়। 

