ঢাকা শহরে অদ্ভুত দৈত্য


আটকে পড়া মানুষগুলো ঘরে ফিরতে আকুল
হয়ে আছে। কিন্তু স্বল্প
চওড়া এবং অতি দীর্ঘ অদ্ভুত
দৈত্যটি তাদের পথ আটকে দিয়েছে। ভুল
করে গাড়ী ভেবে যারা এই দৈত্যের
পিঠে চড়েছে তাদের আর
মাটিতে অবতরণ করার কোন উপায় নাই।
এদের মধ্যে নারী পুরুষ শিশু কিশোর যুবক
যুবতী বৃদ্ধ সবাই আছে। এ মানুষগুলো খুব
শ্রান্ত শরীরে অসহায়ের মতো বসে আছে। দৈত্যটির
অকারণে চিৎকার,
চেঁচামেচি মানুষগুলোকে ভয়ার্ত,
ক্ষুধার্ত এবং বধির করে তুলছে। তার
সারা গায়ে চোখ। ঠিক যেন রূপকথার
দৈত্যের মতো। তবে এ দৈত্য রাক্ষুসে নয়।
গোগ্রাসে নয়,
তিলে তিলে সে মারতে চায়
মানুষগুলোকে। মানুষের নাভিশ্বাস
উঠা চেহারা দেখলে দৈত্যের মন
খিলখিল করে হেঁসে উঠে। সে দৈত্য
চলছে, তবে শ্লথ গতিতে। তাই মানুষ
নামের প্রাণীগুলো আর
বাড়ী পৌছাতে পারছে না।
ওমা, এ কী আজব কাণ্ড! এ
দৌত্যটাকে নিয়ন্ত্রণ করছে পুলিশ।
তারা রাষ্ট্র ও জনগণের নিরাপত্তার
দায়িত্ব ভুলে গিয়ে দৈত্যের
দেখাশুনা করছে।
তারা তদারকি করছে দৈত্যের
গায়ে কোন আঘাত পেয়েছে কি না,
সাধারণ মানুষেরা তাকে আক্রমণ
করতে আসছে কি না। পুরো শহরের দৃশ্যপট
বদলে গেছে। পুরো সড়কজুড়ে দৈত্যের
অবস্থান। অলিতেগলিতে তার হাত
পা ছড়ানো। শহর
ঝিমিয়ে পড়েছে দৈত্যের হুংকারে।
এখানে জীবন আছে, কিন্তু জীবনের
গতি নেই, স্পন্দন নেই।
এ দৈত্য মানুষ খায় না, খায় না অন্যকোন
মাংসও। তবে সে কী খায়? তার জন্য
খাবার আসে মধ্যপ্রাচ্য থেকে।
কে জানে তার অনুগত কোন জ্বীন ভুত
এনে দেয় কি না।
কিন্তু দৈত্য আর
জীবনকে এগিয়ে যেতে দেয় না।
ধুকে ধুকে মরছে মানুষগুলো। যে মা তার
দুধের বাচ্চাকে নিয়ে এসেছিল,
সে তার বাচ্চাকে আর দুধ
খাওয়াতে পারে না। যে কিশোর
ক্রিকেট ব্যাট কিনতে গুলিস্তান
এসেছিল, তার আর খেলা হয় না।
যে বাবা সন্তানের জন্য শীতের কাপড়
কিনতে এসেছিল, সে নিজেই
পরেছে সেই কাপড়। যে মডেল হওয়ার জন্য
শহরের
সেরা বিউটি পার্লারে এসেছিল,
রোদে পুড়ে শীতের শুষ্কতায় তার
চেহারার লাবণ্য হারিয়ে মাঠে কাজ
করা মহিলাদের মতো হয়ে গেছে।
যে প্রেমিক তার
প্রেমিকাকে দিবে বলে একটি টকটকে লাল
গোলাপ কিনেছিল, সে গোলাপ এখন
শুকিয়ে মরমরে হয়ে গেছে। এই শহরের
রাজপথের সব নাগরিকের স্বপ্নগুলো নষ্ট
করে দিচ্ছে এই অর্বাচীন দৈত্যটি।
তবু তারা এই দৈত্যের পীঠেই
চড়ে এগিয়ে যেতে চায়। কারণ
সে তো ধীরে ধীরে মারে,
একবারে নয়। আধুনিকতার এই
যুগে টিকে থাকাটাই যে চরম
সার্থকতা।
হুম, আমি ঢাকা শহরের ট্রাফিক জ্যামের
কথা বলছি।

