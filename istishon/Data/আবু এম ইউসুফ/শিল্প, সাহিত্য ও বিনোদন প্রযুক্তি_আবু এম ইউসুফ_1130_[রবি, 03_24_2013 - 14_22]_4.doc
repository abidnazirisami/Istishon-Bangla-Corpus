শিল্প, সাহিত্য ও বিনোদন প্রযুক্তি


১)
পাহাড়ের সবুজ রোমশ ঢাল বেয়ে গড়ায় মেঘ। মেঘের জলবিন্দুতে আপাত সূর্য কণিকার ঘূর্ণন-মন্থনে রঙের ছটা। পাহাড়ের কোল থেকে কোল, আদিগন্ত দৃশ্য জুড়ে বিস্তৃত রংধনু। এক অনাবীল পরিবেশ। সাতরঙা সুন্দরের লক্ষ কোটি প্রেমের বিন্দু পাহাড়ের ঢাল বেয়ে গড়িয়ে গড়িয়ে, ঝর্ণা। সেই ঝর্ণার শুদ্ধ জলে অবগাহন শেষে হৃদয়ে জন্ম নেয়, প্রেম। যে প্রেমের ছটা, ছড়ায় জনবসতি থেকে জনবসতি। ছাড়ায় দিগন্ত। ছাড়ায় পৃথিবী। ছড়ায় তারায় তারায়।
এটা নিছক কোন বাস্তব দৃশ্যের বর্ণনা নয়। এটা কল্পিত বাস্তব। হতে পারে এক বিমূর্ত চিত্রকল্প। কিন্তু, বাস্তবতারই ভিন্ন ভিন্ন রূপ। শিল্প ও সাহিত্য, এমনি বৃত্তকার সংজ্ঞায় সংজ্ঞায়িত। নীরস কোন ক্লান্তিকর গদ্য হয়তো নয়। বিদ্বজন রচিত কোন পাঠকর্ম হয়তো নয়। জ্ঞানের কোন বিশেষ শাখার কোন গবেষণা কর্মের দলিল হয়তো নয়। কিন্তু, মন ও চেতনার এক অনুভূত রূপ। ভিন্ন ভিন্ন রঙ্গে-রসে ভরপুর সজ্জিত হয়ে নির্মল আনন্দ দেয়ার জন্য প্রস্তুত। শিল্পীর ক্যনভাসে রঙের বিচিত্র ক্ষেপনে অথবা লেখকের কাগজে শব্দের বিচিত্র ও সুনিপূণ বিন্যাসে নির্মিত এই জগত যেন পরাবাস্তব অথচ অনুভব, চেতনা অথবা বাস্তবতারই অনুভব।
বলা যেতে পারে, শিল্প ও সাহিত্য মন ও মননের মুর্তরূপ সৃজন ও প্রকাশ। যার উদ্দেশ্য নির্মল চিত্তাআনন্দ। মানুষের বিবর্তিত ও কর্ষিত মনের অবকাঠামোতে সুরুচির ক্রিয়া-কর্মকান্ড। যার পথ ধরে বাস্তব অভিজ্ঞতা, উপলব্ধির উচ্চতর ও উন্নততর স্তরে উন্নীত ক্ষেত্রে বিচরণ করে। মনের গভীরে সমাজ ও পরিবেশের চলমান দ্বন্দ্বের চিত্ররূপ, যার আধারে, সমাজে চেতনা ও মুল্যবোধ সক্রিয় হয় প্রতীকী সমালোচনায়। সহজাতভাবেই, শৈল্পিক ও সৃষ্টিশীল মননের অধিকারী মানুষ নিজের মনের সংবেদনশীলতার তাগিদেই তুলি-ক্যনভাসে অথবা কাগজে-কলমে প্রকাশের যন্ত্রনায় সতত ব্যকুল। সদা, সন্তুষ্টি ও তৃপ্তির অপূর্ণতায় ভুক্তভোগী একজন পূর্ণ অথচ অপূর্ণ মানুষ। বাস্তববাদীতার ধুসর বৃত্তে একে হয়তো চিনে নেয়া যায় কিন্তু সংজ্ঞায়িত করা যায় না। 
২)
সম্ভবতঃ গান ও গীতিকবিতাই সাহিত্যের ধারায় আবির্ভুত প্রকাশের আদি আঙ্গিক। কোন কোন তাত্বিক এটা বলে থাকেন যে, সাহিত্যকর্মের সমালোচনা তার কাল অথবা স্থানের পর্যায়ে রচিত কবিতাকর্মের রূপ-রস-আঙ্গিকের বিচার-বিশ্লেষণে সীমাবদ্ধ রাখলেও চলে। এই ক্ষেত্রে তাঁরা পদ্যকে বাদ দিয়েই রাখতে চান। বলতে চান, কালের বিচারে, কোন উপন্যাস, বোধ ও উপলব্ধির মননশীলতাকে অতিক্রম করতে না পারলে উপন্যাস হয়ে ওঠে না। ঠিক তেমনি, কবিতা, প্রতীক ও রূপকের আশ্রয়ে বাস্তবতাকে বিনির্মান করে মনের গভীরে নান্দনিক রুচিবোধ, অনুভব ও উপলব্ধির দ্যুতি ছড়াতে না পারলে সেটা কবিতা হয়ে ওঠে না। আবার, কোন ব্যক্তিগত স্মৃতিচারণ, ডাইরী, জার্নাল অথবা চিঠি, বিশাল সাহিত্যকর্ম হয়ে উঠতে পারে, যদি সেগুলো সাহিত্য হয়ে ওঠার মত হয়, শাণিত, সাবিলীল, দৃঢ়, গভীর, অন্তদৃষ্টিসম্পন্ন, অথবা জীবন ও সমাজের ব্যপকতায় পরিপূর্ণ। দর্শনের গদ্যও বিশাল সাহিত্যকর্মের জগতে প্রবেশ করতে পারে, যদি যুক্তি ও বৃত্তান্ত নির্মানের রূপ ও কৌশল একজন পাঠকের রুচি ও মনকে জাগ্রত করে। বাস্তবতার অন্তরালের গভীর বাস্তবতাকে ধারণ করে, চিন্তাকে উজ্জীবিত করে নান্দনিক অনুভব, বোধ ও উপলব্ধির আকর্ষণের স্থানে টেনে নিয়ে যাবার যোগ্যতা রাখে। বাগ্মিতা, শিল্প ও সাহিত্যকলার অঙ্গ হয়ে ওঠে, যখন সেই বাগ্মিতা কোন ব্যক্তি, জনগোষ্ঠীকে সমাজ সম্পর্কে, বিশ্বাস অথবা মতবাদের সীমাবদ্ধ কাঠামো ছাড়িয়ে আদর্শিক ও মানবিক সুকুমার মুল্যবোধে উদ্দীপ্ত, অনুপ্রাণিত, সচেতন ও সক্রিয় করে তুলে। যদিও, কেউ কেউ বাগ্মীতাকে কথানৈপুণ্যের পর্যায়েই সীমাবদ্ধ রাখতে আগ্রহী। শিল্প ও সাহিত্য সমালোচকদের অনেকেই, পান্ডুলিপি, বানিজ্যিক নাটক, কল্পকাহিনী অথবা রহস্য উপন্যাস, সিনেমা অথবা টেলিভিশন নাটকের পাণ্ডুলেখ্য, ইত্যাদী লেখনীকে সাহিত্যের পর্যায়ে স্থান দিতে নারাজ। এই বিষয়ে, শিল্প ও সাহিত্য জগতে বিরোধ-বিতর্ক তীব্রভাবেই বিরাজমান।
আপাতদৃষ্টিতে, ক্ষেত্রবিশেষে শিল্প ও সাহিত্যমূল্য বিচারের পরীক্ষানিরীক্ষা স্থায়ী সন্তুষ্টি বিধানের প্রশ্নের সম্মুখীনই শুধু নয়, সত্যের বিচারে উত্তীর্ণ হওয়ার মতই কঠিন। তবে, কালানুক্রমে শিল্প ও সাহিত্যমূল্যের বিচার জটিল থেকে জটিলতর হচ্ছে। কেননা, আধুনিক সভ্যতায় চিত্র, চলচ্চিত্র, অঙ্কনশিল্প, বিজ্ঞাপন ছাড়াও রাজনৈতিক, সামাজিক ও বানিজ্যিক প্রচার ও যোগাযোগের কারনেও নান্দনিক অথবা আকর্ষণীয় ও আনন্দ-বিনোদন মূলক সৃষ্টিশীল কর্মের বৃত্তটি ব্যপক ও বিস্তৃত এবং সেই বৃত্তটি বন্যার মতই বিস্তৃতি লাভ করছে। উচ্চমার্গের সাংবাদিকতা, স্থিরচিত্র, অঙ্কনশিল্প, চলচ্চিত্র, বানিজ্যিক কথাকাহিনী অথবা কল্পকাহিনী, গোয়েন্দা গল্প, রহস্যগল্প অথবা উপন্যাস অথবা বিষয়ভিত্তিক কোন বিশ্লেষানাত্মক প্রবন্ধ অথবা গ্রন্থ; প্রায় দৈবক্রমে নান্দনিক রুচি ও সন্তুষ্টি বিধান করার সক্ষমতা লাভ করেও যাচ্ছে। যেসব কর্মের মধ্যে হয়তো খুঁজে পাওয়া যায় এরূপ গভীরতা, অন্তদৃষ্টি অথবা প্রাসঙ্গিকতা, যা কিনা অন্যান্য স্বীকৃত শিল্প ও সাহিত্য কর্মের পাশাপাশি স্বীয় অবস্থান সুদৃঢ় করতে সমর্থ। 
৩)
যথার্থ শিল্প ও সাহিত্য রচনা ও সৃষ্টির ক্ষেত্রে তাত্বিক আলোচনা, সমালোচনা, বিচার ও বিশ্লেষণ শিল্প ও সাহিত্য কর্মসৃষ্টি ইতিহাসের আদিকাল থেকেই চর্চিত হয়েছে। সুমেরীয় অথবা মিসরীয় সভ্যতায় চর্চিত বাস্তব ও যৌক্তিকতাভিত্তিক সমালোচনার ধারাটি বহু পূর্বেই পরিত্যক্ত হয়েছে। কেননা শিল্প ও সাহত্যের বাস্তবিক ও ব্যবহারিক মূল্য মানুষের অস্তিত্বের সাংস্কৃতিক চাহিদা পূরণের ক্ষেত্রে কতটুকুই বা ভূমিকা পালন করতে পারে। মুলতঃ শিল্প ও সাহিত্যের আলোচনা ও সমালোচনার ক্ষেত্রে দুইটি বিপরীতমুখী ধারা কালের পটে সচল রয়েছে। অভিব্যক্তিবাদ ও গঠনতত্ববাদ। শিল্প ও সাহিত্যকর্মের ক্ষেত্রে; নান্দনিক অভিব্যক্তি অথবা নান্দনিক গঠন, সহজবোধ্যতা অথবা বিমূর্ততা, আভিজাত্যতা অথবা ব্রাত্যতা, মূর্ততা অথবা বিমূর্ততা, ‘শিল্পের জন্য শিল্প’ অথবা ‘সামাজিক দায়বদ্ধতার জন্য শিল্প’; এই সব আলোচনা, সমালোচনা, বিচার ও বিশ্লেষণের আবর্তে যে প্রশ্নটি অথবা যে আলোচনাটি এযাবৎ খুব একটা জোরদার হয়ে ওঠেনি, সেটি হচ্ছে, বিনোদনের উদ্দেশ্যে নির্মিত শিল্প ও সাহিত্যকর্ম সাম্প্রতিক কালে প্রযুক্তির সাহায্যে আরো প্রসারিত হয়ে শিল্প ও সাহিত্যের নান্দনিক অভিব্যক্তিমূলক অথবা গঠনমূলক সৃষ্টিকর্মের বৃত্তটিকে কিভাবে ক্রমে ক্রমে সঙ্কুচিত করে ফেলছে।
প্রশ্ন হচ্ছে, একজন শিল্পী অথবা সাহিত্যিক তাঁর রং-তুলি অথবা শব্দের বিন্যাসে যে সৃষ্টিকর্মটি করবেন সেটি কি একজন রন্ধনশিল্পী, প্রযুক্তিবীদ অথবা প্রকৌশলীর সৃষ্টিকর্মের সাথে তুলনীয় ? যে দর্শক, পাঠক অথবা শ্রোতা ক্রমে ক্রমে শিল্প ও সাহিত্যের মাঝে বিনোদন প্রত্যাশী হয়ে উঠছেন সেই দর্শক, পাঠক অথবা শ্রোতার কাছে একজন শিল্প ও সাহিত্যিক কি নন্দনতাত্বিক প্রতিক্রিয়া প্রত্যাশা করতে পারে? প্রকৃতপক্ষে, একজন শিল্পী অথবা সাহিত্যিক সবকিছু ছাড়িয়ে স্বকীয় স্বত্বাটিকেই প্রকাশ করেন। তাঁর উচ্চারণে বা অভিব্যক্তিতে তিনি তাঁর নিজের ব্যক্তিত্বের গভীরতম বাস্তবতাটাকেই প্রকাশ করেন এবং প্রত্যাশা করেন যে তাঁর শিল্প ও সাহিত্যকর্মের একজন দর্শক, স্রোতা অথবা পাঠক সেই কর্মের ঘনিষ্ট সংস্পর্শে এসে তার নিজের অস্তিত্ব, অভিজ্ঞতা অথবা তার নিজেরই পরিচয়টিই খুঁজে পেয়ে সেই সৃষ্টিকর্মটির সাথে একাত্ম হয়ে পরবেন। একজন বিনোদন প্রত্যাশী পাঠক, দর্শক অথবা শ্রোতার কাছে একজন শিল্পী অথবা সাহিত্যিক কি সেই নিবিষ্টতা, সেই মনোযোগ অথবা সেই একাত্মতা প্রত্যাশা করতে পারেন? তাছাড়া, খোদ শিল্প ও সাহিত্যর অন্তর্জগতে, শাস্ত্রীয় বনাম সামাজিক মনুষ্যবোধ, কালজয়ী উচ্চ-মার্গতা বনাম জীবনঘনিষ্ঠ রোমান্টিকতা, জ্যমিতিক গঠন কাঠামো ভিত্তিক শিল্প ও সাহিত্য নির্মান বনাম চিত্তাকর্ষক বিচিত্র আকার ভিত্তিক অভিব্যক্তিবাদী শিল্প ও সাহিত্য নির্মান ইত্যাদী নিয়ে তাত্বিক বিতর্ক, আলোচনা ও সমালোচনা তো রয়েই গেছে অতীত থেকে সাম্প্রতিক কাল পর্যন্ত এবং এটা চলতেই থাকবে বলে প্রতীয়মান। তারপরও একথা অনস্বীকার্য যে, অনেক সময় একটি শিল্প ও সাহিত্য কর্মকে কোন একটি সুনির্দিষ্ট মান অথবা শ্রেনীতে ঠিক ফেলে দেয়া যায় না। সেই ক্ষেত্রে একটি শিল্প ও সাহিত্যকর্ম একইসাথে গঠনতাত্বিক ও অভিব্যক্তিবাদী চাহিদা পূরণ করে নান্দনিকতার উচ্চমার্গে যে আহরণ করতে সমর্থ হবে না, একথাটি কি একেবারে সুনিশ্চিতভাবেই বলা যায়? যদিও এরকমটি হওয়ার সম্ভাবনা কতটুকু, এই প্রশ্নটি রয়েই যায়?
প্রাচ্যে; সামাজিক, আদর্শিক, আধ্যাত্মিক, অন্তর্জ্ঞান অথবা প্রজ্ঞা নির্ভর যৌক্তিকতাবাদী অথবা উপযোগী সাহিত্যকর্মের চর্চা, প্রাচীন, মধ্য ও আধুনিক যুগে দোর্দন্ড প্রতাপের সাথেই বিরাজ করে। ভারতীয়, চীন ও জাপানের সভ্যতা ও সংস্কৃতির ইতিহাস ঘাটলে এর প্রমান মিলে। শৈল্পিক বাস্তবতার দুইটি নান্দনিক রূপ অর্থাৎ গঠনতাত্বিকতা ও অভিব্যক্তিবাদীতার সফল ঐক্য ঘটেছে সংস্কৃত সাহিত্যে এবং তৎকালীন শিল্পকর্মে। একইসাথে শাস্ত্রীয় উচ্চমার্গতা ও জীবনঘনিষ্ট সাংস্কৃতিক রোমান্টিকতার অপূর্ব মিলন দেখতে পাওয়া যায়। যতি, লয়, ও ছন্দাবৃত শ্লোক, অনুকবিতা, ছন্দালঙ্কার সমৃদ্ধ ছোট ছোট পদ্য- যার মধ্যে নান্দনিক অভিব্যক্তি ঘটেছে যেমন, ঠিক তেমনি গঠনতাত্বিক নিপূনতার কারনে অভিজাত ও নিম্নশ্রেনীর মানুষেরা এর রস আস্বাদনে হয়েছে সমর্থ। নীতি-নৈতিকতা, দার্শনিক ও শাস্ত্রীয় মতবাদ, নানা আচার অনুষ্ঠানের মধ্য দিয়ে তার বিচিত্র রস আহরণে মানুষের মনের চাহিদা পূরণের পাশাপাশি ব্যবহারিক জীবনের জন্যও উপযোগী হয়ে দাঁড়িয়েছে। শিল্প ও সাহিত্যের ক্ষেত্রে, ভারত, চীন ও জাপানের এই শক্তিশালী ঐতিহ্যের ধারাটি পাশ্চাত্যে অতটা শক্তিশালী না হলেও তার উপস্থিতি রয়েছে। তবে, পাশ্চাত্যের শিল্প ও সাহিত্যে প্রতিকাশ্রয়ী অভিব্যক্তিবাদীতার তুলানামুলক প্রভাব ও প্রতিপত্তি প্রায় সর্বকালেই প্রধান ধারা হিসাবে বিদ্যমান এবং যার প্রভাব প্রাচ্যের আধুনিক সাহিত্যে লক্ষ্যনীয় ভাবেই প্রবল হয়েছে। 
৪)
একজন স্থপতি যেমন একটি মন্দির নির্মানের ব্যবহারিক ও কারিগরী গঠনতত্বের উপর জোর দিতে দেখা যায়, ঠিক একইভাবে, মহাকাব্যের মাধ্যমে ইতিহাস ও আখ্যানসমুহের গঠনতাত্বিক ও ছান্দিক নির্মানে লেখককে অধিক মনোযোগী হতে হয়। তার ফলে, এই ধারার কাজে নান্দনিক অভিব্যক্তির চাইতে গঠনতাত্বিক নান্দনিকতাই প্রাধান্য পায়। বোধ করি, এমন একটি ধারনা এখানে কার্যকরী হতে দেখা যায় যে, শিল্প ও সাহিত্য যতনা ব্যখ্যা সম্বলিত হবে তার থেকে বেশী হবে বর্ণনামূলক এবং যার মধ্য দিয়েই পাঠকের অনুভুতি আন্দোলিত হবে। জাপানী সাহিত্যে যদিও গঠনকাঠামো ও স্টাইল সংক্রান্ত উপাদন সংযোগে রীতিসমুহের উপর গুরুত্ব দেয়া হয়েছে অপরিসীম কিন্তু গভীর সৃষ্টিশীলতার কারনে দর্শক, শ্রোতা অথবা পাঠক সেই সকল রীতিবদ্ধ আঁটসাঁট গঠনে নির্মিত শিল্প ও সাহিত্যকর্মের অন্তর্গত নান্দনিক অভিব্যক্তি উপলব্ধি করতে পেরেছেন গভীরভাবেই। কিন্তু, সাধারন ব্রাত্যজনের জন্য সেই রস আহরণ ও উপলব্ধি ততটুকু সহজ হয়ে ওঠেনি।
একথা অনস্বীকার্য যে, শিল্প ও সাহিত্যকর্ম, মানুষের অন্তরে উৎসারিত অনুভুতি, বোধ ও উপলব্ধি জাগরনের সাফল্যের উপরই নির্ভর করে। কিন্তু, এর সফলতা তখনই ঘটতে পারে, যখন শিল্প ও সাহিত্যকর্মটি নিয়ম-রীতি মেনে একটি নান্দনিক গঠনকাঠামোর আধারে প্রকাশিত। সুতরাং, এই বিশেষ গঠনকাঠামোটি একজন কারুশিল্পীর মতই শেখার এবং আয়ত্ম করার প্রশ্ন থেকেই যায়। কিন্তু, একথা উল্লেখ কর প্রয়োজন যে, শিল্প ও সাহিত্যকর্ম নির্মান ও উপস্থাপনের জন্য যে গঠনকাঠামোটি প্রয়োজন এবং যে গঠনকাঠামোটির মধ্যে সৃষ্টিকর্মটিকে সংগঠিত করা হয়ে থাকে, বিষয়টি কিন্তু সেই কাঠামোর মধ্যে ঠিক রং অথবা শব্দকে সংগঠিত করা বোঝায় না। একজন শিল্পী অথবা সাহিত্যিক প্রকৃতপক্ষে তার অভিজ্ঞতাকেই সংগঠিত করেন। যে অভিজ্ঞতার অন্য প্রান্তে অবস্থিত তার মানসিক প্রক্রিয়া। তার সৃষ্ট গঠনকাঠামোর আধারে তার অন্তরের চিত্রটি অথবা মনের গভীর থেকে উৎসারিত আধ্যাত্মিক বাস্তবতাটিকেই ধারণ করার চ্যলেঞ্জ গ্রহন করতে হয় এবং এই প্রক্রিয়াটি সবসময় সুচারু ও সফল হবে, এমনটা নাও হতে পারে। 
৫)
শিল্প ও সাহিত্য মানুষের অন্যান্য কার্যকলাপের মত আবিশ্যিক কারনেই চলতি সামাজিক, অর্থনৈতিক ও প্রাকৃতিক পরিবেশটিকে প্রতিফলিত করে। কিন্তু, এই প্রতিফলন একটি সরল প্রক্রিয়া অনুসরণ করে চলে না। শিল্পী ও সাহিত্যিকের মানসিক সংবেদনশীলতার মধ্য দিয়ে প্রক্রিয়াজত এই প্রতিফলন। শ্রেনী অথবা গোষ্ঠী বিভক্ত সমাজের বিভাজন সঙ্গে করে শিল্প ও সাহিত্যকর্মে একটি সমান্তরাল বিভাজন রেখা বাস্তবভাবেই দৃশ্যমান। রাজন্যবর্গের মহাকাব্য অথবা লৌকিক লোকগাঁথা, কোন বিশেষ নৃতাত্বিক অথবা বংশতান্ত্রিক গোষ্ঠী, সম্প্রদায় অথবা জাতি, বিশেষ পেশাজীবি শ্রেনী, গোষ্ঠী অথবা আঞ্চলিক সম্প্রদায় ইত্যাদীর স্বকীয় বৈশিষ্ট্যকে ঘিরে, শ্রেনী ও গোষ্ঠীগত অনুভুতির আধারে, আখ্যান, উপাখ্যান, অনুভুতি অথবা চেতনানির্ভর শিল্প ও সাহিত্যের বিভিন্ন রূপ ও বৈশিষ্ট্য পরিগ্রহন করতে দেখা যায়।
আধুনিক কালের শিল্প ও সাহিত্যে অন্য আর এক ধরণের বিভাজন লক্ষ্যনীয়। এই ঘরানাটিকে যদিও বা ‘অভিজাত’ শিল্প ও সাহিত্য হিসাবে শ্রেনীকরণ করা হয়েছে কিন্তু ঘটনাক্রমে এই শিল্প ও সাহিত্যের ধারাটি সামাজিকভাবে চিহ্নিত অভিজাত শ্রেনীর শিল্প ও সাহিত্য হিসাবে চিহ্নিত করা যায় না। শিল্প ও সাহিত্যের এই ঘরানাটি গড়ে উঠেছে শ্রেনী-নির্বিশেষে চিন্তাশীলতা, সংবেদনশীলতা ও মননশীলতার উচ্চতর অবস্থানে অবস্থিত শিল্প-সাহিত্য-শিল্পী-লেখক-স্রোতা-দর্শক-পাঠক সমন্বয়ে ক্রিয়াশীল ও সংগঠিত একটি গোষ্ঠীকে ঘিরে। বলা যেতে পারে, বৈশিষ্টের দিক দিয়ে এই ঘরানায় অন্তর্ভুক্ত শিল্প ও সাহিত্যকর্ম; রাশভারী, গম্ভীর, গভীর, গুরুতর ও অচপল। এর বিপরীতে যে ঘরানাটি সাধারণের আনন্দ ও রস বিতরনের ক্ষেত্রে উন্মুক্ততার বৈশিষ্ট্য সম্বলিত, কেউ কেউ, এই ঘরানাটিকে, অনেকটা বিনোদন শিল্প ও সাহিত্যের কাছাকাছি হিসাবে চিহ্নিত করতে পছন্দ করেন। সমাজে প্রভাব বিস্তারের ক্ষেত্রে যার বৃত্তটি বিশালতর এবং যার পরিধি ব্যপক ও বিস্তৃত। অথচ, বিনোদন শিল্প ও সাহিত্য একটি নির্দিষ্ট বৈশিষ্ট্য নিয়ে একটি ভিন্ন ও স্বকীয় ঘরানারই অন্তর্ভুক্ত। বর্তমান বিশ্বায়নের যুগে বিনোদন শিল্প ও সাহিত্য আঞ্চলিক ও বৈশ্বিক পরিসরে তীব্র প্রতিযোগীতায় অবতীর্ণ। প্রযুক্তির অগ্রগতির সাথে সাথে এর বিস্তার আরো সম্প্রসারিত আরো ঘনীভুত হওয়ার প্রয়াস পেয়েছে। পাশাপাশি, বিভিন্ন মতবাদ, জাতীয়তাবাদ, বিশ্বাস, দর্শন ও ধর্মতত্বকে কেন্দ্রীভূত করে প্রোপাগান্ডা ধরণের শিল্প ও সাহিত্যকর্ম তথ্য প্রযুক্তির উপর সওয়ার হয়ে দেশে বিদেশে ব্যপকভাবে বিস্তারিত হতে দেখা যাচ্ছে। 
৬)
জাতীয় শিল্প ও সাহিত্য, সাধারানতঃ বৈশিষ্ট্যগতভাবেই সেই জাতীয় পরিবেশ, প্রকৃতি, ইতিহাস ও ঐতিহ্যকে ধারণ করেই নির্মিত। জাতীয় শিল্প ও সাহিত্যের বিচরণ ও বিকাশের মূল ভিত্তিস্থল যেহেতু জাতীয় পরিচিতিকে শুদ্ধভাবে নির্মান প্রয়াসী, তাই বিনোদন শিল্প ও সাহিত্যের সর্বজনীন আবেদন জাতীয় শিল্প ও সাহিত্যে বিজাতীয় বিনোদন শিল্প ও সাহিত্যের আগ্রাসন ঠেকাতে সক্ষম হয় না। ফলে, বিনোদন শিল্প ও সাহিত্যের প্রসার, প্রকারান্তরে জাতীয় শিল্প ও সাহিত্যের বৃত্তটিকেই সংকুচিত করে।
অন্যদিকে, আধুনিককালে সমাজে শিল্পী ও সাহিত্যিকদের অবস্থানগত একটি নেতিবাচক পরিবর্তন পরিলক্ষিত হতে দেখা যায়। কিছু ব্যতিক্রম বাদ দিলে, দেখা যায় যায় যে সাধারনভাবে অতীতের সাহিত্য ও সাংস্কৃতিক কর্মতৎপরতায় একজন শিল্পী ও সাহিত্যিক মনে করতেন যে, তিনি সমাজেরই একজন সদস্য। এই কারনে তিনি সমাজের মূল্যবোধ ও মনোভঙ্গীর সাথে নিজেকে একজন সংযুক্ত ও সম্পৃক্ত ব্যক্তি হিসাবেই বিবেচনা করেছেন। এই কারনে, একজন সংবেদনশীল ও সৃষ্টিশীল শিল্পী ও সাহিত্যিকের কর্ম সমাজে গুরুত্বপূর্ণ ভূমিকা রাখতে সমর্থ হয়েছে। কিন্তু, বর্তমান বিশ্বে, শিল্পায়ণ ও নগরায়নের কারনে আধুনিক সভ্যতার কর্পোরেট কালচার একজন শিল্পী ও সাহিত্যিককে ক্রমে ক্রমে একজন বিশেষভাবে দক্ষ কর্মীতেই পরিণত করছে। শিল্পী ও সাহিত্যিকেরা তাই অনেকসময় শাসকশ্রেণী ও কর্পোরেট শ্রেনীতে অন্তর্ভুক্ত গোষ্ঠীর মূল্যবোধকেই তাঁর শিল্প ও সাহিত্য কর্মের মাধ্যমে প্রকাশ করতে হয়। এই কারনে, যে উপ-সংস্কৃতির জন্ম নিয়েছে, সেই উপ-সংস্কৃতির বৃত্তে দুইটি ভিন্নধারার মূল্যবোধের মধ্যে সংঘাতের ফলে শিল্পী ও সাহিত্যিকদের মাঝে একপ্রকার সার্বিক সমাজবিচ্ছিনতার জন্ম নিয়েছে। কেননা, এই সংঘাত ও দ্বন্দ্বের ফলে মনে হয় দ্বন্দ্বটি যেন ‘অভিজাত’ শিল্পী ও সাহিত্যিক সমাজের সাথে শাসকশ্রেনী ও কর্পোরেট মহলের করণিক শিল্পী ও সাহিত্যিক সমাজের মধ্যেই সীমাবদ্ধ। কিন্তু, প্রকৃতপক্ষে এই দ্বন্দ্বটি সমগ্র সমাজের একটি সাংস্কৃতিক দ্বন্দ্ব, যে দ্বন্দ্বটির সাথে জড়িয়ে আছে সমাজ-সংস্কৃতির ইতিহাস, সামাজিক মুল্যবোধ এবং সামাজিক-অর্থনৈতিক মুক্তির সর্বজনীন মানবিক দাবী। ইউরোপের রেনেসাঁর আন্দোলন অথবা বাঙ্গালীর সাংস্কৃতিক, মানবিক ও জাতীয়তাবাদী আন্দোলন অথবা বর্তমান বিশ্বে গড়ে ওঠা ‘আমরা ৯৯%’ অথবা ‘গ্রীন পিস’ ধরণের বিকল্প সামাজিক আন্দোলন শিল্পী ও সাহিত্যিকদের হাত ধরেই জন্ম নিয়েছে এবং সক্রিয় রয়েছে। 
৭)
যে কোন জৈবিক প্রাণীর মত, একটি সুনির্দিষ্ট ও সীমাবদ্ধ পন্থা অবলম্বন করেই আমরা পৃথিবী ও পরিবেশ সম্পর্কে আমাদের ধারণা, অনুভুতি ও জ্ঞান অর্জন করি। এই পন্থাটি, অবশ্যই একটি মশা, মাছি, তেলেপোকা অথবা ইঁদুরের থেকে জটিল। কিন্তু, তথাপি একথা বলা যেতেই পারে যে, জীবের বিবর্তন আমাদের এই সক্ষমতার সীমাটিকে নির্ধারন করে। আমাদের চতির্দিকে যা কিছু ঘটছে সেই ঘটনাগুলো ঘটার পেছনে সীমাহীন সংখ্যক কারন বিদ্যমান কিন্তু আমাদের সক্ষমতার সীমাবদ্ধতার কারনে আমরা শুধুমাত্র কতগুলি সংখ্যক অথবা কিছুমাত্র পরিমানে ধারণা, অনুভুতি অথবা জ্ঞান লাভ করতে সমর্থ হই। তা স্বত্বেও প্রাণীকুলের মাঝে হয়তো আমরাই একমাত্র প্রাণী যারা বেঁচে থাকার সার্থকতার একটি রূপ দিতে আগ্রহী। একথা ভেবে যে, আমরা চিন্তা করতে সক্ষম এবং সীমাবদ্ধতার মধ্যে থেকেই আমাদের চারদিকের পৃথিবী ও পরিবেশলব্ধ ধারণা, অনুভুতি ও জ্ঞানের উপর ভিত্তি করে একটি বা একাধিক ব্যখ্যা দিতে পারি এবং সেই ব্যখ্যাটি প্রকাশ করতে পারি। আমাদের ব্যখ্যাটি হয়তো সম্পূর্ণ নয় কিন্তু সম্পূর্ণ করার প্রচেষ্টার দিকেই ধাবিত। সুতরাং, এটা এভাবেও বলা যেতেই পারে যে, আমাদের ব্যখ্যাটি যতটা সহজ ও সরলভাবে আমাদের কাছে বোধ্যগম্য ও গ্রহনযোগ্য, বাস্তবতা হয়তো ততটা সহজ ও সরল নয়। আমরা না চাইলেও আমাদের ধারণাকে সুসংহত করতে পারি না, কেননা আমাদের ধারণা ভিন্ন ভিন্ন ও নানামুখী উপাদান দিয়ে গঠিত। এই ভিন্ন ভিন্ন ও নানামুখী উপাদানগুলি কোন না কোনভাবে সম্পর্কিত থাকলেও, এই উপাদানগুলির একটি অভিন্ন সুত্র অনেকসময় খুঁজে পাওয়া যায় না। যার ফলে, লব্ধ ধারণা, অনুভুতি ও জ্ঞান; আমারেকে এই বিশ্ব, মহাবিশ্ব, প্রাণী, পরিবেশ, মন ও চেতনা সম্পর্কে যতনা স্পষ্ট করে তার থেকে অস্পষ্টতার বৃত্তটাকেই বাড়িয়ে চলে। শিল্প ও সাহিত্যের ক্ষেত্রে এটা যে কতটুকু প্রযোজ্য, এই ক্ষেত্রটির চলমান বাস্তবতার মাঝেই তার অবিরল উদাহরণ খুঁজে পাওয়া যায়। কল্পিত বাস্তবতা, বিমূর্ততা অথবা পরাবাস্তবতার ধুসর জমিতে একজন শিল্পী অথবা সাহিত্যিক তার নিজস্ব অনুভুতি ও উপলব্ধি তার নিজের কাছেই কতটুকু স্পষ্ট করতে পেরেছেন, এই প্রশ্নের বিশ্বস্ত উত্তর দেয়া যখন কঠিন হয়ে ওঠে, সেই পরিস্থিতিতে একজন শিল্পী অথবা সাহিত্যিকের অন্তরের দ্বন্দ্ব জটিল রূপ পরিগ্রহ করে। যার ফলাফল, হয়তো উচ্চস্তরের শিল্প ও সাহিত্যবোধ সৃষ্টির দিকে ধাবিত ও উত্তীর্ণ করতে সাহায্য করতে পারে অথবা অপ্রত্যাশিত পতনের দিকেও ধাবিত করতে পারে।
বস্তুতঃ ইন্দ্রিয়গ্রাহ্য বাস্তবতা, অনুভুত বাস্তবতা, পরাবাস্তবতা, বিমূর্ততা ও আধ্যাত্মিকতা বোধের মাঝের বিভেদরেখায় যে সূক্ষ্ম কাচের দেয়াল, সেই দেয়াল অতিক্রম করার চেষ্টায় মাথা খুড়ে দেয়াল ভেদ করে অগ্রসর হওয়ার অপার সম্ভাবনার পাশাপাশি ভেঙ্গে যাওয়া কাচের দেয়ালের সুক্ষ্ম ভঙ্গুর ও সূঁচালু খন্ডে রক্তাক্ত হওয়ার সম্ভাবনা থেকেই যায়। কেননা, অন্তরজ্ঞাত অনুভুতি প্রকাশের বাস্তব মাধ্যমের সীমাবদ্ধতার দেয়ালটি অস্বচ্ছতা ও দুর্বোধ্যতার কুঁয়াশায় হারিয়ে যাওয়ার সম্ভাবনায় ঘেরা। যার ফলে, সাধনার উচ্চতর স্তরে, একজন শিল্পী ও সাহিত্যিকের জীবনে একাকীত্ব, নিভৃততা ও আত্মকেন্দ্রিকতার দুঃখের কূপের দিকে ধাবিত হওয়ার সম্ভাবনা হয়ে ওঠে, প্রবল। 
৮)
খুব সরলভাবেই উপস্থাপন করা যেতে পারে যে, মানুষের নিম্নতর চাহিদা পূরণ সাপেক্ষেই মানুষের উচ্চতর চাহিদার উদ্ভব ও পূরণের প্রশ্নটি উত্থাপিত হতে পারে। আমরা অবগত যে; মানুষের প্রাথমিক চাহিদা সম্পূর্ণ জৈবিক, দ্বিতীয় স্তরের চাহিদাটি সাংস্কৃতিক এবং তৃত্বীয় ও সর্বোচ্চ স্তরের চাহিদাটি স্বজ্ঞালব্ধক, আধ্যাত্মিক অথবা অলৌকিক। কিন্তু, অনেকে এই মত দিয়ে থাকেন যে, শিল্প ও সাহিত্যকর্মে সৃষ্ট শিল্প-রস সামাজিক মানুষের এই স্তরভেদের প্রতিটি স্তরেরই উপোযোগী চাহিদা পূরণ করার সক্ষমতা অর্জন করতে পারে অথবা অর্জন করার প্রণোদনা সৃষ্টি করতে পারে। যদিও, বিবর্তনের এক একটি ধাপে এক একটি স্তরের চাহিদার উদ্ভব ঘটেছে বলেই অনেক ইতিহাসবিদেরা মত দিয়েছেন।
বিবর্তনবাদীরা মনে করেন, বিবর্তনের মাধ্যমে একটি প্রাণী প্রজাতি কোন স্তর পর্যন্ত উন্নীত হবে এবং বিবর্তনের কোন স্তর পর্যন্ত সেই প্রাণী প্রজাতিটি তার অস্তিত্ব ধরে রাখতে সক্ষম হবে, সেই প্রাণীর বিবর্তনের প্রাথমিক স্তরে উপস্থিত প্রাথমিক শর্তাবলী ও বাস্তবতার মাঝেই সেটি নির্ধারিত। আজ থেকে প্রায় ৩০-৪০ হাজার বছর পূর্বে, মানুষ সমতল তৃণভূমি সাভানা অঞ্চলেই সীমাবদ্ধভাবে বসবাস করতো এবং তখন শুধুমাত্র তার প্রাথমিক চাহিদা পূরণেই ব্যস্ত ছিল। বিবর্তনের সেই স্তর থেকেই বিবর্তনের চলমান ধারায় ক্রমে ক্রমে মানুষের সাংস্কৃতিক ও পরবর্তীতে মানুষের আধ্মাত্যিক চাহিদার উদ্ভব ঘটেছে। কিন্তু, যে হারে শিল্প ও প্রযুক্তির উন্নয়ন ও প্রসার ঘটেছে এবং মানুষ মানুষের বিবর্তনের আধুনিক ও সাম্প্রতিক স্তরে উপনীত হয়েছে ঠিক আনুপাতিক হারেই মনুষ্যজাতি, প্রকৃত ও পরিবেশের সাথে কঠিন দ্বন্দ্বে অবতীর্ণ হচ্ছে। এই কঠিন দ্বন্দ্বের প্রক্রিয়ার পথ ধরে সমগ্র মনুষ্যজাতিকে ইতিহাসের এক ভবিষ্যৎ অধ্যায়ে ওই সাভানার সমতল তৃণভূমির স্তরেই যে ফিরে যেতে হবে না, সেটা কি নিশ্চিতভাবেই বলা যায় ? শিল্পায়ন ও নগরায়নের নির্মম বাস্তবতার যূপকাষ্ঠে মানুষের সাংস্কৃতিক ও আধ্যাত্মিক চাহিদার গুনগত পরিবর্তন ও অবক্ষয় ঘটেছে। অথচ, বিজ্ঞান, প্রযুক্তিসভ্যতার অগ্রগতির পথ ধরে মানুষের সাংস্কৃতিক ও আধ্যাত্মিক চাহিদার গুনগত ও নানামুখী বৃদ্ধি ও প্রসারই অগ্রগতির অনুষঙ্গ হওয়াটাই স্বাভাবিক ছিল, এই বিবর্তনের নিয়মেই।
মানুষ একমাত্র প্রাণী- প্রজাতি যার আত্মচেতনাবোধ আছে। প্রত্যেকটি মানুষ তার অনুভূতি সম্পর্কে সচেতন এবং সেই অনুভূতিটি আনন্দ, বেদনা অথবা বিনোদনের মাধ্যমে অনুভব করতে চায়। অনুভুতির উলম্ব বিবর্তন মানুষকে অন্যন্যভাবেই ভোগবাদী ও সুখসন্ধানী জাতিতে পরিণত করেছে। কিভাবে ব্যক্তিগত বেদনাবোধকে সঙ্কুচিত করা যায় এবং কিভাবে ব্যক্তিগত বিনোদনের জগতটাকে প্রসারিত করা যায়, এই প্রচেষ্টাই মানুষের সকল কর্মকান্ডের মধ্যেই প্রতিফলিত। প্রযুক্তি এই সুযোগটাই আরো সম্প্রসারিত করছে যে, কিভাবে আমরা আমাদের দৈহিক বেদনাকে কমাতে অথবা বিদুরিত করতে পারি। হয়তো, প্রযুক্তির ব্যবহারের মাধ্যমে আমরা আমাদের মানসিক দুক্ষ-বেদনার জগতটাকেই সম্পূর্ণ মুছে ফেলতে চাই।
বিনোদন লাভের এই অধীর আকাংখ্যা মানুষের জীবনের অর্থবহ সম্পর্কগুলোকে ছেঁটে ফেলে জীবনটাকে কতগুলো ‘ক্ষণস্থায়ী ও সীমাবদ্ধ সংযোগের’ মধ্যেই আবদ্ধ করতে চাইছে। একথা না ভেবেই যে, এই কর্মকান্ডগুলি মানুষের অস্তিত্ব রক্ষা করার জন্য কতটুকু মঙ্গলজনক অথবা ক্ষতিকর। প্রকৃতিতে মানুষ নামের দুর্বল প্রাণীটি, বিজ্ঞান ও প্রযুক্তির উন্নয়নের মাধ্যমে প্রতিকুল পরিবেশ মোকাবেলা করে তার জৈবিক অস্তিত্বকে আজ সুনিশ্চিত করেছে। কিন্তু পাশাপাশি, আজকের প্রযুক্তি নির্ভর বাজার অর্থনীতি, মানুষের ভোগ, সম্ভোগ ও বিনোদন আকাঙ্খ্যাটির ক্ষমতায়ন ঘটিয়েছে। যার ফলে, শিল্প ও সাহিত্যের নান্দনিকতা ও শুদ্ধতা, নির্মল আনন্দ দেয়ার এবং উপভোগ করার অধিকারকে স্রেফ বিনোদন পণ্যে পরিণত করে বাজারের বিনোদন পণ্যের কাতারে নামিয়ে আনার প্রয়াস পেয়েছে। যার ফলে, মনে হয়, আমরা আমাদেরকে আকন্ঠ বিনোদনের সাগরে ডুবিয়ে মৃত্যুর রূপকল্প নির্মানেই যেন ব্যস্ত হয়ে পরেছি। 
৯)
সুতরাং, সঙ্গতভাবেই এই প্রশ্নটি উত্থাপিত যে, মানুষ কি বিবর্তনের এই ধারাটিকে পরিবর্তন করতে সমর্থ হবে ? গৃহবধুটি; একটি কবিতাগুচ্ছ, একটি ছোট গল্প-সংগ্রহ, একটি উপন্যাস অথবা একটি সাহিত্য-পত্রিকায় মগ্ন না হয়ে, অবসরে অথবা কর্মঘন্টা নষ্ট করে টেলিভিশনের সোপ-সিরিয়াল দেখেই সময় কাটাবে? একজন বিমান যাত্রী কি একটি বইয়ের মাঝে বুঁদ না হয়ে তার সীটের সাথে সাঁটা টেলিভিশনের পর্দায় কোন চটুল বানিজ্যিক ছায়াছবি দেখতে দেখতে তার যাত্রা শেষ করবে? একজন যুবক অথবা একজন ছাত্র কি কম্পিউটার গেম না খেলে সেই সময়টায় খোলামাঠে খেলাধুলা করে অথবা একটি কবিতা আবৃত্তি করবে অথবা রং, তুলি ইজেল নিয়ে প্রকৃতির একটি দুর্লভ মুহুর্ত তার ক্যনভাসে ধরে রাখার চেষ্টা করবে ? একজন কিশোর কি একটি মজার ছড়ার বই অথবা কিশোর-উপন্যাস পড়ে আনন্দে খিলখিল করে হাসবে নাকি অর্থহীণ গল্পের চমকদার এনিমেটেড কার্টুন দেখার জন্য টেলিভিশন চ্যনালের পর চ্যনেল ঘুরাবে? যার ফলে, শিল্প ও সাহিত্যপ্রকাশের সকল প্রচেষ্টা ও সাধনা, জনমানবের নির্মল আনন্দ, মিলন ও মানবতার স্বপ্ন কি ভেঙ্গে খান খান হয়ে একদা বিনোদন প্রযুক্তির প্রসার ও অগ্রগতির বিশাল গহ্বরে নিমজ্জিত হয়ে হারিয়ে যাবে?
নৈরাশ্যবাদীরা মনে করেন, মনুষ্যজাতি বিবর্তনের এই ধারাটিকে থামিয়ে দিতে সমর্থ নয়। কেননা, বিবর্তন এমনি একটি চক্র, যে চক্রের ফাঁদে আমরা বন্দী এবং সেই বন্দীত্ব থেকে মুক্তির আশা একটি দুরাশা। তারা মনে করেন, মানুষের সহজাত সুখ ও আমোদপ্রিয়তার সন্তুষ্টি বিধানের জন্য নানারকম পণ্যসামগ্রী কতগুলি ভয়ঙ্কর অনুজীবের মত মুনাফালোভী বাজার অর্থনীতি উৎপাদন ও বিতরনের কাজটি করে যাচ্ছে। প্রযুক্তির ও যোগাযোগের নব নব উদ্ভাবন এই কর্মজজ্ঞটির ক্ষমতা প্রতিনিয়ত বৃদ্ধি করে চলেছে। অন্যদিকে, এই বাস্তবতাটিকে পরিবর্তন করার সক্রিয় শক্তিটি মানুষ দিন দিন হারিয়ে পিছু হটছে। কেননা, আদিতে ভীরু ও দুর্বল মনুষ্যজাতি, প্রকৃতির অজানা শক্তিকে এখন আর ভয় পায় না। তাই, আশ্চর্য্যজনকভাবেই, প্রাচীন মিথ থেকে অদ্ভূত ও ভীতিকর প্রাণী চরিত্রগুলি তাদের আদিম বন্যতা, ক্রুরতা ও পাশবিকতা নিয়ে বিনোদনের খোরাক হিসাবেই উপন্যাসে, চলচ্চিত্রে, কার্টুনে অথবা ডিজিটাল গেমে ফিরে আসছে। অতি-সামাজিক কর্মকান্ড যখন আদিম বন্যতার ভয় থেকে মূক্ত হয়ে যায় তখন সেটি মেরুদন্ডহীণ অতি-অনুভুতিপ্রবনতার জন্ম দেয়। যার ফলশ্রুতিতে, অনুভুতিশীল সংবেদনশীলতা, অতি-ইন্দ্রিয়তার বিকৃত রূপ পরিগ্রহ করে অন্ধভাবে বিনোদনের অপ্রিতিরোধ্য জগতে প্রবেশ করে। যেখানে; অপরাধ, নিষ্ঠুরতা, ক্রুরতা সম্বলিত লোমহর্ষক গল্প, উপন্যাস, চিত্র অথবা চলচ্চিত্র, আতঙ্কের অনুভুতির পরিবর্তে বিনোদনের এক বিকৃত ও অপ্রিতিরোধ্য রূপ নিয়েই হাজির হয়।
অন্যদিকে, আশাবাদীরা মনে করেন, এতদসকল প্রতিকুল পরিবেশে বিরাজ করা স্বত্বেও, শিল্প ও সাহিত্য, তার মৌলিক নান্দনিকতাবোধ ও শিল্পগুন অক্ষুণ্ণ রেখে, তিনটি প্রধান উপায়ে সামাজিক বিবর্তনের এই সংকটপূর্ণ অধ্যায়ে তার গুরুত্বপূর্ণ ভূমিকা বজায় রেখে যেতে পারে এবং সফলতার সাথে আগামীর চলার পথে পথ পরিক্রমা করে যেতে পারে। এক; বিজ্ঞানের সাথে ঘনিষ্ট সম্পর্ক বজায় রেখে সমকালীন সময়ের সার্বিক পরিস্থিতির নৈর্ব্যক্তিক ব্যখ্যা ও বিশ্লেষণধর্মী শিল্প ও সাহিত্যকর্মে জ্ঞানের পরিধি ও গভীরতা বৃদ্ধি করে সামাজিক বিবর্তনের সমকালীন ধাপটির সামাজিক সংকটগুলোকে চিহ্নিত করে সেটাকে সীমিত করার প্রয়াস গ্রহন করতে পারে। দেখাতে পারে যে, বিনোদনপ্রিয় ইন্দ্রিয়সুখের গড্ডালিকা প্রবাহ সমাজে যে সকল ছোটখাটো ও ক্ষণস্থায়ী যোগাযোগের চক্র সৃষ্টি করছে, তার ফলে, সমাজে অশুভ সংকট সৃষ্টি হচ্ছে, যেখানে সামগ্রিকভাবেই কাঙ্খিত সুখ ও শান্তি বিগ্নিত হওয়ার সমুহ সম্ভাবনা বিদ্যমান। দুই; মানুষের চেতনাকে জাগ্রত ও আলোকিত করার প্রচেষ্টা গ্রহন করতে পারে এবং ব্যক্তি ও সমাজের সাংস্কৃতিক ও আধ্যাত্মিক চাহিদা সম্পর্কে সজাগ করতে পারে। কিন্তু, দুর্ভাগ্যবশতঃ এই প্রচেষ্টার মাধ্যমে সমাজের একটি সচেতন ও সংখ্যালঘু অংশকেই শুধু জাগ্রত করা যে সম্ভব এই মানসিক প্রস্তুতি মনে রেখেই অগ্রসর হওয়া প্রয়োজন কেননা নইলে শিল্পী ও সাহিত্যিক সমাজকে হতাশার আবর্তেই পতিত হতে দেখা যেতে পারে। এবং তিন; বাজী পোড়ানোর উৎসবে সঙ্গীত বাজানোর মত করে শিল্প ও সাহিত্যকে বিনোদন প্রযুক্তির পাশাপাশি এর উপযোগীতার একটি সম্মানিত স্থানে নিয়ে যাওয়া যেতে পারে। যার মাধ্যমে শিল্প ও সাহিত্য কর্মীরা মোটামোটি একটি সম্মানের স্থান দখল করে নিতে পারে। যেখানে হয়তো থাকবে কিছুটা গর্বের অনুভূতি এবং যার ফলে সমগ্র মনুষ্যজাতিই হয়তো একটি অর্থ, একটি মূল্য খুঁজে পেতে পারে এবং এভাবেই হয়তো চলমান বিবর্তনের কাল ও স্থানের পরিবর্তিত গতিধারার মহানাটকে, শিল্প ও সাহিত্য সম্মানের সাথেই টিকে থাকবে। 
১০)
আমি মনে করি, দার্শনিক, চিন্তাবিদ এবং সমাজবিজ্ঞানীরা, মনুষ্যসমাজে শিল্প ও সাহিত্যের বর্তমান ও ভবিষ্যৎ অবস্থান নিয়ে তাদের আলোচনা ও সমালোচনায় ভূমিকা রাখা ও অংশগ্রহন করার কথাটি গুরুত্ব সহকারে ভবতে পারেন এবং তাদের সুচিন্তিত গবেষণা ও মতামত তাদের সমকালীন কর্মপ্রক্রিয়ায় অন্তর্ভুক্ত করে প্রকাশ করতে পারেন। সমাজের প্রতিটি অংশকেই এই কথাটি গভীরভাবে ভেবে দেখার বিষয় কেননা শিল্প ও সাহিত্যের সমস্যা ও সংকট, সমগ্র সমাজেরই একটি সংকট। সমাজের প্রতিটি সচতন সদস্যকে একথা গভীর ভাবেই ভাবতে হচ্ছে মনুষ্য সমাজের বর্তমান ও ভবিষ্যৎ সম্পর্কে, বিশেষ করে মানুষের সাথে প্রকৃতি ও পরিবেশের সম্পর্কের বিষয়ে। কেননা, আমরা যদি শিল্প ও সাহিত্যকে কোনটা শুদ্ধ অথবা কোনটি অশুদ্ধ, কোনটি সঠিক অথবা কোনটি ভুল, অথবা দায়িত্ব, কর্তব্য, বিধি, বিধান ও নিয়মের চিন্তা ও বিচার করার কাজের মুখোমুখি দাঁড় করাতে চাই, তবে সমাজে, শিল্প ও সাহিত্যের পক্ষে নৈতিক মূল্যবোধ ও চেতনা নির্মানের গুরুত্বটি অনুধাবন করা কঠিন হতে পারে। অবশ্যই, শিল্প ও সাহিত্য তার শৈল্পিক সৃষ্টিকর্মের মাধ্যমে সমাজে অবস্থিত থেকেও সমাজের কোন বিষয়ে বিচার ও রায় প্রদান করার ভুমিকাটি গ্রহন করতে পারে না। নীতি ও নৈতিকতাবোধের ঘেরাটোপে, দোষ ও অনাচার, সদ্গুন ও সদাচারের মানসিক অনুভবের আধারে প্রকাশিত শিল্প ও সাহিত্যের প্রতীকী ও নান্দনিক নির্মানশৈলী ও অভিব্যক্তির মাঝেই নৈতিক মূল্যবোধ নির্মানের বিশেষ মাত্রাটি অনুধাবনযোগ্য হয়ে ওঠে এবং বোঝা যায় যে, এর সুযোগ ও পরিধি কত ব্যপক, বিস্তৃত ও গভীর।
উপন্যাস, গল্প, নাটক, ভ্রমনকাহিনী, কবিতা ও কথাশিল্প এমন সকল বর্ণনা, বিবরণ, ব্যখ্যা, অভিব্যক্তি ও মনস্তাত্বিক বিশ্লেষণের সুযোগ থাকে যেখানে প্রকাশিত হতে থাকে কর্ম, পরিবেশ, প্রতিষ্ঠান ও চলমান সমাজব্যবস্থা কিভাবে মানুষের বোধ ও অনুভবকে প্রভাবিত করে। একজন পাঠক তার পঠনের মাধ্যমেই এই সকল অনুভুতির সাথে একাত্ম হয়ে নিজেকে সেই সকল বোধ ও অনুভবের স্থানে বিচরণ করার সুযোগের স্থানে নিয়ে যেতে পারে। এই একাত্মতার মাঝেই সদাচার, অনাচার, দোষ ও গুণের বোধগুলি সক্রিয় হয় অনেকটা অগোচরেই এবং মনের গভীরে নির্মিত হতে থাকে ইতিবাচক বোধ ও মুল্যবোধ। তখন প্রকৃতপক্ষে একজন পাঠক হয়ে ওঠে নিজের সম্পর্কেই সচেতন এবং এই সচেতনতার মধ্য দিয়েই সে তার পরিবর্তনের পথটি খুঁজে পাওয়ার জন্য আকুল হয়ে উঠতে পারে। আলোচনার জন্য আমরা কতগুলো সর্বজনগৃহীত অনাচারের কথ উল্লেখ করতে পারি। যেমন; হঠকারিতা, ভীরুতা, লোভ, অলসতা, অমনযোগীতা, প্রতিশোধপরাণয়তা, অহংকার, ক্রুরতা, লালসা, স্বার্থপরতা, নিষ্ঠুরতা, ইন্দ্রিয়সুখপরাণয়তা, ইত্যাদী। এইভাবে সমাজে সর্বজন স্বীকৃত দোষ ও গুণের একটি লম্বা তালিকা হয়ত তৈরী করা যেতে পারে। শিল্প ও সাহিত্যকর্ম, সৃষ্টিশীল ও সংবেদনশীল বিন্যাসে তার নান্দনিক গঠনতাত্বিক অথবা প্রতীকী অভিব্যক্তির সুচারু উপস্থাপনার মাধ্যমে দোষ ওথবা গুণের মানসিক অনুভূতি ও প্রভাবকে তুলে আনতে পারে এবং যার মাধ্যমে ব্যক্তি ও সমাজজীবনে তার সুপ্রভাব অথবা কুপ্রভাব, সফলতা অথবা ব্যর্থতার চিত্রটি নির্মান করে যেতে পারে। কিন্তু, একটি বিষয়ের উপর সবিশেষ নজর দেয়া প্রয়োজন যে, একজন শিল্পী অথবা সাহিত্যিক, সামাজিক বাস্তবতাকে স্বকীয় ভঙ্গীতে অনুধাবন করে তার সংবেদনশীল মন ও মননের যে চিত্রটি আঁকবেন সেই ক্ষেত্রে মুক্ত ও স্বাধীন প্রকাশের মাধ্যমেই তিনি তার সৃষ্টিশীলতাকে সর্বোচ্চ রূপ দেয়ার প্রয়াস পেতে পারেন। কোন বিশেষ মতবাদ অথবা বিশ্বাসের ছকবদ্ধ ভঙ্গীতে নীতি ও নৈতিকতার পূর্বনির্ধারিত মানদন্ড এই ক্ষেত্রে প্রযোজ্য হতে পারে না। শিল্প ও সাহিত্য, সর্বজনীন ও মানবিক মুল্যবোধ এবং চলমান সামাজিক বাস্তবতার প্রতিচ্ছবিটি, শিল্পী অথবা সাহিত্যিকের সংবেদনশীল মনে ভিন্ন ভিন্ন ভাবেই তার আবেদন রাখবে। এই বৈচিত্রই শিল্প ও সাহিত্যের অন্তর্নিহিত সৌন্দর্য্য। এই সৌন্দর্য্যকে প্রভাবিত করার চেষ্টা একটি আত্মঘাতী প্রকল্প।
কেননা, সমাজে প্রচলিত সর্বজনীনভাবে স্বীকৃত দোষ ও গুনের শব্দ ও পরিভাষাগুলো অত্যন্ত পুরু, ঘন ও নিবিড় এবং শিল্প ও সাহিত্যকর্মে সেই সকল মৌলিক নীতি নির্দেশক শব্দ ও পরিভাষার বিশদ বিবরণ ও বর্ননার ব্যপক উপাদান সন্নিহিত রয়েছে। আত্ম-বিশ্লেষণের জন্য সেই সকল নীতি-নির্দেশক শব্দ ও পরিভাষা ব্যবহার করার মুক্ত, স্বাধীন ও সুষ্ঠু, আত্মশিক্ষা ও আত্মপ্রশিক্ষণ প্রক্রিয়ার মধ্য দিয়েই একজন মানুষ নৈতিকভাবে পরিপক্ক মানুষ হিসাবে সমাজে নিজেকে স্থাপন করার প্রয়াস পেতে পারে। শিল্প ও সাহিত্যকর্ম, যেমন ব্যক্তি ও সমাজের জন্য এই কাজটিকে সহজ করে দিতে পারে, ঠিক তেমনি, এটা মারাত্মক ভুল হবে যদি ধরে নেয়া হয় যে শিল্প ও সাহিত্যের জন্য এটি একটি প্রত্যক্ষ কর্ম, কেননা শিল্প ও সাহিত্য সেই কর্মজজ্ঞে প্রত্যক্ষ শরিক হলে সেই কাজগুলি সৃষ্টিশীল শিল্প ও সাহিত্য না হয়ে, প্রচার ও প্রপাগান্ডা শিল্প ও সাহিত্যে পরিনত হয়ে যেতে পারে অথবা খুব উৎকৃষ্ট হলে, নৈতিকতার বিষয়ে পাঠ্য বইয়েই হয়তো পরিণত হবে। তাই, শিল্প ও সাহিত্যকর্মকে এই লক্ষ্যটি পূরণে যথেষ্ট যত্নবান হতে হবে, যেন সৃষ্টিশীল কর্মগুলো তার সুচারুতা ও নান্দিনকতা সৃষ্টির মৌলিক উপাদানগুলি হারিয়ে ফেলার ঝুঁকিতে না পরতে পারে।
অস্কার ওয়াইল্ড একদা বলেছিলেন, সেই গদ্যের বিরুদ্ধে কোন সমালোচনা হতে পারে না যদিও সেটি হয় একটি ‘খুনী’। হয়তো নয়, কিন্তু প্রশ্ন থেকেই যায়, শিল্প ও সাহিত্যকলা যেটি মানুষের সাধারণ নৈতিকাবোধের বিরুদ্ধাচরণ করে, সমাজ সেটাকে কিভাবে মূল্যায়ণ করবে? যদিও বলা যেতে পারে যে, সাধারন নৈতিকতার ভিত্তিটি একজন ‘বোকা’ বা একজন ‘জ্ঞানী’ ব্যক্তির মধ্যে পার্থক্য করার মত মান্দন্ডে উন্নীত হওয়ার জন্য প্রাচীন কাল থেকে অদ্যাবধি একটি বিস্তৃত পরীক্ষানিরীক্ষার জটিল পথ ধরে এগিয়ে আমাদের সুবিস্তৃত ও গভীর বোধ শক্তির সাথে যুক্ত হয়েছে। তাই, ধরে নেয়া যেতে পারে, যে কবিতাটি খুন করতে উদ্যত সেই কবিতাটিকে বৃহত্তর সমাজ নেতিবাচক ভাবেই মূল্যায়ণ করবে। পিকাসোর শিল্পকর্ম ধীরে ধীরে হলেও মানুষের মনকে সংক্রমিত করেছে যুদ্ধের বিরুদ্ধে প্রতিবাদের মূল্যবোধেই। কেননা, নান্দনিকতার চর্চা মানুষের মনের গভীরে সেই রুচিবোধ, সেই মূল্যবোধেরই জন্ম দেয় যেটি সমগ্র মনুষ্যজাতির জন্য মঙ্গলজনক ও সাফল্যের বার্তা বয়ে আনে। জৈবিক, সাংস্কৃতিক অথবা আধ্যাত্মিক যে স্তরেরই সাথে সংশ্লিষ্ট বিষয় হোক না কেন, কোন স্তরেই মনুষ্যজাতি তার ব্যর্থ ইতিহাস রচনা করতে চায় না। তাই, সেই কারনেই শিল্প ও সাহিত্য, তার সাবলীল, নিপূণ ও নান্দনিক গঠনতাত্বিক অথবা অভিব্যক্তিপূর্ণ সৃষ্টিকর্মের মধ্য দিয়েই সমাজের ইতিবাচক নির্মানের কাজটি করে যাবে বলে আমার বিশ্বাস। লোভ-লালসা, ভোগ-বিলাস ও বিনোদনের যে রুচিহীণ সংস্কৃতি প্রযুক্তির কাঁধে চড়ে মানুষের মনের রুচিশীল ও সুকুমার বৃত্তিগুলি হরণ করার হুমকি হয়ে দাঁড়াতে চায়, তার গতি বল্গাহীনভাবেই এগিয়ে যাবে একথা ভাবার কোন কারন থাকতে পারে না, যতদিন শিল্প ও সাহিত্যসাধনা তার নান্দনিক সৃষ্টিকর্মটিকে হেলফেলা না করে, শক্ত ও সুচারুভাবে তার কর্মটি করে যেতে থাকবে। 
(অনুপ্রাণন ত্রৈমাসিক সাহিত্য পত্রিকা, ২য় বর্ষ ১ম সংখ্যাঃ প্রাপ্তিস্থানঃ বি-৬৪ কনকর্ড এম্পোরিয়াম কমপ্লেক্স, কাঁটাবন, ঢাকা ১২০৫ ) 

