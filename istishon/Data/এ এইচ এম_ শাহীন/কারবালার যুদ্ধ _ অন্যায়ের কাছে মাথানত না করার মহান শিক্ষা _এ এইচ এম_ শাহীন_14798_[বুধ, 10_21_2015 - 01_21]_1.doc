কারবালার যুদ্ধ _ অন্যায়ের কাছে মাথানত না করার মহান শিক্ষা 


বিগত দিনের অনেক পাপ-পঙ্খিলতা, জীর্ণতা-শীর্ণতা, প্রাপ্তির আনন্দ, অপ্রাপ্তির বঞ্চণা, চলার পথের নানা ঘাত-প্রতিঘাত, ত্যাগ-তীতিক্ষার অবসান ঘটিয়ে পবিত্র জিলহজ্ব মাসের সমাপ্তি দিয়ে আরবি ১৪৩৬ হিজরির বিদায়ের সাথে সাথে সময়ের ঘূর্ণায়নে মুসলিম জাতির চিরচায়িত সংস্কৃতির বার্তা নিয়ে পবিত্র মহররম মাসের সূচনা দিয়ে আমাদের মাঝে উপস্থিত হলো আরেকটি নতুন বছর আরবি ১৪৩৭ হিজরি। নানা ঘটনাবহুল, তাত্পর্য়মণ্ডিত ও ফজিলতপূর্ণ মাস মহররম মাস। ইসলামী ইতিহাসে নানা ঘটনাবহুল, তাত্পর্যমণ্ডিত ও ফজিলতপূর্ণ এই মাসের মধ্যে সবচেয়ে করুণ, হৃদয়বিদারক, সমগ্র মুসলিম উম্মাহর শোকাবহ ঘটনার দিন মহররমের ১০ তারিখ পবিত্র আশুরার দিন। মহররম মাস আমাদের স্মরণ করিয়ে দেয় হিজরি ৬১ সালের ১০ই মহররম কারবালার মরুপ্রান্তরের ময়দানে ঐতিহাসিক যুদ্ধের কথা। আশুরার দিন আমাদের স্মরণ করিয়ে দেয় পৈশাচিক শাসক ক্ষমতালোভী ইয়াজিদের পৈশাচিকতার নির্মম বাস্তবতা। আহম্মদ মুজতবা মুহাম্মদ(স.) এর প্রাণ প্রিয় দৌহিত্র, ইসলামের চতুর্থ খলিফা শের-এ খোদা আলীর পুত্র হযরত ইমাম হোসাইন বিন আলী(র.) ও ভোগবাদী, ক্ষমতালিপ্সু, অত্যাচারী স্বৈরশাসক ইয়াজিদের সাথে সংঘটিত মহররমের ১০ তারিখ কারবালার যুদ্ধের এক গভীর শোকাবহতা আর ত্যাগের মহান মহিমায় ভাস্বর হয়ে আমরা পায় পবিত্র প্রেরণা। যে প্রেরণা শাশ্বত। যে প্রেরণা ঈমানী শক্তিতে বলিয়ান হয়ে অন্যায়, অত্যাচার, শোষণের বিরুদ্ধে তরবারি ধরার প্রেরণা। কারবালার যুদ্ধ কেবল হযরত ইমাম হোসাইন বাহিনী ও ইয়াজিদ বাহিনীর একটি মুখোমুখি সংঘর্ষ কিংবা যুদ্ধই ছিলনা বরং এটি ছিল একটি বিপ্লব। যে বিপ্লবের মধ্যে ছিল উন্নত নৈতিকতা এবং আধ্যাত্মিকতার উচ্চতর শিক্ষা। যে বিপ্লবে ছিল অন্যায়ের কাছে আপোষহীন থেকে প্রয়োজনে প্রাণ বিসর্জন দিয়ে হলেও ন্যায় প্রতিষ্ঠার শিক্ষা। হোসাইন বিন আলী(র.) ও ইয়াজিদের সাথে কারবালার যুদ্ধ সংঘটিত হওয়ার মূল কারণ ছিল হযরত মুয়াবিয়া(র.) কর্তৃক ইয়াজিদকে খলিফা মনোনয়ন করা। ইয়াজিদের ক্ষমতার মসনদে বসার প্রক্রিয়া ছিল সম্পূর্ণ অগণতান্ত্রিক ও ইসলামী শাসন ব্যবস্থার মূলে কুঠারাঘাত। কেননা ঐতিহাসিক প্রেক্ষাপটে জানা যায় আহম্মদ মুজতবা মুহাম্মদ(স.) ইন্তেকালের পূর্বে কাউকে তাঁর উত্তরাধিকারী মনোনিত করে যাননি । খিলাফতের ভার ও তাঁর উত্তরাধিকারী তিনি জনগণের নির্বাচনের উপর ন্যস্ত করে দিয়ে যান। সেই ধারামতে প্রথম চার জন উত্তরাধিকারী খোলাফায়ে রাশেদীন তথা হযরত আবু বক্কর, হযরত উমর, হযরত উসমান ও হযরত আলী(র.) গণতান্ত্রিক পদ্ধতিতে জনগণ কর্তৃক নির্বাচিত হয়ে খিলাফতের ভার গ্রহণ করেন। কিন্তু উমাইয়া রাজবংশের প্রতিষ্ঠাতা হযরত মুয়াবিয়া(র.) খিলাফত লাভের সাথে সাথে বংশানুক্রমিক রাজতন্ত্রের প্রতিষ্ঠা করেন। তিনি তাঁর জ্যৈষ্ট পুত্র ইয়াজিদকে তাঁর খিলাফত পরবর্তী উত্তরাধিকারী মনোনিত করে ইসলামী শাসন ব্যবস্থার মর্মমূলে চরম আঘাত হানেন (যদিও হযরত মুয়াবিয়া(র.) রাসূলের বিশ্বস্ত সাহাবী ছিলেন কিন্তু ভূলের উর্দ্ধে ছিলেন না)। ইয়াজিদ ছিল নিষ্ঠুর, বিশ্বাসঘাতক, অধার্মিক ও মদ্যপায়ী। এই পাপাচারী ইয়াজিদের খলিফা হিসেবে মনোনয়ন অন্যরা মেনে নিলেও, ইসলামী শাসন ব্যবস্থার ব্যত্যয় ঘটানোর খিলাফত হযরত ইমাম হোসাইন বিন আলী(র.)-এর পক্ষে কখনো মেনে নেয়া সম্ভব ছিল না। দৈহিক শক্তিতে ক্ষমতা দখল করার ইয়াজিদি চক্রান্তের বিরুদ্ধে হোসাইনি লডাই ছিল আদর্শিক লডাই। অন্যায়কে বিতারিত করে ন্যায়কে অধিষ্ঠিত করার লডাই। ইয়াজিদ যে পদ্ধতিতে খলিফার আসনে অধিষ্ঠিত হয়েছিল তা ছিল সম্পূর্ণ ইসলামী পদ্ধতির বিপরীত অনৈতিক পদ্ধতি, স্বৈরতান্ত্রিক পদ্ধতি। যে পদ্ধতি ধ্বংস করার জন্য হয়েছিল কারবালার প্রান্তরে রক্তপাত। হযরত ইমাম হোসাইন(র.) ছিলেন ঈমানের শক্তিতে বলিয়ান, দৃরচেতা ও আপোষহীন। খেলাফতে রাশেদিনের আদর্শ বাস্তবায়নে তিনি ছিলেন সংকল্পবদ্ধ। ভোগবাদী চেতনাধারী, নীতিহীন শাসকের শাসন তিনি সহ্য করতে পারেননি। তিনি বজ্র কণ্ঠে ঘোষণা দিয়েছেন "সম্মানজনক মৃত্যু অপমানজনক জীবন নিয়ে বেঁচে থাকার চেয়ে উত্তম।" তাই তো তিনি অন্যায়, অত্যাচার, শোষণ, বৈষ্যমের বিরুদ্ধে যুদ্ধ করে প্রাণ বিসর্জন দিয়ে সে কথার বাস্তব প্রমাণ দিয়ে গেলেন। নূরে মুহাম্মদীর মাধ্যমে আল্লহর আনুগত্য করলে দ্বীনের প্রতি মানুষের একনিষ্ঠতা এবং খোদা মিলনের সহজ-সরল, সুগম পথ সৃষ্টি হয়। যে ব্যক্তি নূরে মুহাম্মদীর আনুগত্যের মাধ্যমে খোদা মিলনের সহজ পথ সৃষ্টি করতে পারে, সে ব্যক্তি গোমরাহির সর্বপ্রকার অন্ধকার থেকে মুক্তি পায়। জাগতিক জীবনের সকল লাসসা বিসর্জন দিয়ে সে ব্যক্তি নূরে মুহাম্মদীর আঙ্গিকে এক আল্লাহর দারস্থ হয়। আর যে ব্যক্তি নূরে মুহাম্মদীর আঙ্গিকে আল্লাহর দারস্থ হয় সে ব্যক্তি খোদায়ী রাস্তায় নিজেকে জলাঞ্জলি দিতেও কুণ্ঠাবোধ করেন না। কারবালার ঐতিহাসিক যুদ্ধের ক্ষেত্রে একথাগুলো সামঞ্জস্য ও প্রাসঙ্গিক। কারবালার যুদ্ধের নায়ক হযরত ইমাম হোসাইন বিন আলী(র.) ও তাঁর বাহিনীগণ ছিলেন নূরে মুহাম্মদীর প্রতিনিধ্বিত্বকারী ও আহলে বাইয়াতের উন্নত চরিত্র ও বৈশিষ্ট্যের প্রতিফলিত রূপ। তাঁরা ছিলেন মুক্ত ও উদার হৃদয় এবং স্বাধীনচেতা মনোবৃত্তির মূর্তপ্রকাশ। সেজন্যেই তাঁরা জাগতিক মোহ ত্যাগ করে মানবিক ও খোদায়ী মূল্যবোধগুলো সংরক্ষণ করার জন্য আত্মত্যাগ করতে দ্বিধাবোধ করেননি। অমরত্বের অমীয় সুধা তাঁরাই পান করতে পারেন যারা তাঁদের সমস্ত অস্তিত্ব দিয়ে নূরে মুহাম্মদীর প্রতিনিধ্বিত্বের আঙ্গিকে মহান আল্লাহর দাসত্ব স্বীকার করেছেন। জীবন চলার কঠিন সময়গুলোতে তাঁর পক্ষেই স্বীয় অবস্থানে অটল থাকা সম্ভব খোদার গুপ্ত রহস্যের মহাশক্তির কাছে যিনি সম্পর্ক গডে তুলেছেন। ঐশীমহাশক্তির সাথে সম্পর্ক হওয়ার কারণে কারবালার ময়দানে সেই চরম ও বিভীষিকাময় মুহূর্তে ইমাম ও তাঁর সাথীগণ আল্লাহর স্মরণের মাধ্যমে ধৈর্যের সীমানা অতিক্রম করে নিজেদের শান্ত ও নির্বিকার রাখতে সক্ষম হয়েছিলেন। তাঁদের চোখে-মুখে ভয়-উত্কণ্ঠা বা শঙ্কার লেশমাত্র দেখা যায়নি। আল্লাহর উপর পরিপূর্ণ নির্ভরতার কারণে ইমাম ও তাঁর ৭২ জন সাথী অত্যাচারী ইয়াজিদের ৩০ হাজার বাহিনীর বিরুদ্ধে তরবারি ধরতে সক্ষম হয়েছিলেন। কারবালার যুদ্ধ প্রমাণ করে হযরত ইমাম হোসাইন(র.) ও তাঁর সাথীগণ পরিপূর্ণ মানব হওয়ার মাধ্যমে আল্লাহর আরো কাছে পৌঁছতে সচেষ্ট ছিলেন। হযরত ইমাম হোসাইন(র.) -এর দৃঢপ্রত্যায়, অন্যায়ের কাছে মাথানত না করার শিক্ষা ও অতুলনীয় আত্মত্যাগের দীক্ষা মুসলিম উম্মাহর মধ্যে সত্য, ন্যায় ও স্বাধিকার আন্দোলনে উজ্জীবিত করে আসছে যুগ যুগ ধরে। এভাবেই কারবালার যুদ্ধ অনন্তকাল বিশ্বের নির্যাতিত, অবহেলিত এবং বঞ্চিত মানুষ ও মানবতার প্রতি অন্যায়-অবিচারের বিরুদ্ধে প্রতিবাদী হওয়ার অনুপ্রেরণা যোগাবে। কোনো আন্দোলন যদি আদর্শ ও মহান লক্ষ্য উদ্দেশ্যভিত্তিক হয় তাহলে সে আন্দোলনের বিজয় অবসম্ভাবী। একথা বলাবহুল্য, কখনো কখনো মহত্‍ আন্দোলনের সাময়িক বিজয় অর্জিত না হলেও চূরান্ত বিজয় আসবেই। ইমাম হোসাইন(র.) তাঁর লক্ষ্যে উপনীত হবার মাধ্যমে বিজয় অর্জন করেছেন। তিনি মক্কা থেকে কারবালা যাওয়ার পথে বিভিন্ন ভাষণে সুস্পষ্টভাবেই ঘোষণা করেছেন, "আমার যাত্রার উদ্দেশ্য হলো কপট উমাইয়া শাসকদের স্বরূপ উম্মোচন করা, অত্যাচারী শাসকদের বিরুদ্ধে যুদ্ধ করা এবং সত্কাজের আদেশ ও অসত্‍ কাজের নিষেধ করা। আল-কোরাআনের নির্দেশনা অনুযায়ী মুহাম্মদী দ্বীনকে পুনরুজ্জীবিত করা। এর বাইরে আমার আর কোনো উদ্দেশ্য নেই।" কারবালার যুদ্ধের দীর্ঘ তেরো শতাব্দি পর ইসলামের চূরান্ত বিজয়ের যুগে এসে ইয়াজিদ প্রত্যক্ষ না থাকলেও মুসলিম উম্মাহর মাঝে পরোক্ষভাবে চেপে বসে আছে সেই নিষ্ঠুর ইয়াজিদি শক্তি। সেই ইয়াজিদ এই ইয়াজিদ যারা আহলে বাইয়াতের প্রতি আনুগত্য প্রদর্শন না করে বরং বিপরীতে অস্বীকৃতি জানাই। সেই ইয়াজিদ এই ইয়াজিদ যারা ইসলামের মূল বিষয় বা নূরে মুহাম্মদীর গুপ্ত রহস্য তালাশ না করে, তথাকথিত ইসলামিস্ট সেজে ইসলামকে নিজেদের মতো ব্যাখ্যা করছে। তাঁরা বিশ্ব মৌলবাদী চক্রের এজেন্ট হয়ে ছলে, বলে, কৌশলে বিশ্ব মৌলবাদকে চাঙ্গা করছে এবং দেশে দেশে সাম্প্রদায়িক দাঙ্গামার বিঁষ বাষ্প ছরাচ্ছে। ইসলামের রূহানিয়ত দিক বা পরিপূর্ণ ইসলাম সম্পর্কে অজ্ঞতার কারণে তাঁরা ব্যক্তি মতবাদের ভিত্তিতে তাঁদের মতো করে সৃষ্টি করা ইসলামের সঠিক পথ (মূল ইসলাম উহ্য রেখে) বলে মৌলবাদের জন্ম দিচ্ছে। এর ফলে মুসলমান মুসলমানের মধ্যে হাঙ্গামা, বিশ্বব্যপি অরাজকতা, জঙ্গিবাদের উত্থান, ইসলামী বিপ্লবের নামে রাজনৈতিক ফ্যাসাদ, হানাহানি, খুনোখুনির সংস্কৃতির চর্চা করে বিশ্ব দরবারে কল্যাণমুখী শান্তির ধর্ম ইসলামকে কুলষিত করছে। কারবালার যুদ্ধের শিক্ষা মূলত এই সব নব্য ইয়াজিদদের বিরুদ্ধে আদর্শিক যুদ্ধ করার শিক্ষা। বর্তমান সমস্যসংকুল বিশ্বের রাজনৈতিক ও সামজিক প্রেক্ষাপটে কারবালার এই শিক্ষার প্রতিফলন খুবই প্রাসঙ্গিক ও গুরুত্বপূর্ণ। অন্যায়ের বিরুদ্ধে আপষহীন অবস্থান এবং ব্যক্তি স্বার্থ ত্যাগ দিয়ে গণমানুষের অধিকার রক্ষার যে শিক্ষা কারবালার ময়দানে ইমাম হোসাইন(র.) মানবজাতিকে দিয়ে গেছেন, তা আজকের দুনিয়ার অন্যায়-অত্যাচার দূর করতে সহায়ক ভূমিকা পালন করতে পারে। কপট ও অত্যাচারীর বিরুদ্ধে ঈমানী শক্তি আর অকোতভয় মন নিয়ে ইমাম হোসাইন(র.) যে প্রতিরোধের প্রাচীর তৈরী করেছিল তা কালজয়ী হয়ে আছে ইতিহাসের পাতায়। যুগ যুগ ধরে মানবজাতির জন্য তা শিক্ষণীয় বিষয়ও বটে। পরিশেষে বলতে চাই, প্রতিটি মুসলিম উম্মাহর মধ্যে কারবালার যুদ্ধের মহান শিক্ষা উপলব্ধি করে তা বাস্তবায়ন করা আবশ্যক। এর জন্য আল্লাহ পাক রাব্বুল আলামিনের দরবারে ফরিয়াদ জানাই তিনি যেন আমাদের তাঁর জাতে পাকে নূর আহম্মত মুজতবা মুহাম্মদ(স.) প্রদর্শিত পথ ও তাঁর প্রতিনিধ্বিত্বকারী আহলে বাইয়াতের প্রতি পরিপূর্ণ আনুগত্য স্থাপনের মাধ্যমে নিজেদের পরিচালিত করতে পারার এবং কারবালার যুদ্ধের মহান শিক্ষা অনুধাবন করে তা পারিবারিক, সামাজিক ও রাষ্ট্রীয় জীবনে বাস্তবায়ন করতে পারার তৌফিক দান করুক -আমিন।

