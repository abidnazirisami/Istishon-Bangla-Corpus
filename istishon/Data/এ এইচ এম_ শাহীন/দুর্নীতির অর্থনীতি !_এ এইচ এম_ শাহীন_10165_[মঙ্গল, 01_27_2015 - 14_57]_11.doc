দুর্নীতির অর্থনীতি !


ব্রিটিশ শাসনামলে ভারতবর্ষ সম্পর্কে ইউরোপের বিজ্ঞ সমাজ একটি কথা বলতেন ”In Indian Viceroy chowkidar every body is corrupt” অর্থাৎ ভারতে ভাইসরয় থেকে চৌকিদার সবাই দুর্নীতিবাজ। বস্তুত আমাদের ভারতবর্ষে বিশেষ করে বাংলাদেশে দুর্নীতি ঔপনিবেশিক আমল থেকেই সৃষ্টি। ব্রিটিশ শাসনামল থেকেই আমাদের দেশে দুর্নীতির বীজ রোপিত হয়েছিল এবং এখন তা শাখা-প্রশাখা বিস্তৃত বিশালাকার একটি বৃক্ষে পরিণত হয়েছে। ব্রিটিশরাই এদেশে প্রথম শক্তিশালী আমলাতন্ত্র আমদানি করেন। তাদের আমদানিকৃত আমলাতন্ত্র ধীরে ধীরে রাষ্ট্রীয় দুর্নীতির জাল ছিটিয়ে দেয়, যা এখন আমাদের আমলা জেলেদের হাতে শক্ত ও দৃঢ় অবস্থায় রয়েছে। দুর্নীতির মাত্রা ক্রমেই বৃদ্ধি পাচ্ছে। দুর্নীতি সমাজ দেহের সর্বাঙ্গে ক্যান্সারের মতো ছড়িয়ে পড়ছে। দুর্নীতি রাষ্ট্রীয় অস্তিত্ব, স্থিতিশীলতা ও উন্নয়নকে চরম হুমকির মুখে ঠেলে দিয়েছে। সাম্প্রতিককালে শেয়ারবাজার কেলেংকারি, ডেসটিনি, হলমার্ক কেলেংকারি, রেলওয়ে কেলেংকারি, নিয়োগ ও ভর্তিবাণিজ্য, পদ্মাসেতু কেলেংকারি প্রভৃতি দুর্নীতির একটা আর্থিক হিসাব কষলে বাংলাদেশের দুর্নীতির অর্থনীতির যে চিত্র দেখা যাবে তা অবাক করার মতো। এসব দুর্নীতি হয়তো আমাদের এক একটা জাতীয় বাজেট-এর সমমান কিংবা তার চেয়ে বেশি। এক হিসেবে দেখানো হয়েছে যে, বাংলাদেশে প্রতি বছর যে পরিমাণ দুর্নীতি হয় তা প্রতিবছর অর্জিত জিডিপির ৪০-৫০ শতাংশ। অর্থাৎ আমাদের সরকার যদি দুর্নীতি রুখতে পারেন তাহলে আমরা প্রতি বছর ২-৩ শতাংশ জিডিপি প্রাপ্ত জিডিপির সাথে যোগ করতে পারি। মুষ্টিমেয় কিছু মানুষের দুর্নীতির কারণে আমরা এ অধিকার থেকে বঞ্চিত। আমাদের রাষ্ট্রীয় অর্থনৈতিক প্রবৃদ্ধিকে ব্যাহত করার জন্য দুর্নীতি মুখ্যম ভূমিকা পালন করছে। একটি দেশ কতটুকু অর্থনৈতিক প্রবৃদ্ধি অর্জন করবে তা নির্ভর করবে সেদেশের সম্পদ ও রাজনৈতিক সদিচ্ছা ও স্বচ্ছতার উপর। খুব সম্পদশালী দেশের পক্ষে ও অর্থনৈতিক উন্নয়ন ও প্রবৃদ্ধি অর্জন করা কঠিন হয়ে পড়ে, যদি সর্বস্তরে দুর্নীতি থাকে। আর আমাদের মতো অল্প সম্পদশালী ও গরীব দেশের পক্ষে অর্থনৈতিক উন্নয়ন সাধন কঠিন ও চ্যালেঞ্জিন। কিন্তু এই কঠিনকে আরো বেশি কঠিন করে দিয়েছে সর্বোপরি দুর্নীতি। বিশ্বে অনেক দেশ রয়েছে যাদের তেমন কোনো প্রাকৃতিক ও খনিজ সম্পদ না থাকা সত্ত্বেও শুধুমাত্র রাজনৈতিক স্বচ্ছতা ও দুর্নীতি মুক্ত হওয়ার কারণে উন্নতবিশ্বের কাতারে অবস্থান করছে। জাপান ও সিঙ্গাপুর-এর প্রকৃষ্ট উদাহরণ। আবার তেল সমৃদ্ধ আফ্রিকার অনেক দেশ দুর্নীতির কারণে সঠিক অর্থনৈতিক উন্নয়ন সাধন ও প্রবৃদ্ধি অর্জনে ব্যর্থ। ফলে তারা অনুন্নত-ই থেকে যাচ্ছে। এখন প্রশ্নহলো, দুর্নীতি অর্থনৈতিক উন্নয়নের ওপর কীভাবে প্রভাব ফেলে। ধরা যাক, সরকার অর্থনৈতিক উন্নয়নের জন্য কিছু কিছু উৎপাদন সামগ্রীর ওপর রাষ্ট্রীয় ভর্তুকি দেওয়ার সিদ্ধান্ত নিল। কিন্তু ভর্তুকি মূল্যে ঐ সব জিনিস পাওয়ার জন্য কেউ কেউ যদি ব্যাপক ঘুষ প্রদান করে অধিকাংশ সামগ্রী তাদের অধিকারে নিয়ে যায় তাহলে আদৌ বৃহৎ গরীব শ্রেণি কতটুকু লাভবান হতে পারবেন। পরে ঐ দ্রব্যের দাম ভর্তুকি দামের চেয়ে কয়েকগুণ বৃদ্ধি পেলেও আশ্চর্য হওয়ার কিছু নেই। 
এ রকম অনেক উদাহরণ দেওয়া যায়, যেমন বৈদেশিক মুদ্রায় যদি একাধিক বিনিময় হার থাকে এবং আমদানি কৌটা থাকে, তাহলে ঘুষ প্রদানের ঘটনা ঘটে। রাষ্ট্র যদি ঋণের সরবরাহ এবং এর সুদ নিয়ন্ত্রণ করে, তখন ঋণলাভের জন্য ঘুষের ঘটনা ঘটে। যদি দুর্নীতির বাজার দক্ষভাবে কাজ করে, তাহলে যে সর্বাধিক ঘুষ দিবে, সেই সুবিধাটি পাবে। রাষ্ট্রীয় কর্মসূচির উদ্দেশ্য যদি হয় অভাবী মানুষের উপকার করা, তাহলে যদি সর্বোচ্চ ঘুষ প্রদানকারীই সুবিধাটি পায়, তাহলে অভাবী মানুষগুলোর জন্য কিছুই থাকবে না। দুর্নীতিগ্রস্ত বাজার একটি প্রতিযোগিতামূলক ও স্থিতিশীল বাজারের মতো হতে পারে না। উন্মুক্ত না হওয়ায় এ ধরণের বাজার বিনিয়োগে নিরুৎসাহিত হয়। দুর্নীতিগ্রস্ত ব্যক্তিরা সরাসরি অংশ গ্রহণমূলক বিনিয়োগে আসতে চায় না, যদিও সম্পদের একটা বৃহৎ অংশ তাদের মালিকানায়। এর প্রত্যক্ষ কিংবা পরোক্ষ প্রভাব পড়ে আমাদের জাতীয় অর্থনীতির ওপর। অর্থনৈতিক উন্নয়ন তাতে অনেকটা ব্যাহত হয়। দুষ্প্রাপ্য দ্রব্য কিংবা সেবার ক্ষেত্রে দুর্নীতি বেশি হয়ে থাকে। কিন্তু দুষ্প্রাপ্য নয় এমন দ্রব্য কিংবা সেবার থেকেও দুর্নীতি হয়ে থাকে। কোনো দ্রব্য বা সেবা যার পাওয়ার যোগ্য সে তা সহজে পেতে পারে। কিন্তু একটি দুর্নীতিগ্রস্ত দেশে সরকারি আমলা বা কর্মকর্তারা তাদের একচেটিয়া ক্ষমতাবলে তা পাওয়ার ক্ষেত্রে কৃত্রিম দুষ্প্রাপ্যতা সৃষ্টি করে কিংবা এক ধরনের দীর্ঘসূত্রিতা তৈরি করে। 
ঘুষ না পাওয়া পর্যন্ত কাজটি আটকে রাখে যেমনণ্ড পাসপোর্ট, লাইসেন্স, পেনশন, বিভিন্ন ধরণের ভাতা ইত্যাদি যারা সহজে পাওয়ার যোগ্য তারা সহজে তা পায়না। অপরদিকে অযোগ্য ব্যক্তিরা সর্বোচ্চ ঘুষ প্রদান করে সহজেই সব ধরনের সুযোগ-সুবিধা পেয়ে যোগ্য বনে যায়। অর্থনীতির ভাষায় যাকে বলা হয় চুরিমিত্রিত দুর্নীতি। বাস্তবিক পক্ষে, অযোগ্য ব্যক্তিরা সুবিধা পাওয়ার জন্য সর্বাধিক ঘুষ দিতে প্রস্তুত। বুঝতে হবে, অযোগ্য ব্যক্তিদের যোগ্য বনে যাওয়ার জন্য একটি দাম আছে। কোনো কোম্পানির ব্যবসায়িক পরিবেশ ও যোগ্যতা না থাকা সত্ত্বেও প্রচুর ঘুষ প্রদান করে ঐ কোম্পানিটি তার ব্যবসায়িক লাইসেন্স পেয়ে যেতে পারে খুব সহজে। ঋণপ্রাপ্তির যোগ্যতা না থাকা সত্ত্বেও ব্যাংক ঋণ লাভে সমর্থ হয়। ফলে অল্প সময়ে এসব কোম্পানি প্রচুর লোকসানে পড়ে বন্ধ হয়ে পড়ে বা দেওলিয়া হয়ে যায়। এতে কোম্পানিতে কর্মরত শ্রমিকদের কাজের যেমন অনিশ্চয়তা শুরু হয় তেমনি ব্যাংকও তার প্রদেয় ঋণ আদায় করতে পারে না। ফলে ব্যাংকে মূলধন ও তারল্য সংকট দেখা দেয়। এতে দেশে শিল্পায়নে সমস্যা সৃষ্টি হয়। তাছাড়া সর্বোপরি দুর্নীতি, দীর্ঘসূত্রিতা ইত্যাদির কারণে বিদেশিরাও বিনিয়োগে নিরুৎসাহিত হয়ে পড়ে। যার নেতিবাচক প্রভাব পড়ে সরাসরি দেশের অর্থনীতির ওপর। এরকম ভুরি ভুরি উদাহরণ দেওয়া সম্ভব। 
যেমন, ধরুন ন্যূনতম যোগ্যতা না থাকা সত্ত্বেও কিছু কিছু প্রাইভেট বিশ্ববিদ্যালয় রাজনৈতিক প্রভাব কাটিয়ে কিংবা ঘুষ প্রদানের মাধ্যমে অবাধে তাদের ব্যবসা চালিয়ে যাচ্ছে। হাজার হাজার টাকার বিনিময়ে এসব বিশ্ববিদ্যালয় তার শিক্ষার্থীদের সার্টিফিকেট প্রদান করছে। এর ফলে বড় বড় ডিগ্রি নিয়ে এক বিশাল গর্দভ শ্রেণির ডিগ্রিধারী শিক্ষার্থী চাকরি বাজারে প্রবেশ করছেন। যা দেশের বেকার সমস্যাকে আরো বেশি বাড়িয়ে দিচ্ছে। দেশের অর্থনৈতিক উন্নয়নে যারা তেমন কোনো ভূমিকা পালন করতে পারছেন না; মুষ্টিমেয় এবং নগণ্য কিছু সংখ্যক ছাড়া এভাবে উদাহরণের পর উদাহরণ দিয়েও তা শেষ করা যাবে না। সার্বিক দুর্নীতি একটি দেশের অর্থনীতিকে যে কিভাবে, পঙ্গু করতে তা চলার অপেক্ষা রাখে না। দুর্নীতিকে অবাধে বাড়তে দিলে একটি দেশের অর্থনৈতিক কাঠামো এমন হয়ে পড়ে যে, সে দেশের অর্থনীতি দুর্নীতির অর্থনীতি হিসেবেই পরিচিত হয়। বাংলাদেশের দুর্নীতি যেভাবে গভীরে প্রোথিত হয়ে গেছে বা আরো গভীরে প্রোথিত হচ্ছে তা থেকে মুক্ত হওয়ার এখন-ই সময় আমাদের।

