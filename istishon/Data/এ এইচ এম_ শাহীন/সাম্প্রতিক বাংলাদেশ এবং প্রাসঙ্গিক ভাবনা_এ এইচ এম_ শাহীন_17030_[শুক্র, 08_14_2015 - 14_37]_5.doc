সাম্প্রতিক বাংলাদেশ এবং প্রাসঙ্গিক ভাবনা


মানবসভ্যতার ইতিহাস পরিক্রমায় প্রাচীন যুগ পেরিয়ে বহু আগেই মানুষ আধুনিক যুগে পদার্পণ করেছে। সভ্যতার এই ক্রমবিবর্তনে মানুষ তার অস্তিত্ত্ব টিকিয়ে রাখার ক্ষেত্রে নিজেদের প্রয়োজনে প্রচলিত অনেক কুসংস্কার এবং অপ্রাসঙ্গিকতাকে ধ্বংস করে সৃষ্টি করেছে নব নব পদ্ধতি। তৈরী করেছে পরিবার, সমাজ, রাষ্ট্র, ধর্ম, দর্শন, বিজ্ঞান সর্বোপরি একটি আধুনিক বিশ্ব(Modern World )। আমাদের এই সুজলা সুফলা শ্যামলা বাংলাদেশও সেই আধুনিক বিশ্বের একটি অংশ। কিন্তু বর্তমান বাংলাদেশের সমাজব্যবস্থায় ক্রমবর্ধমান অপরাধ প্রবণতার যে চিত্র আমরা লক্ষ্য করছি তাতে করে মনে হয় আমরা আধৌ কি কোনো একটি আধুনিক বিশ্বের অংশ? নাকি আধুনিক বিশ্বের অন্তরালে সেই মধ্যযুগীয় বর্বরতায় এখনো আচ্ছন্ন? সাম্প্রতিক সময়ে বাংলাদেশে ঘটে যাওয়া কিছু বিচ্ছিন্ন ঘটনাতো তাই প্রমাণ করে! মানুষ কি করে এতো পিশাচ হতে পারে, এতো নিষ্ঠুর হতে পারে, এতো বর্ববর হতে পারে। আমরা কি আসলেই সভ্যসমাজের মানুষ! সামান্য বিবেকবোধ বা মনুষ্যত্ব কি আমাদের মাঝে আছে? আধুনিক সভ্যসমাজ নয়, আমরা যেন মধ্যযুগীয় বর্বর সমাজে ফিরে গেছি। শুধু মধ্যযুগীয় সমাজে ফিরে যায়নি, আধুনিক বর্বরতা দিয়ে হার মানিয়েছি সেই মধ্যযুগীয় সমাজকেও। বিশ্ব সভ্যতা যান্ত্রিকভাবে যতই এগিয়ে চলছে, মানুষ ততই হারাচ্ছে তার 'মানবতা'। একবিংশ শতাব্দীর এই বিশ্বে যতই দিকে দিকে প্রগতিশীলতার ঝান্ডা উরানো হচ্ছে, মানুষ ততই হারাচ্ছে তার 'নৈতিকতা'। পত্রিকার পাতা, টিভি চ্যানেল, ইন্টারনেট সবখানে সবজায়গায় স্থান পায় রক্ত আর রক্ত। নৃশংসভাবে কুঁপিয়ে মারা, হাত-পা কেটে দেয়া, মানুষ হয়ে মানুষকে পশুর মতো জবাই করা, লাশ টুকরো টুকরো করে বস্তা ভরে পানিতে ভাসিয়ে দেয়া,
জানুয়ারের মতো লোহার রড দিয়ে পিটিয়ে পিটিয়ে মারা, পারিবারিক দ্বন্দ্ব-কলহের জের ধরে আপন মানুষটির প্রাণহনন করা, যৌতুকের দায়ে স্থীর গায়ে কেরোসিন ঢেলে আগুন দিয়ে মারা, দিনের আলোয় বাসায় ঢুকে চাপাতির আঘাতে মারা, মলদ্বারে কমপ্রেসর মেশিনের সাহায্য হাওয়া ঢুকিয়ে মারা, দলীয় কোন্দলে পেট্রোল বোমা নিক্ষেপ করে জীবন্ত জ্বালিয়ে দেয়ার মতো অসংখ্য লৌমহর্ষক কাহিনী বা ঘটনা আমাদেরকে আতঙ্কগ্রস্ত করে তুলছে। আজকের বাংলাদেশ আমাদের মানবিক চেতনাকে ধিক্কার দিচ্ছে, ধিক্কার দিচ্ছে আমাদের মূল্যবোধের অবক্ষয়কে। মানুষ তার শ্রেষ্ঠত্বকে বিসর্জন দিয়ে হয়ে উঠছে নিকৃষ্ঠ থেকে নিকৃষ্ঠতর। হতে পারে সহিংসতা মানুষের স্বভাবজাত, কিন্তু ব্যাক্তি সহিংসতার নুন্যতম প্রকাশ ঘটাতে পারে শুধু মাত্র প্রতিরক্ষামূলক এবং তার অস্তিত্ব টিকিয়ে রাখার প্রয়োজনে। কিন্তু আধুনিক মানব সমাজে ব্যাক্তি ভোগবাদী চেতনায় উদ্বুব্ধ হয়ে তার সহিংসতার সর্বস্র প্রতিফলন ঘটাচ্ছে আরেক ব্যাক্তির উপর। ব্যাক্তির এই অহিতকর সহিংসতার চর্চা পরিবেশ ও প্রতিবেশের উপর মারাত্মক দীর্ঘমেয়াদী প্রভাব ফেলছে। এবং মানুষ নিজের অস্তিত্বকে করে তুলছে প্রশ্নবিদ্ধ। পাঁচশত বর্গমাইল জুডে চলছে যেন এক 'অপরাধ উত্সব'। অপরাধের এই সংখ্যা এবং ধরণ এতটাই প্রকট আকার ধারণ করেছে যে, অবস্থা দৃষ্টে মনে হয় সবাই যেন হিংস্রতার প্রতিযোগীতায় নেমেছে। মানুষের এই হিংস্রতার মতো সামাজিক অপরাধ বা বিপর্যয় সমাজের রন্ধ্র রন্ধ্রে মিশে একাকার হয়ে গেছে। ধনী থেকে দরীদ্র পর্যন্ত এ বিপর্যয়ের শেকল থেকে কেউই যেন নিজেদের আলাদা করতে পারছে না। যান্ত্রিক সভ্যতার যন্ত্রমানবের মতো মানুষের মায়া-মমতা, আবেগ-অনুভূতি, প্রেম-ভালবাসা, পবিত্রতা সব যেন হারিয়ে গেছে। পারিবারিক ও সামাজিক সম্পর্কগুলো নষ্ট হয়ে যাচ্ছে। চাওয়া-পাওয়ার ব্যবধান হয়ে যাচ্ছে অনেক বেশী। চাহিদার সীমাবদ্ধতা বলতে যেন আর কিছু নেই। মাতৃধর্ম, পিতৃধর্ম, ভ্রাতৃধর্ম সর্বোপরি মানবধর্ম আজ লুন্ঠিত। মানুষের সবচেয়ে নিরাপদ আশ্রয়স্থল আর সমাজের সবচেয়ে নির্ভেজাল সম্পর্কের জায়গাগুলোতে ফাটল ধরেছে। অবিশ্বাসের বীজ রোপিত হয়েছে সমাজের প্রত্যেক স্তরে স্তরে। দিনের পর দিন এই সামাজিক অপরাধ চরমহারে বৃদ্ধি পাওয়ার ব্যাপারে কেউ কেউ সরকার, প্রশাসন, আইনশৃঙ্খলারক্ষাকারী বাহিনীর উদাসীনতা এবং বিচারহীনতার সংস্কৃতিকে দায়ী করছে। হ্যাঁ- অবশ্যই মানতে হবে উল্লেখিত সমস্যগুলো চলমান সামাজিক অস্থিরতা বৃদ্ধি পাওয়ার কারণ। তবে তা মূল কারণ হতে পারে না। আমার ক্ষুদ্র জ্ঞানে মনে করি সামাজিক এই অস্থিরতা বৃদ্ধি পাওয়ার মূলকারণগুলো অভ্যন্তরীণ। হয়তো পুলিশী পাহারায় নিরাপত্তা বেষ্টনী দিয়ে রাস্তার মানুষগুলোকে সাময়িক ঘিরে রাখা যাবে। কিন্তু ঘরের চার দেয়ালের ভেতর অহরহ যে অপরাধগুলো সংগঠিত হচ্ছে বা যে মানুষগুলো পারিবারিক নির্যাতনের স্বীকার হচ্ছে সে মানুষগুলোকে কি পুলিশী পাহারায় নিরাপত্তা বেষ্টনী দিয়ে ঘিরে রাখা যাবে বা ঘিরে রাখা কি আধৌ সম্ভব? জোর জবরদস্তি করে কোনো সামাজিক ব্যাধির প্রতিরক্ষামূলক ব্যবস্থা গ্রহণ করা যায় কিন্তু সমস্যার স্থায়ী সমাধান হয় না। সামাজিক অপরাধগুলো যতটা না শারীরিক তার চেয়েও বেশী মনস্তাত্ত্বিক। আমরা আমাদের সামাজিক এবং ধর্মীয় মূল্যবোধগুলোকে বৃদ্ধাঙ্গুলি দেখিয়ে আধুনিকতা ও প্রগতিশীলতার নামে এমন একটি পরিস্থিতি তৈরী করে ফেলেছি যেখানে ভালো-মন্দের, ন্যায়-অন্যায়ের, সত্চরিত্র-অসত্চরিত্রের মধ্য কোনো নির্দিষ্ট সীমারেখা খুঁজে পাচ্ছি না। সমাজের কোনো সেক্টরই আজ অপরাধমুক্ত নয়। নিত্যনৈমত্তিকভাবে চলছে ধর্মের নামে ব্যবসা, ত্বরীকতের নামে ভণ্ডামী, মুক্তচিন্তার নামে শয়তানী। নীতিহীনতার জালে ঘেরা এই পবিত্রতাহীন সমাজে নিজেদের মানুষ হিসেবে দাবী করতে লজ্জাবোধ হয়।
সমাজবিজ্ঞানীদের মতে, বাংলাদেশের প্রেক্ষাপট অনুযায়ী চলমান সামাজিক অপরাধের যে সব চিহ্নিত কারণ রয়েছে তার মধ্য জৈবিক, মনস্তাত্ত্বিক, অর্থনৈতিক, ভৌগলিক, রাজনৈতিক ও সামাজিক কারণগুলোই অন্যতম। সেই সঙ্গে ধর্মীয় এবং নৈতিক মূল্যবোধের অবক্ষয়ও দায়ী। ধর্মের মূল স্পিরিট বা ধর্মীয় মানবতাবাদের সার্বজনীনতা থেকে বিচ্যুত হচ্ছে মানুষ। মানুষের মধ্য স্রষ্টাভীতি দূর হচ্ছে। যার ফলে মানুষ মানুষকে হত্যা করতে দ্বিধাবোধ করছে না। কিন্তু ধর্মেই তো বলে ' কেউ যদি বিনা অপরাধে কোনো মানুষকে হত্যা করে তবে সে যেন সমগ্র মানবজাতীকে হত্যা করলো'। জীব হিসেবে শ্রেষ্ঠত্ব ও জীবনাচারণের যে প্রত্যাশিত মাত্রা তা থেকে বর্তমানে আমরা অনেক নিচে নিমে গেছি। ত্রুটিপূর্ণ শিক্ষাব্যবস্থা, আদর্শ এবং নৈতিক মূল্যবোধহীন শিক্ষক সমাজ, গণমাধ্যম তথা মিডিয়ার ভয়বহ প্রভাব, মুক্ত আকাশ সংস্কৃতির কুপ্রভাব, আইন ও বিচারব্যবস্থার যথাযথ কার্যকর পদক্ষেপ গ্রহণের ব্যার্থতা, চরমমাত্রায় দূর্নীতি, মাদকাসক্ত যুবসমাজ, অসুস্থধারার রাজনীতিসহ অগণিত চিহ্নিত এবং অভ্যন্তরীণ কারণ আমাদের চলমান সামাজিক অপরাধের জন্য দায়ী। সুস্থ-স্বাভাবিক শরীরে ঘর থেকে বের হওয়া মানুষটি অক্ষম অবস্থায় ঘরে ফিরবে সেই নিশ্চয়তা যেন কেউ দিতে পারছেনা। নিরাপত্তাহীনতার সংস্কৃতি আমাদের গ্রাস করে রেখেছে। অপরাধের বিপরীতে সার্বজনীন প্রতিবাদের পরিবর্তে ব্যাক্তিকেন্দ্রীক মৌনব্রত অবলম্বন করার মাধ্যমে অপরাধ প্রবণতাকে উত্সাহিত করছি। একজনের বিপদে অন্যজন মুখ বুজে থাকছি। ক্ষতি হলে তার হচ্ছে, তাতে আমার কি! অন্তরে এই মানসিকতা লালন করছি। আমাদের বুঝা উচিত 'পূর্বের হোক আর পশ্চিমের হোক দুঃখ দুঃখই। দুঃখ কখনো গোত্র বা অঞ্চলভেদে সীমাবদ্ধ থাকতে পারে না। কারণ কান্নার আওয়াজ সবার একি'। এক একটি অপরাধ কেবলই একটি অপরাধ নয়। আমাদের অসুস্থ সমাজব্যবস্থা আর আমাদের নৈতিক মানবধর্মের ধারাবাহিক কিংবা ক্রম অবনতির একটা রূপ। আমরা চায় না কোনো বর্বর জাতি হতে। আমরা চায় না কোনো অন্ধকারাচ্ছন্ন জাতি হতে। তাই সাম্প্রতিক বাংলাদেশে চলমান সামাজিক অপরাধের কালব্যাধির প্রতিটি ক্ষতস্থান সারিয়ে তুলে সুস্থ-সুন্দর নীতি-নৈতিকতাপূর্ণ পবিত্র সমাজ বিনির্মাণ প্রয়োজন। যে সমাজে থাকবে সামাজিক উন্নয়নের নতুন নতুন স্বপ্ন। হিংস্রতা, বর্বরতা, পৈশাচিকতা, নিষ্ঠুরতার বদলে থাকবে প্রেম-ভালবাসা, মায়া-মমতা, আদর-স্নেহ, সম্মান-ভক্তি সর্বোপরি মানুষের জন্য মানুষের বাসযোগ্য সমাজ। মানবাত্মা ও পরমাত্মার ভেতর অবদমিত নিয়ন্ত্রনহীন ইচ্ছাশক্তিকে নিয়মের শৃঙ্খলে আবদ্ধ রাখতে হবে। যে ইচ্ছা মানুষকে সর্বদা সত্যপথ থেকে বিচ্ছিন্ন করে দেয়, যা মানুষকে করে তুলে হৃদয়হীন ভোগলিপ্সু, সে জৈব আকাঙ্খা বা সুফীবিজ্ঞানের ভাষায় যাকে বলা হয় 'নফস'। একমাত্র এই নফসের বিরুদ্ধে সংগ্রাম করাম মাধ্যমে মানুষ তার অন্তরের ভোগলিপ্সু ইচ্ছার কতৃত্বের অবসান ঘটাতে পারে এবং এই সংগ্রামই মানুষকে দান করে আত্মার স্বাধীনতার পূর্ণতা। জাতি-ধর্ম-বর্ণ-গোত্র-দলমত নির্বিশেষে আচার ধর্মের ভিন্নতার প্রেক্ষিতে সকলকে নৈতিক মানবধর্মে এক হয়ে মানবতার সুমহান জয়গান গায়তে হবে। শ্রমজীবি-কর্মজীবি-পেশাজীবিসহ সর্বস্তরের জনগণের ঐক্যবদ্ধতার ভিত্তিতে সামাজিক আন্দোলন প্রতিষ্ঠা করতে হবে। যে আন্দোলনে স্লোগান থাকবে,
'সকলের তরে সকলে আমরা,
প্রত্যেক মোরা পরের তরে'।
লেখক: ব্লগার, প্রাবন্ধিক ও কলামিস্ট।

