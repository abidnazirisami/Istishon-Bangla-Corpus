শব্দ দূষণ _ নাগরিক সমস্যা ও কিছু কথা


লেখার শুরুটা করলাম একটা ব্যক্তিগত তিক্ত অভিজ্ঞতা দিয়ে। গত দু'একদিন আগে ব্যক্তিগত কাজে বাসা থেকে বের হলাম। গন্তব্যস্থল ছিলো আমাদের চট্টগ্রামের আন্দরকিল্লা। যাওয়ার পথে সাময়িক ত্রুটির কারণে বহদ্দার হাট মোড়ে দশ-পনেরো মিনিটের ছোট একটা জ্যামে আটকা পড়ি (যে দেশে সকালে জ্যামে পডলে বিকাল হয়, সে দেশে দশ-পনেরো মিনিটের জ্যামকে ছোট বলাটাই শ্রেয় । জ্যামে
পড়র তিন-চার মিনিট এগুতে আমি লক্ষ্য করলাম অন্য দশ জনের মতো পরস্থিতির স্বীকার পেছনের একটি গাড়ী থেকে মাত্রাতিরিক্ত হাইড্রোলিক হর্ণের বিকট শব্দ ভেসে আসছে। গলা হাঁকিয়ে লক্ষ্য করলাম, মাত্র একটি মিনি ট্রাকই বিকট এই যান্ত্রিক শব্দ সৃষ্টি করছে। ট্রাকটির হর্ণ অসহনীয় পর্যায়ে ঠেকলে আমি ট্রাকের ড্রাইভার মহোদয়কে যথাবিহীত সম্মানপূর্বক জিঙ্গেস করলাম
:ড্রাইভার ভাই এইভাবে অহেতুক কারণে হর্ণ বাজাচ্ছেন কেন? ড্রাইভারটি অনেকটা হাস্যরসাত্মক ভঙ্গিতে প্রতিউত্তরে জবাব দিলো
:ভাইজান এইভাবে হর্ণ না বাজাইলে তো জ্যাম ছুটবনা! অতঃপর ড্রাইভার ভাইয়ের প্রতিউত্তর শোনে আমি খানিকটা বিস্মিত হলাম! অল্পক্ষণ তাকিয়ে রইলাম তাঁর বীরত্বময় চেহারার দিকে। গুটিকয়েক বাঙালির এহেন প্রপাগাণ্ডা আচরণে ক্ষিপ্ত হয়ে কবিগুরু রবীন্দ্রনাথ কি বঙ্গমাতা কবিতাই নিতান্তই বলেছিলেন, "সাত কোটি সন্তানের হে মুগ্ধ জননী/রেখেছ বাঙালি করে মানুষ করনি"। শুধু ঐ ড্রাইভারটিই নয়, আমাদের দেশের অধিকাংশ ড্রাইভারের মনস্তাত্ত্বিক বৈশিষ্ট্য এমন যে তাঁরা মনে করে অস্বাভাবিক পরিস্থিতিতে গাড়ীর মাত্রাতিরিক্ত হর্ণ বাজালে পরিস্থিতি স্বাভাবিক পর্যায়ে ফিরবে। দেশের প্রত্যন্তঅঞ্চলে ঘটে চলছে শব্দ দূষণের ন্যায় এরকম অহরহ আইন লঙ্গনীয় পরিবেশ অসহিষ্ণু ঘটনা। নিত্যদিন যাঁর কুফল পোহাতে হচ্ছে আমাদের মতো সাধারণ জনগণকে। বলা যায়, পৃথিবীর সবচেয়ে আলোচিত-সমালোচিত বিষয়গুলোর মধ্যে দূষণ একটি। স্রষ্টার অপার দান সিক্ত প্রকৃতিকে প্রতিনিয়ত আমরা নানাভাবে রিক্ত করছি। সাথে প্রকৃতির অবিচ্ছেদ্য অংশ পরিবেশটিকেও করে তোলছি ভারসাম্যহীন। ফলে মানবসমাজ জীবন ধারণের অনুকূল সমাজটিও হয়ে উঠছে অস্থিতিশীল। এককথায় বেঁচে থাকার প্রতিকূল। আমাদের ঢাকা-চট্টগ্রাম শহরে হাজারো পরিবেশ সমস্যার মধ্যে শব্দ দূষণ অন্যতম ও ভয়াবহ একটি নাগরিক সমস্যা। ইউনিসেপের একাধিক গবেষণায় দেখা গেছে, ৩০টি ভয়ানক রোগের কারণ হলো ১২ রকমের পরিবেশ দূষণ। শব্দ দূষণ তাঁর মধ্যে অন্যতম বলে বিবেচ্য। জাতিসংঘের মতানুসারে, সচরাচর সহনযোগ্য শব্দ সীমা হচ্ছে ৪৫ ডেসিবেল। ধ্বনির কম্পন যখন এই ৪৫ ডেসিবেলের আয়ত্বে থাকে তখন তাঁকে বলা হয় শব্দ। কিন্তু সেটা যখন নির্দিষ্ট আয়ত্ব অতিক্রম করে তখন তা কানে তীক্ষ্ন ও কর্কশ ঠেকে। এবং নির্দিষ্ট আয়ত্ব অতিক্রম করা শব্দকে বলা হয় উচ্চশব্দ বা শব্দ দূষণ। বিশেষজ্ঞদের মতে, ব্যক্তিকে যদি তাঁর প্রাত্যহিক দিনে ৭০ ডেসিবেল বা তাঁর অধিক শব্দের মোকাবিলা করতে হয় তাহলে সেটা তাঁর জন্য মারাত্মক ক্ষতি হয়ে যেতে পারে। এতদসত্ত্বেও অপ্রিয় বাস্তবতা হলো, কয়েকটি জরিপের প্রতিবেদন মতে একাই ঢাকা-চট্টগ্রাম শহরের শব্দ দূষণের মাত্রা ৬০ ডেসিবেল থেকে শুরু করে কোনো কোনো জায়গায় ১০৬ ডেসিবেল পর্যন্ত রয়েছে! যাঁ নগরকেন্দ্রীক মানুষের শারীরিক, মানসিক, আর্থিক ক্ষয় ক্ষতির অন্যতম কারণ। ওয়ার্ক ফর বেটার বাংলাদেশের একটি গবেষণা সমীক্ষার ফলাফল হচ্ছে, ঢাকা শহরের ৭৮ শতাংশ মানুষ শব্দ দূষণের কারণে সব সময় বিরক্তিবোধ করেন, ৭১ শতাংশ মানুষের মাথাধরে। আশ্চর্য রকমের তথ্য হলো ৪৫ শতাংশ মানুষ যাঁরা ড্রাইভারি পেশায় নিয়োজিত তাঁরা বলেন ট্রাফিক জ্যামে তাঁরা অযথাই হর্ণ বাজিয়ে থাকেন। যানবাহনের হাইড্রোলিক হর্ণ ও উচ্চশব্দে মাইক বাজানো যেন নিত্যনৈমিত্তিক সংস্কৃতিতে পরিণত হয়েছে দেশের সর্বত্র অঞ্চলে।
কলকারখানার শব্দ, লঙ্কর-ঝঙ্কর যানবাহনের শব্দ, এটোটেম্পুর শব্দ, ইটভাঙ্গার মেশিনের শব্দ, জেনারেটর চালানোর শব্দ, ক্যাসেটের দোকানে উচ্চশব্দে গান বাজানো সহ প্রভৃতি কারণের শব্দ দূষণ আমাদের প্রাত্যহিক জীবনকে অতিষ্ট করে তুলছে। এ সমস্ত উত্স থেকে যে হারে শব্দ দূষণ হচ্ছে তাঁর বেশিরভাগ অব্যবস্থাপনা, পরিকল্পনাহীনতা ও আইন প্রয়োগের অভাব এবং সংযত মানসিকতার ঘাটতির কারণে হচ্ছে। রাস্তায় বেরুলেই দেখা যায় শব্দ দূষণ নামের মহামারিটি চারদিক ঘিরে ফেলেছে। চারদিকে চলছে যেন শব্দ দূষণের নোংরা প্রতিযোগিতা। টেম্পু ওভারটেক করতে চাই সিএনজিকে, সিএনজি ওভারটেক করতে চাই বাসকে, বাস ওভারটেক করতে চাই প্রাইভেট কারকে। আর এসব প্রতিযোগিতার মধ্যে আছে প্যাঁ পুঁ শব্দে হর্ণ বাজানো। শুধু যানবাহনের উচ্চশব্দই নয় জনসভায় ব্যবহৃত মাইকগুলোও একে অন্যের চাইতে জোরে চিত্কাররত। বিপনীবিতানগুলোতে ননস্টপ বাজছে কান ফাটানো ডি.জে, রিমিক্স। শব্দ দূষণের দরুন ঢাকা-চট্টগ্রাম সহ দেশের সকল বিভাগীয় শহরগুলোতে সৃষ্টি হচ্ছে জটিল-কঠিন সমস্যা। বিশেষতঃ আমাদের শিশুদের বেলায় এর প্রভাব অতিমাত্রায় ক্ষতিক্ষর। শিশুদের মানসিক বিকাশ ও মস্তিষ্ক ক্ষতিগ্রস্ত হচ্ছে। চিকিত্সা বিজ্ঞানীদের মতে, তিন বছর বা তাঁর কম বয়সী শিশু যদি খুব কাছ থেকে ১০০ ডেসিবেল শব্দ শোনে তাহলে শিশুটি চিরতরে তাঁর শ্রবণশক্তি হারাতে পারে। এ সমস্যার কারণে প্রতি বছর দেশে লাখ লাখ মানুষ বধির হওয়া থেকে শুরু করে হার্টএ্যাটাক, ঘুমের ব্যাঘাত, উচ্চরক্ত চাপ, মাথাধরা, অর্জীণ, পেপটিক আলসার ও ফুসফুসে সহ নানারকম শারীরিক, মানসিক সমস্যার সম্মুখীন হচ্ছে। হটাত্ উচ্চশব্দ চিন্তার বিচ্ছিন্নতা ঘটাচ্ছে। মেজাজকে করে তুলছে খিটখিটে। ছাত্র-ছাত্রীদের মনোসংযোগ ও পডাশোনা ক্ষতিগ্রস্ত হচ্ছে মারাত্মকভাবে। সরকার জনস্বাস্থ্যের ক্ষতির কথা বিবেচনা করে ২০০৬ সালে সেপ্টেম্বর মাসে শব্দ দূষণ নিয়ন্ত্রণ বিধিমালা পাশ করেন। উক্ত বিধিমালা অনুসারে সরকার হাসপাতাল, শিক্ষাপ্রতিষ্ঠান, অফিস-আদালত এ জাতীয় প্রতিষ্ঠানগুলোকে নিরব এলাকা ঘোষণা করেছেন। পরিবেশ অধিদপ্তর শব্দ দূষণ নিয়ন্ত্রণ বিধিমালা বাস্তবায়নে নগরের বিভিন্ন এলাকায় বিশেষ অভিযান কার্যক্রম পরিচালনা করে থাকে। এতে বাস, ট্রাক, প্রাইভেট কার ও মোটরসাইকেল চালকদের মাত্রাতিরিক্ত হর্ণ দেয়ার কারণে মামলা ও জরিমানা করা হয়। উদ্বেগের বিষয় হচ্ছে এতো কিছুর পরও ঢাকা-চট্টগ্রাম শহরকে মাত্রাতিরিক্ত শব্দমুক্ত করা সম্ভব হচ্ছে না। শব্দ দূষণ রোধে নীতিমালা থাকলেও বাস্তবে সে আইনের প্রয়োজন মতো প্রয়োগ নেই
বললেই চলে। যাঁর ফলে শব্দ দূষকগণ তাঁদের অপরাধের সীমা লঙ্গন করতে দ্বিধাবোধ করছে না। আইনের যথাযথ বাস্তবায়ন না ঘটার ক্ষেত্রে সুস্থ ধারার রাজনীতি ও রাষ্ট্রব্যবস্থাপনাও অনেকাংশে দায়ী। রাজনীতিতে গণতন্ত্রায়ন, রাষ্ট্রব্যবস্থাপনায় যুগপযোগী সার্বজনীন মতবাদের প্রাধান্যতা, সমাজব্যবস্থাপনায় সর্ব শ্রেণী-পেশার জনগণের অংশগ্রহণ ও ভ্রাতৃত্বপূর্ণ সাম্প্রদায়ীক সম্প্রীতি ভিত্তিক ধর্মের আঙ্গিকে মানবিক মূল্যবোধ চর্চা যতক্ষণ পর্যন্ত না হবে ততক্ষণ পর্যন্ত দেশে অশান্তি, বিশৃঙ্খলা, পরিবারতন্ত্র, ব্যক্তিতন্ত্র, দুর্নীতি-দুর্বৃত্তায়ন চলতে থাকবে। ফলে এসকল অগণতান্ত্রিক নৈরাজ্যবাদি কার্যক্রমের পাশাপাশি শব্দ দূষণ সহ সকল অনৈতিক কার্যক্রম নিয়ন্ত্রণ সম্ভব হবে না। শব্দ দূষণের মতো ভয়াবহ সামাজিক ব্যাধির মারাত্মক প্রভাবে সবচেয়ে বেশি প্রভাবিত হবে আমাদের ভবিষ্যত প্রজন্ম। আমাদের মনে রাখা প্রয়োজন, মহাবিশ্বের বুকে পৃথিবী নামের নীল গ্রহটিকে ভবিষ্যত প্রজন্মের বাসযোগ্য গ্রহ হিসেবে গড়ে তোলা আমাদের মানবিক দায়িত্ব ও কর্তব্য। সেজন্য আইনের পাশাপাশি শব্দ দূষণ রোধে সমাজের সর্বস্তরের জনগণের অংশগ্রহণ ভিত্তিক সামাজিক সচেতনার লক্ষ্যে সামাজিক আন্দোলন গড়ে তোলা উচিত। সুন্দর সমাজ, সুস্থ পরিবেশে গাছপালা সহ সব প্রাণীর ভালোভাবে বাঁচার সবচেয়ে উপযোগী করে গডে তোলতে হবে। এবং আমাদের আগামীর নক্ষত্র আজকের শিশুদের সুস্থ দেহ, সুন্দর মন এবং ত্রুটিহীন মস্তিষ্ক নিয়ে বেডে উঠতে শব্দ দূষণ সহ সকল প্রতিক্রিয়াশীল কর্মকাণ্ডমুক্ত মেধাবান্ধব পরিবেশ নিশ্চিত করতে হবে। কারণ এখানেই লুকিয়ে আছে আগামী দিনের নজরুল, রবীন্দ্রনাথ, সক্রেটিস ও আইনস্টাইনরা।

