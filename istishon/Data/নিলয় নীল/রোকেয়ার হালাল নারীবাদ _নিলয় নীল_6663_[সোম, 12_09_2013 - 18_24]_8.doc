রোকেয়ার হালাল নারীবাদ 


পুরুষ শাসিত সমাজ ফুলিয়ে ফাঁপিয়ে একজন বিশাল নারী জাগরণের অগ্রদূত সৃষ্টি করেছেন যিনি পুরুষতন্ত্রের ছায়ার নিচে সুগৃহিণী নারীর জয়গান করেছেন। নিজের নামের পরে তার অর্ধাঙ্গের নাম সাইনবোর্ড হিসেবে লাগাতেও ভুলেন নি এই মুসলিম নারী জাগরণের অগ্রদূত। ইনি হলেন বেগম রোকেয়া, যার সম্পূর্ণ রচনাবলী এবং ধ্যান-ধারণা সম্পর্কে না জেনেই তাঁকে অনেক বিশেষণে ভূষিত করে রেখেছি আমরা। রোকেয়া তার বাবার বয়সী স্বামীর দ্বিতীয় স্ত্রী ছিলেন, স্বামী মারা যান যখন তখন রোকেয়ার বয়স ২৮ বছর, এই ২৮ থেকে তার জীবনের বাকী ২ যুগের বেশী সময় বিধবা হিসেবে তিনি জীবন কাটান তার মৃত স্বামীর অনুশাসন অনুসারে। 

রোকেয়া ছিলেন একজন হালাল নারীবাদী, যিনি বলেন প্রাথমিক শিক্ষা বলে যা কিছু শিক্ষা দেওয়া হয় তা সব কিছুই কোরানেই আছে। মুসলমান বালিকাদের কোরান শিক্ষা দেওয়া সর্বাপেক্ষা গুরুত্বপূর্ণ বলে তিনি মনে করতেন। বঙ্গীয় নারী-শিক্ষা সমিতির অভিভাষণে রোকেয়া বলেনঃ
“মুসলমান বালিকাদের প্রাথমিক শিক্ষার সঙ্গে কোরান শিক্ষাদান করা সর্বাপেক্ষা অধিক প্রয়োজন। …. আপনারা কেহ মনে করিবেন না যে, প্রাথমিক শিক্ষার সঙ্গে সঙ্গে কোরান শিক্ষা দিতে বলিয়া আমি গোঁড়ামীর পরিচয় দিলাম। তাহা নহে, আমি গোঁড়ামী হইতে বহু দূরে। প্রকৃত কথা এই যে, প্রাথমিক শিক্ষা বলিতে যাহা কিছু শিক্ষা দেওয়া হয়, সে সমস্ত ব্যবস্থাই কোরানে পাওয়া যায়।”

আদর্শ মুসলিম বিদ্যালয় গড়ে নারীদেরকেও আদর্শ মুসলিম নারীতে গঠন করার ইচ্ছা পোষণ করেছেন তিনি। আর তাঁদের মিলনে জন্ম দিতে চেয়েছেন সেইসব সন্তান-সন্ততিদের যারা হবে হযরত ওমর ফারুক আর হযরত ফাতেমা জোহরার মতোই পুন্যবান ও ধার্মিক।
“ফলকথা উপরোক্ত দুরবস্থার একমাত্র ঔষধ- একটি আদর্শ মুসলিম বালিকা বিদ্যালয়….. আদর্শ মুসলিম বালিকা বিদ্যালয়ে আদর্শ মুসলিম নারী গঠিত হবে – যাদের সন্তান-সন্ততি হবে হযরত ওমর ফারুক, হযরত ফাতেমা জোহরার মতো।”
রোকেয় শুধু নারীদেরকে পুরুষদের জন্য শিক্ষিত বউই হতে বলেন নি, তাদেরকে সুগৃহিনী হবারও উপায় বাতলে দিয়েছেন। পুরুষতন্ত্র নারীদের যে কয়েকটি ভূমিকা পালনে বাধ্য করে তার মধ্যে এটি অন্যতম। রোকেয়া বলেনঃ 
“বেশ কথা। আশা করি আপনারা সকলেই সুগৃহিণী হইতে ইচ্ছা করেন, এবং সুগৃহিণী হইতে হইলে যে যে গুণের আবশ্যক, তাহা শিক্ষা করিতে যথাসাধ্য চেষ্টাও করিয়া থাকেন। কিন্তু আজ পর্য্যন্ত আপনাদের অনেকেই প্রকৃত সুগৃহিণী হইতে পারেন নাই। কারণ আমাদের বিশেষ জ্ঞানের আবশ্যক, তাহা আমরা লাভ করিতে পারি না। সমাজ আমাদের উচ্চশিক্ষা লাভ করা অনাবশ্যক মনে করেন। পুরুষ বিদ্যালাভ করেন অন্ন উপার্জ্জনের আশায়, আমরা বিদ্যালাভ করিব কিসের আশায়? অনেকের মত আমাদের বুদ্ধি বিবেচনার প্রয়োজন নাই। যেহেতু আমাদিগকে অন্নচিন্তা করিতে হয় না, সম্পত্তি রক্ষার্থে মোকদ্দমা করিতে হয় না, চাকরীলাভের জন্য সার্টিফিকেট ভিক্ষা করিতে হয় না, “নবাব” “রাজা” উপাধিলাভের জন্য স্বেতাঙ্গ প্রভুদের খোসামোদ করিতে হয় না, কিংবা কোন সময়ে দেশরক্ষার্থে রণক্ষেত্রে অবতীর্ণ হইতে হইবে না। তবে আমরা উচ্চশিক্ষা লাভ করিব কিসের জন্য? আমি বলি, সুগৃহিণী হওয়ার নিমিত্তই সুশিক্ষা আবশ্যক।"

রোকেয়া আরও বলেন,
“ আমি চাই সেই শিক্ষা যে শিক্ষা তাঁহাদিগকে আদর্শ কন্যা, আদর্শ ভগিনী, আদর্শ গৃহিণী ও আদর্শ মাতা রুপে গঠন করবে।”
সুগৃহিনীদের ঘরকন্নার কাজগুলোর তালিকাও বাতলে দিয়েছেন তিনি। আসুন দেখি রোকেয়া বর্ণিত সুগৃহিনীদের ঘরকন্নার তালিকাগুলো- 
" ঘরকন্নার কাজগুলি প্রধানতঃ এই-
(ক) গৃহ এবং গৃহসামগ্রী পরিস্কার ও সুন্দররূপে সাজাইয়া রাখা।
(খ) পরিমিত ব্যয়ে সুচারুরূপে গৃহস্থালী সম্পন্ন করা।
(গ) রন্ধন ও পরিবেশন।
(ঘ) সূচিকর্ম্ম।
(ঙ) পরিজনদিগকে যত্ন করা।
(চ) সন্তানপালন করা।" 
রোকেয়ার মধ্যযুগীয় চিন্তাভাবনার সবচেয়ে প্রকট রূপ দেখা যায় তাঁর ‘বোরকা’ প্রবন্ধে। বোরকা পরা নিয়ে তাঁর সমালোচনা করায় উষ্মা প্রকাশ করে তিনি বলেনঃ
“তাঁহারা প্রায়ই আমাকে বোরকা ছাড়িতে বলেন। বলি, উন্নতি জিনিসটা কি? তাহা কি কেবল বোরকার বাহিরেই থাকে? যদি তাই হয় তবে বুঝিবে যে জেলেনী, চামারনী, কি ডুমুনী প্রভৃতি স্ত্রীলোকেরা আমাদের অপেক্ষা উন্নতি লাভ করিয়াছে।” 
পুরুষের লোলুপ দৃষ্টি যে মহিলাদের দায় এই পুরষবাদী মানসিকতা থেকেও উত্তরণ ঘটে নি রোকেয়ার। ফলে, বোরকার আড়ালে নিজেকে লুকিয়ে রেখে এর থেকে নিজেদেরকে রক্ষা করতে হবে এটাই ছিল তাঁর প্রস্তাবনা। এর জন্য সারা শরীর মুখ ঢাকা বোরকা পরে কুৎসিত জীব হতেও তাঁর আপত্তি ছিল না তার। রোকেয়া তার বোরকা প্রবন্ধে বলেনঃ 
“রেলওয়ে প্লাটফর্মে দাঁড়াইয়া কোন সম্ভ্রান্ত মহিলাই ইচ্ছা করেন না যে, তাঁহার প্রতি দর্শকবৃন্দ আকৃষ্ট হয়। সুতরাং ঐরূপ কুৎসিত জীব সাজিয়া দর্শকের ঘৃণা উদ্রেক করিলে কোন ক্ষতি নাই। … রেলওয়ে ভ্রমণকালে সাধারণের দৃষ্টি (public gaze) হইতে রক্ষা পাইবার জন্য ঘোমটা কিম্বা বোরকার দরকার হয়।”
পর্দা করার ক্ষেত্রে অন্যায় পর্দা আর আবশ্যকীয় পর্দার এক হাস্যকর পার্থক্যও করেছেন রোকেয়া। পুরুষের চাপানো পর্দাতে আপত্তি তাঁর, সেটা অন্যায় বলে। আবার নিজের ইচ্ছাতে তিনি পর্দা করতে চান, বোরকার আড়ালে নিজেকে ঢেকে রাখতে চান সেটাকে আবশ্যিক বলে। বোরকা পরে চলাফেরায় কোনো অসুবিধা হয় না বলেই তিনি মনে করেন। বোরকাকে তিনি কিছুতেই ছাড়বেন না বলে রীতিমত ঘোষণাই দিয়েছেন তিনি। রোকেয়া বলেনঃ 
"আমরা অন্যায় পর্দা ছাড়িয়া আবশ্যকীয় পর্দা রাখিব। প্রয়োজন হইলে অবগুণ্ঠন (ওরফে বোরকা) সহ মাঠে বেড়াইতে আমাদের আপত্তি নাই। স্বাস্থ্যের উন্নতির জন্যে শৈলবিহারে বাহির হইলেও বোরকা সঙ্গে থাকিতে পারে। বোরকা পরিয়া চলাফেরায় কোন অসুবিধা হয় না।" 
বোরকা ছাড়াতো বহু দূরের কথা। এর প্রেমে এমনই মশগুল তিনি যে একে আরো কীভাবে সৌন্দর্যমণ্ডিত এবং কারুকার্যময় করা যায় সে বিষয়েও তাঁর চিন্তার কমতি নেই। রোকেয়ার মতেঃ 
"সচরাচর বোরকার আকৃতি অত্যন্ত মোটা (Coarse) হইয়া থাকে। ইহাকে কিছু সুদর্শন (Fine) করিতে হইবে। জুতা কাপড় প্রভৃতি যেমন ক্রমশ উন্নতিপ্রাপ্ত হইয়াছে, সেইরূপ বোরকারও উন্নতি প্রার্থনীয়।" 
আমাদের পুরুষ সমাজ এই ধরণের নারী জাগরণ চায় তাই রোকেয়া আজ অনেক বড় হালাল নারীবাদী। আজ রোকেয়া দিবস, তাই এই লেখাটি না লিখে পারলাম না। 
লেখাটির বেশ কিছু রেফারেন্স ফরিদ আহমেদের লেখা থেকে নেয়া হয়েছে।

