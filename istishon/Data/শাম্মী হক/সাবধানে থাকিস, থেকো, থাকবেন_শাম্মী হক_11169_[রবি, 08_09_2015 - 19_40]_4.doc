সাবধানে থাকিস, থেকো, থাকবেন


এখন ২০১৫ সাল। স্বাধীনতার ৪৪ বছর চলছে। আমাদের রয়েছে স্বাধীনতার এক মহান ইতিহাস। এমন ইতিহাস আর কোন দেশের নেই। যাই হোক সেই সুমহান ইতিহাসের কথা বলতে আজ আসিনি। এসেছি এক হতাশার গল্প বলতে, যে গল্প সবার জানা। হায় বাংলাদেশ! হায় বাংলাদেশ!
নিলয় নীল আমাদের সহযোদ্ধা। শাহবাগ আন্দোলনের সেই প্রথম থেকে হাতে হাত ধরে মিছিল করেছি, স্লোগান দিয়েছি । মাঝে মাঝেই স্লোগান দিতে দিতে ক্লান্ত যখন, ভীড়ের ভেতর থেকে একটি হাত বাড়িয়ে দিয়ে এক বোতল পানি এগিয়ে দিয়েছিল নিলয় নীল। একের পর এক ব্লগার হত্যার বিরুদ্ধে আওয়াজ তুলেছিলো। ধর্মান্ধ মৌলবাদির হুমকি ধামকি মাথায় নিয়েও লিখে গিয়েছিলো। মুক্তচিন্তা দিয়ে ঘোচাতে চেয়েছিল সকল অন্ধকার। কিন্তু নিলয়ের কলমের জবাব ওরা দিয়েছে চাপাতি দিয়ে। না এটা কোন নতুন বিষয় নয় আমাদের জন্য। 
এই তো কয়েকমাস আগে, ২৬ শে ফেব্রুয়ারি জনসমক্ষে মেরে ফেলেছে বিজ্ঞান মনষ্ক লেখক অভিজিৎ রায়কে। তাঁর বিচারের দাবীতে হাজারো মানুষের মিছিলে যোগ দিয়েছিল ওয়াশিকুর বাবু। টিএসসির রাস্তায় পড়ে থাকা অভিজিতের রক্ত শুকাবার আগেই নিজ বাড়ির সামনে রাস্তায় পড়ে থাকতে হয়েছে ওয়াশিকুরকে। তখনো তার ফেইসবুক প্রোফাইল ছবিটিতে ছিল “আমি অভিজিৎ”। হ্যাঁ ওয়াশিকুর অভিজিৎ হয়েই চলে গেলো র্মাচ মাসের ৩০ তারিখ, ব্যবধান ৩৪ দিনের মাথায়। ওয়াশিকুরের বিচারের দাবীতে আরো সবার মতই কলম চালিয়ে গিয়েছিল অনন্ত বিজয়। মাত্র একমাস ১২ দিনের মাথায় ১২ ই মে ঘাতকের চাপাতি অনন্ত বিজয় দাশের শরীর ভেদ করে বেরিয়ে গেছে। আর সেই অনন্ত বিজয়ের বিচারের দাবিতে করা মিছিল শেষ করে নিলয় বাসায় যাবার পথেই, তাকে রেকি করা শুরু হয়। নিলয় পুলিশের সহায়তা চায়, পায় না। আর তারপর তো চলে আসে ৭ই আগষ্ট। বীরের বেশে ঘরে ঢুকে মৃত্যু নিশ্চিত করে , মহান আল্লাহ’র নাম জপতে জপতে নির্বিঘ্নে বেরিয়ে পড়ে। নিশ্চয়ই আল্লাহর কথায় একটি গাছের পাতাও নড়ে না। তাই তার অনুমতি না থাকার কারণেই, কেউ বাধা দিতে আসেনি, কেউ ঘাতককে ধরতে আসেনি। জিহাদিরা নিরাপদে ফিরে গিয়ে, নিজেদের সুনিশ্চিত বেহেস্তের আনন্দে দিশেহারা। 
আমরা আবারো বিচারের দাবীতে আওয়াজ তুললাম। হঠাৎ পেছনে তাকিয়ে দেখি, কার কাছে বিচার চাইছি? কারা বিচার করবে? কোন দেশে বিচার চাইছি? যে দেশের পুলিশের সামনে মরতে হয় অভিজিৎ রায়কে? যে দেশে আজ ১১ বছর হুমায়ুন আজাদের বিচার নেই, সেই দেশে? আমরা হতাশ হয়ে পড়ি। যদি বিচার হতো তাহলে হয়তো একের পর এক এভাবে মুক্তচিন্তার ওপর আঘাত আসতো না। কী বিষ্ময়কর! এমন স্বাধীন দেশে, যেখানে সংবিধানে রয়েছে ধর্মনিরপেক্ষতার কথা, মত প্রকাশের স্বাধীনতার কথা, অসাম্প্রদায়িক বাংলাদেশের কথা। সেখানে লেখা যাবে না? সেখানে মুক্ত চিন্তা করা যাবে না? ওদের কাছে ঈশ্বর এতই ঠুনকো যে কলমের খোঁচায় শেষ হয়ে যেতে পারে? তাই কলমকে থামাতে হবে? আর তার সমাধান একমাত্র ধারালো চাপাতি? 
এই বিচারহীনতার সংস্কৃতি বাংলাদেশকে সত্যিই পরিণত করবে এক বর্বর যুগে। তার আর বেশি বাকি নেই। ঘাতকরা বুঝে গেছে ওরা এখন ধরা ছোঁয়ার বাইরে। জামায়াতের হরতালে এখন আর কোন সংর্ঘষ হয় না। তাতে আমরা মহা আনন্দিত। জামায়াত কোনঠাসা হয়ে গেছে, এই ভেবে আমরা স্বস্তি প্রকাশ করি। কিন্তু এটা একটা চোখের ভ্রম ছাড়া কিছুই না। ওরা ভেতরে ভেতরে বারুদে পরিণত হচ্ছে। এখন মাসে মাসে ব্লগার হত্যা হচ্ছে। এরপর হবে সকালে দুপুরে। এরপর আসবে আরো একটি ২৫ মার্চের রাত, সব শেষ হয়ে যাবে একরাতে। মেধাশূন্য করে ফেলা হবে গোটা দেশকে। একবিন্দু পরিমাণ হতাশ হয়ে বলছি না কথাগুলো। যেটা ঘটছে তার প্রেক্ষিতে এমন ভাবাটা খুব অস্বাভাবিক কি? তবে এটা নিশ্চিত যে সরকার এটাতে মদত দিয়ে আসছে, যারা এই ফাঁদ তৈরি করছে তাদেরই একদিন পড়তে হবে এই ফাঁদে। সেইদিন আর বেশি দূরে নয়। হযতো সেই ফান্দে পড়ার কাহিনী আমরা লিখতে পারবো না, বলতে পারবো না, তার আগেই যোগ দিতে হবে মৃত্যুর মিছিলে।
সকল সহযোদ্ধাকে নিলয় নীল কিংবা অভিজিৎ রায়ের পড়ে থাকা রক্তাক্ত নিথর শরীরের জায়গায় ভাবতে হচ্ছে। এটা যে কী দু:সহ কষ্ট তা লিখে প্রকাশ করার মত নয়। এমন পরিস্থিতীতে আর কী বলার থাকতে পারে, কী লেখার থাকতে পারে? শুধু একটা মুখস্ত বুলিই সবাই আওড়াই- “সাবধানে থাকিস ,থেকো, থাকবেন” । 

