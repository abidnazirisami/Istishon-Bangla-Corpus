যে কারণে শেখ হাসিনা ও খালেদা জিয়া এক সাথে বসা সম্ভব নয়



বাংলাদেশের রাজনীতির দুই প্রধান শক্তিধর পুরোধা বর্তমান প্রধানমন্ত্রী শেখ হাসিনা ও বিএনপি প্রধান ও প্রাক্তন বিরোধী দলীয় নেত্রী খালেদা জিয়া রাজনৈতিক চিন্তা-চেতনার ভিন্নতা ছাড়াও ব্যক্তি জীবনেও একে অপরকে ঘৃণা না করলেও সম্ভবত শ্রদ্ধা করেন না। যদিও অনেকে প্রায়ই আক্ষেপ করে বলে থাকেন, দেশের কল্যাণে কেন তারা এক হচ্ছেন না কিংবা এক সঙ্গে আলাপ আলোচনায় বসছেন না ইত্যাদি ইত্যাদি। কেউ কেউ তাদেরকে কখনো কখনো এক টেবিলে বসার অলীক স্বপ্নও দেখছেন অন্যান্য দেশের সঙ্গে তুলনা করে। আবার কেউ কেউ দুজনের একত্রে না বসার জন্যে দুই নেত্রীর ব্যক্তিগত ঈর্ষা ও একঘুয়েমিকে দায়ী করছেন। কিন্তু বাস্তবতা হচ্ছে এই যে, প্রধানমন্ত্রী শেখ হাসিনা ও বিরোধী দলীয় নেত্রী (প্রাক্তন) খালেদার কি এক টেবিলে বসা সম্ভব? কেউ কেউ বিদেশের সরকারী ও বিরোধী দলের উদাহরণ টানেন। কিন্তু বাংলাদেশের ইতিহাসের পঙ্কিল পথ পর্যালোচনা করলে দেখা যাবে, কখনোই স্বাভাবিক নিয়মে হাসিরা-খালেদা এক হওয়া সম্ভব নয়, যদি না কোন দৈব ঘটনা ঘটে। না বসার কারনগুলো নিম্নরূপ :

কথিত আছে যে, একাত্তরের স্বাধীনতা যুদ্ধের পর গৃহবধু খালেদা জিয়ার চরম দুর্দিনে বঙ্গবন্ধু তৎকালীন মেজর জিয়াকে বাধ্য করেছিলেন খালেদা জিয়ার সঙ্গে একত্রে শান্তিপূর্ণভাবে ঘর-সংসার করতে। কিন্তু বঙ্গবন্ধু স্বপরিবারে নির্মমভাবে নিহত হওয়ার পর প্রেসিডেন্ট জিয়া কিংবা বেগম খালেদা জিয়ার মধ্যে পূর্ব উল্লিখিত ঘটনার স্মরণে কোন কৃতজ্ঞতাবোধ শেখ হাসিনা কি জিয়া পরিবারের মধ্যে দেখতে পেয়েছেন? বরং কেউ কেউ বঙ্গবন্ধু হত্যার সঙ্গে জিয়ার সম্পৃক্ততা খুঁজে ফিরছেন নানা ঘটনা পরম্পরায় ও জিয়ার রাজত্বে স্বাধীনতা বিরোধীদের রাজ-আসন অলংকৃত করার সুযোগ দানে। 

ক্ষমতায় বসে বেগম জিয়া ইতিহাস থেকে বঙ্গবন্ধুর নাম মুছে ফেলার নানা চেষ্টা-তদবির করেছেন অব্যাহতভাবে, যার কমবেশী বাঙালী জাতি জানে। এমনকি বিভিন্ন স্থাপনা থেকে বঙ্গবন্ধুর নাম মুছে ফেলার বিশেষ কুনাম খালেদা জিয়ার আছে। স্বাধীনতার নেতৃত্বদানকারী ও সংবিধান প্রণয়নকারী আওয়ামী লীগের ঘোষিত বঙ্গবন্ধু কর্তৃক ২৬শে মার্চ স্বাধীনতা ঘোষণাকে এক রকম অস্বীকৃতি জানিয়ে খালেদা জিয়ার দল বিএনপি ২৭শে মার্চ জিয়াউর রহমান কর্তৃক কালুরঘাট বেতার কেন্দ্র থেকে২য় বা ৩য় বার পঠিত বা ঘোষিত স্বাধীনতার ঘোষণাকেই আসল ঘোষণা বলে দাবী করছে। এমনকি বিএনপি বঙ্গবন্ধুর ৭ই মার্চের ভাষণ ও এর দিক নির্দেশনাকে ইতিহাসে কোন গুরুত্ব দিতেই নারাজ বরং ৭ই মার্চের ভাষণের চেয়ে বেগম জিয়া তথা বিএনপির কাছে ৭ নভেম্বরের জাতীয় বিপ্লব ও সংহতি দিবস অনেক গুরুত্বপূর্ণ। জাতীয় শহীদ ৪ নেতা বিএনপির রাজনৈতিক ইতিহাসে কোন নেতাই নয়। শেখ হাসিনার শাসনামলে ক্রয়কৃত রোরো ফেরীর নাম ভাষা শহীদ বরকত রাখা হলেও, খালেদা জিয়ার শাসনামলে রোরো ফেরীর নাম রাখা হয় শাহ মাখদুম। 

দুঃখজনক ঘটনা হচ্ছে ১৫ আগস্টের নির্মম হত্যাকান্ডের বিচার বন্ধ করে জারীকৃত ইনডেমনিটি এক্ট জিয়াউর রহমানের সংসদ কর্তৃক অনুমোদন করে পৃথিবীর জঘন্যতম হত্যাকান্ডের হোতাদের বিচার রহিত ও খুনীদের পুরস্কৃত করার ধারা খালেদা জিয়া অত্যন্ত নিষ্ঠার সঙ্গে অব্যাহত রাখেন। এরচেয়েও দুঃখজনক ঘটনা হচ্ছে, ব্যক্তি শেখ হাসিনার মা, বাবা, ভাই, ভাবী ইত্যাদি আত্মীয় স্বজনের চরম দুঃখজনক মৃত্যুর দিনকে খালেদা জিয়া কর্তৃক তথাকথিত জন্মদিন হিসেবে পালন করা। যদিও নানা তথ্য উপাত্তে বলা হচ্ছে যে, ১৫ আগস্ট খালেদা জিয়ার আসল জন্মদিন নয়। যদি ঐদিন তার প্রকৃত জন্মদিন হয়েও থাকে, তবুও বাংলাদেশের স্বাধীনতার স্থপতি এবং বাঙালী জাতির জন্যে দীর্ঘদিন জেল-জুলুম সহ্যকারী একজন মহান বীরের নির্মম হত্যাকান্ডের দিন ৩/৪ ট্রাকের কেক কেটে জন্মদিন পালন করা কোন নেত্রীর সঙ্গে ঐ জাতীয় নেতার কন্যা শেখ হাসিনা কি এক টেবিলে আলোচনায় বসার মানসিকতা লালন করতে পারে?

এ ছাড়া গোলাম আজম গংদের নাগরিকত্ব বঙ্গবন্ধুর সরকার কর্তৃক বাতিল ও বিএনপি আমলে পুন. প্রদান, বঙ্গবন্ধু ও তাঁর পরিবারবর্গের বিচারে বিএনপির রহস্যজনক আচরণ ও কথাবার্তা, মুক্তিযোদ্ধা ও স্বাধীনতা বিরোধীদের ব্যাপারে বিএনপি ও আওয়ামী লীগের সম্পূর্ণ পৃথক দৃষ্টিভঙ্গী লালন, যুদ্ধাপরাধীদের বিচারে বিএনপির নেতিবাচক কথাবার্তা তথা বাঁধা প্রদান, হেফাজত ও জামায়াতকে সরাসরি সাপোর্ট ও সরকারের পেছনে লেলিয়ে রাখা, বিগত সময়ে ঘটে যাওয়া বিডিআর বিদ্রোহের ব্যাপারে খালেদা জিয়া কর্তৃক ঘটনার জন্যে সরাসরি বর্তমান সরকারকে দোষারোপ করা ইত্যাদি নানাবিধ ঘটনা পর্যালোচনায় বোঝা যায়, উপরোক্ত ঘটনাগুলোর ব্যাপারে বিএনপি ও খালেদা জিয়ার নিজস্ব দৃষ্টিভঙ্গী না পাল্টালে কখনোই হাসিনা-খালেদা এক টেবিলে বসা সম্ভব নয়। এ জন্যে বেগম খালেদা জিয়ার পরিত্যাগ করতে হবে তার উপরে বর্ণিত নেতিবাচক দৃষ্টিভঙ্গী, যদি তিনি চান সত্যিই শেখ হাসিনার সঙ্গে তার বসা জাতির কল্যাণে অত্যাবশ্যক! কিন্তু আমাদের এ আশা কি ইহজনমে পুরণ হবে? হবে যদি বেগম খালেদা জিয়া পরিত্যাগ করেন তার নেতিবাচক রাজনীতি ও চিন্তাধারা! 

ব্লগারের ফেসবুক : https://www.facebook.com/falgunishekh.dipa


