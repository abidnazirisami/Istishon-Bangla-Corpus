সরকারের সিদ্ধান্তে আরো কয়েকদিন বন্ধ থাকবে ফেসবুক !



সামাজিক যোগাযোগ মাধ্যম ফেসবুক আরো কয়েকদিন বন্ধ থাকছে। সন্ত্রাসীদের চিহ্নিত এবং গ্রেফতার সহজ করতেই এ সিদ্ধান্ত নিয়েছে সরকার।
সূত্র জানায়, আইনশৃঙ্খলা বাহিনীর সঙ্গে আলোচনা করে প্রধানমন্ত্রীর পরামর্শ নিয়েই যথাসময়ে ফেসবুক খুলে দিতে বিটিআরসিকে নির্দেশ দেবে স্বরাষ্ট্র মন্ত্রণালয়। তবে সুনির্দিষ্ট কতদিন বন্ধ থাকবে তা স্পষ্ট করেনি মন্ত্রণালয়।
এ বিষয়ে স্বরাষ্ট্রমন্ত্রী আসাদুজ্জামান খাঁন কামাল বলেন, ফেসবুক বন্ধ রাখায় সন্ত্রাসীরা বাধ্য হয়ে মোবাইল ফোনে আলাপ করছে। এতে সন্ত্রাসীদের চিহ্নিত করা সহজ হচ্ছে।
শিগগিরই ফেসবুক খুলে দেওয়া হবে কিনা? জানতে চাইলে স্বরাষ্ট্রমন্ত্রী বলেন, আমরা এটি নিয়ে বসব। আলোচনা করে তারপর ব্যবস্থা নেব। আমি আগেই বলেছি ফেসবুক সাময়িকভাবে বন্ধ রাখা হয়েছে।
স্বরাষ্ট্র মন্ত্রণালয়ের একটি সূত্র জানায়, ফেসবুক বন্ধ থাকায় সন্ত্রাসীরা বিকল্প পথ হিসেবে মোবাইল ফোন মেসেজ অথবা কল করে যোগাযোগ অব্যাহত রাখছে। আর সে কারণে সন্ত্রাসীদের চিহ্নিত করে গ্রেফতার করা আইনশৃঙ্খলা বাহিনীর জন্য সহজ হচ্ছে। তাই সন্ত্রাসীদের গ্রেফতার করতেই ফেসবুক আরো কয়েকদিন বন্ধ রাখা হচ্ছে। তবে যথা সময়ে খুলে দেওয়া হবে।
এর আগে মানবতাবিরোধী অপরাধে অভিযুক্ত বিএনপি নেতা সালাউদ্দিন কাদের চৌধুরী এবং জামায়াতে ইসলামীর সেক্রেটারি জেনারেল আলী আহসান মোহাম্মদ মুজাহিদের ফাঁসি কার্যকর করার ঘটনায় সম্ভাব্য সহিংসতা ঠেকাতে গত ১৮ নভেম্বর সামাজিক যোগাযোগ মাধ্যম ফেসবুক, ভাইবার, হোয়াটসঅ্যাপ এবং মেসেঞ্জার বন্ধ করে দেয় বিটিআরসি।
এর পরদিন স্বরাষ্ট্রমন্ত্রী আসাদুজ্জামান খাঁন কামাল গণমাধ্যমকে জানান, দেশের আইনশৃঙ্খলা স্বাভাবিক রাখতেই আইনশৃঙ্খলা বাহিনীর অনুরোধে সাময়িকভাবে ফেসবুক বন্ধ রাখা হয়েছে।
দুই মানবতা বিরোধী অপরাধীর ফাঁসি গত ২২ নভেম্বর কার্যকরের পর ফেসবুক খুলে দেওয়ার বিষয়ে গণমাধ্যমকে ডাক ও টেলিযোগাযোগ প্রতিমন্ত্রী তারানা হালিম বলেন, স্বরাষ্ট্র মন্ত্রণালয় বললেই ফেসবুক খুলে দেওয়া হবে।
স্বরাষ্ট্র মন্ত্রণালয় থেকে জানা গেছে, সন্ত্রাসীদের গ্রেফতার ও চিহ্নিত করতে ফেসবুক বন্ধ রাখা ফলপ্রসূ হয়েছে এমন তথ্য প্রধানমন্ত্রীও জানেন। তাই প্রধানমন্ত্রীর পরামর্শ নিয়েই ফেসবুক খুলে দেওয়ার সিদ্ধান্ত নেওয়া হবে।
গতকাল বৃহস্পতিবার রাতে দেশের আইন-শৃঙ্খলা পরিস্থিতি এবং ফেসবুক খুলে দেওয়ার বিষয়টি নিয়ে প্রধানমন্ত্রীর সঙ্গে কথা বলেন স্বরাষ্ট্রমন্ত্রী আসাদুজ্জামান খাঁন কামাল।
শুক্রবার দুপুরে স্বরাষ্ট্রমন্ত্রীর সঙ্গে কথা বললে কবে নাগাদ খুলে দেওয়া হবে তা নিশ্চিত করেননি। তবে এর আগে একাধিকবার বলেছেন ফেসবুক সাময়িকভাবে বন্ধ রাখা হয়েছে।
(সংগ্রীহিত)

