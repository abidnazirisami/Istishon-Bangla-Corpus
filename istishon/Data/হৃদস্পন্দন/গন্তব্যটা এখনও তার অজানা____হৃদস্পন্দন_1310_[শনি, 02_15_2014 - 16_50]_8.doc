গন্তব্যটা এখনও তার অজানা___


দুপুরের কর্কশ রোদে কিছুটা আনমনে হাঁটছে তপু, গন্তব্য তার নিজেরও অজানা। পাশ দিয়ে হেঁটে যাওয়ার সময় অন্য এক পথচারীর সাথে ধাক্কা লাগায় হুশ ফিরে,
- ঐ মিয়া কানা নাকি?
- দুঃখিত ভাই খেয়াল করিনি।
- হেইডা করবেন কে? মাইয়াগো নিয়া চিন্তা করতে করতে অন্য কিছু খেল থাহে নি আফনেগো?
- ভুল হয়ে গেছে ভাই, সত্যি খেয়াল করিনি।
- যত্তসব ফাউল কোনহানকার!
নীরবে সামনে এগিয়ে গেলো তপু, কিছুদূর এগিয়ে যাবার পর হঠাৎই প্রচণ্ড রকমের ক্ষুধা অনুভব করছে সে। বোধহয় আগেই লেগেছে; এতক্ষণ হয়তো খেয়ালই করে নি!
কিন্তু এমনটা কেন হচ্ছে? সে কোন কিছুই খেয়াল করছে না কেন আজ?
সাতপাঁচ ভাবতে ভাবতে হঠাৎ বিরিয়ানির ঘ্রান পেল সে, সামনে তাকিয়ে দেখতে পেল রাস্তার ওপাশেই বিরিয়ানির দোকান। খিদেও পেয়েছে বেশ, তাই আর বেশী চিন্তা না করে পা বাড়াল বিরিয়ানির দোকানের দিকে। দোকানের সামনে গিয়ে দাঁড়ালো সে, দোকানের ভিতর থেকে আধ বয়সী একটা ছেলে তাকে দেখে প্রায় ছুটে এল,
- আসেন, মামা আসেন। গরম গরম হইব, মাত্রই বিরানি লাগাইলাম ।
তপু কিছু না বলে ভিতরে ঢুকল, দেখল এক কোনায় দুজন হুজুর গোছের লোক বসে আয়েশ করে বিরানি খাচ্ছে। তার পকেটে খুব বেশী টাকা নেই, তাই ঢুকতে ঢুকতে দেয়ালে ঝোলানো খাবারের দামগুলোর দিকে একবার চোখ বুলিয়ে নিল সে। অন্য এক দিকের কোনায় গিয়ে বসলো সে। দোকানের ছেলেটি তার পিছন পিছনই এল,
- বলেন মামা, কি খাইবেন? গরুর বিরানি, খাসির বিরানি, গরুর খিচুড়ি, কাচ্চি কোনটা দিমু?
- বিরিয়ানি দাউ গরুরটা।
ছেলেটি বিরিয়ানি আনতে চলে গেলো। সে ভাবলো হাতটা ধুয়ে আসা দরকার, উঠে চলে গেলো হাত ধুতে। হাত ধুয়ে ফিরে আসার আগেই বিরিয়ানি চলে আসলো, সাথে আসলো সালাদ আর পানিও।
যেমনি খেতে যাবে তেমনি তার চোখে পরল দোকানের বাইরে দাড়িয়ে থাকা একটি ছেলের দিকে। ছেলেটি অপলক দৃষ্টিতে তার দিকে চেয়ে আছে। পড়নে তার ঢিলেঢালা ময়লা একটা শার্ট আর প্যান্ট, মুখেও ময়লা লেগে আছে বেশ কয়েক জায়গায়। 
তপুর মনে হল, ছেলেটি কি একটা চাওয়া নিয়ে তার দিকে তাকিয়ে আছে। হাত দিয়ে ইশারা করে কাছে ডাকল। ছেলেটি ঢুকতে যাবে এসময় দোকানের ছেলেটি তেরে এল,
- ঐ কই জাস? ভাগ এইখান থাইক্কা।
- ঐযে হেয় ডাকছে(তপুর দিকে দেখিয়ে)।
তপু মাথা নেড়ে হ্যাঁ সূচক জবাব দিল,
- ঐখানটাতে বস, দুপুরে কিছু খেয়েছিস এখনও?
- না!
- খাবি নাকি বিরিয়ানি?
- হুম(মাথা নেড়ে)।
তপু নিজের প্লেটটা এগিয়ে দেয় ওর দিকে, ছেলেটি কিছু না বলে ময়লা হাতেই খেতে শুরু করলো। 
- কি করিস তুই?
- কাগজ টুকাই!
- ও আচ্ছা, আজকে টোকাসনি?
- টুকাইছি, তয় বেশী হয় নাই(বাইরে রেখে আসা ঝোলাটা দেখিয়ে)।
গিলতে গিলতে কথা বের হচ্ছিলনা ছেলেটির মুখ দিয়ে,
- তুই খেয়ে নে। কথা বলিস না, গলায় ঠেকবে।
- ভাই আফনে খাইবেন না?
- আমার খিদে নেইরে, তুই খা।
প্রচণ্ড খিদে নিয়েও মিথ্যে বলল তপু, কারন তার পকেটে যে টাকা আছে তাতে দুজনের কিছুতেই হবেনা। আবার কি যেন ভাবতে শুরু করলো সে?
এর মাঝে ছেলেটির খাওয়া শেষ,
- ভাই আমার খাওন শেষ।
- এতো তারাতারি খেলি কিভাবে রে?
- বেসম্ভব খিদা লাগছিল ভাই।
- আচ্ছা চল বের হই।
ক্যাশে বিল দিয়ে দোকানের ছেলেতার হাতে দশ টাকার একটা নোট গুজে দিয়ে বের হয়ে গেলো ওরা দুজন,
- কই যাবি তুই এখন?
- আবার কাগজ টুকামু।
- যা তাহলে, কাগজ টোকা গিয়ে।
- জী ভাই আহি। আফনে খুব ভালা, ভালা থাইকেন।
তপুর দিকে তাকিয়ে একটা হাঁসি দিয়ে চলে যায় ছেলেটি। তপু দাড়িয়ে দেখতে থাকে ছেলেটির চলে যাওয়া। কিছুক্ষণ পর ভীরের মাঝে মিলিয়ে যায় ছেলেটি। তপু ঘুরে দাঁড়ালো হাঁটবে বলে, অমনি তার মনে পরল ছেলেটির নামটা জানা হয়নি। তার চেহারায় হাস্যেজ্জল একটা আভা দেখা যায়, বোঝা গেলো মুচকি হাঁসছে সে। মুচকি হাঁসতে হাঁসতে হাঁটতে লাগলো সে...গন্তব্যটা এখনও তার অজানা...
২৮ অগাস্ট ২০১৩(রাতে)...

