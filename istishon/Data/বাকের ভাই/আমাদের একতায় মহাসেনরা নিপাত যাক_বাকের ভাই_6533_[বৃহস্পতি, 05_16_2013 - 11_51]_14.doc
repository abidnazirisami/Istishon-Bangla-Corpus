আমাদের একতায় মহাসেনরা নিপাত যাক


আলহামদুলিল্লাহ্‌ সবকিছু মোটামুটি ভালোভাবেই শেষ হল। যদিও ঘূর্ণিঝড় মহাসেন সিডর, নার্গিস, আইলার চেয়ে দুর্বল ছিল তারপরেও প্রশাসনের ব্যাপক প্রস্তুতির কারনে ক্ষয়ক্ষতি অনেক কম হয়েছে। এজন্য দেশের গণমাধ্যম, সরকার, স্থানীয় জনপ্রশাসন, এবং স্বেচ্ছাসেবকগন প্রশংসার দাবী রাখেন। মহাসেনের মোকাবেলায় সরকারের পূর্বপ্রস্তুতি সত্যিকার অর্থেই প্রশংসনীয়। উপকূলের মানুষদের পাশে দাঁড়াতে সরকারের বিভিন্ন দপ্তর যে কার্যকরী উদ্যোগ গ্রহন করেছেন তা অন্য যেকোন সময়ের চেয়েই তাৎক্ষণিক ও বিচক্ষণ। আমরা আশা করবো আগামীতে যে সরকারই ক্ষমতায় আসুক না কেন সবাই যাতে এভাবেই অথবা এর চেয়েও ব্যাপক প্রস্তুতি গ্রহনের মাধ্যমে উপকূলবাসীকে অনাগত ভয়াবহ প্রাকৃতিক দুর্যোগগুলো থেকে রক্ষা করার চেষ্টা করেন। যে এলাকা গুলোতে যথেষ্ট পরিমান আশ্রয়কেন্দ্র ও সাইক্লোন সেন্টারের অভাব রয়েছে সেসব এলাকাগুলোতে জরুরী ভিত্তিতে আশ্রয়কেন্দ্র নির্মাণ করা গুরুত্বপূর্ণ। এছাড়া দেশে অনেকগুলো আশ্রয়কেন্দ্রও ঝুঁকিপূর্ণ হয়ে পড়েছে। সেগুলোর দিকে যথাযথ দৃষ্টি দিয়ে মেরামত করার বেবস্থা করতে হবে প্রয়োজন হলে পুনঃনির্মাণ করতে হবে। বরাবরের মতো এবারেও আশ্রয়কেন্দ্র গুলোতে প্রয়োজনীয় ডাক্তার ছিল না। পরবর্তীতে প্রতিটি আশ্রয়কেন্দ্রে অন্তত পক্ষে একজন ডাক্তার রাখার জন্য সরকারের বেবস্তা গ্রহন করা জরুরী। এছাড়া উপকূলীয় বাঁধের ব্যাপারটার দিকেও সরকারের বিশেষ দৃষ্টি দেওয়া প্রয়োজন। আমরা লুড়াকু জাতি, আল্লাহ্‌ আমাদের ভবিষ্যতেও এভাবেই বিভিন্ন প্রাকৃতিক দুর্যোগকে মোকাবেলা করার সামর্থ্য দান করুন।

