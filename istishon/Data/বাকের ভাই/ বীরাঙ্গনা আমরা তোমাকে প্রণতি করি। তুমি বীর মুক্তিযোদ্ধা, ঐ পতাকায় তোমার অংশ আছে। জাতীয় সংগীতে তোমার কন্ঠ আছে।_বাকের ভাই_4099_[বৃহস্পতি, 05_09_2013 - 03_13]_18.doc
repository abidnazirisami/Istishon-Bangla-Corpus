 বীরাঙ্গনা আমরা তোমাকে প্রণতি করি। তুমি বীর মুক্তিযোদ্ধা, ঐ পতাকায় তোমার অংশ আছে। জাতীয় সংগীতে তোমার কন্ঠ আছে।


আমার মুক্তিযুদ্ধের ইতিহাস জানার হাতেখড়ি আমার বাবার কাছ থেকে। সেই ছোট বেলা থেকে আমার সব সমবয়সীরা যখন জিন-ভুত অথবা, রুপকথার দৈত্য-দানবের গল্প শুনত তখন আমি বাবা আর মা এর মাঝখানে শুয়ে শুয়ে শুনতাম বাংলাদেশের মুক্তিযুদ্ধের বিভিন্ন ঘটনা, যে ঘটনা গুলো ঘটেছে আমার বাবা অথবা মা এর সামনে। আমার মা শুধু দুইটি কাহিনী-ই বলতে পারতেন এবং এখনো বলেন।
তার একটি হল আমার মা আর তার ছোট মামাত ভাই (আমার আনিস মামা) কে নিয়ে কাহিনী। আনিস মামার বয়স তখন ৪-৫ বছর। মামা নাকি নানাকে বলতো “আমারে একটা লুঙ্গি, একটা পাঞ্জাবী আর একটা টুপি কিন্না দিবেন, মিলিটারি আইলে আমি ওইগুলা পইড়া সালাম দিলে আমারে আর কিছু কইবনা” –আবার একটু পরেই বলতো “মিলিটারি আইলে আমি ঘরের কোনার ওই বড় মাইট(ধান, চাল রাখার জন্য বড় মাটির মটকিকে আমাদের এলাকা তে মাইট বলে) এর মধ্যে পলামু”- আরেকটা ঘটনা হল আমার মা নাকি যুদ্ধের সময় অনেকটা পাগলের মত ছিলেন। যেখানেই দুই জন অথবা তিন জন মানুষকে কথা বলতে দেখতেন সেখানেই নাকি কান খাড়া করে কথা শুনতেন যুদ্ধ নিয়ে কেউ কিছু বলে কিনা। যুদ্ধের কোন খবর পেলেই মা নাকি এক দৌড়ে বাড়িতে এসে কাউকে কিছু বলার আগেই অজ্ঞান হয়ে যেতেন। তখন আমার নানী (মার মামী) মা কে বকাঝকা করতেন। যুদ্ধ শুরু হওয়ার পর থেকেই নাকি মা এমন করতেন তাই আমার নানা-নানী মাকে তার মামা বাড়ি পাঠিয়ে দেন। তাই যুদ্ধ নিয়ে তার সব স্মৃতি মামা বাড়ি নিয়েই। এই দুটিই হল আমার মা এর মুক্তিযুদ্ধের স্মৃতি। এই দুটি কাহিনী আমার পঁচিশ বছরের জীবনে কয়েকশত বার শোনা হয়েছে। মা এর বয়স তখন ১০-১২ বছর। 
বাবা ছিলেন তখন তরুণ বিশ-বাইশ বছরের ছেলে। আব্বা বলতেন যুদ্ধের ঘটনা- অসহযোগ আন্দোলনের সময় বারো আনা দিয়ে খদ্দরের শার্ট বানানোর কথা, মুক্তিযুদ্ধে যোগ দেওয়ার জন্য ক্ষেত এর পাট বিক্রি করে টাকা দাদীর (আমার দাদা জীবিত ছিলোনা) কাছে না দিয়ে সারাক্ষন নিজের পকেটে ১১২ টাকা নিয়ে ঘুরে বেড়ানোর কথা, কাটাখালির লোহার পুলের নিচে পাক বাহিনীদের দ্বারা ব্রাশ ফায়ার করে ২০-২৫ জন কে হত্যার কাহিনী, আকবর সাহেবের সাথে আমাদের এলাকা থেকে মুক্তিযুদ্ধের ট্রেইনিং নেওয়ার জন্য ত্রিপুরার উদ্দেশে যাত্রা করা মুক্তিকামীদের পথ দেখানোর কথা, ট্রেইনিং প্রাপ্তরা ফিরে এলে তাদের সাথে যোগ দেওয়ার কথা, মুন্সীর হাটের গুদারা ঘাটের যুদ্ধের কথা, হরগঙ্গা কলেজ থেকে তাদের এলাকার দিকে মর্টারের গোলা নিক্ষেপের ঘটনা, শিলই এর এক রাজাকারের হাতে আখড়া স্কুলের (বর্তমান পাঁচঘরিয়া কান্দি সরকারী প্রাথমিক বিদ্যালয়) সামনে ধরা খাওয়ার কথা, পরে সেই রাজাকার সহ কতগুলা অস্ত্র নিয়ে পালিয়ে যাওয়ার কথা, একদল মুক্তিযোদ্ধাদের পাসওয়ার্ড ভুলে যাওয়ার কারনে তাদের দলের কাছে গ্রেপ্তার হওয়ার কথা, আরও বলতেন ভারত, রাশিয়ার সহযোগিতার কথা, আমেরিকা ও আরব দেশগুলোর বিরোধিতার কথা এবং আমেরিকার সপ্তম নৌবহর প্রেরনের কথা, এম আর আখতার মুকুলের চরম পত্রের কথা, বিজয়ের কথা, যুদ্ধফেরত মুক্তিযোদ্ধাদের কথা আর বলতেন বীরাঙ্গনাদের কথা। প্রত্যেকটি ঘটনাই আমার মিনিমাম কয়েকশতবার বার করে শোনা আছে। আব্বা প্রায় প্রতিটি ঘটনা ই শেষ করতেন বড় একটা নিঃশ্বাস ফেলে খুব হতাশামূলক একটা বাক্য দিয়ে। সেগুলর মধ্যে একটা বাক্য আমার মনে দাগ কাটে খুব গভীর ভাবে সেটা হল-
“বাবারে, যুদ্ধ শেষ হবার পর মুক্তিযোদ্ধাদের ফিরে আসার পথের দিকে সব বাবা-মা ই পথ চেয়ে বসে ছিল কিন্তু বীরাঙ্গনাদের পথ চেয়ে বসে থাকার মত কেউ ছিলোনা, তারা তো নষ্টা” 
আমাদের সমাজটা এতই খারাপ ছিল যে তাদের উপযুক্তও মর্যাদা দেওয়া তো দূরের কথা আমাদের সমাজ তাদের সহজভাবে মেনেই নিলনা। তাদের কে সামাজিক ভাবে দ্বিতীয় দফায় ধর্ষণ করা হয়েছিলো তির্যক মুখের ভাষা দিয়ে। কিছু কিছু মুক্তিযোদ্ধা হয়তো ভাগ্যবতী কিছু বীরাঙ্গনাদের স্ত্রীর মর্যাদা দিয়েছিলেন কিন্তু অধিকাংশই হারিয়ে গিয়েছিলেন নর্দমার ময়লার স্রোতের সাথে। এগুলো আমার বাবার মুখে শোনা কথা। বড় হয়ে বিভিন্ন বই পড়ে অথবা সংবাদপত্র থেকে আরও জেনেছি-
১৯৭২ সালের মার্চ পর্যন্ত ১ লাখ ৬২ হাজার ধর্ষিত নারী এবং আরো ১ লাখ ৩১ হাজার হিন্দু নারী স্রেফ গায়েব হয়ে গিয়েছিল। তারা বিলীন হয়ে গিয়েছিল বিশাল জনসমুদ্রে। এদের মধ্যে ৫ হাজার জনের গর্ভপাত সরকারিভাবে ঘটানো হয়েছিল বলে জানান আন্তর্জাতিক প্লানড ফাদারহুড প্রতিষ্ঠানের ড. জিওফ্রে ডেভিস। বাহাত্তর সালের প্রথম দিকেই তিনি এসব মা ও তাদের শিশুদের সহায়তা করার জন্য বাংলাদেশে আসেন। ১৯৭২ সালের ১২ ফেব্রয়ারি তাঁর কাজের ওপর একটি বিস্তারিত প্রতিবেদন তৎকালীন দৈনিক বাংলায় প্রকাশিত হয়। তাঁর মতে, সরকার উদ্যোগ নেওয়ার আগেই ১ লাখ ৫০ হাজার থেকে ১ লাখ ৭০ হাজার নারীর ভ্রুণ স্থানীয় দাই, ক্লিনিকসহ যার পরিবার যেভাবে পেরেছে সেভাবে নষ্ট করেছে। এত কিছুর পরও যারা জন্মাতে পেরেছিল তাদের ভাগাড়ে নিক্ষেপ করা, ভিখারির কাছে বিক্রি করাসহ বিদেশে দত্তক দেওয়ার জন্য পাঠানো হয়। এই নারীদের বিশাল একটি অংশের প্রজনন ক্ষমতাও নষ্ট হয়ে গিয়েছিল। ধর্ষণের পরও বেঁচে থাকা নারীদের মধ্যে ২৫ হাজার জন গর্ভধারন করেছিলেন বলে জানা যায়। ওয়ার ক্রাইমস ফ্যাক্টস ফাইন্ডিংস কমিটির পুরোধা এমএ হাসান দাবি করেন, “এ ধরনের নারীর সংখ্যা ছিল কমপক্ষে ৮৮ হাজার ২ শ”- সরকারী হিসেবে নির্যাতিত নারীর সংখ্যা দুই লক্ষের বেশি বলা হলেও বাস্তবে ১৯৭২ সালের জানুয়ারিতে নির্যাতিত নারীদের চিকিৎসা সাহায্য দেয়ার জন্য ঢাকায় অবস্থানকারী আন্তর্জাতিক রেডক্রসের চিকিৎসক অস্ট্রেলিয়ার ডা. জিওফ্রে ডেভিসের মতে এই সংখ্যা ছিল চার লক্ষেরও বেশি।
মাদার তেরেসা সেসময় এসব নারীদের সহযোগিতা করতে ঢাকায় আসেন। তাঁর প্রতিষ্ঠানের উদ্যোগে অনেক শিশুকে কানাডা, নরওয়ে প্রভৃতি দেশে দত্তক পাঠানো হয়। এসব শিশুর নাম দেওয়া হয় ‘যুদ্ধশিশু’ (War Baby)
আজ তারা কী করছে, কেমন আছে, কি অবস্থায় আছে সেই সব যুদ্ধ শিশুরা আর সেইসব যুদ্ধ শিশুদের হতভাগ্য মায়েরা? কেউ কারও খোঁজ জানেনা, খোঁজার চেষ্টাও যে খুব বেসি করে তেমনও না। কে আর ইতিহাস খুঁড়ে বেদনা জাগাতে ভালোবাসে?
শেষ করছি ডঃ নীলিমা ইব্রাহিমের প্রামাণ্য বই “আমি বীরাঙ্গনা বলছি” থেকে একজন শ্রদ্ধেয়া বীরাঙ্গনা রীনা'র সাক্ষাৎকারের কয়েকটি কথা দিয়ে-
একটি মুহূর্তের আকাংখা মৃত্যু মুহূর্ত পর্যন্ত রয়ে যাবে। এ প্রজন্মের একটি তরুণ অথবা তরুণী এসে আমার সামনে দাঁড়িয়ে বলবে, বীরাঙ্গনা আমরা তোমাকে প্রণতি করি, হাজার সালাম তোমাকে। তুমি বীর মুক্তিযোদ্ধা, ঐ পতাকায় তোমার অংশ আছে। জাতীয় সংগীতে তোমার কন্ঠ আছে। এদেশের মাটিতে তোমার অগ্রাধিকার। সেই শুভ মুহূর্তের আশায় বিবেকের জাগরণ মুহূর্তে পথ চেয়ে আমি বেঁচে রইবো।

