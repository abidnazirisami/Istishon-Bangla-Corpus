_কি ছিল সেই চোখে__


 "কি ছিল সেই চোখে?"
ঘোলাটে চোখে প্রশ্নটা করেছিলাম,
রাম খেয়ে দিশা হারানো,
বিকৃত মস্তিষ্কের এক
নাবিকের মতো।
সহস্র কিংবা শতসহস্র বার।
না!
কেউ কোন উত্তর দেয় নি;
হয়তো তারা মাতালের প্রশ্নের উত্তর দেয় না,
অথবা এ প্রশ্নের কোনও উত্তর নেই।।
উত্তর দেয়নি সাদা এলবাট্রস গুলোও,
যারা পাখাদুটো দিগন্তজুড়ে বিস্তৃত করে রাখে,
আর ঝিমোতে থাকে হলদে আলোর ভাপে। 
তাদের বলেছিলাম,
"ও বন্ধু, তার চোখে কি ছিল,
জানো নাকি?"
না!
কোন উত্তর দেয় না তারা,
শুধু আপন মনে সামুদ্রিক ফেনায় ভালবাসা খুঁজে খুঁজে, দিগন্তে পরিযায়ী হয়,
যেখানে আকাশ মলিন হয়ে সমুদ্রে মেশে।
কেন?
তারা কি জানে না, 'কি ছিল সেই চোখে?'
হয়তো এ প্রশ্নের কোন উত্তর নেই,
অথবা তারা মাতালের প্রশ্নের উত্তর দেয় না।। 
এই মেঘেরা,
যারা নোনা পানি কাঁধে নিয়ে বয়ে চলে দিনরাত,
নতুন স্বর্গে বসন্ত আনতে।
তারাও কি জানে না?
কিংবা মহাসাগর জুড়ে ভেসে চলা,
কোন মরাকাঠের টুকরো।
তারাও কি অজ্ঞাত সেই চোখ সম্পর্কে?
মাটি কামড়ে পড়ে থাকা ঝিনুকেরা,
আর তাদের বুকে জিইয়ে থাকা মুক্তো,
তারাও?
হয়তো এ প্রশ্নের কোন উত্তর নেই,
অথবা তারা মাতালের প্রশ্নের উত্তর দেয় না।। 
তবুও আমি ভাসতে থাকি,
ভাসতে থাকি বুকে শুভ্র আশা নিয়ে।
সোনালী আলোয় স্নাত এক বিকেলে,
জানতে পারব নিশ্চয়ই,
"কি ছিল সেই চোখে? "
"আর কেনইবা মাতাল হলাম আমি?"

