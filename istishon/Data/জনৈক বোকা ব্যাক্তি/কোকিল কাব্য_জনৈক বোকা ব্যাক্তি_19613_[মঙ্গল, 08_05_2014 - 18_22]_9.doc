কোকিল কাব্য


 বসন্ত শেষ হবে
তবুও কোকিলটি মোহাচ্ছন্ন।।
কোকিলটি জানেনা,
অনেক আগেই বসন্ত চলে গেছে।
দীর্ঘায়িত রাস্তাজুড়ে কোন প্রেম নেই,
আছে খড়খড়ে কিছু শুকনো পাতার মর্মর মৃত্যুধ্বনি।
ফুলগুলোও পাড়ি জমিয়েছে অজানায়,
অবিরত আনন্দের খোঁজে।
বুকে আশা নিয়ে থাকা প্রেমিকের হাত হয়ে,
প্রেমিকার স্নিগ্ধ খোঁপায় আশ্রিত হয়েছে।
তবুও কোকিলটি ডাকতে থাকে, অবিরাম ...
বসন্ত শেষ হচ্ছে,
তবুও কোকিলটি মোহাচ্ছন্ন।।
অথবা সে আবিষ্কার করেছে ,
তার পৃথিবীতে আর কেউ নেই
খুব কষ্ট লাগছে তার,
তাই বিষাদ ভরা বুক নিয়ে কাউকে ডাকছে সে।
অথবা...
অথবা এ শুধু কোন পাগল কবির,
মস্তিষ্ক প্রসুত বিদঘুটে কল্পনা। কোকিলটি হয়তো ভুল করেছে,
ভেবেছে এখনও বসন্ত ফুরোয়নি।
তবুও কোকিলটি ডাকতে থাকে, অবিরাম...
বসন্ত শেষ হলো,
তবুও কোকিলটি মোহাচ্ছন্ন...

