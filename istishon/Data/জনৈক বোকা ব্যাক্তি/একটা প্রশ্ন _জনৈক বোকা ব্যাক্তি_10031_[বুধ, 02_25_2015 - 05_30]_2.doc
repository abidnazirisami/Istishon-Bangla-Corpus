একটা প্রশ্ন 


হাত তুলেছি!
একটা প্রশ্ন করতে পারি?
হঠাৎ নয়, আয়ুর শেষেই
মরতে পারি?
বুলটবিহীন ফুসফুসকে,
চাইতে পারি?
ভয় না পেয়ে সুখের গান,
গাইতে পারি?
না-কেঁপে-পা, রাস্তা জুড়ে
চলতে পারি?
না-ছেঁকে সব মনের কথা,
বলতে পারি?
দল-না-থাকা প্লেগ্রাউন্ডে,
খেলতে পারি?
কাঁধটা ধরে নতুন করে,
মেলতে পারি?
নতুন করে ভোরের স্বপ্ন,
দেখতে পারি?
দারুণ আছি, চিঠির পাতায়,
লেখতে পারি?
হাত তুলেছি!
একটা প্রশ্ন করতে পারি?
দেশটাকে কি একটু ভালো,
বাসতে পারি?
(আমাদের এইদেশের বর্তমান অবস্থান থেকে চিন্তাপ্রসূত একটি লেখা। বাস্তবিক, দেশের করুণ অবস্থানেও আমরা সবাই ঠুলি এঁটে বসে আছি মুখে। আমরা কি একটা প্রশ্ন করতে পারি না?)

