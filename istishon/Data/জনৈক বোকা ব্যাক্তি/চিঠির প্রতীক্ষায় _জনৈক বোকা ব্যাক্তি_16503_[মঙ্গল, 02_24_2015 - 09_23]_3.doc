চিঠির প্রতীক্ষায় 


আমি তাকিয়েই থাকি,
পাংশু হয়ে যাওয়া মেঘেদের দিকে।
যারা আকাশজুড়ে নৌকো ভাসায়,
আর বিলি করে চলে তোমার চিঠিগুলো।
সেই চিঠিগুলো,
যারা ল্যাভেন্ডারের সৌরভ ছড়ায় প্রতি সন্ধ্যায়।
আর সেই ঘ্রাণে মাতাল হয় দেয়ালঘড়ি,
ভুলে যায়,"এখন ক'টা বাজে।"
তার প্রতিটি কালির ফোঁটা,
থাকে স্বর্গ-সৌন্দর্যে সিক্ত।
ভাষা সেখানে লুপ্ত, শুধু পড়ে থাকে অক্ষর,
কি দারুণ সুন্দর না তারা!
সেই চিঠিরা, যারা প্রেমময়,
যারা সহস্রাব্দ যুঝতে থাকা সৈনিকদের
ভালোবাসতে শেখায়।
শেখায় কিভাবে হাসতে হয়।
আমি তাকিয়েই থাকি,
তাকিয়েই থাকি সেই পাংশু মেঘের দিকে,
তারা কি ঠিকানা ভুলে গেছে?
নাকি চিঠিগুলো পাঠাওনি তুমি?

