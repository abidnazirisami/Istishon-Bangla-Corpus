আর্তনাদ 


একটু হাতটা বাড়ান,
টেনে তুলুন আমাকে অতল আঁধার থেকে,
আর অল্পক্ষণ, খুব অল্পক্ষণ আমি বাঁচাতে চাই।
শুধু একটু টেনে তুলুন আমায় ডাঙ্গায়,
সত্যি বলছি! আর কিছুই করতে হবে না-
ঘুমুবার জন্য শান্ত কোল আমি নিজেই খুঁজে নেব।
মুখে হাসি আর বুকে খুবলে নেয়ার ব্যাথা নিয়ে,
ঝাঁপ দিয়েছিলাম এই কষ্টের দীঘিতে,
ভেবেছিলাম, ছোট্ট দীঘি- এ আর এমন কি!
অতি অল্পেই পার পেয়ে যাবো।
আমার 'অল্প' আকাশের তারাদের সাথে সন্ধি করে
রূপান্তরিত হলো 'অসংখ্যে',
আমি পার ও পাড় পেলাম না।
খুবলে নেয়া কষ্ট ক্যান্সারের মতো কোষে-কোষে,
দারুণ রোষে ছড়িয়ে পড়ল।
আর নিদারুণ সাঁতারিয়া আমিও-
বেনামী বেদনায় হাত-পা ছড়িয়ে ডুবতে বসলাম।
এখন আমার মাথা পর্যন্ত ডুবে গেছে কষ্টে,
নাক ও মুখ দিয়ে গলগল করে ঢুকে পড়ছে তারা।
কোন বাঁধা ছাড়াই দখল
করে ফেলেছে অর্ধেকটা ফুসফুস,
বাকিটুকু জয় করতে সময় লাগবে কম।
এখন আমার একজন মিত্র দরকার,
করবেন যুদ্ধ আমার হয়ে?
প্লিজ,
প্রতিদিন খুন হওয়া আমার সকল আনন্দের দোহাই!
শুধু একটু টেনে তুলুন আমায়,
ঘুমুবার জন্য শান্ত কোল আমি নিজেই খুঁজে নেব।

