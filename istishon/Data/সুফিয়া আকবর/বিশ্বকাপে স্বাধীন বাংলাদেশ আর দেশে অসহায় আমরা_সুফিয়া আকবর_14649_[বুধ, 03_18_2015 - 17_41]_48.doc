বিশ্বকাপে স্বাধীন বাংলাদেশ আর দেশে অসহায় আমরা


ইংল্যান্ডের বিরুদ্ধে জিতে ২০১৫ সালের বিশ্বকাপ ক্রিকেটের কোয়ার্টার ফাইনালে বাংলাদেশ। আর ৯ মার্চ ২০১৫ তারিখে ইংল্যান্ডের বিরুদ্ধে বিজয়কে বাংলাদেশ দল স্বাধীন বাংলাদেশের শ্রেষ্ঠ সন্তান বীর মুক্তিযোদ্ধাদের প্রতি উৎসর্গ করেছেন। কিন্তু গর্বে ভরা এ স্বাধীন বাংলাদেশে আজ চলছে ৭১ এর গণহত্যার ন্যায় নিরীহ মানুষ হত্যার মহাউৎসব। দেশের অর্থনীতি, শিক্ষা আর ভবিষ্যৎ ধ্বংসের হোলী খেলা। শহীদদের রক্তে ভেঁজা সবুজ শ্যামল আমাদের প্রিয় মাতৃভূমিতে গণতান্ত্রিক অধিকার ফিরিয়ে দেয়ার অন্যায় আবদারে আমার শিশুর ন্যায় ৫ লাখ কোমল শিশু শিক্ষার্থীর জীবন আজ হুমকির সন্মুখীন। অথচ আমাদের রাজনীতিবিদরা আজ পর্দার আড়ালে নিরাপদে থেকে, নিজ সন্তানদের বাইরে পড়াশুনার করিয়ে দেশকে ধ্বংসের লীলাখেলায় মত্ত রয়েছেন। শুনলাম গায়েবী রাজনীতিবিদ সালাহ্উদ্দীন আহমেদের এক সন্তান কানাডায়, এক সন্তান মালয়েশিয়ায় আর দুই সন্তান উচ্চ বিত্তের স্কলাষ্টিকায় পড়াশুনা করে। এককালের সরকারী আমলা সহকারী সচিব থেকে দেশের মন্ত্রী হওয়ার পর হাজার হাজার কোটি টাকার মালিক। দেশে-বিদেশে রাজনীতিবিদদের অঢেল সম্পত্তি। আমরা দেশের ১৬ কোটি মানুষের তো সে ক্ষমতা আর সম্পত্তি নেই। তাহলে তাদের রোষানলে আমরা পুড়বো কেন ? বন্ধ হবে কেন লাখো শিক্ষার্থীর শিক্ষাজীবন . . . .। কেন দেশে হবে জ্বলন্ত অসহায় মানুষের আর্তনাদ। আমাদেরকে কি দেখার কেউ নেই ?

