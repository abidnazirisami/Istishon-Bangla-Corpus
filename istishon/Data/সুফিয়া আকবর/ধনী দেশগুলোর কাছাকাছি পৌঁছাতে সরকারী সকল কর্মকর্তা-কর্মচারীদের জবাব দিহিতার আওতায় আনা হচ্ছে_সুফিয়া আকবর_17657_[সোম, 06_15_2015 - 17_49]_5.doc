ধনী দেশগুলোর কাছাকাছি পৌঁছাতে সরকারী সকল কর্মকর্তা-কর্মচারীদের জবাব দিহিতার আওতায় আনা হচ্ছে


দেশকে উন্নত ধনী দেশগুলোর কাছাকাছি পৌঁছাতে সরকারের সকল কর্মকর্তা কর্মচারীকে জাতীয় শুদ্ধাচার কৌশলের আওতায় আনা হচ্ছে। এ লক্ষ্যে দেশে এই প্রথম বিশেষ ধরনের প্রশিক্ষণ কর্মসূচী শুরু হচ্ছে। আরডিএর আওতায় যত প্রশিক্ষণ কর্মসূচী চলছে তার প্রত্যেকটিতেই শুদ্ধাচার কৌশল বাধ্যতামূলকভাবে অন্তর্ভুক্ত করা হয়েছে। সরকারী কর্মকর্তা সম্পর্কে সাধারণ মানুষের যে ধারণা তা পাল্টাতে এবং সকল কর্মকর্তা কর্মচারীকে সরাসরি জবাবদিহিতার আওতায় আনার লক্ষ্যেই এই কর্মসূচী, যা সরকারের নির্দেশে মন্ত্রিপরিষদ বিভাগ থেকে তিন বছর আগে ২০১২ সালের অক্টোবর মাসে অবমুক্ত হয়েছে। দেশের সকল মানুষ যেন সরকারী সকল কর্মকর্তা ও কর্মচারীর কাছ থেকে ভাল ব্যবহার ও সময়মতো কাজ বুঝে পায় এবং কোনভাবেই যেন দুর্নীতির মধ্যে জড়িয়ে না পড়ে তা নিশ্চিত করাই এ কর্মসূচীর অন্যতম উদ্দেশ্য। মোটকথা জবাবদিহিতা বাধ্যতামূলক, এর কোন ব্যত্যয় হবে না। জাতিসংঘ ঘোষিত মিলেনিয়াম ডেভেলপমেন্ট গোল (এমডিজি) বাস্তবায়নের নির্ধারিত সময়ের অনেক আগেই বাংলাদেশ কয়েকটি শর্তপূরণ করে। এ জন্য বর্তমান সরকারকে জাতিসংঘ পুরস্কৃত করেছে। দেশকে দ্রুত উন্নয়নের দিকে এগিয়ে নিয়ে যেতে একবিংশ শতকের প্রথম দশকের মধ্যে বর্তমান সরকার ক্ষমতায় এসেই দেশ থেকে ক্ষুধা, বেকারত্ব, বঞ্চনা, অশিক্ষা, দারিদ্র্য দূর করতে ভিশন-২০২১ (রূপকল্প ২০২১) কার্যক্রম হাতে নেয়। সংবিধানের প্রস্তাবনা অনুযায়ী গণতান্ত্রিক পদ্ধতিতে এমন এক শোষণমুক্ত সমাজ প্রতিষ্ঠিত হবে যেখানে সকল নাগরিকের জন্য আইনের শাসন মৌলিক সমানাধিকার এবং রাজনৈতিক অর্থনৈতিক ও সামাজিক সাম্য, স্বাধীনতা ও সুবিচার নিশ্চিত হবে। শুদ্ধাচারের পরিকল্পনার প্রধান বিষয় হলো উল্লিখিত লক্ষ্য পূরণে সুশাসন প্রতিষ্ঠা রাষ্ট্রের আবশ্যিক কর্তব্য এবং সেই সুশাসন প্রতিষ্ঠায় দুর্নীতি দমন শুদ্ধাচার প্রতিপালন একটি অতি গুরুত্বপূর্ণ এবং অপরিহার্য পরাকৌশল। বর্তমান সরকারের শাসনামলে গঠিত বিভিন্ন প্রতিষ্ঠান ও প্রণীত আইনকানুন বিধিবিধান এবং পদ্ধতি সেই লক্ষ্যেই কাজ করে চলেছে। তবে কেবল আইন প্রয়োগ ও শাস্তি প্রদানের মাধ্যমে দুর্নীতি নির্মূল করা সম্ভব নয়, তার জন্য প্রয়োজন রাষ্ট্রীয় ও সামাজিক ক্ষেত্রে একটি আন্দোলন গড়ে তোলা। যাতে নাগরিকগণ সৎচরিত্রের হয়ে সরকারী কর্মচারীদের সঙ্গে যে যার অবস্থান থেকে একযোগে কাজ করেন। এ লক্ষ্যকে সামনে রেখেই সোনার বাংলা গড়ার প্রত্যয় ব্যক্ত করে জাতীয় শুদ্ধাচার কৌশল প্রণয়ন করা হয়েছে। 

