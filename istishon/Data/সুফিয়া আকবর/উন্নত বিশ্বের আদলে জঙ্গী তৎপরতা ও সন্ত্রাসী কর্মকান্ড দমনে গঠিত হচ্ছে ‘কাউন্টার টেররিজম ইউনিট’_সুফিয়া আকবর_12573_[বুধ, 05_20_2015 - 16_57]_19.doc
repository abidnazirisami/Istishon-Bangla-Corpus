উন্নত বিশ্বের আদলে জঙ্গী তৎপরতা ও সন্ত্রাসী কর্মকান্ড দমনে গঠিত হচ্ছে ‘কাউন্টার টেররিজম ইউনিট’


খুব দ্রুতই গঠন করা হচ্ছে জঙ্গীবাদ দমনে চৌকস বাহিনী নিয়ে ‘কাউন্টার টেররিজম ইউনিট’। আমেরিকাসহ উন্নত বিশ্বের বিভিন্ন দেশে কর্মরত এন্টি টেররিজম সংস্থার আদলে এই ধরনের সংস্থা গঠন করার জন্য প্রস্তাব করা হয়েছে। এর উদ্দেশ্য জঙ্গী তৎপরতা ও সন্ত্রাসী কর্মকান্ড দমন। সরকারের নীতি নির্ধারক মহলে এই প্রস্তাব পেশ করেছে পুলিশ সদর দফতর। এতে আইনশৃঙ্খলা পরিস্থিতি উন্নয়নে গুরুত্বপূর্ণ ভূমিকা রাখবে বলে আশাবাদ ব্যক্ত করা হচ্ছে। যুদ্ধাপরাধীদের বিচার ইস্যুতে মৌলবাদী সন্ত্রাসী গোষ্ঠী বর্তমানে দেশে নাশকতামূলক কর্মকান্ড ঘটানোর জন্য তৎপরতা চালাচ্ছে। বিশ্বব্যাপী বর্তমানে জঙ্গী তৎপরতা এবং সন্ত্রাসী কর্মকান্ড একটি বহুল আলোচিত সমস্যা হিসেবে পরিগণিত হয়েছে। বাংলাদেশে নিষিদ্ধ ঘোষিত হিযবুত তাহরীর, জেএমবি, হরকত-উল-জিহাদ, চরমপন্থী সর্বহারা গোষ্ঠী এই মুহূর্তে দেশের নিরাপত্তার জন্য হুমকিস্বরূপ। বিশ্বায়ন ও প্রযুক্তির ব্যবহারে বর্তমানে বিশ্বব্যাপী যে ধরনের সন্ত্রাসী ও জঙ্গী কর্মকান্ড সংঘটিত হচ্ছে তাতে ঐ ধরনের অপরাধজনক কর্মকান্ড প্রতিরোধ করা জরুরী। এই জন্য আধুনিক লজিস্টিক, গোয়েন্দা সরঞ্জামসহ ন্যাশনাল পুলিশ ব্যুরো অব কাউন্টার টেররিজম ইউনিট গঠন করা ছাড়া জঙ্গী তৎপরতা, সন্ত্রাসী কর্মকান্ডের মতো ভয়াবহ অপরাধ দমন কঠিন হয়ে পড়েছে। দেশের র‌্যাপিড এ্যাকশন ব্যাটালিয়ন (র‌্যাব), আর্মড ব্যাটালিয়ন পুলিশ (এপিবিএন), ইউনিফর্ম পুলিশ, মেট্রোপলিটন গোয়েন্দা পুলিশ সব ধরনের কাজ করে থাকে একত্রে। কিন্তু সংঘবদ্ধ সন্ত্রাসী এবং জঙ্গী কর্মকান্ড দমনে প্রয়োজন প্রযুক্তিনির্ভর বিশেষায়িত প্রশিক্ষণ, অভিজ্ঞতা ও কৌশল। সার্বিক পরিস্থিতি বিবেচনা করে সরকারের এ পদক্ষেপে জঙ্গী তৎপরতা হ্রাস পাবে, দেশে শান্তি বিরাজ করবে এটাই সবার প্রত্যাশা। 

