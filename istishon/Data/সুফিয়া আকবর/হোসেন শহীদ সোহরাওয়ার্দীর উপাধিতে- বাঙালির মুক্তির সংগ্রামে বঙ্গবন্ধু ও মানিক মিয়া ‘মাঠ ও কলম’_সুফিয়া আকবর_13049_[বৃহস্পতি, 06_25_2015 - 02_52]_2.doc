হোসেন শহীদ সোহরাওয়ার্দীর উপাধিতে- বাঙালির মুক্তির সংগ্রামে বঙ্গবন্ধু ও মানিক মিয়া ‘মাঠ ও কলম’


১৯৫২ সাল থেকে মানিক মিয়া তার লেখনির মাধ্যমে বাঙালির অধিকার, পাকিস্তানিদের বঞ্চনার মুখে বাঙালিদের অধিকার আদায়ের পক্ষে মানিক মিয়া লেখনির মাধ্যমে জনগণকে জাগ্রত করেছেন। বঙ্গবন্ধু শেখ মুজিবুর রহমান যেমন পাকিস্তানি শাসক গোষ্ঠির রোষানলে থাকতেন ঠিক তেমনি মানিক মিয়াও পাকিস্তানি শাসক গোষ্ঠির রোষানলে থাকতেন। হোসেন শহীদ সোহরাওয়ার্দী পাকিস্তান সৃষ্টির পর থেকেই বঞ্চিত পূর্ব পাকিস্তানিদের অধিকার আদায়ের জন্য সংগ্রাম করেছেন। তার এই সংগ্রামে তিনি দু’জন নির্ভীক নেতাকে বেছে নিয়েছিলেন। তারা হলেন বঙ্গবন্ধু শেখ মুজিবুর রহমান ও তফাজ্জল হোসেন মানিক মিয়া। হোসেন শহীদ সোহরাওয়ার্দী আওয়ামী লীগ নেতা-কর্মীদের উদ্দেশ্যে বলতেন- আমি একটি কলম ও একটি মাঠ রেখে গেলাম। এই কলম ও মাঠ যদি একসাথে কাজ করে তাহলে বাংলাদেশ একদিন স্বাধীন হয়ে যাবে। পাকিস্তানিরা বাঙালিদের দাবিয়ে রাখতে পারবে না। আওয়ামী লীগ নেতা-কর্মীরা যখন বুঝে উঠতে পারছিলো না যে সোহরাওয়ার্দী সাহেবের এই কলম কে? আর মাঠ কে? তখন আওয়ামী লীগের ঊর্ধ্বতন নেতারা সোহরাওয়ার্দী সাহেবের কাছে জানতে চাইলেন এই কলমইবা কে? আর এই মাঠইবা কে? হোসেন শহীদ সোহরাওয়ার্দী বলেছিলেন: “এই কলম হলো মানিক মিয়া আর মাঠ হলো শেখ মুজিবুর রহমান”।হোসেন শহীদ সোহরাওয়ার্দীর মৃত্যুর পর শেখ মুজিব মাঠের রাজনীতিতে একা হয়ে পড়লেন। শেখ মুজিব ১৯৬৬ সালে ৬-দফা দাবিনামা পেশ করলেন। ৬-দফা পেশ করে যখন শেখ মুজিব ঢাকা প্রত্যাবর্তন করেন তখন শেখ মুজিবের সঙ্গে ছিলেন একমাত্র মানিক মিয়া। মানিক মিয়া পিছু হটবার লোক ছিলেন না। শেখ মুজিব সারা বাংলাদেশে ঝড়ের বেগে ৬-দফার পক্ষে বাঙালিদেরকে ঐক্যবদ্ধ করার জন্য জনসভা করতেন আর মানিক মিয়া তার দৈনিক ইত্তেফাকে ফলাও করে তা প্রচার করতেন। ডাকসুর নেতৃত্বে ছাত্র সমাজ ১১-দফা আন্দোলন শুরু করে।মানিক মিয়াও তার ইত্তেফাকের মাধ্যমে এ আন্দোলনের খবর নিয়মিত প্রচার করতেন। আন্দোলন গণঅভ্যুথানে পরিণত হলো। পাকিস্তান সরকার বাধ্য হলো শেখ মুজিবকে মুক্তি দিতে আর আগরতলা মামলা প্রত্যাহার করে নিতে। জনগণ রেসকোর্স ময়দানে শেখ মুজিবকে সংবর্ধনা দিলো। শ্লোগান উঠলো: ‘জয় বাংলা জয় বঙ্গবন্ধ’। ইতোমধ্যেই আইয়ুব খানের সরকারের পতন ঘটলো। ১৯৬৯ সালের ১ জুন মানিক মিয়া ইন্তেকাল করলেন। শেখ মুজিব একা হয়ে গেলেন। তবে তার ভরসা ছিলো দেশের জনগণ। মানিক মিয়া মৃত্যুর আগ মুহূর্ত পর্যন্ত স্বাধীনতার সংগ্রামীদের পক্ষে তার ক্ষুরধার লেখনির মাধ্যমে তার অবদান রাখেন। 

