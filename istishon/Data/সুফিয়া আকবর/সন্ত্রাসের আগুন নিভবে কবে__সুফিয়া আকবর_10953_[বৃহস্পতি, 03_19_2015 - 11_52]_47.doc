সন্ত্রাসের আগুন নিভবে কবে_


আগুন সন্ত্রাস নিঃসন্দেহে জনমনে চরম আতংকের ছায়া ফেলে। চলতে-ফিরতে একটাই প্রশ্নের মুখোমুখি হতে হয়, সন্ত্রাসের আগুন নিভবে কবে? নিরপেক্ষ সরকারের অধীনে অংশগ্রহণমূলক নির্বাচনের দাবিতে আন্দোলনের মোড়কে নিরীহ মানুষ হত্যা প্রচলিত গণতন্ত্রে শান্তিপূর্ণ চর্চার বদলে হিংসার ছুরি মেরে প্রকারান্তরে গণতন্ত্রকেই কলুষিত করা হচ্ছে। শান্তিপূর্ণ পন্থা থেকে দূরে সরে যাওয়া আন্দোলনে আগুনের ভয়াবহ থাবা ভূতের মতো তাড়িয়ে নিয়ে বেড়াচ্ছে সাধারণ মানুষকে। সবার মনে একটিই চিন্তা ঘুরে ফিরছে—কবে সন্ত্রাস বন্ধ হবে এবং মানুষ স্বস্তির নিঃশ্বাস ফেলবে। গণতন্ত্র পুনরুদ্ধারের আড়ালে আন্দোলনের নামে মানুষ মারার রাজনীতির খেলায় সাধারণ মানুষ শান্তিকে কোন কিছুর সাথে বিনিময় করতে রাজি নয়, এটা স্ফটিকের মতো স্বচ্ছ। মানুষের কাছে খাওয়া-পরার সংস্থানের ঝুঁকি বা জীবন-জীবিকার প্রতিবন্ধকতা গণতন্ত্রের সংজ্ঞা নয়। স্বাভাবিক বা উন্নত জীবনযাত্রার মানই গণতন্ত্রের মান। সমাজের যে অংশের মুখে গণতন্ত্রের কপচানি শোনা যায় গণতন্ত্র পুনরুদ্ধারের তথাকথিত আন্দোলনে তাদের কাউকে শহীদ হতে হয়নি এখনও। বাস ও ট্রাককে মূল লক্ষ্যবস্তু হিসাবে দেখা গেলেও সিএনজি ও ছোট যানবাহনকেও ছাড় দেয়া হয়নি। খেটে খাওয়া মানুষ রাজনীতির মাঠের খেলোয়াড় না হলেও রাজনীতি ভরা পেট্রোল বোমা ছোঁড়া হয়েছে তাদের দিকেই বেশি। কিন্তু কেন? এ প্রশ্ন দেশের প্রতিটি নাগরিকের। তাদের জিজ্ঞাসা একটাই, এই সন্ত্রাসের আগুন নিভবে কবে?

