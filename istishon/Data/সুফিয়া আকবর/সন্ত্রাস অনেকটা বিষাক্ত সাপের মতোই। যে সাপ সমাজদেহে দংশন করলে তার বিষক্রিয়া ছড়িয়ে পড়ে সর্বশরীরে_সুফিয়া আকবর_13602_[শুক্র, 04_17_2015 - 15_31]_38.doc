সন্ত্রাস অনেকটা বিষাক্ত সাপের মতোই। যে সাপ সমাজদেহে দংশন করলে তার বিষক্রিয়া ছড়িয়ে পড়ে সর্বশরীরে


সুদীর্ঘকাল নিজ কার্যালয়ে কাটিয়ে আদালত থেকে জামিন নিয়ে ঘরে ফিরেছেন এক সপ্তাহের বেশি হয়ে গেল। দেশবাসী ভেবেছিল তাঁর নেতৃত্বাধীন ২০ দলীয় জোটের নব্য আবিষ্কার পেট্রোলবোমা বুঝি এবার বন্ধ হলো। সে আশায় গুড়েবালি। বাংলা নববর্ষের প্রাক্কালে গভীর রাতে কুমিল্লার দাউদকান্দিতে ঘুমন্ত ট্রাকচালককে দগ্ধ করা হয়েছে । সন্ত্রাস এক বিকট বিপুল রাক্ষস, তার রয়েছে হাজারো বাহু, শত শত মস্তক। সন্ত্রাসের সূচনামুখ তাহলে কোথায়? নিঃসন্দেহে তা অবিবেচক স্বার্থান্ধ সত্তায় এবং অপরাজনীতিতে। সন্ত্রাস অনেকটা বিষাক্ত সাপের মতোই। যে সাপ সমাজদেহে দংশন করলে তার বিষক্রিয়া ছড়িয়ে পড়ে সর্বশরীরে। সন্ত্রাসের পথ রচনার নানা কৌশল আছে। হরতাল ও অবরোধ- এ দুটি মহাশক্তিমান পথ। রাজনৈতিক কর্মসূচী হিসেবে আখ্যা দেয়া হলেও তা আসলে আহ্বান করে হরেক রকম সন্ত্রাসকে। এটা অস্বীকার করার কোন উপায় নেই যে, আছে অনেক বাধা আছে বিপুল বিঘ্নতা, তবু এগিয়ে চলেছে বাংলাদেশ। আছে শত্রুতা, আছে উল্টো পথের গাড়ি চালক- কিন্তু সঠিক পথে অগ্রসরমান আমাদের প্রাণপ্রিয় মাতৃভূমি। আন্তর্জাতিক পরিসংখ্যানে বাংলাদেশের ক্রমোন্নতি বিষয়টির স্বীকৃতি মিলেছে। মানবসম্পদ উন্নয়নে ১৮ দেশের তালিকায় বাংলাদেশের অবস্থান শীর্ষে। মানব উন্নয়নের ক্ষেত্রে স্বল্পোন্নত দেশের কাছে বাংলাদেশ এখন অনুকরণীয়। শুধু অর্থনীতি ও মানব উন্নয়ন নয়; বাংলাদেশ এশিয়ার কোন কোন দেশের তুলনায় এগিয়ে রয়েছে আইনের শাসন, জবাবদিহিতা ও গণমাধ্যমের স্বাধীনতার ক্ষেত্রেও। ভবিষ্যতে দেশের উন্নয়নের স্বার্থে সব ধরনের সহিংসতাকে প্রতিরোধ করতে হবে যে কোন মূল্যে। পাশাপাশি স্থিতিশীলতা বিনষ্টকারী অপশক্তিকে রুখতে হবে জাতীয় স্বার্থেই।

