সিটি কর্পোরেশন নির্বাচন


নাগরিক সুবিধাকে সাধারণ মানুষের আওতায় আনা ও জনসেবার পরিধি বাড়ানো গেলে সিটি কর্পোরেশন নির্বাচনের সুফল পাবে নাগরিকবৃন্দ। ২৮ এপ্রিল অনুষ্ঠিত হতে যাচ্ছে বহু কাঙ্ক্ষিত ঢাকা উত্তর, দক্ষিণ ও চট্টগ্রাম সিটি কর্পোরেশন নির্বাচন। পরিচ্ছন্ন নগর ও নাগরিক সেবাকে মানুষের দোরগোড়ায় পৌঁছে দেয়ার জন্যই এ নির্বাচন। নাগরিকদের ভোটের অধিকারকে সুরক্ষা করার বিষয়টিও এ নির্বাচনের লক্ষ্য। এই নির্বাচনকে ঘিরে ভোটারদের মধ্যেও ফিরে এসেছে প্রাণচাঞ্চল্য। সম্ভাব্য প্রার্থীরাও নিজেদের নির্বাচনী এলাকায় প্রচারের কাজে আটঘাট বেঁধে নেমেছেন। ২০০২ সালের ১৫ মে সর্বশেষ ঢাকা সিটি কর্পোরেশনের নির্বাচন অনুষ্ঠিত হয়েছিল। পরে সীমানা সংক্রান্ত জটিলতায় নির্ধারিত সময়ে নির্বাচন হতে পারেনি। এক পর্যায়ে সিটি কর্পোরেশনে বসবাসরত মানুষের নাগরিক সুবিধাকে বিবেচনায় এনে কর্পোরেশনের পরিধি বৃদ্ধি করা হয়েছে।

