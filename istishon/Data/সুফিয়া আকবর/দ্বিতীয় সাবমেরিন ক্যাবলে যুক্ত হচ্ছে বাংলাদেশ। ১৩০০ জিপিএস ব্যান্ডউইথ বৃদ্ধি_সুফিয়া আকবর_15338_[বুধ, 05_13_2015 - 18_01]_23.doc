দ্বিতীয় সাবমেরিন ক্যাবলে যুক্ত হচ্ছে বাংলাদেশ। ১৩০০ জিপিএস ব্যান্ডউইথ বৃদ্ধি


দ্বিতীয় সাবমেরিন ক্যাবল সংযোগে যুক্ত হচ্ছে বাংলাদেশ। এর ফলে ক্রমবর্ধমান ব্যান্ডউইথ চাহিদা মিটিয়ে ক্যাবল সংযোগ নিরবচ্ছিন্ন রাখা যাবে। এর গ্রাউন্ড লোকেশন হবে পটুয়াখালী জেলার কলাপাড়া উপজেলার কুয়াকাটায়। বর্তমানে বাংলাদেশ আন্তর্জাতিক তথ্য প্রযুক্তির মহাসড়ক এসইএ-এমই-ডব্লিউই-৪ নামক কনসোর্টিয়ামের আওতায় একটি মাত্র সাবমেরিন ক্যাবলের সাথে যুক্ত। সংক্ষেপে একে এসএমডব্লিউ-৪ বলা হয়। কোন কারণে এর সংযোগ বিচ্ছিন্ন হলে তার বিকল্প হিসেবে এসএমডব্লিউ-৫ ক্যাবলের মাধ্যমে সংযোগ নিরবচ্ছিন্ন রাখা হবে। এসএমডব্লিউ-৪ ক্যাবলটি বিশ হাজার কিলোমিটার দীর্ঘ। এর সাথে এশিয়া, আফ্রিকা, মধ্যপ্রাচ্য এবং ইউরোপের ১৪টি দেশের ১৬টি টেলিকম কোম্পানি যুক্ত আছে। এ কেবলটি কোন কারণে কাটা পড়লে বা অন্য কোন সমস্যা দেখা দিলে তা মেরামত করতে ৭ থেকে ১০ দিন লেগে যায়। ফলে, তথ্য প্রযুক্তির কার্যক্রম বাধাগ্রস্ত হয়। এ থেকে উত্তরণে আমরা ব্যাকআপ হিসেবে নতুন ক্যাবল এসএমডব্লিউ-৫ এর সাথে সংযুক্ত হবো। এর ফলে আরো ১৩০০ জিপিএস সাবমেরিন ক্যাবল ব্যান্ডউইথ পাওয়া যাবে। এসএমডব্লিউ-৪ এর চেয়ে এসএমডব্লিউ-৫ দশগুণ অধিক শক্তিশালী।

