পায়রা সমুদ্রবন্দর ও পর্যটনকেন্দ্র কুয়াকাটার অর্থনৈতিক গুরুত্বের বিষয়টি বিবেচনা করে ঢাকা-বরিশাল রেলপথ নির্মাণে সরকারের উদ্যোগ


ঢাকা-বরিশাল রেলপথ নির্মাণের উদ্যোগ নিয়েছে সরকার। সম্ভাব্যতা যাচাই কাজের জন্য ইতিমধ্যে বাংলাদেশ রেল ও চীনা একটি প্রতিষ্ঠানের মধ্যে সমঝোতা স্মারক স্বাক্ষরিত হয়েছে। আগামী পাঁচ বছরের মধ্যে রেল যোগাযোগ স্থাপনের কাজ শেষ করা সম্ভব হবে বলে আশা করা হচ্ছে। স্বাধীনতার পরবর্তী সময়ে সর্ব প্রথম বরিশালে রেলপথ নির্মাণের উদ্যোগ গ্রহণ করা হয়েছিল। রেল লাইনের জন্য তখন জমিও অধিগ্রহণ করা হয়। ১৯৭৫ সালের ১৫ আগস্ট বঙ্গবন্ধু স্বপরিবারের নিহত হওয়ার পর রেল লাইন নির্মাণের উদ্যোগ আর আলোর মুখ দেখেনি। বরিশালবাসীর দাবির মুখে অতীতে বিভিন্ন সরকারের আমলে রেল লাইন স্থাপনের প্রতিশ্রুতি দেয়া হয়। বার বার সরকার পরিবর্তন আর প্রতিশ্রুতির মাঝেই কেটে গেছে টানা চার দশকের বেশি সময়। এ দীর্ঘ সময়ে কাজের কাজ কিছুই হয়নি। বরং রাজধানীর সঙ্গে বিমান সার্ভিস চালু হয়ে বার বার তা বন্ধ হয়েছে। এক যুগেরও বেশি সময় ধরে অবৈধ রোটেশন পদ্ধতিতে লঞ্চ পরিচালনা করা হচ্ছে। বাস্তবে এ অঞ্চলের মানুষের যোগাযোগ ব্যবস্থার উন্নতি না হয়ে অবনতিই ঘটেছে। এই পরিস্থিতিতে রেলপথের খবর মানুষের মধ্যে নতুন আশার সঞ্চার করেছে। এক বছরের মধ্যে ঢাকা-বরিশাল রেলপথ স্থাপনের সম্ভাব্যতা যাচাইয়ের কাজ শেষ হবে। পরবর্তী চার বছরে নির্মাণ কাজ শেষ করে রেল সার্ভিস চালু করা হবে। ফরিদপুরে ভাঙ্গা উপজেলা পর্যন্ত যে নির্মাণাধীন রেল লাইন রয়েছে সেখান থেকে বরিশাল পর্যন্ত ১০০ কিলোমিটার নতুন রেলপথ নির্মাণ করতে হবে। সম্ভাব্যতা যাচাই কাজ করার লক্ষ্যে গত ২৬ এপ্রিল ঢাকার রেল ভবনে বাংলাদেশ রেলওয়ে ও চায়না সিভিল ইঞ্জিনিয়ারিং কনস্ট্রাকশন করপোরেশনের মধ্যে সমঝোতা স্মারক স্বাক্ষরিত হয়। জিটুজি অর্থায়নের ভিত্তিতে চীনের প্রতিষ্ঠানটির কাজ করার কথা। পায়রা সমুদ্রবন্দর ও পর্যটনকেন্দ্র কুয়াকাটার অর্থনৈতিক গুরুত্বের বিষয়টি বিবেচনা করে সরকার দক্ষিণাঞ্চলের সঙ্গে রাজধানী ঢাকার দ্রুত ও সহজ যোগাযোগ গড়ে তোলার নানা উদ্যোগ নিয়েছে। এর মধ্যে রেল যোগাযোগের বিষয়টি গুরুত্ব পেয়েছে। পদ্মা সেতু ও রেলপথ নির্মিত হলে বরিশালসহ দক্ষিণ-পশ্চিমাঞ্চলের মানুষের জীবন যাত্রা পাল্টে যাবে। 

