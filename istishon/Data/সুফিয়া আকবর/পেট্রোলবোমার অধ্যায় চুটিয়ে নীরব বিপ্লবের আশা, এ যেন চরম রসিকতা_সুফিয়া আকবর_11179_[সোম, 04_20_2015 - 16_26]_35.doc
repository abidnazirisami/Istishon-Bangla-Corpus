পেট্রোলবোমার অধ্যায় চুটিয়ে নীরব বিপ্লবের আশা, এ যেন চরম রসিকতা


স্বাভাবিক রাজনীতির ধারায় দলগুলোকে ফিরে আসার জন্য সরকার একটা পথ তৈরি করে দিয়েছে। নির্বাচনকে উৎসবমুখর পরিবেশে নিয়ে যেতে চাইছে সরকারী দল। নির্বাচন সুষ্ঠু, স্বচ্ছ ও অবাধ করার জন্য সব পক্ষই চাইছে। এখনও নির্বাচনকে কেন্দ্র করে কোন সহিংস ঘটনা ঘটেনি, যা এদেশে হয়ে থাকে। বরং প্রার্থীরা আনন্দঘন পরিবেশ এনে দিতে বদ্ধপরিকর যেন। নির্বাচনে অংশ নিয়ে দলীয় প্রার্থীদের বিজয়ী করার মধ্য দিয়ে নিজের ও দলের রাজনৈতিক ভাবমূর্তি ফিরিয়ে আনতে সচেষ্ট হয়েছেন জঙ্গীদের নেত্রী হিসেবে দায়িত্ব পালনকারী বেগম জিয়া। জনগণের কাছে তিনি দলীয় প্রার্থীদের জন্য ভোট চাইতে প্রচার ও গণসংযোগে নেমেছেন। অবশ্য ২০ দলীয় জোট মধ্যবর্তী নির্বাচনের যে অর্থহীন দাবি তুলে মানুষ হত্যায় সংঘবদ্ধ হয়ে জঙ্গীবাদের প্রসার ঘটিয়ে নিজেদের রাজনৈতিক অস্তিত্বকে বিলীন করে তালেবান, আল কায়দার অনুসারী হয়ে তাদের রাজনৈতিক সহায়তা দীর্ঘদিন ধরেই করে আসছে। বেগম জিয়া ক্ষমতায় থাকাকালে যে জঙ্গীবাদের বিস্তার ঘটিয়েছেন, এমনকি শেখ হাসিনার প্রাণনাশে গ্রেনেড হামলাও চালানো হয়েছিল। সে সব বিচারাধীন এখনও। সর্বশেষ গত তিন মাসের বেশি সময় বেগম জিয়ার নির্দেশে তাঁর অনুসারী বিএনপি, জামায়াত, শিবির, যুবদল, ছাত্রদলসহ আরও সংগঠনের সশস্ত্র ক্যাডার পেট্রোলবোমা মেরে সারাদেশে যে গণহত্যা চালিয়েছে, নির্বাচনে অংশগ্রহণ করার মানে এই নয় যে, সে সব অপরাধ ঢাকা পড়ে গেছে। সরকারী দল তাদের উদারতায় বিএনপিকে স্বাভাবিক রাজনীতিতে ফিরিয়ে আসার যে সুযোগ করে দিয়েছে, একই স্থানে যদি বিএনপি থাকত তবে তার উল্টোটাই হতো। বেগম জিয়া পরিচালনায় জনগণ থেকে বিচ্ছিন্ন এক ধরনের চোরাগোপ্তা হামলা চালিয়ে খুন, জখম, সম্পদহানি অবলীলায় ঘটানোর পর আজ তারা সাফসুতরো হতে চাইছেন নির্বাচনে অংশ নেয়ার আড়ালে। সরকারও সে ক্ষেত্র তাদের দিয়েছে বলেই আজ বেগম জিয়া গণসংযোগ করতে পারছেন নির্দ্বিধায়। সরকার উৎখাতের লক্ষ্য নিয়ে যে মানবতাবিরোধী অপরাধ সংঘটিত করেছেন, তার দায়ভার হতে আর যাই হোক নির্বাচনে অংশ নিয়েও মুক্ত হতে পারবেন তা নয়। চূড়ান্ত নীতিহীনতা বিএনপি-জামায়াত জোটকে অর্ধোন্মাদ, মেরুদ-হীন, অসুস্থ মানসিকতার অভাবগ্রস্তে পরিণত করেছিল বলেই পেট্রোলবোমার বিস্তারে ঝাঁপিয়ে পড়েছিল তারা। বিবেকের দংশন তাদের বিদ্ধ করেনি। সরকারের বিরুদ্ধে আন্দোলন করে সরকারের পতন ঘটাতে যে জনগণকে সম্পৃক্ত করতে হয়, তা তারা ভুলে গিয়ে ষড়যন্ত্রের অন্ধকার পিচ্ছিল পথে নেমে পড়েছিলেন। সকল নাশকতার অধ্যায় চটিয়ে যেভাবে নির্বাচনে অংশ নিয়েছে, আশা করি ভবিষ্যতেও দেশ ও জাতির কল্যান কামনায় সকল নির্বাচনে অংশ নিবে। 

