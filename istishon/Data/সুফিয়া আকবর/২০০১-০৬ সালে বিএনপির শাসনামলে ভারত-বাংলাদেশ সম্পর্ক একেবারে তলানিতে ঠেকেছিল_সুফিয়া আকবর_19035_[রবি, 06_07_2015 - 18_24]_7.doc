২০০১-০৬ সালে বিএনপির শাসনামলে ভারত-বাংলাদেশ সম্পর্ক একেবারে তলানিতে ঠেকেছিল


ভারতের প্রধানমন্ত্রী নরেন্দ্র মোদির বাংলাদেশ সফরকে ঢাকা-নয়াদিল্লি সম্পর্কের ‘গুরুত্বপূর্ণ সংশোধন’ হিসেবে দেখা হচ্ছে। নয়াদিল্লির কাছে ঢাকার প্রত্যাশা অনেক। বিশেষ করে বাংলাদেশী পণ্যের ওপর শুল্ক প্রত্যাহার ও অন্যান্য প্রতিবন্ধকতা দূর করার চাহিদা বাড়ছে। দুই দেশের বিরোধপূর্ণ তিস্তার পানি বণ্টন চুক্তিতে কিছুটা অগ্রগতি দেখা দিয়েছে। বাংলাদেশের উত্তর-পশ্চিমাঞ্চলীয় এলাকার কৃষি উৎপাদনে তিস্তার পানি খুবই গুরুত্বপূর্ণ। বাংলাদেশের বিরোধী দল বিএনপি ভারত-বাংলাদেশ মাখামাখিকে সরকারবিরোধী সমালোচনার হাতিয়ার হিসেবে ব্যবহার করছে। বাংলাদেশ ভারতের করদরাজ্য হয়ে উঠেছে বলে তারা প্রচারণা চালিয়ে আসছে। ২০০১-০৬ সালে বিএনপির শাসনামলে ভারত-বাংলাদেশ সম্পর্ক একেবারে তলানিতে ঠেকেছিল। ২০১০ সালে ভারতের অর্থমন্ত্রী প্রণব মুখার্জি হাসিনা সরকারের সঙ্গে ১০০ কোটি ডলারের ঋণচুক্তি স্বাক্ষর করেন। একক কোনো চুক্তি হিসেবে বাংলাদেশ এই প্রথম এমন মোটা অংকের অর্থ পায়। পরবর্তীতে ৩৫ বছর মেয়াদি বিদ্যুৎ ট্রান্সমিশন চুক্তি হয় যাতে বাংলাদেশে ৫০০ মেগাওয়াট পাওয়ারের বিদ্যুৎ সরবরাহ করবে ভারত। এছাড়া বাংলাদেশের দক্ষিণাঞ্চলে দুটি কয়লা খনির চুল্লি স্থাপনে ১৭০ কোটি ডলারের চুক্তি হয়। নরেন্দ্র মোদি ক্ষমতায় এসে ৪১ বছরের পুরনো সীমান্ত বিবাদ মেটানোর উদ্যোগ নেন। পার্লামেন্টে সীমান্ত বিল পাশে সফল হয়ে এবার বাংলাদেশ সফরে এসেছেন তিনি। পশ্চিমবঙ্গের মুখ্যমন্ত্রী মমতা ব্যানার্জি ২০১১ সালের সেপ্টেম্বরে সাবেক প্রধানমন্ত্রী মনমোহন সিংয়ের ঢাকা সফরে সঙ্গী হতে রাজি হননি। এবার তিনি মোদির সফরসঙ্গী হয়ে ঢাকায় যাচ্ছেন। এর মাধ্যমে মনে করা হচ্ছে পশ্চিবঙ্গের আপত্তিতে ঝুলে থাকা তিস্তা সমস্যার সমাধানে একটা পথ বের হবে। ভারত-বাংলাদেশের গঠনমূলক সম্পর্ক সমগ্র দক্ষিণ এশিয়াকে স্থিতিশীল রাখতে পারে। 

