সড়কপথে বাংলাদেশের সঙ্গে যুক্ত হচ্ছে ভারত, নেপাল ও ভুটান। উপ-আঞ্চলিক যোগাযোগের ক্ষেত্রে সৃষ্টি হবে নতুন মাইল ফলক


বাংলাদেশের সঙ্গে সড়কপথে সরাসরি যুক্ত হচ্ছে ভারত, নেপাল ও ভুটান। চার দেশের মধ্যে একই সঙ্গে বাণিজ্যিক ও ব্যক্তিগত গাড়ি চলাচল করবে। গাড়ি চলাচলের জন্য এরই মধ্যে ছয়টি রুট চিহ্নিত করা হয়েছে। বাংলাদেশে অন্য তিন দেশের গাড়ি চলাচলের রুটগুলো চিহ্নিত করা হয়েছে। ভারতের সঙ্গে বাংলাদেশের চিহ্নিত রুটগুলোর মধ্যে প্রথমেই গুরুত্ব পাচ্ছে ভারতের কলকাতা থেকে পেট্রাপোল, বাংলাদেশের বেনাপোল, ঢাকা ও আখাউড়া হয়ে ভারতের আগরতলা রুট। দ্বিতীয় রুট হলো ভারতের আগরতলা থেকে বাংলাদেশের আখাউড়া হয়ে চট্টগ্রাম বন্দর। তৃতীয় রুটটি হলো ভারতের শিলচর থেকে বাংলাদেশের সিলেটের সুতারকান্দি দিয়ে বেনাপোল হয়ে কলকাতা। বাংলাদেশে ভুটানের রুট হবে দুটো। একটি হলো ভুটানের সামদ্রুপ জংখার থেকে ভারতের গুয়াহাটি-শিলং হয়ে বাংলাদেশের সিলেটের তামাবিল সীমান্ত হয়ে চট্টগ্রাম বন্দর পর্যন্ত। অন্যটি হলো ভুটানের রাজধানী থিম্পু থেকে ফুয়েন্টশোলিং ও ভারতের জাইগাঁও হয়ে বাংলাদেশের বুড়িমারী স্থলবন্দর হয়ে চট্টগ্রাম বন্দর কিংবা মংলা বন্দর পর্যন্ত। বাংলাদেশ ও নেপালের মধ্যে চিহ্নিত একমাত্র রুটটি নেপালের রাজধানী কাঠমাণ্ডু থেকে কাঁকরভিটা হয়ে ফুলবাড়ী দিয়ে বাংলাদেশে ঢুকে বঙ্গবন্ধু সেতু হয়ে চট্টগ্রাম বন্দর বা মংলা বন্দর পর্যন্ত যাবে। বাংলাদেশ, ভারত, নেপাল ও ভুটানের মধ্যে ইউরোপের আদলে যান চলাচল করবে। বাংলাদেশ, ভারত, নেপাল ও ভুটান সরকারের এমন উদ্যোগে যাত্রী, ব্যক্তিগত ও পণ্যবাহী গাড়ি-তিন ধরনের সড়ক পরিবহনে উপ-আঞ্চলিক যোগাযোগের ক্ষেত্রে নতুন মাইলফলক সৃষ্টি হবে। 

