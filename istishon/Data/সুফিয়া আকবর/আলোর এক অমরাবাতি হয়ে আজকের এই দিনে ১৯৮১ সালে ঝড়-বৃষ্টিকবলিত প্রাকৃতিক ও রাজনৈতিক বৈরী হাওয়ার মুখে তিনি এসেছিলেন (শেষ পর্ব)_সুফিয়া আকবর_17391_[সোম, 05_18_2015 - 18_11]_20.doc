আলোর এক অমরাবাতি হয়ে আজকের এই দিনে ১৯৮১ সালে ঝড়-বৃষ্টিকবলিত প্রাকৃতিক ও রাজনৈতিক বৈরী হাওয়ার মুখে তিনি এসেছিলেন (শেষ পর্ব)


অবরুদ্ধ গণতন্ত্রকে তিনি মুক্ত করেছেন। একুশ বছর পর '৯৬ সালে দলকে ক্ষমতায় এনেছেন। বঙ্গবন্ধুর খুনিদের বিচারের ব্যবস্থা করেছেন। বঙ্গবন্ধুর খুনিদের ফাঁসির রায় কার্যকর হয়েছে। ২০০১ সালের নির্বাচনে ষড়যন্ত্রের নীলনকশায় তাকে হারিয়ে দিয়ে সারা দেশের নেতা-কর্মীদের অবর্ণনীয় হত্যাযজ্ঞ, নির্যাতন, ধর্ষণ, বোমা হামলার মতো নৃশংসতা চালানো হয়। সারা দেশের নেতা-কর্মীদের তিনি তখন আশ্রয় দিয়েছিলেন। গণতন্ত্রের পথ ছাড়েননি। বঙ্গবন্ধুর রক্ত যার ধমনীতে তিনি ডর-ভয় না করেই ঘুরে দাঁড়িয়েছেন। জনগণের ওপর আস্থা হারাননি। সেদিন দলের কত নেতা, কত বেনিফিসিয়ারি ছিলেন কিন্তু বিপদগ্রস্ত কর্মীদের চিকিৎসা থেকে মামলা চালানো ওষুধপত্রের জোগান তাকেই দিতে হয়েছে। একপর্যায়ে গণতন্ত্রের অপ্রতিরুদ্ধ তেজস্বী এই নেত্রীকে প্রকাশ্য জনসভায় ২১ শের ভয়াবহ গ্রেনেড হামলায় উড়িয়ে দেওয়ার মতো নৃশংস আক্রমণ করা হয়েছে। ২২ জন নেতা-কর্মীর লাশ পড়েছে। শত-শত কর্মী ও মানুষ আহত হয়েছে। অনেকে পঙ্গুত্ববরণ করেছেন। তবুও তাকে দমানো যায়নি। জনগণের কাছে ওয়াদা করেছিলেন, বাংলার মানুষের জন্য প্রয়োজনে জীবন দেবেন। সেই অঙ্গীকার নিয়েই পথ হেঁটেছেন। ওয়ান-ইলেভেনের দুঃসময়ে তিনিই প্রথম প্রতিবাদ করেছেন। নির্বাচন করেছেন। প্রাসাদ ষড়যন্ত্র হয়েছে। কর্মী ও জনগণ তার পাশে থেকেছে। জীবনকে হাতের মুঠোয় নিয়ে চ্যালেঞ্জ নিয়ে দেশে ফিরেছেন। সাহসিকতার সঙ্গে জেলে গেছেন। ওয়ান-ইলেভেনের বিদায় ঘটিয়ে জনগণের অধিকার প্রতিষ্ঠা করেছেন। ব্যালট বিপ্লবে ক্ষমতায় এসে দেশের উন্নয়নে আত্মদোৎসর্গ করেছেন। '৭১-এর মানবতাবিরোধী হত্যা, ধর্ষণ ও লুটপাটের সঙ্গে জড়িত অপরাধীদের বিচার সম্পন্ন হচ্ছে। আন্তর্জাতিক অঙ্গনে আজ ৩৪ বছরের সংগ্রামমুখর জীবনের অভিজ্ঞতায় উঠে আসা শেখ হাসিনা এক বিশ্ববরেণ্য নেত্রী। একটি স্বাধীন জাতিকে আত্ব-মর্যাদাশীল জাতি হিসেবে উন্নয়নের পথে কীভাবে এগিয়ে নিতে হয় নেতৃত্বের ক্যারিশমায় সেটি তিনিই দেখিয়েছেন। বড় বড় শক্তির কাছে মাথানত করেননি স্বাধীন দেশের স্থপতি বঙ্গবন্ধুকন্যা শেখ হাসিনা। পদ্মা সেতুও হচ্ছে। উন্নয়ন কর্মকাণ্ডের কর্মযজ্ঞ ব্যাপকভাবে শুরু হয়েছে দেশজুড়ে। নারীর ক্ষমতায়নে তার অবদান বিশ্বজুড়ে নন্দিত হচ্ছে। সমুদ্রসীমা বিজয় তার দূরদর্শিতা। ভারতের রাজ্যসভা ও লোকসভায় সর্বসম্মতভাবে সীমান্ত চুক্তি বিল পাস গণতন্ত্রের এই মহান নেত্রীর যোগ্যতাকেই প্রতিষ্ঠিত করেছে।

