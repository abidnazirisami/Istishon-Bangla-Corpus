স্বাধীনতার মার্চ আর আমাদের কান্না


১৯৭১ এর মুক্তিযুদ্ধে আমাদের কামাল ভাই বাবা-মা, ভাই-বোন সবাইকে হারিয়েছেন। সবাইকে মহান স্বাধীনতার মুক্তিযুদ্ধের গল্প বলেন, দেশের স্বাধীনতার কথা বলেন। দেশের গর্ব করেন। কামাল ভাই খুলনা এলাকার সর্বজনবিদিত মুক্তিযোদ্ধা হয়েও কোন মুক্তিযুদ্ধের সার্টিফিকেট নেননি। যে বীর মুক্তিযোদ্ধা ১৯৭১ এ পরিবারের প্রাণপ্রিয় সবাইকে হারিয়েছেন প্রাণপ্রিয় দেশের মানচিত্রের জন্য, সেই মহান মুক্তিযোদ্ধা সেদিন আমার বাসায় এসে নিজে কাঁদলেন, আমাদের কাঁদালেন দেশের এ হতভাগ্য বার্ণ ইউনিটে পোড়া মানুষের কথা বলতে বলতে, ৭১ এর গণহত্যার ন্যায় মানুষ হত্যার কথা বলতে বলতে, হতভাগ্য এ দেশে ৩০ লক্ষ শহীদ মুক্তিযোদ্ধারা কথা বলতে বলতে, ২ লক্ষ মা-বোনের ইজ্জত হারানোর কথা বলতে বলতে। স্বাধীন এ দেশে ৮২ দিনের অবরোধে হাজারো সর্বশান্ত হওয়া ব্যবসায়ীর ন্যায় নিজের ও জাতির ভবিষ্যৎ ধ্বংস হওয়ার কথা বলতে বলতে। আজ অবরোধের ৮৩ তম দিন। ৮৩তম অবরোধের দিনে বাসায় এসে অঝোরে কেঁদে বললেন, গত ৮৩ দিনের অবরোধে কামাল ভাইয়ের প্রায় ১০০০ কর্মচারীর ১০০ কোটি টাকার ২টি রপ্তানিমুখী গার্মেন্টস বন্ধ হয়ে গেছে। দিশেহারা কামাল ভাই তার ১০০০ কর্মচারীর অসহায় কান্না বন্ধ করতে চেয়েছিলেন কিন্তু পারেননি। আমাদের ক্ষমতালোভী রাজনীতিবিদদের আগুনে পুঁড়ে জীবন দেয়া ১২১ জন অসহায় মানুষের পরিবারের কান্না, আহাজারি আর আর্তনাদেও সে কান্না থামাতে পারেননি। তাই কামাল ভাইয়ের প্রশ্ন এ অবস্থা আর কত কাল? স্বাধীন মুসলিম দেশের আপামর জনগণ কেন আজ সন্ত্রাস আর নিরাপত্তাহীনতার ঘেরাটোপে বন্দি? স্বাধীন বাংলাদেশে আমাদের রাজনীতিবিদদের ক্ষমতার আগুনে ৭১ এর গণহত্যার ন্যায় আর কত বাবা-মা, ভাই-বোন পরিবার হারাবে। এ দেশে তো হানাদার নেই, আমরা তো সবাই বাংলাদেশী। এ দেশ আমাদের সবার, শুধু রাজনীতিবিদদের নয়। মুক্তিযোদ্ধাদের এদেশ কান্নার জন্য নয়, হউক শুধুই আনন্দের-----------------। 

