বাংলাদেশে সকল ধরনের মানব পাচার ঠেকাতে সরকারের জিরো টলারেন্স নীতি


মানব পাচারের মতো গুরুতর অপরাধ ঠেকাতে ‘জিরো টলারেন্স’ নীতি নেয়ার সিদ্ধান্ত নিয়েছে সরকার। আর যাতে দেশী-বিদেশী কোন পাচারকারী চক্র বাংলাদেশের জলসীমা ব্যবহারের সুযোগ না পায় তা নিশ্চিত করতে সরকারের পক্ষ থেকে সংশ্লিষ্ট কর্মকর্তাদের অত্যন্ত কড়া নির্দেশনা দেয়া হয়েছে। একই সঙ্গে ভিকটিমদের প্রতি সহযোগিতার ক্ষেত্রে তাদের নাগরিকত্বের বিষয়টি আগে নিশ্চিত হওয়ার তাগিদ দেয়া হয়েছে। কারণ এই পাচারের ৯০ ভাগ লোকই রোহিঙ্গা। বাকি ১০ ভাগ বাংলাদেশী এবং অন্যান্য দেশের নাগরিক। এর পিছনে একটি কুচক্রী সিন্ডিকেট অঙ্গাঅঙ্গীভাবে জড়িত। ফলে দুনিয়া তোলপাড় হয়ে যাওয়া মানব পাচার ইস্যুতে বাংলাদেশ আন্তর্জাতিকভাবে প্রশ্নের মুখে পড়তে শুরু করেছে। যে কোন মূল্যে এটি ঠেকাতে চায় সরকার। বিভিন্ন দেশে পাচারের শিকার হওয়া বাংলাদেশীদের দ্রুত ফিরিয়ে আনার ব্যাপারে সরকার ইতিমধ্যে কাজ করছে। পাচারের শিকার বাংলাদেশীদের ফেরত আনার বিষয়ে থাইল্যান্ড, মালয়েশিয়া, ইন্দোনেশিয়া ও মিয়ানমারে নিযুক্ত ৪ দূতকে এ ব্যাপারে দিক নির্দেশনা দেয়া হয়েছে।

