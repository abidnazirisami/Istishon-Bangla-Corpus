আলোর এক অমরাবাতি হয়ে আজকের এই দিনে ১৯৮১ সালে ঝড়-বৃষ্টিকবলিত প্রাকৃতিক ও রাজনৈতিক বৈরী হাওয়ার মুখে তিনি এসেছিলেন (পর্ব-এক)


স্রোতের বিপরীতে সেই যে উজানে নাও বাওয়া শুরু করেছিলেন জাতির জীবনে সাফল্যের পালক পরিয়েই তিনি এগিয়ে যাচ্ছেন। জীবনে মৃত্যুর মুখোমুখি হতে হয়েছে কুড়িবারের বেশি। তখনো জাতির জনক বঙ্গবন্ধু শেখ মুজিবুর রহমান, তার পরিবার-পরিজন ও জাতীয় চার নেতার রক্তের দাগ শুকায়নি। তখনো গণতন্ত্র অবরুদ্ধ। সেনাশাসক জিয়াউর রহমানের নির্যাতনের স্টিমরোলার চলছে বঙ্গবন্ধুবিহীন আওয়ামী লীগ নেতা-কর্মীর ওপর। তখনো চলেছে আওয়ামী লীগের বিরুদ্ধে শাসক ও নানা পথের রাজনৈতিক নেতা-কর্মীদের গোয়েবলসকে হার মানানো অপপ্রচার। বঙ্গবন্ধু হত্যার মধ্য দিয়ে সেই সময়টিতে শ্বাসরুদ্ধকর অন্ধকার বিভীষিকাময় পরিস্থিতির মুখোমুখি করা হয়েছিল গোটা জাতিকে। '৮১ সালের ফেব্রুয়ারির আওয়ামী লীগের ইডেন কাউন্সিলে নেতৃত্বের লড়াইয়ে দলটি যখন দ্বিতীয় দফা ভাঙনের মুখোমুখি তখন ঐক্যের কাণ্ডারি করে সারা দেশের নেতা-কর্মীদের স্বতঃস্ফূর্ত সমর্থন আর ভালোবাসায় বঙ্গবন্ধুকন্যা শেখ হাসিনাকে দলের সভানেত্রী নির্বাচিত করা হয়। '৮১ সালের ১৭ মে শেখ হাসিনা যখন ঢাকায় বিমানবন্দরে অবতরণ করলেন তখন স্বজন হারানোর বেদনা বুকে নিয়ে অঝোরে কেঁদেছিলেন। তার সঙ্গে গোটা প্রকৃতি কেঁদে উঠেছিল। লাখ লাখ সমবেত মানুষের সঙ্গে নিজের অজান্তেই অশ্রু ঝরেছিল। তার এই আবির্ভাব শাসক ও প্রতিক্রিয়াশীল শক্তি ভালোভাবে নিতে পারেনি। যারা স্বপ্ন দেখেছিলেন বঙ্গবন্ধুহীন বাংলাদেশে আওয়ামী লীগ আর কখনো মাথা উঁচু করে দাঁড়াতে পারবে না, তাদের সব হিসাব-নিকাশ যেন মুহূর্তের মধ্যে পাল্টে গেল। দেশের মাটিতে নেমেই অন্ধকার দুঃসময়ে আলোর প্রদীপ জ্বালিয়ে তিনি নামলেন গণতন্ত্রের সংগ্রামে। গণমানুষের ভোট ও ভাতের অধিকার আদায়ে নিরন্তর সংগ্রামে এক অবিস্মরণীয় গণজাগরণই ঘটালেন না, মুক্তিযুদ্ধের চেতনায় নতুন করে দেশের জনগণকে সুসংগঠিত করে ঐক্যের রাজনীতির শুভ সূচনা করলেন। গণতন্ত্রের সংগ্রামে তার লড়াকু সংগ্রামমুখর জীবন এতটাই উদ্ভাসিত যে, মানুষ তার দিকে স্রোতের মতো ছুটেই যায় না, ভালোবেসে তাকে কখনো গণতন্ত্রের মানসকন্যা, কখনো বা জননেত্রী বলে দক্ষিণ এশিয়ার গণতান্ত্রিক রাজনীতিতে উচ্চাসনে অভিষিক্ত করেছেন। গোটা বিশ্ব অভিভূত হয়ে দেখল একজন সংগ্রামী নেত্রীর রাজনৈতিক সাফল্যের উত্থান। দুঃখী বাংলার মানুষের প্রতি তার গভীর ভালোবাসা ও আস্থা এবং দেশের মাটি ও মানুষের প্রতি কমিটমেন্ট। তার নেতৃত্বে পরিচালিত আন্দোলনের বাঁকে বাঁকে কত ষড়যন্ত্রের জাল ফেলা হয়েছে! তিনি ছিন্ন করেই অশুভ শক্তির বিরুদ্ধে শুভ ও কল্যাণের বাতি জ্বালিয়ে দ্বিধাহীন চিত্তে বৈরী স্রোতের বিরুদ্ধে তার সংগ্রামকে অভীষ্ট লক্ষ্যে নিয়ে গেছেন। (চলবে......)

