বৈধভাবে ভারতে যাওয়ার পর পাসপোর্ট ভিসা ছিঁড়ে ফেলে কি অন্য কোন নাটকের জন্ম দিয়েছেন_


অপহরণের ঘোষণার আগেই বিএনপির যুগ্ম মহাসচিব সালাহউদ্দিন আহমেদ ভারতে পালিয়েছিলেন। সালাহউদ্দিনের স্ত্রীসহ পরিবারের সদস্যরা তা জানতেন। অজ্ঞাত স্থান থেকে স্ক্যান করা স্বাক্ষর দিয়ে সালাহউদ্দিনের নামেই বিবৃতি পাঠানো হতো। বিবৃতি বন্ধ করার জন্যই সালাহউদ্দিনের স্ত্রী অপহরণের ঘোষণা দিয়েছিলেন। এখন আবার দেশে ফেরার জন্যই ভারতে তিনি পুলিশের কাছে ধরা দিয়েছেন। তবে কবে নাগাদ সালাহউদ্দিনকে দেশে ফিরিয়ে আনা সম্ভব হবে তা এখনও নিশ্চিত নয়। এদিকে কোন পথে সালাহউদ্দিন আহমেদ ভারত পালিয়েছেন তা নিয়ে ঢাকা ও সিলেটে চলছে ব্যাপক জল্পনা-কল্পনা। তাকে আইনশৃঙ্খলা বাহিনী কখনই তুলে নিয়ে যায়নি। বিএনপির অভিযোগ মিথ্যা প্রমাণিত হলো। আইনী প্রক্রিয়ার মাধ্যমে ভারত থেকে তাকে ফিরিয়ে আনবে সরকার। অবৈধভাবে অনুপ্রবেশকারী হিসেবে তাকে গ্রেফতারের করেছে ভারতের পুলিশ। তার বিরুদ্ধে অবৈধভাবে ভারতে অনুপ্রবেশের দায়ে একটি মামলাও হয়েছে মেঘালয় পুলিশের দপ্তরে। পুলিশ তার সঙ্গে কথাবার্তা বলে তিনি ভারতীয় নাগরিক নন বলে নিশ্চিত হয়। এরপর তার কাছে ভারতে প্রবেশের কাগজপত্র চাওয়া হয়। তা দেখাতে ব্যর্থ হলে পুলিশ তাকে গ্রেফতার করে থানায় নেয়। থানায় তিনি অসুস্থ হয়ে পড়লে পুলিশ তাকে মানসিক হাসপাতালে ভর্তি করে। তবে তার শরীরে কোন আঘাতের চিহ্ন নেই। সরকার ও আইনশৃঙ্খলা বাহিনীসহ মানুষের নজর ভিন্ন দিকে ঘুরিয়ে দিতে এমন নাটক সাজানো হয়েছিল কিনা তা খতিয়ে দেখতে জোরালো অনুসন্ধান চলছে। তাকে ফেরত আনা গেলে অনেক রহস্যেরই উদঘাটন হবে। সালাহউদ্দিনের নিখোঁজ হওয়া এবং তার স্ত্রীর কর্মকান্ড বহু প্রশ্নের জন্ম দিয়েছে। বিশেষ করে যে রাতে সালাহউদ্দিনকে ডিবি পরিচয়ে তুলে নিয়ে যাওয়ার দাবি করা হয়েছে, সেই রাতেই গণমাধ্যমকে এমন তথ্য জানানো হয়নি। বাড়ির মালিক একজন পদস্থ ব্যাংক কর্মকর্তা পরদিন সালাহউদ্দিনের স্ত্রীকে ঘটনাটি জানান। রাতেই ঘটনাটি না জানানোর বিষয়টিও রহস্যজনক। সালাহউদ্দিনের স্ত্রী পরদিন অনেক দেরিতে উত্তরা থানায় অভিযোগ দায়ের করতে যান। এর অনেক পরে সালাহউদ্দিনের স্ত্রী উচ্চ আদালত ও প্রধানমন্ত্রীর শরণাপন্ন হন। যা স্বাভাবিক কারণেই নানা প্রশ্নের জন্ম দিয়েছে। সালাহউদ্দিন বৈধভাবে ভারতে যাওয়ার পর পাসপোর্ট ভিসা ছিঁড়ে ফেলে অন্য কোন নাটকের জন্ম দিয়েছেন কিনা এটাই এখন ভাবার বিষয়। 

