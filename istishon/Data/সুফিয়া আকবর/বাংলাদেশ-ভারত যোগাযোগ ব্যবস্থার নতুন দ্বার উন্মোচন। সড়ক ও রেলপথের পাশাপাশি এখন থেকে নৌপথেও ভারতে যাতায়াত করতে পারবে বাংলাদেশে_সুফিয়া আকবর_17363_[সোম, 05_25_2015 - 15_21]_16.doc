বাংলাদেশ-ভারত যোগাযোগ ব্যবস্থার নতুন দ্বার উন্মোচন। সড়ক ও রেলপথের পাশাপাশি এখন থেকে নৌপথেও ভারতে যাতায়াত করতে পারবে বাংলাদেশে


সড়ক ও রেলপথের পাশাপাশি এখন থেকে নৌপথেও ভারত যেতে পারবে বাংলাদেশের যাত্রী ও পর্যটক। একই পথে ভারতের যাত্রী ও পর্যটকও বাংলাদেশে আসতে পারবে। দ্বিপক্ষীয় যোগাযোগ সম্পর্কের ক্ষেত্রে এটি এক যুগান্তকারী সিদ্ধান্ত। এর মাধ্যমে দুদেশের সাধারণ মানুষের সম্পর্ক আরও ঘনিষ্ঠ হবে। বাংলাদেশ ও ভারতের মধ্যকার প্রচলিত নৌ প্রটোকল পিআইডব্লিউটিটির আওতায় এক দেশ থেকে অন্য দেশে পণ্যবাহী জাহাজের প্রবেশাধিকার থাকলেও যাত্রীবাহী জাহাজ চলাচলের বিষয়টি অন্তর্ভুক্ত নেই। ফলে স্বাধীনতার পর থেকে নৌপথে পণ্যবাহী জাহাজ চললেও জাহাজে কোনো যাত্রী এক দেশে থেকে অন্য দেশে যেতে পারে না। ভারতের ভিরুগড় ও গুয়াহাটি হয়ে আসামের ধুবড়িতে এসে যাত্রীবাহী জাহাজের প্রবেশাধিকার না থাকায় মালবাহী জাহাজ হিসেবে বাংলাদেশে প্রবেশ করে। এ সময় বিদেশি পর্যটকদের জাহাজ থেকে নেমে যেতে হয়। বাংলাদেশ ভ্রমণে আগ্রহী এ পর্যটকরা অন্য যোগাযোগ মাধ্যমে বাংলাদেশের বিভিন্ন স্থানে ভ্রমণ করে থাকেন। এ সময় জাহাজগুলো ধুবড়ি হয়ে বাংলাদেশের চিলমারী দিয়ে প্রবেশ করে গাইবান্ধা (বাহাদুরাবাদ), সিরাজগঞ্জ, আরিচা, মাওয়া, চাঁদপুর, বরিশাল, মংলা, আংটিহারা হয়ে রায়মঙ্গল নদী দিয়ে ভারতের শমসেরনগর যায়। ঐ সীমান্ত থেকে পর্যটকরা পুনরায় জাহাজে আরোহণ করে কলকাতা হয়ে গঙ্গা নদী দিয়ে মুর্শিদাবাদ যান। এ ছাড়া ভারতের চেন্নাইয়ে অবস্থিত একটি ট্যুর অপারেটর আমেরিকাভিত্তিক ট্যুর পরিচালনা করে থাকে, যাতে মার্কিনি ছাড়াও বিশ্বের বিভিন্ন দেশের পর্যটক থাকেন। বছরে চার থেকে পাঁচবার সুবিধাজনক সময়ে চেন্নাই থেকে যাত্রা শুরু করে বাংলাদেশের জলসীমা অতিক্রম করে আন্দামান দ্বীপপুঞ্জ হয়ে মিয়ানমার, থাইল্যান্ড হয়ে সিঙ্গাপুরে গিয়ে ট্যুরটি শেষ হয়। চেন্নাইয়ে অবস্থিত ঐ ট্যুর ও মার্কিন ক্রুজ কোম্পানি তাদের ট্যুর রুটে বাংলাদেশকেও অন্তর্ভুক্ত করার প্রস্তাব দিয়েছে। যাত্রীবাহী জাহাজ চলাচলের বিষয়টি নদীমাতৃক বাংলাদেশের অপার সৌন্দর্য উপভোগের সুযোগ পাবে ভারতসহ বিভিন্ন দেশের পর্যটক। এর ফলে পর্যটন খাত থেকে বৈদেশিক মুদ্রা আয় বৃদ্ধি পাবে ।

