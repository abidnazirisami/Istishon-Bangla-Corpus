বাংলাদেশের ইতিহাসে সবচেয়ে সাহসী বাজেট যা উচ্চাভিলাষী হলেও বাস্তবসম্মত



অর্থনীতি ওড়ানের জন্য সাহসী ‘টেক-অফ’-ই নিলেন অর্থমন্ত্রী। ছয় শতাংশ প্রবৃদ্ধির বৃত্ত ভেঙ্গে ‘আরও একধাপ এগিয়ে যাওয়ার’ জন্য ব্যাপক সংস্কারের পথেই গেলেন তিনি। সাত শতাংশ প্রবৃদ্ধির উচ্চতর সোপানে পৌঁছানোর লক্ষ্যে বৃহস্পতিবার জাতীয় সংসদে দিলেন দুই লাখ ৯৫ হাজার ১০০ কোটি টাকার বাজেট। বিশাল ব্যয়ের এ বাজেটের মাধ্যমে অর্থমন্ত্রী ব্যবসায়ী মহল এবং মধ্যবিত্তকে খুশি করার চেষ্টা করেছেন। করমুক্ত আয়ের সীমা বাড়িয়ে মধ্যবিত্তকে যেমন কর ছাড় দিয়েছেন, তেমনি কর্পোরেট কর কমিয়ে শিল্প মহলকেও সন্তুষ্ট রেখেছেন। পাশাপাশি নানা রকম ছাড় দিয়েছেন ব্যক্তি বিনিয়োগে গতি আনার। শুধু তাই নয়, দেশে কর্মসংস্থানমুখী ভারি শিল্প গড়ে তোলার জন্য অটোমোবাইল ম্যানুফ্যাকচারিং শিল্প স্থাপনে কর অবকাশ সুবিধা প্রদান করেছেন। অর্থমন্ত্রীর এবারের বাজেটের লক্ষ্য হলো প্রবৃদ্ধির উচ্চতর সোপানে পৌঁছানো। আর এ লক্ষ্য অর্জনে অর্থমন্ত্রী ব্যাপক কর সংস্কারের পাশাপাশি কর আদায়ের এক সাহসী পদক্ষেপ নিয়েছেন। বিশাল এই বাজেটের দুই-তৃতীয়াংশ অর্থই রাজস্ব খাত থেকে আদায়ের লক্ষ্য স্থির করেছেন অর্থমন্ত্রী। তিনি আগামী ২০১৫-১৬ অর্থবছরে মোট দুই লাখ আট হাজার ৪৪৩ কোটি টাকার রাজস্ব আদায়ের প্রাক্কলন করেছেন। আর এ লক্ষ্য অর্জনে করের হার না বাড়িয়ে শুধু করের আওতা বাড়িয়ে জাতীয় রাজস্ব বোর্ডকে এক লাখ ৭৬ হাজার ৩৭০ কোটি টাকা আদায়ের উচ্চাভিলাষী চ্যালেঞ্জ দিয়েছেন, যা চলতি অর্থবছরের লক্ষ্যমাত্রার চেয়ে ৩০ দশমিক ৬২ শতাংশ বেশি। দেশের মানুষ মনে করে, এই লক্ষ্যমাত্রা উচ্চাভিলাষী হলেও বাস্তবসম্মত যা বাংলাদেশকে একটি উন্নত ও আধুনিক রাষ্ট্র উপহার দিতে অত্যন্ত কার্যকরী ভূমিকা পালন করবে।

