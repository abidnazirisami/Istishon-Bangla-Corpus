দেশের তথ্য প্রযুক্তির উন্নয়নের অন্যতম মাধ্যম মুঠোফোন এখন স্বাস্থ্যসেবার অবারিত সম্ভাবনা 


মুঠোফোন তথ্য, প্রযুক্তি ও বৈজ্ঞানিক সভ্যতার এক বিস্ময়কর সৃষ্টি। মুঠোফোনের ব্যবহার এখন কেবল কথা বলা ও বার্তা আদান-প্রদানের মধ্যেই সীমিত নয়, ছবি তোলা, ভিডিও, গান শোনা, ইন্টারনেট এমনকি এর মাধ্যমে স্বাস্থ্যসেবা কার্যক্রমও শুরু হয়েছে। মানুষ এখন ঘরে বসেই জরুরি প্রয়োজনে মুঠোফোনের মাধ্যমে বিশেষ নাম্বারে কল করে স্বাস্থ্যসেবা সংক্রান্ত প্রয়োজনীয় পরামর্শ, উপদেশ সহজেই পাচ্ছেন। সভ্যতার কল্যাণে অনেক কিছুই এখন মানুষের হাতের মুঠোয় চলে এসেছে। খুব দ্রুত, স্বল্প সময়ে জরুরি প্রয়োজনে স্বাস্থ্যসেবা পাবার ক্ষেত্রে মুঠোফোনে স্বাস্থ্যসেবা মানুষের মাঝে নতুন আশার আলো সঞ্চার করতে পেরেছে। অথচ মাত্র কয়েক বছর আগেও এটি মানুষের কাছে অকল্পনীয় ছিলো। মুঠোফোনে স্বাস্থ্যসেবা আমেরিকা, ইংল্যান্ড, আফ্রিকা, ভারত, শ্রীলংকা, মধ্যপ্রাচ্যসহ বিশ্বের বিভিন্ন দেশে ক্রমান্বয়ে জনপ্রিয় হয়ে উঠছে। বিশেষ করে দক্ষিণ আফ্রিকা, উগান্ডা, পেরুতে মুঠোফোন বার্তা এইচআইভি এইডস সম্পর্কে মানুষের মধ্যে সচেতনতা তৈরিতে, ফিলিপাইনে যক্ষ্মা রোগীদের নিয়মিত ওষুধ সেবনে তথ্য সরবরাহের ক্ষেত্রে এক অভাবনীয় সাফল্য অর্জন করেছে। বিশ্বের প্রযুক্তির এই দৌড়ে মুঠোফোনে স্বাস্থ্যসেবা প্রদানের ক্ষেত্রে বাংলাদেশও পিছিয়ে নেই। বর্তমানে বাংলাদেশে ১৯টি বিভিন্ন প্রতিষ্ঠান মুঠোফোনে স্বাস্থ্যসেবা নিয়ে কাজ করে যাচ্ছে। বিশ্বস্বাস্থ্য সংস্থার রিপোর্ট অনুযায়ী মুঠোফোনে স্বাস্থ্যসচেতনতা তৈরির ক্ষেত্রে বিশ্বের ১৫টি দেশের মধ্যে বাংলাদেশ অন্যতম। মুঠোফোনে স্বাস্থ্যসেবা সংক্রান্ত বিভিন্ন পরামর্শ, উপদেশ, ডায়াগনষ্টিক সহায়তা, রোগীর তথ্য সংগ্রহ এবং সংরক্ষণ, দূরবর্তী এলাকায় রোগীদের স্বাস্থ্য উন্নয়নে পরামর্শ এবং জরুরি অবস্থায় সহায়তা দেয়া, মাতৃত্বকালীন ও নবজাতকদের পরামর্শ সংক্রান্ত সেবা, রেফারেন্সসহ বিভিন্ন বিষয়ে সেবা সুবিধা পাবার ফলে স্থানীয় জনসাধারণ ক্রমান্বয়ে এই সেবার প্রতি আগ্রহী হয়ে উঠেছে। কম খরচে, কম সময়ে তাত্ক্ষণিক সেবা এবং দূরবর্তী এলাকায় মুঠোফোনে স্বাস্থ্যসেবা পৌঁছে যাবার কারণে স্থানীয় ৭০% জনসাধারণ মুঠোফোনে এই সেবা প্রত্যাশা করে। সর্বস্তরের জনসাধারণকে সহজে, দ্রুত স্বাস্থ্যসেবা সংক্রান্ত তথ্য ও সেবা প্রদানের লক্ষ্যে তথ্য ও যোগাযোগ প্রযুক্তির অন্যতম মাধ্যম ‘মুঠোফোন’ স্বাস্থ্যসেবার ক্ষেত্রে এক যুগান্তকারী সংযোজন এটা নিঃসন্দেহে বলা যায়। 

