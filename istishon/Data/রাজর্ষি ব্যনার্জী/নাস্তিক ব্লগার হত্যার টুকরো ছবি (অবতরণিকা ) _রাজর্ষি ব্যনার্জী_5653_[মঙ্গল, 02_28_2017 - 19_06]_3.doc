নাস্তিক ব্লগার হত্যার টুকরো ছবি (অবতরণিকা ) 


নিলাদ্রী চট্টোপাধ্যায় ব্লগার নিলয় নীল হত্যার ঘটনায় শ্রম প্রতিমন্ত্রী মুজিবুল হক চুন্নুর ছোট ভাই নজরুল হক নান্নুর ছেলে সাদ আল নাহিনকে আটক করেছিল পুলিশের গোয়েন্দা বিভাগ। নাহিন আটকের কথা ডিবি স্বীকার করেনি তবে নাহিনের বাবা দাবি করেছিলো তার ছেলে আটক। 

নজরুল হক নান্নু বলে:‘জিজ্ঞাবাদের জন্য ডিবি পুলিশ আমার ছেলে নাহিনকে আটক করেছে। আমি কিশোরগঞ্জ থেকে ঢাকায় এসেছি। দেখি কী হয়।’

সাদ আল নাহিন ঢাকা বিশ্ববিদ্যালয়ের এমবিএ-এর ছাত্র । ২০১৩ সালের ১৪ জানুয়ারি ব্লগার আসিফ মহিউদ্দিনকে কুপিয়ে হত্যা চেষ্টার অভিযোগে তাকে ও আরো তিন সহযোগীকে, ৩১ মার্চ গ্রেপ্তার করেছিল ডিবি পুলিশ।
দুবছর ধরে নাহিন জেলে ছিল। ৪ মার্চ, ২০১৫, ব্লগার আসিফ হত্যাচেষ্টার মামলায় সাদ-আল-নাহিনসহ ১০ জনের বিরুদ্ধে চার্জশিট দিয়েছিল ডিবি পুলিশ। কিন্তু এর মধ্যেই জামিনে বেরিয়ে যায় নাহিন! জেল থেকে বেরোনোর পরই একে একে ব্লগাররা নিহত হতে থাকে! ২০১৫, ২৬ ফেব্রুয়ারি ব্লগার অভিজিৎ রায়, ৩১ মার্চ ওয়াশিকুর রহমান বাবু, ১২ মে অনন্ত বিজয় দাস ও সর্বশেষ ৭ আগস্ট নিলয় নীলকে কুপিয়ে হত্যা করা হয়। প্রত্যেকটি হত্যাকাণ্ডের ধরণ একই রকম।
ব্লগার নিলয় হত্যার তদন্ত সংশ্লিষ্ট সূত্র বলছে, হত্যার ঘটনায় আইনশৃংখলা বাহিনী আনসারুল্লাহ বাংলা টিমের (এবিটি) সন্দেহভাজন কয়েকজন সদস্যকে নজরদারির আওতায় আনতে সক্ষম হয়েছে আর এ হত্যাকাণ্ড এবিটি সংশ্লিষ্টরাই করেছে ।
নিলয় হত্যার পর সন্দেহভাজন হিসেবে আইনশৃংখলা বাহিনীর সদস্যরা প্রতিমন্ত্রীর ভাতিজা নাহিনকে আটক করে জিজ্ঞাসাবাদ করে। বাহিনীর একটা সূত্র বলছে, এবিটির খুনিদের একজন হলো সাদ আল নাহিন। সে এর আগেও ব্লগার আসিফ মহিউদ্দিনকে হত্যার জন্য তার গলায় চাপাতি দিয়ে কুপিয়ে ছিল বলে আদালতে দেয়া জবানবন্দিতে স্বীকার করেছিল। নাহিনের দাবি: তাকে ভয় দেখিয়ে এই জবানবন্দি আদায় করা হয়েছে!!
এরকম অভিযোগ আছে যে, নাহিনকে আসিফ হত্যা চেষ্টা মামলা থেকে বাঁচাতে পুলিশের ওপর চাপ সৃষ্টি করা হয়েছিল। চাপের ফলে আসিফ মহিউদ্দনকে ঢাকা মেডিকেল কলেজ হাসপাতালে থেকে চিকিৎসা সার্টিফিকেট পেতেও বেগ পেতে হয়েছিল!! ১ মার্চ সংবাদ মাধ্যমকে শ্রম প্রতিমন্ত্রী মুজিবুল হক বলেছিলেন, ‘এটা আমি জানি না।’
নাহিন কীভাবে আনসারুল্লাহ বাংলা টিমের সঙ্গে জড়াল, জানতে চাইলে তিনি বলেনঃ ‘ও তো বাচ্চা ছেলে, পড়ালেখা করে। হয়তো পোলাপানের সঙ্গে মিশে এই রকম হলো কি না।’

নিলয় হত্যা মামলার তদন্ত সূত্র জানিয়েছে, সাদ আল নাহিন এবিটিতে যোগদানের পর গুরুত্বপূর্ণ ভূমিকা পালন করতে থাকে। ব্লগার আসিফ হত্যা চেষ্টায় জড়িত থাকার ব্যাপারে স্বীকারোক্তি দিলেও এ মামলায় সে জামিনে মুক্তি পেয়ে যায়! তারপর আবার পুরনো বৃত্তে জড়িয়ে ‘জিহাদি চেতনায়’ উদ্বুদ্ধ হয়।
গোয়েন্দারা নিলয় হত্যার পর পরই সাদ আল নাহিনের বিষয়ে খোঁজখবর নেয়া শুরু করে। পরে তাকে আটক করে জিজ্ঞাসাবাদ শুরু করে গোয়েন্দারা।
গোয়েন্দা সূত্র : ৭ আগস্ট,২০১৫ রাজধানীর পূর্ব গোড়ানের ৮ নম্বর রোডের ১৬৭ নম্বর বাসায় ব্লগার নিলয় খুনে যে চারজন খুনিরা বর্ণনা পাওয়া যায়, তাদের মধ্যে সন্দেহভাজন বাঁ-হাতি আবদুল করিম ওরফে জাবেরের বিষয়ে কিছু তথ্য পাওয়া যায়। এই জাবেরই নাহিনকে আসিফ হত্যা চেষ্টায় জড়িয়েছিল। আইনশৃংখলা বাহিনীর একজন কর্মকর্তা : গুরুত্বপূর্ণ কোনো পরিবারের অভিযুক্ত বা সন্দেহভাজন সদস্যকে গ্রেপ্তার করলে কেউ কেউ প্রভাব বিস্তার করার চেষ্টা করে।
নাহিদ কি করে জঙ্গী হলো:
------------------------
নজরুল হক নান্নু কিশোরগঞ্জের তাড়াইলের দাহিয়া ইউনিয়ের সাবেক চেয়ারম্যান। নান্নুর ছেলে সাদ আল নাহিনের জম্ম ১৯৯১ সালের ১৩ ডিসেম্বর। প্রথমে সে ঢাকা বিশ্ববিদ্যালয়ের বাণিজ্য অনুষদের বিবিএ (একাউন্টিং) বিভাগে ভর্তি হয়েছিল। বিশ্ববিদ্যালয়ে ভর্তির পর এমএলএম ব্যবসায় জড়িত হয়ে বেশী সময় দেয়ার কারণে এক সময় তার ছাত্রত্ব বাতিল হয়ে যায ও পরে একটি বেসরকারি বিশ্ববিদ্যালয় হতে ৫০ হাজার টাকার বিনিময়ে বিবিএ-এর সার্টিফিকেট কিনে সে ঢাকা বিশ্ববিদ্যালয়ে সান্ধ্যকালীন এমবিএতে ভর্তি হয়!!
নাহিন ঢাকার মিরপুর-১০ নম্বর এলাকায় ভাড়া বাড়িতে থাকত। এখানে থাকা অবস্থায় ২০১২ সালের মে মাসে এবিটির সে সাথে জড়িয়ে যায় সে। ২০১৩ সালের জানুয়ারি মাসে ব্লগার আসিফ মহিউদ্দিনকে কুপিয়ে হত্যা চেষ্টার কান্ডে ডিবি পুলিশের হাতে আটক হয় নাহিন। তখন জিজ্ঞাসাবাদে সে নিজের জঙ্গী সংশ্লিষ্টতার তথ্য দেয়।
নাহিন কথা: ২০১২ সালের মে মাসে মিরপুর-১০ নম্বর এলাকার দোকানদার নবীন (২৪), মানিক (২৫), ফাহিম (২২), কামাল (২৩), কাওছার (২৬) ও কামালদের (২৮) সাথে মিরপুর -১০ নম্বর গোলচত্বর মসজিদে নামাজ পড়ার সময় তার পরিচয় হয়। একই সাথে নামাজ আদায় করত। মাঝে মধ্যেই ওই মসজিদে নামাজ শেষে ইসলাম বিষয়ে তারা আলাপ আলোচনা করত।
নবীনের মাধ্যমে আবদুল করিমের (২৫) এর সাথে তাদের পরিচয় হয়। আবদুল করিম ওরফে জাবের ঢাকা বিশ্ববিদ্যালয়ের আরবী বিষয়ে পড়াশোনা করতো। সে ইসলামিক ধর্মীয় বিষয়ে বক্তব্য প্রদানের মাধ্যমে তাদেরকে উদ্বুদ্ধ করত।
জুলাই মাসের প্রথম শুক্রবারে জাবেরের সাথে সবাই মোহাম্মদপুরের বছিলা রোডের একটি মসজিদের খতিব জসিম উদ্দিন রাহমানীর সঙ্গে দেখা করে। সেখানে তারা তার ফতোয়া শুনে। তারপর জাবেরের থেকে বিভিন্ন ধর্মীয় ও জিহাদী বই এনে ফাহিম, নবীন, মানিক, কাওছার মিলে মিরপুর -১০ নম্বর মসজিদ এলাকায় বইগুলি বিক্রি করে ‘প্রকৃত’ ইসলাম প্রচারে উদ্বুদ্ধ হয়। নভেম্বর মাসে জাবেরের মাধ্যমে বসুন্ধারায় রানার সাথে সকলের পরিচয় ঘটে। ধর্মীয় আলাপ আলোচনার মাধ্যমে জানতে পারে, জাবের রানার লোক এবং রানা শীর্ষস্থানীয় নেতা।
নাহিন ডিবিকে জানিয়েছিল, ২০১৩ সালের ১৫ ফেব্রুয়ারি মিরপুরের কালশিতে ব্লগার আহমেদ রাজীব হায়দারকে এবিটি সদস্যরা কুপিয়ে হত্যা করে। ওই বছরের ১ মার্চ এ ঘটনায় জড়িত দ্বীপসহ এবিটি সদস্যরা গ্রেপ্তার হয়ে যায়। তখন ভয় পেয়ে নাহিন ঢাকা ছেড়ে আত্মগোপনে চলে যায়।
পরিস্থিতি স্বাভাবিক হয়েছে মনে করে তারা ঢাকায় ফিরে আসে। নাহিনও ঢাকা বিশ্ববিদ্যালয়ে ক্লাস-পরীক্ষায় অংশ নিতে থাকে। কিন্তু ৩১ মার্চ নাহীন সহ বাকিরা ডিবির হাতে একে একে ধরা পরে|
চলবে...
ধীরে ধীরে সকল ব্লগার হত্যা রহস্য উদ্ঘাটনের চেষ্টা করা হবে।

