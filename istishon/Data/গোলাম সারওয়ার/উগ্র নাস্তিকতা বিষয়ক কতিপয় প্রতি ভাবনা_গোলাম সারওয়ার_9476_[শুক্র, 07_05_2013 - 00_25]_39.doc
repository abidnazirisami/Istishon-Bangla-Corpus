উগ্র নাস্তিকতা বিষয়ক কতিপয় প্রতি ভাবনা


উগ্র নাস্তিকতা বিষয়ক কতিপয় প্রতি ভাবনা
ডাক্তার আতিক, বহুদিন পরে অথবা সম্ভবত প্রথম বারের মতো আপনার কোনও লেখার সাথে সম্পূর্ণ ভিন্নমত পোষণ করছি । কোনও সন্দেহ নাই আপনার লেখাটি খুবই কনস্ট্রাকটিভ, আর তা না হয়ে পারেনা কারন আপনি ব্যক্তি মানুষ হিশেবে খুবই গঠনমূলক । আপনার লেখার উদ্দেশ্য নিয়ে তাই বিন্দু মাত্র প্রশ্ন না তুলে আপনার যুক্তির কাঠামো নিয়ে কিছু কথা বলতে চাই । আশা করি আপনি এটাকে ব্যক্তিগত আক্রমন হিসেবে নেবেন না, আমি জানি আমরা পরস্পরের সখা – দর্শনে – বিশ্বাসে ও স্বপ্নে ।
আতিক আপনার লেখাটির শুরুতেই দুইটি বিষয় পরিষ্কার করে নেয়া দরকার ছিল । প্রথমত “উগ্র নাস্তিকতা” বলতে আপনি আসলে ঠিক কি বোঝাতে চাচ্ছেন ? নাম উচ্চারন না করেও আপনি “উগ্র নাস্তিক” দের কিছু ফিচার উল্লেখ করতে পারতেন তাতে পাঠক হিসেবে আমাদের বোঝার সুবিধা হতো । দ্বিতীয়ত আপনার লেখাটি তে অনেক বার একটি বিশেষ শব্দ ব্যবহার করেছন তা হোল – “চুলকানি” , এই শব্দ টিও আপনি ঠিক কি অর্থে ব্যবহার করেছেন খুব একটা পরিশকার নয় । আপনি যেহেতু পেশায় ডাক্তার, ধরে নিচ্ছি আপনি “চুলকানি” বলতে কোনও ধরনের এলারজিক রিএকশন (যা সাধারনত ত্বক এ হয়) বা মানসিক বিরক্তি বোধ কে বুঝিয়েছেন ! অর্থাৎ যে সমস্ত লেখা পড়লে আমাদের ধার্মিক ও সাধারন মানুশদের মনে বিরক্তিকর প্রতিক্রিয়া তৈরি হয় !
প্রথমে বলি, উগ্র আস্তিকতা বলতে আমরা (অন্তত আমি যা বুঝি) বুঝি যারা সমাজের সকল কিছু কেই ধর্ম বিশ্বাস দিয়ে ব্যক্ষা করতে চান, বিভক্ত করতে চান বা categorize করতে চান । শুধু বিভক্ত করেই তাঁরা শান্ত হন না, তাঁরা বিরোধী পক্ষ কে নানান ভাবে বাধ্য করেন হয় তাঁদের বিশ্বাস এর বদল করতে অথবা দেশ ছেড়ে চলে যেতে । আর এই জন্যে তাঁরা যেকোনো বিধ্বংসী কাজ – উদ্যোগ নিতেও দ্বিধা বোধ করেন না । যেমন হুমকি দেয়া, শারিরিক ভাবে আঘাত করা, হত্যা করা, প্রতিষ্ঠান কে ভেঙ্গে ফেলা, আগুন ধরিয়ে দেয়া ইত্যাদি । আর এই সমস্ত কর্মকাণ্ডের শিকার যে শুধু মাত্র ধর্ম অবিশ্বাসী রা তা কিন্তু নয় – পাকিস্তানে গত ছয় মাসে ১০৭৯ জন মানুষ মারা গেছেন আর ২৫৬৬ জন মানুষ মারাত্তক আহত হয়ে পঙ্গু হয়েছেন । এদের প্রত্যেকেই ছিলেন মুসলমান আর এদের হামলা কারী রাও ছিলেন মুসলমান । এই সেই দিন, যে মুসল্লি রা সারা বাংলাদেশ জুড়ে তানডোব চালাল এবং পুলিশ যাদের উপর সমানে গুলি করলো, যে মানুষ গুলো মারা গেলো – আহত হোল তাঁরা সকলেই কিন্তু আস্তিক । আক্রমন কারী রাও আস্তিক পাল্টা আক্রমন কারী রাও আস্তিক । যে সমস্ত হিন্দু ও ভিন্ন ধর্মী রা আক্রান্ত হয়েছিলেন, তারাও কিন্তু আস্তিক । আস্তিক তো শুধু মুসলমানেরা নয়, আস্তিক তো সকল ধর্মের ই হতে পারে, তাই না ? যারা মারা গেলেন তারাও আস্তিক যারা মারলেন তারাও আস্তিক - ধর্ম প্রান মানুষ । আমার একটা সরল প্রশ্ন – আপনি যাদেরকে “উগ্র নাস্তিক” বলছেন, তাঁরা কি এই “উগ্র আস্তিক” ভাইদেরই সম্পুরক কোনও একটি গোত্র ? উগ্র নাস্তিকেরাও কি একই রকমের কাজ গুলো করে থাকেন ? প্রায়ই ? আপনি খুব ছোট করে এক লাইন লিখেছেন শেশের দিকে, আপনি বলেছেন যে “উগ্র নাস্তিক” এরা হয়ত চাপাতি নিয়ে খুন করতে বের হয় না ? তাহলে তাঁরা কি করে যে আপনি “উগ্র আস্তিক” দের মতো করে তাঁদের কেও এক ধরনের synonym title দিচ্ছেন “উগ্র নাস্তিক” বলে ? কি করে তাঁরা ? পিস্তল দিয়ে আস্তিক দের কে খুন করে ? মসজিদ মন্দির ভেঙ্গে দেয় ? মসজিদের ভিতরে আত্মঘাতী বোমা ফেলে ? its your call Dr Atiq, দয়া করে পরিষ্কার করবেন আপনার সংজ্ঞায়িত “উগ্র নাস্তিক” এরা আসলে কেন “উগ্র” ?
আপনি বলবেন, এরা অযথা ধর্ম নিয়ে কটূক্তি করে, নবী রাসুল নিয়ে গালি গালাজ করে ব্লগে লেখে । প্রসঙ্গত আমার মতামত টি বলে রাখি, আমি মনে করি – ব্যক্তিগত গালাগালি করাটা এক ধরনের মানসিক অসুস্থতা । এবং এই অসুস্থতায় সব চাইতে বেশী আক্রান্ত আস্তিকেরাই । একটু চোখ বুলিয়ে দেখেন, অনলাইনে কারা সব চাইতে বেশী ‘চ’ বর্গীয় শব্দ গুলো ব্যবহার করছে । অনলাইনে লক্ষ লক্ষ আস্তিক ভাইয়েরা “চ” বর্গীয় শব্দ ছুড়ে দিচ্ছেন আমাদের দিকে, একটু মুক্তমনা মেয়েদের দিকে, সে সব নিয়ে কি কোনও নাস্তিক কে শুনেছেন কখনও দাঙ্গা হাঙ্গামা করতে ? বাংলাদেশের তিন লক্ষ মসজিদে কতবার প্রগতিশীল মুক্ত মনাদের কে গালিগালাজ করা হয় আপনি জানেন ? কতবার কৌশলে রবিন্দ্রনাথ কে বিধর্মী দের কবি/লেখক বলে ফতওয়া দেয়া হয় জানেন ? কতবার নারী দের নুনতম অধিকার নিয়ে কটাক্ষ করা হয় জানেন ? কতবার কার্ল মার্ক্স এর মেয়েদের কে হামবুর্গ বেশ্যালয়ের বাসিন্দা বানান হয় জানেন ? এই সব লক্ষ লক্ষ ঘিন ঘিনে কথার বিপরীতে মাত্র কয়েকজন নাস্তিকের “উগ্র” কথাই সব ধংসের কারন হয়ে গেলো ?
আপনি থাবা বাবার কথা বলেছেন এবং নাম উল্লেখ না করে আরও কয়েকজনের কথা বলেছেন । কিন্তু থাবা বাবা তো একজন, যদি ধরেও নিই যে ওই নামে সত্যিই কেউ লিখতেন, তাহলে তার বিরুদ্ধে ব্যবস্থা নেয়ার তো অনেক এজেন্সি বাংলাদেশে আছে – ছিল তাই নয় কি ? বাংলাদেশে ব্লাস ফেমি আইন নেই কিন্তু যেকোনো আইনের তয়াক্কা না করেই কি প্রতিনিয়ত হাজার মানুষ কে আটক করা হচ্ছে না ? আর থাবা বাবার লেখা বা ওই নাম না বলা নাস্তিকদের লেখাই যে মোল্লাদের কে সারা দেশ ব্যপি ধ্বংস লিলা চালানর অস্ত্র হাতে তুলে দিল, এটা কি করে এত টা নিশ্চিত হচ্ছেন ? এই মোল্লারাই কি প্রায় ২০ বছর আগে শামসুর রাহমান কে মুরতাদ বলে সিলেটের মাটি থেকে বিতাড়িত করেনি ? প্রোফেসর আহমদ শরিফ কে গৃহ বন্দী করে রাখেনি ? হুমায়ুন আজাদ কে খুন করার চেষ্টা করেনি ? আহ্মদিয়া দের কে রক্তাক্ত করেনি ? এদের আসলে হামলা করতে, হত্যা করতে, পুড়িয়ে দিতে কোনও কারন দরকার হয় না, শুধু দরকার হয় একটা অজুহাত বা উছিলা ! আর এখানেই আপনার “উগ্র নাস্তিক” বিষয়ক ব্যাখ্যা । যাদের লেখা কে অজুহাত করে এই মোল্লারা ধ্বংস লীলায় মেতে ওঠে আপনি আসলে তাঁদের কেই বলছেন “উগ্র নাস্তিক” ! আপনি কি নিশ্চিত যে এই কয়েকজন “উগ্র নাস্তিক” লেখা লেখি বন্ধ করে দিলেই আমাদের মোল্লা হুজুরেরা বাংলাদেশ টা কে একটা ছায়া সুনিবিড় শান্তির নীড় এ পরিনত করবে ? আপনি কি আমাকে বলবেন, কেন কাজি নজরুল ইসলাম , সৈয়দ ওয়ালী উল্লাহ বা বেগম রোকেয়ার লেখা নিয়ে কোনও রায়ট হয় নি ?
লেখা লম্বা হয়ে যাচ্ছে, ছোট করে বলি – সঙ্কট টা আসলে আস্তিক বা নাস্তিক দের কে নিয়ে নয় । আমাদের সমাজের যে মউলবাদিকরন ঘটেছে গত ৪০ বছরে, আজকের সঙ্কট টা হোল তার ই ফসল । দুচারজন “উগ্র নাস্তিক” লেখা বন্ধ করে দিলেও আমাদের হুজুর ভাইয়েরা কিন্তু ঘরে বসে নিদ্রা যাবেন না – জাবর কাটবেন না । আমাদের naiveness কে মহিমান্বিত করে আমরা বিশ্রাম নিয়েছি গত ৪০ বছর আর এই সুযোগে বাংলাদেশে মাদ্রাসা হয়েছে ৪০ হাজার আর মসজিদ হয়েছে ৩ লক্ষ । সমস্যা টা সিস্টেমিক – লোকাল নয় ।
শাহবাগ আন্দোলনের ৯৯% ভাগ অংশগ্রহন কারী যে নাস্তিক ছিল না, সে কথা তো আপ্নিও জানেন আমরাও জানি । সুতরাং মোল্লারা এই অজুহাত টিকে সফল ভাবে ব্যবহার করতে পেরেছে কারন শাহবাগ আন্দোলনের যথেষ্ট হোম ওয়ার্ক এর অভাব ছিল । একথা নেতৃবৃন্দ স্বীকার ও করেছেন । হোম ওয়ার্ক না থাকা টা খুব বড়ো দোষের কিছু নয়, ইতিহাস এভাবেই এগিয়ে যায় । আর মোল্লারা এই অজুহাত টিকে সফল ভাবে ব্যবহার করতে পেরেছেন বলেই কি ওই ১% এর ও কম নাস্তিকদের কে “উগ্র “ বলে লেবেল করতে হবে ? ওই ১% কে শাহবাগ আন্দোলন থেকে বের করে দিলে কি মাহমুদুর রহমানের আর কোনই ঘুঁটি বা চাল থাকতো না ?
অধ্যাপক রিচারড ডকিন্স এর একটা সংলাপ দিয়ে শেষ করি – আজকে যে ধ্বংস দেখছেন তার পুরোটাই হয়েছে আমাদের নিরবতার কারনে, আমরা কথা বললে এই ধ্বংস টা কম হতো । আমরা যদি এখনও কথা না বলি, ধ্বংস টা থেমে থাকবে না । প্লিজ ডোন্ট বি সো নাইভ, স্পিক আউট ।
ভালো থাকবেন।

