_সৃজনশীলতার সুত্র কি __ – একজন নোবেল বিজয়ীর সাথে দেড় ঘন্টা !


 (এটি একটি ব্যক্তিগত অভিজ্ঞতা ইস্টিশন এর পাঠক বন্ধু দের সাথে শেয়ার করার জন্যে লেখা)
আজ আমার কর্মস্থলে একটি ঘরোয়া সেমিনার এ গিয়েছিলাম। সেমিনার এর বিষয় ছিল “সৃজনশীলতার সুত্র কি ?” । প্রধান বক্তা ছিলেন ২০০৬ সালে রসায়নে নোবেল বিজয়ী স্ট্যানফোর্ড অধ্যাপক রজার কর্নবার্গ । যে সকল বন্ধুরা ইউরোপের বা আমেরিকার বিশ্ববিদ্যালয় গুলোতে পড়াশুনা বা কোনও ইভেন্ট এ অংশও নিয়েছেন তারা জানেন সাধারনত এই ধরনের সেমিনার এর ফরম্যাট হয়ে থাকে খুব ই সাদা-মাটা, একদম গ্ল্যামার বিহীন। শুরুতে বা শেষে কোনও আপ্যায়ন নেই, শুধুই বক্তৃতা ও প্রশ্ন-উত্তর পর্ব। এই সেমিনার টি আমার সংস্থা ও নোবেল মিডিয়া সেল এর একটি যৌথ উদ্যোগ, যেখানে বিজ্ঞানের ছাত্র ও গবেষক দের কে প্রেরনা দেয়ার জন্যে বিভিন্ন বিষয়ে নোবেল বিজয়িদের নিয়ে পৃথিবীর বিভিন্ন দেশে বিভিন্ন বিশ্ববিদ্যালয়ে ঘুরে বেড়াচ্ছেশ (আমি স্বপ্ন দেখছি এই দলটি একদিন অচিরেই বাংলাদেশে যাবেন)।
প্রথমত বলে নেয়া ভালো, একটি সাধারন ধারণা আছে যে সৃজনশীলতা বিশয়টি বোধ হয় শুধুমাত্র শিল্পকলা বা সাহিত্যের বিষয়, বিষয় টি একেবারেই তা নয় বরং জীবনের প্রতিটি ক্ষেত্রেই মানুষের সৃজনশীল হয়ে ওঠার সুযোগ রয়েছে। এই লেখাটি মুলত বিজ্ঞান ও বিজ্ঞান বিষয়ক গবেষণায় সৃজনশীলতা নিয়ে আলোচনা, যদিও প্রতিটি কথাই সাধারন ভাবে সকল ডিসিপ্লিন এর জন্যেই প্রযোজ্য।
সৃজনশীলতার সুত্র কি, এই বিষয়ের উপর শত শত বই আছে, প্রবন্ধ আছে অন-লাইনে। নানান মত ও পদ্ধতির কথা আছে। এই সেমিনার টি তে অধ্যাপক রজার কর্নবার্গ এর একান্তই ব্যক্তিগত মতামত গুলোই তুলে ধরলেন তিনি। সেমিনার টি তে অংশ নিয়ে আমার কয়েকটি ভুল ভেঙ্গেছে, আমি আমার পুরনো কিছু মতামত বদলে ফেলেছি। আসুন প্রথমে সেই বদলে যাওয়া মতামত গুলোর কথা বলি -
- অধ্যাপক রজার এর মতে দুই একটি ব্যতিক্রম ব্যতীত, ব্যক্তি মানুষ আসলে সৃজনশীল হয়ে জন্ম নেন না, ব্যক্তি সৃজনশীল হয়ে ওঠেন।
- যথাযথ পরিবেশ পেলে প্রতিটি মানুষ ই সৃজনশীল হয়ে উঠতে পারেন, প্রশ্ন হচ্ছে কোন বিষয়ে কে সৃজনশীলতার প্রকাশ ঘটাবেন সেটি ও একটি গুরুত্বপূর্ণ বিষয়, সেটি খুজে বের করার দায়িত্ব হচ্ছে পরিবারের এবং শিক্ষা ব্যবস্থার।
- সাফল্যের মধ্যে দিয়ে সৃজনশীলতা কে পরিমাপ বা মূল্যায়ন করাটা ভুল এবং বোকামী, বরং একজন মানুষের সৃজনশীলতার মূল্যায়ন হওয়া উচিত তার সকল কাজের মধ্যে দিয়ে, অথবা নিদেন পক্ষে তার ব্যর্থতার দিক থেকে। ব্যর্থতার মূল্যায়ন সৃজনশীলতা কে ভালভাবে বুঝতে সাহায্য করে, সাফল্যের চাইতে। সুতরাং কোনও একজন মানুষ কতটুকু সৃজনশীল, সেটা বোঝার জন্যে তার ব্যর্থতার খতিয়ান দেখা দরকার প্রথমে।
- একজন লেখকের পুরস্কার প্রাপ্ত একটি বই পড়ে তাঁকে বোঝার চাইতে, পুরস্কার পায়নি এমন কিছু পুরনো বই পড়েই তাঁকে ভালো ভাবে বোঝা যায়।
এই চারটি পয়েন্ট নিয়ে আপনারা ভাববেন। একমত হতেই হবে এমন কোনও কথা নেই। তবে আমি কনভিন্সড, আমি এখন আর মানুষের সাফল্যের মাঝে তার সৃজনশীলতার নজির খুজব না, বরং তার ব্যর্থতার মাঝেই তার সৃজনশীলতা খুজবো।
এবার আসি মূল আলোচনায়, অধ্যাপক রজার যেহেতু একজন কেমিস্ট এবং পরবর্তীতে বায়ো-মেডিক্যাল সায়েন্টিস্ট, তিনি তার আলোচনার উদাহরন গুলো দিয়েছিলেন তার কাজের সাথে মিল রেখেই -
দুটি প্রধান প্রশ্ন –
সৃজনশীল পরিবেশ গড়ে তোলার মূল বিষয় গুলো কি ?
১ একটি ভয়ভীতি বিহীন সমাজ ব্যবস্থা – যেখানে কি লেখক কি শিল্পী বা বিজ্ঞানী কে তার লেখা প্রকাশের ক্ষেত্রে বা তার গবেষণার ফলাফল প্রকাশ করার ক্ষেত্রে কোনও আইনি পরিনতির কথা ভাবতে হবে না। প্রাথমিক ভাবে সৃজনশীল কাজের পরিবেশ গড়ে তোলার ক্ষেত্রে রাষ্ট্রের একমাত্র ভূমিকা হতে পারে সাহায্যকারীর, মুলত অর্থ সাহায্য বা অবকাঠামোগত সাহায্য। এর বাইরে রাষ্ট্র কে বরং দূরে রাখাই ভালো হবে।
২ একটি ভয়ভীতি বিহীন শিক্ষা ব্যবস্থা – যেখানে ব্যর্থতার সামাজিক – সাংস্কৃতিক মূল্যায়নটি হবে সম্পূর্ণ ভিন্ন রকমের। ব্যর্থতার সাথে ভয় বা গ্লানির কোনও সম্পর্ক থাকবে না। ব্যর্থতা র একটাই অর্থ তা হলে আরেকবার চেষ্টা করে দেখতে হবে। ব্যর্থতার সাথে কোনও রকমের “ভালো-মন্দ” বা “উচিত-অনুচিত” কে জুড়ে দেয়া যাবে না।
৩ মুক্ত ভাবে চিন্তা করার জন্যে অফুরন্ত সময় –সৃজনশীলতা ঘড়ি ধরে হয় না। বরং সৃজনশীলতার সাথে সময়ের সম্পর্ক টি আনুপাতিক, সত্যিকারের সৃজনশীল ভাবনার জন্যে নিরবিচ্ছিন্ন সময় দরকার। এই সময় কখনও এক বছর বা কখনও দশ বছর ও হতে পারে।
সৃজনশীল পরিবেশে একজন মানুষ কিভাবে কাজ করবেন ? 
একজন সৃজনশীল মানুষ কে অন্তত চারটি বিষয় বুঝতে হবে – 
১ ঝুঁকি (Risk) – যেকোনো সৃজনশীল মানুষ কে ব্যর্থতা কে ভালবাসতে হবে। ব্যর্থতা বিহীন মানুষ বেশিরভাগ টাই যান্ত্রিক অথবা কম সৃজনশীল। আধুনিক যুগে প্রায় সকল ক্ষেত্রেই সিদ্ধান্ত নেবার ক্ষেত্রে ঝুঁকি নিতে হয় । তা সে বিজ্ঞানী কিম্বা সঙ্গীত শিল্পী যেই হন না কেনও। ব্যর্থতার ভীতি মানুষ কে ঝুঁকি নিতে বাঁধা দেয়, পেছন থেকে টেনে ধরে । এই টেনে ধরা মানুষ কে পিছিয়ে দেয়। তাই ঝুঁকি নিতে শিখতে হবে। ব্যর্থতার “সামাজিক কালিমা” বা “social stigma” কে জয় করতে না পারলে ব্যর্থতার আগাম ভীতি আপনাকে সবসময়েই সিদ্ধান্ত গ্রহনে বাঁধা দেবে। সুতরাং “Social Stigma of failure” এর বিরুদ্ধে শক্ত করে দাড়াতে হবে।ঝুকি নিতে হবে।
২ সময় বা সময়ের উপাদান (Time or element of Time) – কামার যেমন করে বোঝেন কখন আগুনে দেয়া লোহাটি সত্যি ই যথেষ্ট গরম হয়েছে এবং সেই রক্তিম লোহার খন্ড টিকে আঘাত করার সঠিক সময়, একজন বিজ্ঞানী কেও একই ভাবে বুঝতে হয় তার সময়ের উপাদান গুলো কে। মনে রাখা দরকার সময়ের কোনও কোনও উপাদান হয়ত সারা জীবনে একবারই আসে এবং সৃজনশীল মানুষের দক্ষতা হচ্ছে সেই মুহূর্ত টুকু কে বুঝতে পারা ধরতে পারা।
৩ বর্তমান ও ভবিষ্যৎ প্রয়োজন (Neccessity) – সৃজনশীল মানুষ সমাজের বাইরের মানুষ নন। কখনও কখনও নানান বাহ্যিক কারনে সৃজনশীল মানুষদের কে মনে করা হয় সমাজের বাইরের মানুষ। কখনও বা তাঁদের সময় উত্তীর্ণ ভাবনার জন্যে, কখনও বা তাঁদের কাজের ধরনের বা বেশভুশার জন্যে। কিন্তু সৃজনশীল মানুষেরা তাঁদের সমাজেরই মানুষ, তাই সমাজের প্রয়োজন টুকু কে দারুন ভাবে বুঝতে না পারলে সৃজনশীলতা কে এগিয়ে নেয়া যায় না।
৪ সমালোচনা গ্রহন করবার ক্ষমতা (Criticism) – সৃজনশীল ভাবনায় যেমন থাকে বর্তমানের কথা তেমনি থাকে ভবিষ্যতের প্রয়োজনের দিক নির্দেশনা। ইংরেজি তে Forward looking thoughts বা অগ্রবর্তী ভাবনা (অনুবাদ টি ঠিক হোল ?) হচ্ছে সৃজনশীলতার একটি আবশ্যকীয় অংশ। আর তাই প্রায়শই সৃজনশীল ভাবনা কে পড়তে হয় সমালোচনার কবলে। একথা ধরেই নিতে হবে যে সমাজে Sober criticism বা ভদ্রস্থ সমালোচনার অভাব রয়েছে, তাই সৃজনশীল মানুষদের সকল ধরনের সমালোচনার বিপরীতে নিজের ভাবনা কে ধরে রাখার ও এগিয়ে নেয়ার দক্ষতা টি অর্জন করতেই হয়। একথাও সত্যি যে, একমাত্র সমালোচকই একটি সৃজনশীল কাজ কে চুলচেরা বিশ্লেষণ করেন, মুগ্ধ বন্ধুরা তা করেন না, তাই বন্ধুর মুগ্ধতার চাইতে অভদ্র সমালোচক এর সমালোচনা বেশী কার্যকর।
পুরো সেমিনার টি তে আমার মস্তিষ্কের এক অংশ জুড়ে ছিল অধ্যাপক রজার কর্নবার্গ এর বক্তৃতা র প্রতি মুগ্ধতা আর অন্য অংশে ছিল আমার দেশের জন্যে মন খারাপ হওয়া এক রাশ মেঘ ! আমি জানি আমার দেশে পরীক্ষায় ভালো করার সামাজিক মূল্য হচ্ছে সব চাইতে বেশী। কে কত সৃজনশীল তার চাইতে অনেক গুরুত্বপূর্ণ প্রশ্ন হচ্ছে কার বেতন কত, কার প্রমোশন হোল, কোথায় পোস্টিং হোল, কার ছেলে বা মেয়ে গোল্ডেন জিপিএ পেলো বা কতো টা লেটার পেলো ইত্যাদি ইত্যাদি ......... !
লেখাটি শেষ করবো অধ্যাপক রজার এর সেই তিনটি আবশ্যকীয় শর্তের কথা বলে। আপনাদের সৃজনশীল ভাবনার কাছে তিনটি প্রশ্ন ঃ
== বাংলাদেশে আমাদের সমাজ কতো টা ভয় ভীতি হীন সমাজ ?
== আমাদের শিক্ষা ব্যবস্থা কতটা ভয় ভীতি হীন শিক্ষা ব্যবস্থা (এখানে “ফেল” করার সামাজিক অর্থ টা কতটা গঠনমূলক আর কতটা গ্লানিকর ?) ?
== মুক্ত ভাবে চিন্তা করার জন্যে অফুরন্ত সময় (আমাদের শিক্ষা ব্যবস্থা ও কর্ম ক্ষেত্র আমাদের কে কতটুকু সময় দেয় মুক্ত ভাবে চিন্তা করার ?) কি আমাদের আছে ?
আসুন প্রশ্নগুলোকে ছড়িয়ে দেই !

