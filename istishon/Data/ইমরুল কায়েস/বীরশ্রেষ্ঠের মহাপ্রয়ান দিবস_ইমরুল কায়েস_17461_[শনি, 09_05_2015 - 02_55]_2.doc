বীরশ্রেষ্ঠের মহাপ্রয়ান দিবস



একাত্তরের মার্চে শেষবার তাঁর একমাত্র কিশোর ছেলের সাথে দেখা হয়েছিল। পিতার সঙ্গে সাইকেলে চড়ার একটা ঘটনাই প্রমাণ করে, নূর মোহাম্মদ দেশের পরিস্থিতি নিয়ে কতটা গভীরভাবে ভাবতে পারতেন। সাইকেলে চড়ার সময় তাঁর হাতে একটি কঞ্চি ছিল। কঞ্চির খোঁচা লেগে নূর মোহাম্মদ শেখের কপাল কেটে যায়। রক্ত দেখে আঁতকে উঠেছিলেন ছেলে মোস্তফা কামাল।তিনি তাঁর বাবা নূর মোহাম্মদ শেখকে উদ্বিগ্ন হয়ে বলেছিলেন, 'দেখো বাবা, কত রক্ত!' উত্তরে নূর মোহাম্মদ শেখ বলেছিলেন, 'আরও কত রক্ত ঝরবে!' কিশোর মোস্তফা সেদিন তাঁর বাবার কথারমর্মার্থ বুঝতে পারেনি।
১৯৭১ সালের সেপ্টেম্বর মাস। দখলদার বাহিনীর সাথে সর্বত্র লড়ে যাচ্ছে মুক্তিবাহিনীর যোদ্ধারা। শুধু প্রতিরোধই নয়, এবার সুযোগে হটিয়ে দেবারও পালা। যশোরের গুঁটিপুর ঘাঁটিতে জড়ো হয়েছে হানাদার বাহিনীর সেনারা। সংখ্যায় তারা অনেক। সেখানে বসেই তারা করছে মুক্তিবাহিনীকে আক্রমণের নতুন পরিকল্পনা।গুঁটিপুর ঘাঁটির সামান্য দূরে গোয়ালহাটি গ্রামের স্থায়ী টহলে মাত্র দুইজন সহযোদ্ধা নিয়ে অসম সাহসে নজর রাখছেন টহল দলের অধিনায়ক ল্যান্স নায়েক নূর মোহাম্মদ শেখ।
সেদিন ৫ সেপ্টেম্বর ১৯৭১। সকাল সাড়ে নয়টা।শত্রুর গতিবিধির ওপর লক্ষ্য রাখছিলেন ল্যান্স নায়েক নূর মোহাম্মদ শেখ ও তাঁর দুই সঙ্গী। শত্রুর দিকে নজর রাখতে গিয়ে উল্টো শত্রুরই নজরে পড়ে যান তাঁরা। হানাদাররা তাঁদেরকে তিন দিক থেকে ঘিরে ফেলে। হানাদাররা গুলি চালাতে চালাতে এগুতে থাকে তিন দিক থেকে।
এই হঠাত্ পরিস্থিতিকে আঁচ করে নেন নূর মোহাম্মদ। তাঁদের কাছে আছে মোটে একটি হালকা মেশিনগান আর দুটি রাইফেল। আর গুলিও নেই তেমন। একদিকে ওরা তিনজন আর অন্যদিকে
পাকিস্তানের একটি বিশাল সেনাদল। সামান্য অস্ত্র দিয়ে তাদের মোকাবেলা করা একেবারেই
অসম্ভব। তাঁদের সামনে ডানে-বাঁয়ে তিন দিকেই শত্রু, এখন উপায় কেবল পেছন দিক দিয়ে হটে যাওয়া। হটে যেতে পারলে মুক্তিবাহিনীর স্থানীয় মূল ঘাঁটিতে পৌঁছানো সম্ভব হবে। নূর
মোহাম্মদের ভাবনায় এল, এতে পাক হানাদার বাহিনী মুক্তিবাহিনীর মূল ক্যাম্পে পৌঁছানোর সুযোগ পেয়ে যাবে, যা মোটেও ঠিক হবে না। যতক্ষণ পারা যায় প্রতিরোধ করতে হবে। এতে মূল ঘাঁটির মুক্তিযোদ্ধারা লড়াই করার কিংবা পিছু হটার সুযোগ পাবে।
এরই মধ্যে গুলি আসতে লাগল তিন দিক থেকে। গুলি খেয়ে লুটিয়ে পড়লেন সহযোদ্ধা নান্নু মিয়া। হাত থেকে পড়ে গেল এলএমজিটা। খুব দ্রুততার সাথে নান্নু মিয়াকে কাঁধে তুলে নিলেন নূর মোহাম্মদ, অন্য হাতে তুলে নিলেন লাইট মেশিনগান। ডানে বামে এলোপাতাড়ি গুলি চালাতে লাগলেন তিনি। এতে হানাদাররা একটু স্তিমিত হলো।এবার নূর মোহাম্মদ হানাদার বাহিনীকে ভ্রান্ত ধারণা দেবার জন্য নতুন এক কৌশল করলেন। এক জায়াগায় থেকে মেশিনগান চালিয়ে তিনি আবার অন্য জায়গা থেকে মেশিনগান চালান। এভাবে স্থান পরিবর্তন করে করে মেশিনগান চালাতে লাগলেন তিনি। এতে কাজও হলো। হানাদার বাহিনী ভেবে নিল শুধু তিনজন মুক্তিযোদ্ধা নয়, এরা সংখ্যায় অনেক আর অস্ত্রও আছে। এতে হানাদাররা গুলি কিছু কমিয়ে দিল।
এই ফাঁকে কিছুটা সময় পাওয়া গেল। এই সুযোগে নূর মোহাম্মদ নান্নু মিয়াকে নিয়ে একটু পিছু হটে এলেন, অনেকটা নিরাপদ আশ্রয়ের দিকে। কিন্তু বাদ সাধল একটা মর্টারের গোলা। পড়ল এসে নূর মোহাম্মদের ডানপাশে। স্প্লিন্টারের আঘাতে তাঁর হাঁটু ভেঙে গেল, একটা বড় ক্ষত তৈরি হলো কাঁধে। রক্তে ভিজে গেল সমস্ত শরীর, মাটি হলো রক্তময়।নূর মোহাম্মদ অতি সামনে থেকে তাঁর মৃত্যুকে দেখতে পেলেন। সঙ্গে সঙ্গে তিনি অধিনায়কের দায়িত্ব দিলেন সিপাহী মোস্তফাকে। এলএমজি তাঁর হাতে তুলে দিয়ে তাঁর এসএলআর রাখলেন নিজের কাছে। এলএমজি শত্রুর
হাতে পড়ুক তিনি তা চান না। কাতর অথচ দৃঢ়কন্ঠে বললেন, 'মোস্তফা, তুমি আহত নান্নু মিয়াকে
নিয়ে দ্রুত পিছনে হটতে থাকো। আমি যতক্ষণ পারি শত্রুকে ঠেকিয়ে রাখব।'মোস্তফা এরকম নির্দেশ শুনে হতবিহ্বল হলেন। বললেন, 'আপনাকে এই অবস্থায় রেখে আমরা যাই কী করে?' সিপাহী মোস্তফা ফুঁপিয়ে উঠে হাঁটুভাঙা আহত ল্যান্স নায়েকের ওপর ঝাঁপিয়ে পড়ে তাঁকে কাঁধে তুলে নিতে গেলেন।ল্যান্স নায়েক হাত বাড়িয়ে পাশের গাছের শিকড় আঁকড়ে ধরে বলে উঠলেন, 'আরে একি! থামো থামো উঁহ, লাগছে, লাগছে।' কড়া এক ধমক দিলেন,সরো মোস্তফা।'
সিপাহী মোস্তফা থতমত খেয়ে ল্যান্স নায়েকের ওপর থেকে হাত সরিয়ে নিলেন। নূর মোহাম্মদ তাঁর হাত দুটি ধরে নরম গলায় অথচ দৃঢ়ভাবে বললেন, 'আল্লাহর দোহাই মোস্তফা হুঁশ করে শোনো। আমার দিকে ভালো করে তাকিয়ে দেখ, যেভাবে জখম হয়েছি তাতে আমার আর বাঁচার সম্ভাবনা নেই। যেভাবে রক্তপাত হচ্ছে,তাতে এখনই আমার সারা শরীর ঝিমঝিম করছে,
চোখে ঝাপসা দেখছি। আমাকে সুদ্ধ নিতে গেলে তোমরা দু'জনও মারা পড়বে। তিনজন মরার
চেয়ে দু'জন বাঁচা ভালো নয় কি! দেশের স্বাধীনতাকে আনার জন্য তোমাদের বাঁচতে
হবে। আমি নির্দেশ দিচ্ছি, তোমরা সরে যাও।'সিপাহী মোস্তফা, ল্যান্স নায়েক নূর মোহাম্মদ শেখের এই নিষ্ঠুর আদেশ শিরোধার্য করে নান্নু মিয়াকে কাঁধে তুলে লাইট মেশিনগানটা হাতে নিয়ে
পিছু হটতে লাগলেন। আহত নূর মোহাম্মদ রক্তাক্ত ভুলুন্ঠিত অবস্থায় একাই লড়তে লাগলেন। সে এক ভয়ংকর যুদ্ধ। অবিশ্বাস্য লড়াই। একদিকে মাত্র একজন মুক্তিযোদ্ধা। তাঁর হাতে একটি মাত্র রাইফেল। আর তাঁর অবস্থা সঙ্কটাপন্ন। আর অন্যদিকে একটি শক্তিশালী বাহিনী। শক্তিশালী বাহিনীর বিরুদ্ধে একেবারে মৃতপ্রায় অবস্থায় একাই লড়াই চালিয়ে গেলেন নূর মোহাম্মদ। তাঁর শরীর রক্তক্ষরণের ফলে ধীরে ধীরে নিস্তেজ হয়ে এল।জীবনের শেষবিন্দু শক্তি দিয়ে তিনি হানাদারদের দিকে ট্রিগার টিপলেন। ততক্ষণে মোস্তফা নান্নু মিয়াকে নিয়ে নিরাপদে পৌঁছে গেছে।
নিজের জীবনের বিনিময়ে নূর মোহাম্মদ এক মরণজয়ী যুদ্ধে বাঁচিয়ে দিলেন সহযোদ্ধাদের।
তার এক ঘন্টা পর। এবার মূল ঘাঁটির মুক্তিযোদ্ধারা হানাদার বাহিনীর ওপর পাল্টা আক্রমণ করল।মুক্তিযোদ্ধাদের পরাক্রমে টিকতে পারল না পাকিস্তান সেনাদল। তারা পিছু হটতে বাধ্য হলো।দুশমনরা এলাকা ছাড়লে মুক্তিযোদ্ধারা খুঁজতে লাগল ল্যান্স নায়েক নূর মোহাম্মদ শেখকে। তাঁর মৃতদেহ পাওয়া গেল ঝোঁপের পাশে।বেয়নেটের আঘাতে ক্ষতবিক্ষত একটা মৃতদেহ।
বর্বর পাকসেনা অন্য কাউকে না পেয়ে সমস্ত ক্ষোভ ঝেড়েছে লাশের ওপর। প্রতিহিংসায়
উপড়ে ফেলেছে তারা নূর মোহাম্মদের দুটি চোখ।
নূর মোহাম্মদ শেখ মরতে ভয় পাননি। দেশামাতৃকার কাছে নিজের জীবনকে তুচ্ছ মনে হয়েছে তাঁর। এ জন্যই তিনি বীরশ্রেষ্ঠ, উন্নত শক্তির ধারক।

