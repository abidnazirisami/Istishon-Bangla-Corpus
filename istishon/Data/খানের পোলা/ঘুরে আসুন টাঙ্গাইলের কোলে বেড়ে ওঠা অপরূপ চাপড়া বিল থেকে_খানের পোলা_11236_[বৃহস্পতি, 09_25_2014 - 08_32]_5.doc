ঘুরে আসুন টাঙ্গাইলের কোলে বেড়ে ওঠা অপরূপ চাপড়া বিল থেকে


 এক বাড়ি,এক দুয়ার,এক হাতি,তিন ইল আর ছয় পুরের জেলা টাঙ্গাইল । মাওলানা ভাসানী,রনদা প্রসাদ সাহা কিংবা শামছুল হক খানের এই টাঙ্গাইল যে এত নৈসর্গিক হতে পারে সেটা গত পরশু না গেলে কিছুতেই জানতে পারতাম না । 

আমার মাধ্যমিক শিক্ষা জীবনের পুরোটাই কেটেছে এই টাঙ্গাইলের আঁচলে পড়ে থেকে কিন্তু এই আঁচলকে মেলে ধরে চোখ বুলিয়ে কখনো দেখবার সময় সুযোগ কোনটিই হয়ে ওঠেনাই। ২১ তারিখ বিকেল বেলায় ফোন পেলাম বন্ধু গৌতম মল্লিক এর। কি কথা ? আয় শাহবাগ,যেতে হবে ভোলা। ভোলা কোথায়? মনপুরা দ্বীপে । আমার মুখ দিয়ে আর কোনো কথা বেরুতে চাচ্ছে না । তড়িঘড়ি করে রেডি হয়ে চলে আসলাম শাহবাগ কিন্তু বাসে করে আসতে আসতেই দেখি আকাশ বাবাজীর মেজাজ বেজায় খারাপ।সারাদিন ধরেই কেঁদে চলেছে সে । ঐদিকে আবার ৩ নম্বর সমুদ্র সংকেত। বাদ পড়ল ভোলা। পাবলিক লাইব্রেরীর ক্যান্টিনে বসে লায়না নহিজা নাআর জন্মদিনের কেক কাটতে কাটতেই ঠিক হল টাঙ্গাইল যাব, টাঙ্গাইল কোথায় ? কোথায় যাব জানিনা তবে যাব। ভাসানীর সন্তোষ কিংবা যমুনার পাড়ে হলেও যাব ।টাঙ্গাইলে থাকা সুদিপ বসু রায়কে আগে ভাগেই জানানো হল যে রাতের ভেতরেই আসছি আমরা। এসব করতে করতেই সামনে হাজির হয়ে গেছেন সাম্য সবুর দাদা। আর দেরী না করেই রওনা দিলাম টাঙ্গাইলের উদ্দ্যেশে। রাত তখন বাজে ১১ টা, টাঙ্গাইল বাইপাস মোড়ে এসে নেমে পড়লাম গাড়ি থেকে। সন্ধ্যা থেকে রাতভর বাসের ঝাকুনি খেয়ে যখন বাস থেকে নেমে ঘাড়-বুক-পিঠকে সস্থানে নিয়ে বসাচ্ছি ঠিক তখনই দেখি অপেক্ষায় থাকা Pallab Ganguly আর সুদিপ একখান অটোরিক্সা ঠিক করে এনে চলে এসছে। কোনো হোটেলে না উঠে রাত কাটালাম একটি কোচিং সেন্টারে। হরতালের দিন সাথে ভেজা সকাল তাহলে খাওয়াটা অবশ্যই হতে হবে খিচুড়ি। ঘুম থেকে উঠে ফ্রেস হয়ে সবাই মিলে একটা হোটেলে ঢুকে মেরে দিলাম ২০ টাকা প্লেট খিচুড়ি আর ডিম ভাজা । হরতালের দিনে ঢাকার বাহিরের কোনো শহরে এতটা শান শান নীরবতা ঠান্ডা থাকতে পারে সেটা আগে দেখি নাই। কোনো দোকানপাট খুলছে না , গাড়িও চলছে না । বিপত্তিতে পড়লাম আমরা, শহরেই আটকে রইলাম তিন তিনটি ঘন্টা। সাথে থাকা গাংগুলি আমাদেরকে জানলো বাসুলিয়ার গাড়ি চলছে। ঐদিকটায় দীঘি মতন এ্টা কিছু আছে তবে বেশ সুন্দর। চোখ কান বন্ধ রেখে শহরের নতুন বাসস্ট্যান্ড থেকে মান্ধাতা আমলের সেই বেবিট্যাক্সি ভাড়া করে ছুটে চললাম অজানা অদেখা বাসুলিয়ার সেই দীঘির পথে। ঘন্টাখানেক বাদেই পৌছে গেলাম সেখানে। ট্যাক্সি থেকে নেমে আশপাশ দেখেই আমার চোখ আর মুখ একজায়গায় চলে এসছে।
ট্যাক্সিওয়ালা জানালো জায়গাটার নাম চাপড়া বিল।আগে নাকি অনেক অনেক কাচকী মাছ থেকে শুরু করে সমস্ত ছোট মাছ পাওয়া যেতো এই বিলেই। কথা আর না বাড়িয়ে কিছু খাবার কিনে ছোট্ট একটা ডিঙ্গি ঘন্টায় ভাড়া করে উঠে পড়লাম তাতে । কচুরিপানা সরে সরে নৌকা একটু করে এগুচ্ছে আর আমরা পারছিনা তো বিলের জলে গা ভাসাতে নেমে পড়ি । সবাই স্থির করে বসে দেখতে থাকলাম বিলটিকে। চোখ সামনে যাচ্ছে তো দূরের গ্রামগুলো আবছা আবছা দেখা যাচ্ছে। জেলেদের নৌকা কাটিয়ে যাচ্ছি , আমাদের মত দেখতে আসা অন্য দর্শনার্থীদের নৌকা কাটিয়ে যাচ্ছি ।
নৌকার আগায় বাড়ি খাওয়া বিলের জলের শব্দ আর নৌকায় থাকা গৌতমের মিনি সাউন্ডবক্সে আলতো করে বেজেই চলছে পন্ডিত হারিপ্রসাদ চৌরাশিয়া আর আনুশকা শংকরের একেরপর এক রাগ সঙ্গীত। নৌকায় থাকা আমরা ছয় ছয়টি মানুষ সম্পূর্ন জ্ঞানহীনভাবে ছিলাম তিন তিনটি ঘন্টা। নৌকা বিল পেরিয়ে এক গ্রাম দিয়ে ঢুকছে তো অন্য গ্রাম দিয়ে বেরিয়ে যাচ্ছে।বিলটি বর্ষায় ভরা যৌবন রূপ নেয় কিন্তু বর্ষা পেরুলে আবার বার্ধক্যের কাছে হার মেনে পানি শুকিয়ে যায়। বিলের ঠিক মাঝখানে আছে কয়েকটি হিজল গাছ। গাছগুলো দেখলে মনে হবে সবাই গলা মিলিয়ে গলাধরাধরি করে দাঁড়িয়ে আছে। পানি শুকিয়ে গেলে এই হিজল গাছের নীচেই বসে মেলার আসর। নিয়মিত পুজোও হয় সেখানে।

সুন্দরের কাছে যে আমরা কতটা অসহায় সেটা আবারো বুঝলাম। আসলে সৌন্দর্যের কাছে অসহায়ত্বের জায়গাটায় আমি সারাজীবন থাকতে চাই। আশেপাশের ম্যাপ কিছুতেই বুঝে না উঠার আগেই সন্ধার প্রসন্নতা নেমে আসল । ফিরে চলে এলাম ঘাটে। বিলের ধার ঘেষে শহররক্ষা বাঁধের উপর রাস্তায় শুরু হল ফটোসেশন। ছবি তুলে দিলেন নামকরা ফটোগ্রাফার ‪#‎মল্লিক‬ সাহেব। রাস্তায় কখনো ভ্যান আটকিয়ে কখনো মোটরবাইক আটকিয়ে নেচে কুন্দে বসে শুয়ে ফটো তুলতে থাকল একে একে সবাই।
সন্ধার ঘোর নামার আগেই ট্যাক্সিযোগে ফিরে চলে আসলাম শহর টাঙ্গাইলে। রাতেই টাঙ্গাইলের আঁচল থেকে ফিরে চলে আসলাম ঢাকা্র কোলে।
চাপড়া বিলটিলে দেখতে চাইলে যেভাবে আপনারা যাবেনঃ
ঢাকার মহাখালী থেকে সারাদিন ঘন্টায় ঘন্টায় সরাসরি টাঙ্গাইলের বাস চলাচল করে। বাসে ভাল সার্ভিস পাবেন নিরালা সুপার কিংবা ধলেশ্বরী-ঝটিকা পরিবহনে।ভাড়া ১০০-১৭০ এর ভেতর। টাঙ্গাইল শহরে এসে নতুন বাসস্ট্যান্ড থেকে বাসুলিয়ার অনেক বেবিটাক্সি পাবেন। সারাদিন ভাড়া করতে চাইলে ৫০০-৬০০ টাকা নিবে। সেগুলোতে করে সরাসরি চলে যেতে পারবেন চাপড়া বিলে । থাকবার জন্য আছে হোটেল যমুনা,হোটেল অবকাশ। আর টাঙ্গাইলের বিখ্যাত পোড়াবাড়ির চমচম খেতে অবশ্যই মিস করবেন না।

