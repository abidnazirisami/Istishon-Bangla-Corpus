আমাদের ভুলে যাওয়ার চেষ্টা এবং অস্বীকার করতে চাওয়ার সংস্কৃতি!


সবকিছু ভুলে যাওয়া বা অস্বীকার করার চরম ক্ষমতা নিয়ে আমরা জন্মগ্রহণ করেছি! আর এই ভুলে যেতে পারা বা অস্বীকার করার অসীম ক্ষমতার কারণে ঘটনার পুনরাবৃত্তি দেখি প্রতিনিয়ত। সবই হয়তো সবার জানা, তারপরও স্মৃতিটাকে একটু ঘষামাজা করার চেষ্টা।
অন্তত একাত্তর পরবর্তী বাংলাদেশের ইতিহাস যদি একটু ভালভাবে দেখা যায় তবে এর সত্যতা হাড়ে হাড়ে টের পাওয়া যাবে। আমাদের ভুলে যাওয়ার এই সংস্কৃতির শুরুটা বাংলাদেশের অবিসংবাদিত নেতা হাজার বছরের শ্রেষ্ঠ বাঙালি এবং এই অকৃতজ্ঞ জাতির জনক বঙ্গবন্ধু শেখ মুজিবুর রহমানের মতো মহীরূহের হত্যাকাণ্ডকে বেমালুম ভুলে গিয়ে হালুয়া রুটির দৌড়ে সামিল হওয়ার মাধ্যমে। এর পরে পদ্মা, মেঘনা, যমুনা দিয়ে অনেক জল বয়ে গেছে, অনেক ছোট বড় ঘটনার জন্ম হয়ছে এই সোনার বাংলায়, তার সব কিছুই আমরা বেমালুম ভুলে মেরে দিয়েছি! সপ্তাহ না ঘুরতেই ব্যস্ত হয়ে গেছি নতুন কোন ঘটনা বা দুর্ঘটনা নিয়ে। ভাবখানা এমন যেন চলতি ঘটনা বা দুর্ঘটনার পূর্বে আর কোন ঘটনা বা দুর্ঘটনা ঘটেই নাই! তবে সুখের বিষয় এই যে সব কিছুকে কিছু সময়ের জন্য ভুলে গেলেও একেবারে মুছে দিতে পারে নাই। আমি ইতিহাসবিদ বা বিশ্লেষক নই, এমনকি কারও ভুল-ত্রুটি ধরার চেষ্টা করছি না।
যাই হোক শুরু করেছিলাম বঙ্গবন্ধু হত্যাকাণ্ড দিয়ে। তার হত্যাকাণ্ডের পর, আমরা তাকে ভুলে যেতে সময় নিয়েছিলাম মাত্র চব্বিশ ঘণ্টা। আমাদের ভাবখানা এমন ছিল যেন, বাংলাদেশে বঙ্গবন্ধু বলে কেউ ছিলই না! যেন বাংলাদেশের স্বাধীনতাটা টুপ করে গাছ থেকে পেড়ে আনা হয়েছে। অথচ বঙ্গবন্ধুর দীর্ঘ দিনের আন্দোলন সংগ্রাম, বাঙালি জাতির জন্য ত্যাগ স্বীকার করেছেন এবং শেষপর্যন্ত এই জাতির জন্য স্বাধীনতা অর্জনে নেতৃত্ব দিয়েছেন, যা অর্জিত হয়েছে আপামর জনসাধারণের দীর্ঘ নয় মাসের মুক্তিযুদ্ধের মাধ্যমে, তার কোন ভূমিকাই ছিল না। এত গেল ভুলে যাওয়া, কিন্তু চাইলেই কি সব ভুলিয়ে দেওয়া যায়? তাই নতুন সংস্কৃতি চালু হয়েছে অস্বীকার করার। যেসব ঘটনা ভুলে যেতে যেতে আবার জেগে উঠেছে, আর তাই চালু হয়েছে নতুন সংস্কৃতি, অস্বীকার করার সংস্কৃতি।
আমরা কত কিছু ভুলে গেছি, সেই ভুলে যাওয়া ইতিহাসের কিছু ঘটনা এখন আবার নতুন করে যখন দরজায় কড়া নাড়ে বা ভুলে যাবার নয় সেগুলোকে আবার অস্বীকার করার চেষ্টা করি। যেমনঃ
বঙ্গবন্ধু'র কথা আগেই বলেছি। এর পরেই আসে জাতীয় চার নেতার কথা। বাংলাদেশের জন্মের সাথে এই চার মহিয়সীর অবদান আমরা একেবারে ভুলে না গেলেও, স্বীকার করতেও যেন কষ্ট হয় যা অস্বীকার করার মতোই।
আমরা ভুলে গেছি ভাষা আন্দোলনের বীর শহীদ রফিক, সালাম, বরকতদের। আর এখন অস্বীকার করার চেষ্টা করি তাদের স্মৃতির উদ্দেশ্যে বানানো শহীদ মিনারে দিতে যাওয়া ঠেকাতে ফতোয়া দিয়ে বা শহীদ মিনার ভেঙে!
আমরা ভুলে গেছি বাংলাদেশের জন্ম হয়েছিল অসাম্প্রদায়িক চিন্তা, চেতনা ও বাঙালি সংস্কৃতির উপর ভিত্তি করে, যা এখন আমরা বেমালুম অস্বীকার করি!
আমরা ভুলে গেছি বাংলাদেশের জন্ম হয়েছিল তিরিশ লক্ষ প্রাণের বিনিময়ে এবং এই ঘটনা অস্বীকার করার চেষ্টা করি "এত মানুষ মারা গেছে তার প্রমাণ কোথায়" জাতীয় কথা বলে!
পাকিস্তান! যারা আমাদের অসংখ্য মানুষকে নির্বিচারে হত্যা করেছে, সম্ভ্রম হানি করেছে অগ্নির মা-বোনের, আমরা ভুলে গেছি সেই সব অপকর্মের! সেই সব নৃশংস ঘটনা অস্বীকার করার প্রবণতা দেখতে পাই, যখন কাউকে বলতে শুনি "খেলার সাথে রাজনীতি মেশানো উচিত নয়" এবং নির্লজ্জ হয়ে পাকিস্তানের পতাকা নিয়ে মাঠ কাঁপাতে থাকে।
পাকিস্তানের দোসর আল-বদর, আল-শামস, রাজাকার, যা স্বাধীনতা পরবর্তীতে জামায়াত-শিবির নামে এই দেশে প্রতিষ্ঠিত হয়েছে, আমাদের জনগোষ্ঠীর বিরাট অংশ ভুলে গেছে তাদের মুক্তিযুদ্ধকালীন কর্মকাণ্ডের। তাদের নেতারা সগর্বে অস্বীকার করেছে তাদের সকল কৃতকর্ম এবং সাথে আমরাও।
সাবেক রাষ্ট্রপতি স্বৈরশাসক জিয়াউর রহমান! যিনি মুক্তিযুদ্ধের সময়ের একজন সেক্টর কমান্ডার, বঙ্গবন্ধু এবং জাতীয় চার নেতার হত্যাকাণ্ডের সাথে জড়িত থাকাদের একজন, যিনি কোর্টমার্শালের নামে অসংখ্য মুক্তিযুদ্ধাদের হত্যাকারী, আমরা তার সব কৃতকর্ম ভুলে গেছি। যিনি এই দেশে পুনঃপ্রতিষ্ঠিত করেছেন জামায়াত-শিবিরের রাজনীতি। এখন তার সব অপকর্মকে অস্বীকার করে মুক্তিযুদ্ধের কাণ্ডারী হিসেবে নির্লজ্জ মিথ্যাচার করি।
উপরের উদাহরণগুলি অসংখ্য ঘটনার কয়েকটি মাত্র। ইতিহাস হাতড়ালে আপনিও পাবেন এরকম ভুলে যেতে চাওয়ার সাথে অস্বীকার করার চেষ্টারত অসংখ্য ঘটনার।

