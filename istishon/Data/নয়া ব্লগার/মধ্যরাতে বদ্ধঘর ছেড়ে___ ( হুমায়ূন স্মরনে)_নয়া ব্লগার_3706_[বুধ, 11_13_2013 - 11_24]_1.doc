মধ্যরাতে বদ্ধঘর ছেড়ে___ ( হুমায়ূন স্মরনে)


 বিঃ দ্রঃ পোস্টে ভগবান শিবের উল্লেখ রয়েছে, খেয়াল করলে বুঝবেন কারো ধর্মীয় অনুভূতিতে আঘাত দেয়ার চেষ্টা করা হয়নি... 
শুধু এক থোকা আঙ্গুরের অভাব, এক থোকা আঙ্গুর। আসলে অভাবের লিস্ট করতে গেলে সেটা খালি বড়ই হবে। পোশাকের অভাব আছে, অভাব আছে পরিবেশের, সামনে নেই কোনও মদের পাত্র, নেই কোনও নর্তকীও... না না নর্তকী আছে। সেই কখন থেকে একটা কাটা টিকটিকির লেজ নিষ্ঠার সাথে নর্তকীর ভূমিকা পালন করে যাচ্ছে। তার নৃত্য বেশ উপভোগ করছি। মনে মনে অনেক ব্রেক ড্যান্সারের সাথে মিল খুঁজছিলাম অবশেষে যার সাথে মিল পেলাম সেটা মনে করে নিজের ঠোটের কোণ আরেকবার বেঁকে গেলো। কোনও একদিন টিভিতে দেখেছিলাম ভগবান শিব তার "শিব-নৃত্য" নাচছেন। অভিনেতার অদূরদর্শিতার কারণে তাকে ছাগলের তৃতীয় বাচ্চার দুধ না পেয়ে তিড়িং বিড়িং নাচ বলে মনে হচ্ছিল। তখন যাকে ছাগল ছানার নাচ মনে হচ্ছিল এখন তার সাথে আমার সামনে থাকা এই নর্তকীর নাচের মিল পাচ্ছি বেশি।
এতকিছুর অভাবের পরেও শুধু কোলবালিশে কাত হয়ে বসে থাকার কারণে নিজেকে মোঘল আমলের সম্রাট বলে মনে হচ্ছে। শুধু এক থোকা আঙ্গুরের অভাব। কেন জানি মনের মাঝে ঢুকে গিয়েছে সম্রাট মানে, আয়েসি ভঙ্গিতে থোকা থেকে কামড়ে ছিঁড়ে নিতে হবে আঙ্গুর। যাক, এত কিছু ভেবে নিতে পেরেছি আর আঙ্গুরের থোকাটা ভেবে নিতে পারবোনা? ভাবতেই ঠিক মাথার উপর থেকে পাকা আঙ্গুরের গন্ধ পেলাম। মনে মনে বলে উঠলাম " নাচতে থাকো নর্তকী" বলেই ঘাড় আকাশের দিকে বাড়িয়ে আঙ্গুরে কামড় দিতে গিয়ে থমকে গেলাম। কোনও চমৎকার রূপবতী মেয়ে হালকা একটা হাসি দিয়েই বিলীন হয়ে গেলো। নিমিষেই ভুলে গেলাম আমার নর্তকীর কথা, আঙ্গুরের কথা, সাম্রাজ্যের কথা। অবাক বিস্ময় নিয়ে অপেক্ষা করতে থাকলাম কখন জানালার ফাঁক দিয়ে আবার সেই মিষ্টি হাসিটা দেখা যায়...
আমাকে নিরাশ না করে একটু পড়েই আবার উকি দিল সুন্দরী। এবার তার হাসির বাঁধ সত্যি ভেঙ্গেছে। কখনও মুচকি কখনও অট্ট আবার কখনও দুঃখের, হাসি থামছে না। এদিকে আমার মুখে লেগে থাকা বাঁকানো হাসিটাই মিলিয়ে গেলো তার হাসি দেখতে দেখতে। আচমকা হুঁশ ফিরল। বোকার মতো ঘরে বসে সুন্দরীর দিকে তাকিয়ে আছি কেন? চাইলেই তো ঘর থেকে বেড়িয়ে গিয়ে আরও কাছ থেকে দেখতে পারি এই বাঁধ ভাঙ্গা হাসি, নিজেকে ভাসিয়ে দিতে পারি এই হাসির জোয়ারে।
যেই ভাবা সেই কাজ। এক দৌড়ে চলে এলাম ছাদে। এখানেই তো সুন্দরী!! এবার আমাকে দেখেই যেন হাসি আরও প্রশস্ত হল তার। হাসি থেকে ঠিকরে পড়ছে আলো। মায়াবী এক আভা ছড়িয়ে দিচ্ছে আশেপাশে। বড় রহস্যময় এ আভা। প্রতিনিয়ত আমাকে কাছে টানছে কিন্তু যাবার জন্য পুরো দরজাটাও খুলে দিচ্ছে না। অবাক বিস্ময়ে তাকিয়ে আছি সুন্দরীর দিকে। ভুলে গিয়েছি আমার নড়বার ক্ষমতার কথা। ছাদের দোলনায় বসে পড়লাম। কিন্তু ভুলে গেলাম দোল খেতে। এমনটা আর কখনও হয়নি। একেই বুঝি বলে "চন্দ্রাহত।" এই মধ্যরাতে খালি গায়ে দোলনায় বসে তাকিয়ে আছি চাঁদের দিকে। ছাদে যে আরও একটা প্রাণী রয়েছে তার অস্তিত্ব টের পাচ্ছি কিন্তু ক্ষমতা নেই তাকে কিছু বলার। সেও আমার মতই আহত। সুস্থ মানুষ আহত মানুষের ভালোমন্দের খোঁজ নেয়। দুজনই যখন আহত, কুশল সেখানে বাহুল্য। ডলে ডলে চাঁদের আলো মাখছি গায়ে। আহত হচ্ছি। এ আহত ভালোবাসার আহত, ভালোবাসার অত্যাচার। পৃথিবীতে অনেক ধরনের অত্যাচার আছে। ভালবাসার অত্যাচার হচ্ছে সবচেয়ে ভয়ানক অত্যাচার। এ অত্যাচারের বিরুদ্ধে কখনো কিছু.বলা যায় না, শুধু সহ্য করে নিতে হয়।
চাঁদের আলো রহস্য হয়ে ঝরে পড়ছে আমার আশেপাশে। তার রহস্যের পর্দার দৃঢ়তার পরিচয় দিতে গিয়ে সবকিছু দেখতে দিচ্ছে সে কিন্তু বুঝতে দিচ্ছে না কিছুই। চন্দ্রাহত হয়ে উপলব্ধি করলাম চাঁদের আলোর ক্ষমতা, অনেক কিছুই চোখের সামনে থেকেও ঠাওর করতে পারছি না আসল জিনিসটা কি। 
“চাঁদনী পসরে কে আমায় স্মরণ করে,
কে আইসা দাড়াইছেগো আমার দুয়ারে?
আমি তারে চিনি নাগো সে আমারে চেনে”
এতক্ষণ আশীর্বাদ হয়ে থাকা নিয়নের বাতিটাকে এখন মূর্তিমান অভিশাপ বলে মনে হচ্ছে। ঠায় বকের মতো দাঁড়িয়ে থেকে সৌন্দর্য নষ্ট করা ছাড়া তার আর কোনও কাজ আছে বলে মনে হচ্ছে না। বলতে না বলতেই হুট করে নিভে গেলো বাতি। প্রকৃতিও যেন এই অনিয়ম পছন্দ করছে না। সবকিছু ঠিক করতে একে একে সরিয়ে দিচ্ছে সব প্রতিবন্ধকতা। হাওয়ায় ভেসে মেঘ আসছে ঠিকই, কিন্তু চদের গায়ে কামড় বসাতে পারছে না। পারছে না কামড়ে ধরে মুখ থেকে চাঁদের হাসি কেড়ে নিতে। চাঁদ বাবাজী কেমন করে যেন গোল্লাছুটের খেলোয়াড়দের মতো সবাইকে পিছলিয়ে ফাঁকি দিয়ে ঠায় দাঁড়িয়ে কেলিয়ে যাচ্ছে। বইছে মৃদু সমীরণ।
নাহ সময়টা বড্ড বেশি নিখুঁত। এত নিখুঁত যে স্টয়িকেরও ভাব দেখানো চলে না। প্রকৃতির ভারসাম্যে বিন্দুমাত্র বাঁধা না দিয়ে মৃদু পায়ে চলে এলাম ঘরে। হ্যাঁচকা টানে পাঞ্জাবীটা নিয়ে গায়ে পড়েই বের হলাম ঘর থেকে। মধ্যরাত পেড়িয়ে যাচ্ছে, তাতে কি? এমন রাতে তো সময়ও থমকে দাঁড়ায়। সবকিছুর পর শুধু একটাই কথা মনে পড়ছে। আজ রাত এসেছে, চন্দ্রাহত হবার রাত। এই রাতে ঘরে থাকতে নেই। আলতো পায়ে বেড়িয়ে আসলাম। হেটে চলেছি একা। মনে কোনও আশা জাগছে না এমন, “ও কারিগর, দয়ার সাগর, ওগো দয়াময়... চান্নি পসর রাইতে যেন আমার মরণ হয়” গন্তব্য? জানিনা, আসলে কিছুই জানি না। যেমন জানি না হিমুর মতো আমার পাঞ্জাবীর রঙ হলুদ, পায়ে নেই জুতা, তেমন জানিনা হুমায়ূন আহমেদ কে? কি তাঁর পরিচয়? তেমনই জানি না কয়টা বাজে, সাথে ঘড়ি না থাকলেও শুধু শুনে যাচ্ছি ঘড়ির কাটার টিকটিক টিকটিক...

