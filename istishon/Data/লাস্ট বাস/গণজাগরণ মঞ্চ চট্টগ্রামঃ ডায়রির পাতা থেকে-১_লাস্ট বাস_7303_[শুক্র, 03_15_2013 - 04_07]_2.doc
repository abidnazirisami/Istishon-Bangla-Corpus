গণজাগরণ মঞ্চ চট্টগ্রামঃ ডায়রির পাতা থেকে-১


এই সিরিজের সবগুলো লেখা আমার গণজাগরণ মঞ্চের অভিজ্ঞতা নিয়ে। “আমি-আমি” থাকাটা স্বাভাবিক। আশা করি ক্ষমাসুন্দর দৃষ্টিতে দেখবেন।
৫ ফেব্রুয়ারি, ২০১৩
আগের দিন রাত থেকে প্রচণ্ড উৎকণ্ঠা, কি রায় পেতে যাচ্ছি। যদিও বাচ্চু রাজাকারের রায়ের পর খুবই আশান্বিত, আরো একটা সুসংবাদ শুনতে যাচ্ছি, তবুও বুকে ঢিপঢিপ করছে। সকাল নয়টা থেকে টিভি সেটের সামনে বসে আছি। একাত্তর টিভিতে লাইভ দেখাচ্ছিল আদালত প্রাঙ্গন থেকে। জামাত-শিবিরের ডাকা হরতালও ছিল সেদিন। একাত্তর টিভিতে আপডেট পাওয়া মাত্র ফেসবুকে স্ট্যাটাস দিচ্ছি। মাঝে কারেন্ট চলে যাওয়ায় আমার এক বন্ধুর বাসায় যাই। ওদের ফ্ল্যাটে জেনারেটরের সুবিধা আছে। তখন রায় পাঠ শুরু হয়েছিল। পরে কারেন্ট আসলে ওদের বিল্ডিং থেকে বের হই। পথে কয়েকজন বন্ধুর সাথে দেখা হলে ওদের সাথে আগাম শুভেচ্ছা বিনিময় করি। বাসায় আসতে আসতে ফেসবুকে দেখি নিঝুম মজুমদার স্ট্যাটাস দিয়েছেন, “মাননীয় বিচারক, পুরো বাঙালী জাতির সাথে বড় বেশী অন্যায় করে ফেললেন। হতাশ।“ বুকে ধক করে উঠে, মানে কি? বাসায় এসে টিভি ছাড়তেই দেখি কসাই কাদের ভি সাইন দেখিয়ে আদালত থেকে বের হচ্ছে। জীবনে অনেকবার অপমানিত হয়েছি; কিন্তু ঐ দৃশ্য দেখার পর মনে হলো আমার গালে কেউ একটা কয়েকটনি চড় বসিয়ে দিয়েছে। ভাবলেশহীন হয়ে বসে থাকি বেশ কিছুক্ষণ। নিজের অজান্তে কখন চোখের কোণে জল জমেছে বুঝতে পারিনি।
সেদিন রাতের প্রথম প্রহরে বাঁধন ভাইয়ের(বাঁধন স্বপ্নকথক) ওয়ালে একটা পোস্ট দিয়েছিলাম। সেখানে তিনি রিপ্লাইয়ে আশাজাগানিয়া কমেন্ট দিয়েছিলেন বেশ কিছু। রায়ের ১২ মিনিট পর বাঁধন ভাইকে ফোন দিয়ে বলি,”বাঁধন ভাই, কাল তো আশা দিয়েছিলেন, রায় কি জানেন?” তিনি তখন বাইরে ছিলেন, তাই জানতেন না। আমাকে জিজ্ঞেস করেন রায় কি। আমি জানাই, ফাঁসি হয়নি, যাবজ্জীবন হয়েছে। খবরটা বোধহয় তাঁর হজম করতে কষ্ট হচ্ছিল। একটু থেমে আবার জিজ্ঞেস করলেন, “ফাঁসি হয়নাই?” আমি আবার জানালাম দুঃসংবাদটা। তিনি পরে কথা বলবেন বলে রেখে দিলেন।
কাজিনের পিসি থেকে নেটে ঢুকি এরপর। কীবোর্ড বিপ্লবীরা দেখলাম একের পর এক কীবোর্ড বিপ্লব প্রসব করে যাচ্ছেন। এক একটার উপর প্রচন্ড মেজাজ খারাপ হচ্ছিল। একটা স্ট্যাটাস দিতে চাইছিলাম। কিন্তু কান্নার চোটে বারবার ভাষা হারিয়ে ফেলছিলাম। এতগুলো মানুষের প্রাণ, এতগুলো নারীর ইজ্জত কি এতই সস্তা হয়ে গেছে?! নিজের উপর, দেশের উপর, আশেপাশের সবার উপর ক্ষোভ হচ্ছিল। প্রচণ্ড ক্ষোভ। বাঁধন ভাইকে আবার ফোন দিয়ে জিজ্ঞেস করলাম কি করবো। তিনি কান্নাজড়িত কণ্ঠে বললেন, “তোরা কেউ থাক না থাক, আমি শাহবাগের রাস্তায় বসে থাকবো, যতদিন না বিচার পাচ্ছি।“ কিছুক্ষণ পর দেখি বাঁধন ভাইরা ইভেন্ট ক্রিয়েট করেছেন। মানববন্ধন, মশাল মিছিল, আর শাহবাগে অবস্থানের। এই সেই ঐতিহাসিক ইভেন্ট। আমি নির্ঝরদাকে ফোন করলাম। উনি বললেন তিনটায় জামালখান প্রেসক্লাবে আসতে। আমি আমার পরিচিত সবাইকে জানিয়ে দিলাম। সাথে বললাম লাঠি-সোটা যে যা পারে নিয়ে আসতে। বিকাল তিনটায় প্রেসক্লাবে গেলাম। সাথে একটা রড। কি করবো তখনো জানতাম না। কিন্তু ভেতরে তখন আগুন জ্বলছে। একটা একটাকে খুন করার আগুন। সেদিন আবার শুয়োরদের ডাকা হরতাল ছিল। চুরি তো চুরি, তার উপর সিনাজুড়ি। আমি যখন প্রেসক্লাবে যাই তখন প্রেসক্লাবে একটা কাকপক্ষীও ছিল না। গর্ব করে বলতে পারি, চট্টগ্রামের আন্দোলনে প্রেসক্লাবে প্রথম পা রাখি আমি। এরপর আমার এক ফ্রেন্ড আর নির্ঝরদা কিছুক্ষন পর সমীরদা আসেন। এরপর একে একে সবাই আসতে থাকেন। সবার চোখে শকুন বধের তৃষ্ণা। দুইশর মত মানুশ হয়েছিল। প্রথমে চারটার দিকে মানববন্ধন হয়। আমি মনে মনে বেশ হতাশ হই সেই গৎবাঁধা প্রতিবাদের দিকে যাচ্ছে বলে। পরে মানববন্ধন শেষে আমরা সবাই মিছিল নিয়ে বের হই। মিছিলটা চেরাগী পাহাড়-আন্দরকিল্লা-লালদীঘি হয়ে শহীদ মিনারে পৌঁছে। সেখানে আমাদের প্রতিবাদ সেদিনের মত শেষ করা হয়। ঘরে গিয়ে দেখি ঢাকায় আন্দোলন শুরু হয়ে গিয়েছে। শাহবাগ দখল করে আছে প্রতিবাদী তরুণেরা। মনের মধ্যে ঝড় শুরু হয়ে গেল। চট্টগ্রামের সবাইকে বললাম এইভাবে লুতুপুতু আন্দোলনে হবে না। সবার মনেও তখন একই ভাবনা, এভাবে চলতে পারে না। আরো কঠোর আন্দোলনে যেতে হবে। পরেরদিন থেকে আরো কঠোরভাবে আন্দোলন করার প্রত্যয় নিয়ে সেদিনকার মত ঘুমাতে গেলাম।
(চলবে) 

