ব্যবধান




হিসেব করে বলতে পারোঃ
তোমার আমার বলার মতো
কি আর কথা থাকতে পারে ?
ঘরের কথা , মাঠের কথা, ঘাটের কথা
পাতা এবং ছোট বড় গাছের কথা
শীত বসন্ত গ্রীষ্ম শেষে বর্ষা এলে
করবোটা কি ? - এসব কথা যত আছে ...
গানের কথা, প্রাণের কথা
আগের দিনের দুঃখ গাঁথা
কোনটা ভালো , কোনটা খারাপ
কার কোনটা দেখলে কিংবা শুনলে পরে
তোমার আমার ভালো কিংবা মন্দ লাগে
এরকম সব সস্তা কথা যত আছে ...

কোন কবিতার কোন লাইনে
দু'চোখ তোমার ছলো ছলো
কোন গানটার কোন কলিতে
মন হয়ে যায় নাটাই সুতো
এমন কিছু যা আছে আর
যা বাকী নেই , বলার মতো
সব কথা শেষ , সব বলা শেষ ।।
তাই বুঝি হায়,
আজকালকার দিনগুলোতে
বলার মতন কথা খুঁজতে বেগ পেতে হয়
হতেও পারে দেখার ভুলে
আজকালকার দিনগুলোতে , আশেপাশের সভ্য সভায়
তোমার ঘোলা চোখের মাঝে
পাইনা ঝলক ,বিষ্ময় বা হাসির আভায় -
আর কি আছে বলার মতো ?
এক জীবনের যত কথা , তথ্য সকল
দেনা-পাওনা হিসেব-নিকেশ সব হয়েছে তোমার-আমার
তারচে' বরং আমি চলি, তুমিও ফেরো;
চলুক জীবন, জমুক কথা
একটা জীবন পরে যদি হয় দেখা, আর
চোখ পরে যায় চোখের মাঝে
দেখবে তখন অনেক কিছুই বলার মতন খুঁজে পাবে ।।
সুখের কথা
দুখের কথা
তোমার আমার জীবন গাঁথা
এখন বরং আমি চলি
এখন বরং তুমিও ফেরো

