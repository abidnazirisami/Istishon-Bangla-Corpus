কাঁটার মতন বিঁধে





আহা আমার গোত্তা খাওয়া
পাগলা ঘুড়ি
দূর আকাশে উড়ার ছলে
মাঞ্জা সুতোয়
আমার এ দুই হাত কাটালি
আহা আমার গোত্তা খাওয়া
পাগলা ঘুড়ি
তোরেই বলি- টানিস কেনো
এত্ত জোরে ?
পাগলা হাওয়ায় গা ভাসানো
রঙিন ঘুড়ি
তুই কি ভাবিস- সেইটা আমি
ভালোই বুঝি
বেয়াড়া সুতো ছিড়লে বুঝি
খুব খুশি হোস ?
পাগলা হাওয়ায় গা ভাসিয়ে
সুদূর পানে
পালিয়ে বুঝি স্বাধীন হবি ?
আহা আমার গোত্তা খাওয়া
পাগলা ঘুড়ি
মিথ্যে হাওয়ার সাধ্য আছে
স্বাধীন করার ?
অবুঝ ঘুড়ি,আর পারিনা -
একটু বুঝিস
নাটাই ছাড়া সুতোর উপর
মিথ্যা ক্রোধের
আগুন ঢেলে আঙ্গুল গুলো
কাটিস না আর
দোহাই লাগে ...

