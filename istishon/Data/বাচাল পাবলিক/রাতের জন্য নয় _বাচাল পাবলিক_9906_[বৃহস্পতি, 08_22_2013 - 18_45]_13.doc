রাতের জন্য নয় 


এইটা বরং অন্ধ গলি , বন্ধ গলি -
ময়লা-কাদা , এঁটো-কুটো
সিগারেটের ধোঁয়ায় বাতাস এখন-তখন
মিশেল হওয়া

আমি শুধুই সামনে হাঁটি , এই গলিটা
ডাইনে রেখে , মায়ায় মাখা চোখ
দুটো তার কুকুর মেলে তাকায় ; আমি -
গা সওয়া হই । এদিকটা আর
হয়না যাওয়া - প্রায়ই ভাবি
এদিক গেলে ক্যামন হতো ? একটা
বাতি জ্বলে নিভেঃ পথের বাতি , ভাঙ্গা বাতি
দিনের বেলা প্রায়ই ভাবি , তবুও ক্যানো রাতটা
হলে , এদিকটা আর হয়না যাওয়া ।

একটা বাতি.......... .......... ভাঙ্গা বাতি
জ্বলতে থাকে .......... .......... নিভতে থাকে
একটা কুকুর .......... .......... ক্যামনে তাকায়
ল্যাজটা তখন .......... .......... নাড়তে থাকে
আমিও ভাবি, .......... .......... আজকে থাকুক
আরেকটা দিন .......... .......... যাবই না হয়
একটা এমন .......... .......... রাতের বেলা 
 
আর আসে না
আর আসে না ।।

