জীবনানন্দ দাশ 


 নজরুল হতে চেয়ো
রবীন্দ্র হতে চেয়ো
জীবনানন্দ হতে চেয়ো না
.
এক বুকে কতখানি বিষণ্নতা ধরবে তোমার ?
কতটা বিষণ্ণ হলে তুমি লিখে দিবে ধানসিড়ি নদীর কবিতা ?
খুঁজে নিবে শালিখের গান , আর
বলে যাবে সুরঞ্জনার কথা ?
.
সুকান্ত হতে চেয়ো
শিবরাম হতে চেয়ো
জীবনানন্দ হতে চেয়ো না
.
হাজার বছর এই পৃথিবীর পথে হেঁটে যদি
শেষতক নাই মিলে মরিচিকা বনলতা সেন
আদিম সে দেবতারা তাদের বঙ্কিম পরিহাসে
যদি হেসেওঠে বারংবার
কিভাবে কূলাবে বল সেই ধিক্কার ?
.
সুনীল হতে চেয়ো
বাসুদেব হতে চেয়ো
তবু জীবনান্দ হতে চেয়ো না
.
আট বছর আগের সেই লাশকাটা ঘরের কথা শুনেছিলে
পড়েছিলে পেঁচা, ঘোড়া আর একা ডাহুকীর গান
বুঝেছিলে কেউ? বিভারানী বোস বলে কেউ নেই -
কিছু নেইঃ সব পাখি ঘরে ফেরে ?
সব পাখি ?
.
তোমাদের বড় বেশী তাড়াহুড়ো
এই পৃথিবীতে তিনি শুধু অবসর নিয়ে এসেছেন
তোমরাত' বড় বেশি বাঁধনে জড়ানো,
আর তার মতো বলেছ কখনো কেউ -
"তোমরা যেখানে সাধ চলে যাও" ?
.
তোমরা কেউ জীবনানন্দ হতে চেয়ো না

