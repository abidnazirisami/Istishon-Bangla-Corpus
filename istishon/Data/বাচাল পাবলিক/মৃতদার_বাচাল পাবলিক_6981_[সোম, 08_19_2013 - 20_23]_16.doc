মৃতদার


নিজেকে আমার মৃত মানুষ বলে মনে হয়
হোমিওপ্যাথির কোনো স্বচ্ছ কাঁচের ভেতর
কর্কের পাহারায় আটকানো -
গোল গোল বড়ির মতো, মিষ্টি বড়ির মতো
নিজেকে আমার মৃত মানুষের মতো লাগে
নিজেকে আমার খুনী অপরাধী
আর মাঝে মাঝে ধর্ষনের অপরাধে
অপরাধী'র মতো লাগে
ভেতরে থাকা জন্তুটার সেই অসহ্য গর্জনে
 নিজেকে গর্বিত লাগে
নিজেকে আমার খুব নিষ্প্রাণ অসার পাথরের মতো লাগে
যে পাথর পড়ে আছে চর লক্ষ্মীর বুকে
যে পাথর পরে আছে ফুলের টবের ভেতর
যে পাথর পড়ে আছে স্টেশনের রেল-লাইনের ফাঁকে
সেইসব পাথরের মতো নয় -
মরুভূমির কোন ধূসর ফ্রেমের ভেতর
বালুচাপা পরে থাকা
নিঃশ্বাস আটকে থাকা একটা পাথর -
যার দেহে বছরে একবার হওয়া বৃষ্টির পানিটুক পৌছায় না
তারপরও
সবটুকু সময় আমি অভিনয়ে অভিনয়ে থাকি
বেঁচে থাকতে হলে,
সময় কাটাতে হলে,
সুখী মানুষের মতো সুখ পেতে হলে-
এতটুকু মিছে বুঝ নিজেকে দিতে হয়

