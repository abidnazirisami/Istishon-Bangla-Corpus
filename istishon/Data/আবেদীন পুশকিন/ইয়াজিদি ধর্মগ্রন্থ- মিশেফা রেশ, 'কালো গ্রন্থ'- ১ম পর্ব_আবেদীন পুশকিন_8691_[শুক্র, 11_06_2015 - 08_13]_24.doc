ইয়াজিদি ধর্মগ্রন্থ- মিশেফা রেশ, 'কালো গ্রন্থ'- ১ম পর্ব



[ইয়াজিদিরা পৃথিবীর অন্যতম নির্যাতিত ধর্মীয় জনগোষ্ঠী। এদের আবাস মূলত ইরাকের কুর্দিস্তানে। বেশ কয়েকটি গণহত্যার কারনে এদের সংখ্যা কমতির দিকে। বর্তমানে এদের সংখ্যা ১৫-২০ লাখ মাত্র। বর্তমান সময়ে 'ইসলামিক স্টেট' এর গণহত্যার কারনে এরা আবার খবরে আসে। ইয়াজিদিদের দুইটি ধর্মগ্রন্থ। একটি মিশেফা রেশ বা বাংলায় 'কালো গ্রন্থ' এবং অপরটি কিতাব আল জিলওয়া বা 'প্রতিভাসের গ্রন্থ'। ধারনা করা হয় দুটি গ্রন্থই ১১-১২ যিশুশতকে রচিত। কিন্তু ইয়াজিদিদের বিশ্বাষ, পৃথিবী সৃষ্টির পরপরই মিশেফা রেশ লেখা হয়েছিলো, এটি পৃথিবীর সবচেয়ে প্রাচীন এবং প্রথম গ্রন্থ। বিশেষজ্ঞদের ধারনা মতে, কিতাব আল জিলওয়া ইয়াজিদি ধর্মের প্রতিষ্ঠাতা শেখ আদি বিন মুসাফির কর্তৃক ১১ যিশুশতকে রচিত এবং মিশেফা রেশ তার পরবর্তী শতকে শেখ আদির বিভিন্ন অনুসারী কর্তৃক রচিত। ইয়াজিদিদের প্রধান ঈশ্বরের নাম 'মালিক তাউস'। প্রতিভাসের গ্রন্থে ইয়াজিদিদের সাথে ঈশ্বর মালিক তাউসের বিশেষ সম্পর্ক এবং বিশ্বাষীদের আরাধনার কথা বিবৃত হয়েছে। এবং কালো গ্রন্থে বিশ্বসৃষ্টি, মহান সাত ঈশ্বর, ইয়াজিদিদের সৃষ্টি এবং ঈশ্বরের বিধান বর্ণিত হয়েছে।]
মিশেফা রেশ, 'কালো গ্রন্থ'
প্রারম্ভে ঈশ্বর সৃষ্টি করলেন সফেদ মুক্তো, তার সর্বোত্তম বহুমূল্য সত্ত্বা থেকে। তিনি আরও সৃষ্টি করলেন অঙ্গার নামক একটি পাখি। সফেদ মুক্তোটিকে তিনি পাখিটির পিঠে রাখলেন, এবং সেখানে বাস করতে থাকলেন চল্লিশ হাজার বছর। প্রথম দিন, রবিবার, ঈশ্বর সৃষ্টি করলেন মালিক আযাযেল, এবং তিনিই হলেন মালিক তাউস, সকলের প্রধান। সোমবার তিনি সৃষ্টি করলেন মালিক দারদেল, এবং তিনিই শেখ হাসান। মঙ্গলবার তিনি সৃষ্টি করলেন মালিক এস্রাফেল, এবং তিনিই শেখ শামস-আদ-দিন। বুধবার তিনি সৃষ্টি করলেন মালিক মিয়াএল, এবং তিনিই শেখ আবু বকর। বৃহস্পতিবার তিনি সৃষ্টি করলেন মালিক আজরেইল, এবং তিনিই সাজাদ-আদ-দিন। শুক্রবার তিনি সৃষ্টি করলেন মালিক এম্মানেল, এবং তিনিই নাসির-আদ-দিন। শনিবার তিনি সৃষ্টি করলেন মালিক নুরেল, এবং তিনিই ফাহর-আদ-দিন। এবং তিনি মালিক তাউসকে তাদের সকলের উপর শাসনকর্তা করলেন। 
তারপর ঈশ্বর তৈরী করলেন সাত বেহেশত, পৃথিবী, সূর্য এবং চন্দ্রের গঠন। কিন্তু ফাহর-আদ-দিন সৃষ্টি করলেন মানুষ এবং প্রাণী, পাখি এবং পশু। তিনি তাদের সকলকে তার জামার পকেটে রাখলেন এবং ফেরেশতা পরিবেষ্টিত মুক্তো থেকে বাহিরে আসলেন। তখন তিনি মুক্তোর দিকে উচ্চঃস্বরে চিৎকার করলেন। অতঃপর সফেদ মুক্তোটি ভেঙে চার টুকরো হয়ে গেলো, এবং এটির মধ্যস্থিত জল বের হয়ে সমুদ্রে পরিণত হলো। পৃথিবী গোল ছিলো এবং আলাদা ছিলো না। তখন তিনি সৃষ্টি করলেন জিব্রাএলকে এবং পাখির প্রতিকৃতিকে। তিনি জিব্রাএলকে প্রেরণ করলেন চারটি কোনা ঠিক করতে। তিনি একটি জলযানও তৈরী করলেন এবং সেখানে অবস্থান করলেন ত্রিশ হাজার বছর। তারপর তিনি আসলেন এবং লালিশ পর্বতে বাস করতে থাকলেন। তখন তিনি পৃথিবীর জন্য কাঁদলেন এবং সমুদ্র সঙ্কুচিত হলো এবং ভূমি প্রকাশিত হলো, কিন্তু এটি নড়তে শুরু করলো। এই সময় তিনি জিব্রাএলকে নির্দেশ দিলেন সফেদ মুক্তোর দুইটি খন্ড নিয়ে আসতে, একটিকে তিনি স্থাপন করলেন পৃথিবীর নিচে, অন্যটি স্থাপন করলেন বেহেশতের দরজায়। তিনি তখন সেখানে স্থাপন করলেন সূর্য এবং চন্দ্র, সফেদ মুক্তোর টুকরো টুকরো ভগ্নাংশ থেকে সৃষ্টি করলেন তারকারাজি; যাদের তিনি বেহেশতে ঝুলিয়ে দিলেন গহনা হিসেবে। পৃথিবীর গহনা হিসেবে তিনি আরো সৃষ্টি করলেন ফল-বহনকারী বৃক্ষ এবং ঝোপঝাড় এবং পর্বতসমূহ। তিনি আচ্ছাদনের উপর রাজত্ব সৃষ্টি করলেন।
(চলবে)

