তোমার যারা জ্ঞানপাপী নপুংসক


একটি নিদিষ্ট সময়ে নিদিষ্ট সমাজের মানুষের মাঝে মতবাদের বিশেষ পরিবর্তনের মাধ্যমে সামনে এগিয়ে যাওয়ার কোনো গ্রহণযোগ্য দর্শনের বিস্তারকে বলা হয় সভ্যতা। প্রতিটি সভ্যতা স্বতন্ত্র, এবং সভ্যতার আদর্শ কোনো মানদণ্ড নেই। আজকে আমাদের সমাজে যেসব রীতিনীতি ভালো মনে হচ্ছে, আগামী শতকে তার অনেক কিছুই অযৌক্তিক মনে হতে পারে। আমাদের কাছে যা খুবই গ্রহণযোগ্য, ইউরোপে তা বর্তমানেই হাস্যকর দেখাতে পারে। আবার ইউরোপে যেসব রীতিনীতি এখন ভালো মনে হচ্ছে, সামনের শতাব্দীতে তার অনেক কিছুই অদ্ভুদ মনে হতে পারে। এভাবে একটি ভালো মতামত আসলে অন্যটিকে বাতিল করে নতুনটিকে গ্রহণ করে সামনের দিকে এগিয়ে যাওয়ার পদ্ধতিকে ডায়ালেক্টিক্স। আজ থেকে দুই হাজার বছর আগের যা সভ্যতা তখনকার জন্য যা প্রগতিশীলতা তা ছিল ওই সময়ের সমাজব্যবস্থার উপর নির্ভর করে নির্মাণ করা। বর্তমান যুগে ওই সময়ের মতবাদ বাস্তবেই কতটুকু গ্রহণযোগ্য তা অবশ্যই প্রশ্নের। 
সামনের দিকে এগুনোর জন্য প্রতিটি সভ্যতাই গুরুত্বপূর্ণ। কিন্তু তাই বলে পুরানো দিনের ধ্যান-ধারণাকে আজকের জন্য মঙ্গলময় বলা উচিৎ হবে না। সুপার কম্পিউটারের যুগে অ্যাবাকাসের ব্যবহার কথা যেমন অযৌক্তিক, বিজ্ঞানের চরম উৎকর্ষতার দিনে উটের মূত্রের চিকিৎসা নিছক মতিভ্রম। সত্যি বলতে পুরানো দিনের কাগজপত্রের বাণী তখনকার প্রগতিশীলতা ইঙ্গিত করে। কিন্তু সেই সময়ের অনেক কিছুই তো বর্তমানে জন্য অন্ধাকার যুগের উদাহরণ। তখনকার দিনে ডজনখানেক বিয়ে করা খুবই স্বাভাবিক বিষয় ছিল- লোকে ভালো মনে করতো। অনেক সমাজে নারী ধর্ষণ গর্বের বিষয় ছিল - মাত্র একশ বছর আগেও ভারতের বিহার প্রদেশে ধর্ষণ গৌরবের বলে বিবেচিত হতো। আরবে ধর্ষকের চেয়ে ধর্ষিতার শাস্তি বেশি হতো- মানুষ তা ঠিক মনে করত। কয়েক’শ বছর আগে হিন্দু সমাজে বাচ্চা মেয়ে বিয়ে করা পূণ্য মনে করত। তবে ধীরে ধীরে মানুষ এসব ভণ্ডামি বুঝতে পারে। কিছু মানুষ মনে করে অদ্ভুদ নিয়ম কানুন সমাজে থাকা উচিৎ নয়। কুসংস্কার এবং শাশ্বত মনে করা জটিল অন্ধবিশ্বাসগুলোকে ভেঙে ফেলা উচিৎ। 
বিজ্ঞান উন্নত হয়েছে। বিবর্তনের তত্ত্বের মত প্রাকৃতিক সত্য শক্ত ভিত্তি পেয়েছে। পাশাপাশি আমরা এখন ছয়শ আলোকবর্ষ দূরের কথাও একটুআধটু জানি। কোটি কোটি বছর আগের ফসিল খুঁজে পেয়েছি, এমনকি ব্ল্যাক হোলের ভিতর থেকে বের হওয়ার তত্ত্বও সম্প্রতি আসছে বলে ঘোষণা এসেছে। সব কিছু মিলিয়ে বিজ্ঞান এখন গ্রহণযোগ্য যুক্তি দিয়ে ব্যাখ্যা করতে পারে কীভাবে পৃথিবীতে প্রাণী জগতের বিস্তার হয়েছে। তাই বিভিন্ন যুক্তিতর্কের সংমিশ্রণে কিছু মানুষ চায় পুরানো ধ্যানধারণা বিশ্বাস ভেঙে ফেলতে- বিজ্ঞানভিত্তিক সমাজ গড়ে তুলতে। আবার অনেকেই চায় তখনকার মূল্যবান বাণীর একটু এদিকওদিক পরিবর্তন করে গ্রহণযোগ্য করে তুলতে। যাদের সহজভাষায় আমরা বলি মোডারেট। বর্তমানে শুদ্ধ বাঙলায় নিন্দা জানানোর জন্য বলা হয় সুশীল। মূলত সমাজের পার্থক্য সৃষ্টি করে এই সুশীল শ্রেণীর প্রাণীরা। যারা ঈশ্বরচন্দ্রপন্থী এবং লাদেনপন্থীর মাঝে চামচিকার মত দুধকলা খেতেই পছন্দ করে। আমার এই লেখাটি সেইসব চামচিকাদের জন্য।
দীর্ঘ সময়ধরে জড়পদার্থের মত থেকে সমাজের কোনো উন্নতি না হলে তাকে বলা হয় অথর্ব সমাজব্যবস্থা। অন্ধকারে থাকা কোনো অথর্ব সমাজকে সামনের দিকে এগিয়ে নিয়ে যাওয়ার আন্দোলনকে বলা হয় রেনেসাঁস; বাংলা অর্থ পুনঃজাগরণ। আজ থেকে দুইশ বছর আগে বাঙালি সমাজে একটি চমৎকার রেনেসাঁস হয়েছিল। সমাজ সংস্কার, ধর্ম সংস্কার, দেশপ্রেমের মত চমৎকার ধারণা বাঙালির চিন্তাজগতে বিস্তার লাভ করেছিল। রেনেসাঁস বিষয়টি ছোঁয়াচে রোগের মত- ভালো মত সুযোগ পেলেই ছড়িয়ে পড়ে। মূলত বাঙালি রেনেসাঁস রোগটি পেয়েছিলাম তখনকার ইংরেজদের থেকে প্রভাবিত হয়ে। বাঙালি বুঝতে পেরেছিল রেনেসাঁস ছাড়া সমাজ এগিয়ে যায় না, আধুনিকভাবে বাঁচা সম্ভব হয়ে উঠে না, পৃথিবীর অন্য পাশের উন্নতির সাথে তাল মেলানো যায় না। সব কিছু মিলিয়ে অল্প সময়ে স্বল্প সংখ্যক মানুষ বিপ্লবী হয়ে উঠেছিল এবং তারই প্রেক্ষিতে পেয়েছি চমৎকার একটি রেনেসাঁস। 
আজকে যে আধুনিক সমাজে বাস করছি তা কিছু বিতর্কিত রেনেসাঁসগামী মানুষের অবদান। সত্য বলতে সমাজের অবিতর্কিত ভালো মানুষরা সমাজের তেমন কোনো পরিবর্তন আনতে পারে না। কিছু ব্যতিক্রম ছাড়া তারা সুশীলতাই মধ্যে জীবন পার করে- সবার ভালোবাসা পেতে চায় এবং নিজের ও পরিবারের স্বার্থের বাইরে তারা চিন্তাও করতে পারে না। ডিরোজিও ছিল বিতর্কিত। তাঁর কিছু ছাত্র চেয়েছিল সমাজের ধর্মকাঠামো ভেঙে হিন্দু-মসুলমানের মিল বন্ধন গড়তে। রাজা রামমোহন রায়'কে তখনকার সমাজ ব্রাহ্ম বলে নিন্দা জানাতো। ইয়ংবেঙ্গল আন্দোলনের কারনে রামগোপাল ঘোষের পিতামহের চিতায় আগুণ জ্বালাতে দেওয়া হয় নি। ব্রাহ্ম মতবাদের কারনে সমাজে সর্বগ্রহণযোগ্য হয়ে থাকতে পারেন নি রবীন্দ্রনাথের বাবা দেবেন্দ্রনাথ। রেনেসাঁসের মাঝে রবীন্দ্রনাথ, ঈশ্বরচন্দ্র, মাইকেল মধুসূদন দত্ত, স্বামী বিবেকানন্দ, বঙ্কিমচন্দ্র, অক্ষয়কুমার দত্ত, কৃষ্ণকমল ভট্টাচার্য এরা সবাই অলৌকিক বিশ্বাস নিয়ে কটূক্তি বা সংস্কারের কারনে একটু হলেও বিতর্কিত ছিলেন।
 আঠার শতক থেকে দুইশ বছর সামনে এসে ভারতবর্ষ থেকে জন্ম নেওয়া বর্তমান বাংলাদেশে দার্শনিক হুমায়ুন আজাদ, তসলিমা নাসরিন, জাফর ইকাবাল, আহমদ শরীফ, আরজ আলী, অভিজিৎ রায়দের বিতর্কিত বলা যায়। তবে অপেক্ষা করলে দেখা যাবে তাঁদের সবাই সামনের শতকে মহাপুরুষ হয়ে উঠছেন। এটি অবশ্য সমাজ এবং সভ্যতার নিয়ম; সমাজ কোনো মতবাদকে দ্রুত গ্রহণ করতে পারে না। কিন্তু দার্শনিকের মৃত্যুর পর তীব্র বিরোধীদের উত্তরসূরিরাই কিংবদন্তী তৈরি করে। মুসলমান সমাজের কাছে খুবই গ্রহণযোগ্য ইবনে সিনা বিখ্যাত ঈমাম গাজালির কাছে মুরতাদ উপাদি পেয়েছিলেন। পালিয়ে জীবন বাঁচিয়ে ছিলেন। জালালউদ্দিন রুমি, ওমর খৈয়াম, ইবনে রুশেদের মত বিখ্যাত ইসলামিক পণ্ডিতকে অনেকে কাফের নামে জানত। আবার মৃত্যুর পর তাঁদের নামেই মাজার বানানো হয়েছে। গ্যালিলিও, কোপার্নিকাস, ব্রুনেই, সক্রেটিস আবদ্ধ সমাজব্যবস্থার বলি হয়েছিলেন। মৃত্যুর পর সমাজই তাঁদেরকে উপাদি দিয়েছে দর্শনের জনক, মহাকাশ বিজ্ঞানের রূপকার ইত্যাদি। এই প্রসঙ্গে যীশু ক্রুশবিদ্ধ হওয়ার পূর্বের ঘটনা, কিংবা মহানবীর হিজরতের পূর্বের দশ বছরের প্রতিটা দিনের ইতিহাস কি অস্বীকার করা যায়? তাঁরা কি বিতর্কিত ছিলেন না? সভ্যতাটা হচ্ছে এমনই- আজকে কোনো মতবাদ গ্রহণযোগ্য মনে না হতে পারে, তবে আগামী একশ বছরে আজকের বিশ্বাস হাস্যকর মনে হতে পারে।
সমাজের একজন মানুষ যখন কোনো একটি বিশ্বাসে ভর করলে তাঁকে সবাই পাগল বলে। যখন একদল মানুষ সেই বিশ্বাসে ভর করে তখন তা হয়ে উঠে ধর্ম। যে কারনের প্রতিটা নতুন ধর্মপ্রচারক বিতর্কিত ছিলেন। বুদ্ধের মত নিরীহ মানুষ ব্রাহ্মণদের হাতে লাঞ্ছিত হয়েছিলেন।
সভ্যতার আন্দোলনে লাঞ্ছিত হওয়ার হাত থেকে পরিবার সব সময় বিদ্রোহীকে বাঁচাতে চায়। এই প্রসঙ্গে হযরত মুহাম্মদের চাচা আবু তালিবের উদাহরণ নিতে পারি। তবুও সব ক্ষেত্রে বাঁধা দিয়ে ঠেকিয়ে রাখা যায় না। চল্লিশের দশকের বিদ্রোহী কবি নজরুলকে ষাটের দশকে মুসলমান কবি বানানো যায়। কিন্তু ক্ষেত্রবিশেষে সবাইকে আটকে রাখা সম্ভব হয় না- ঈশ্বরচন্দ্র, রাজা রামমোহনকে পারা যায় নি। আর এভাবেই সমাজ পেয়ে বসে নতুন কোনো সমাজ সংস্কারক। 
পরিবার থেকে বিদ্রোহকে স্বাগত জানিয়েছে এধরণের পরিবারের সংখ্যা খুবই কম। ব্রিটিশবিরোধী সূর্যসেনকে দ্রুত বিয়ে করিয়ে দেওয়া হয়েছিল যাতে তিনি বিপ্লবী হয়ে না উঠেন। সূর্যসেন বিয়ের রাতে বাসর ঘর থেকে পালিয়ে যায়। চন্দ্রশেখর আজাদের মা চেয়েছিল ছেলে সাংস্কৃত পণ্ডিত হয়ে উঠুক। কিন্তু বিপ্লবী চন্দ্রশেখর আজাদ হয়ে উঠেছিল দুর্ধর্ষ বিপ্লবী ভগত সিং এর ভাবগুরু। তারা পরিবারের বিপক্ষে না গেলে উপনিবেশ শাসন থেকে মুক্তি কঠিন ছিল। তবে কিছু ভিন্নপ্রেক্ষাপটও আছে কর্নেল তাহেরের মা তার নয় সন্তানকে মুক্তিযুদ্ধে পাঠিয়েছিলেন। ক্র্যাক প্লাটুন বীর শহীদ রুমির মা জাহানারা ইমাম রুমিকে বলেছিলেন দেশ স্বাধীন করে তবেই ঘরে ফিরতে। রুমির দেশ স্বাধীন করে ফেরা হয় নি। রুমি শহীদ হওয়ার পর তাঁর মা আক্ষেপ করে বলেছিলেন “যুদ্ধে যাওয়ার জন্য আমার কেন আরেকটি ছেলে নেই!”বাংলাদেশে বসবাস করে মুক্তমত, মুক্তচিন্তা প্রতিষ্ঠার আন্দোলন খুবই কঠিন। এই যুদ্ধে খুবই কম সদস্য ডঃ অজয় রায়ের মত সাহসী পিতার সন্তান হয়ে জান্মায়। অধিকাংশ লড়াই করে চলছে কঠিন সময়ের মধ্যে দিয়ে। যেখানে পরিবার আত্মীয় কেউ পাশে থাকে না। তবুও বুকে স্বপ্ন বেঁচে থাকে আরজ আলীর মত মানুষকে ‘সত্যের সন্ধানে’ পথ দেখার।
কিছুদিন আগে আমার এক পরিচিত ফেসবুকে লিখেছিল, “আমরা পজেটিভলি ভাবতে পারি না বলেই সমাজ পরিবর্তন হয় না।“ আমার পরিচিত বলেই তার সুশীলতা সম্পর্কে জানি। এসব মানুষ ফেসবুকেই ভাবে থাকে, মানুষের প্রিয় হতে চায়, অন্যকে প্রতিবাদী হতে বলে নিজে হয়ে উঠে নপুংসক। জ্ঞানপাপী সুশীলের মাথায় কখনো আসবে না “তুমি যদি না বল কে বলবে?” - হাঁ! তুমি বলছ না বলেই আমি বলছি। আমাকে বলতে দাও, বলার জন্য সাহায্য কর। সবার কথা বলতে হয় না। সবাই যুদ্ধ করে না। কিছু মানুষের প্রয়োজন সহযোগিতার জন্য। আমার সবচে প্রিয় তিনজন লেখক হুমায়ুন আজাদ, আহমদ ছফা এবং জাফর ইকবাল মুক্তিযুদ্ধে যাওয়ার বয়সে ঘরে বসে মুড়ি ভেজে খেয়েছিলেন। তবে তারা মুক্তিযুদ্ধকে অসম্মান জানান নি। চেতনা ও বুদ্ধিভিত্তিক সহযোগিতা থেকে পাশে ছিলেন। যুদ্ধ পরবর্তী বাংলাদেশে পাকিস্তান বিরোধী চেতনা গড়ে তুলতে সাহায্য করেছিলেন। সাধারণ মানুষ যদি গেরিলা মুক্তিযুদ্ধাদের সাহায্য না করতো তবে মুক্তিযুদ্ধদের গেরিলা আক্রমণ এত সহজ হতো না। যুদ্ধটা ইজরাইল ফিলিস্তনি যুদ্ধের মত দীর্ঘ হতো। 
সহযোগিতার অভাবেই একসময় যারা বাকস্বাধীনতার কথা বলতো তারা এখন চলাচলের স্বাধীনতার শূন্যতায় চিড়িয়া হওয়ার স্বপ্ন দেখে, দেশ ছাড়ার বিষয় নিশ্চিত করে। প্রোটকলের মাঝে নিহত হচ্ছি না, কিন্তু ক্রমাগত আহত হয়ে চলছি। কবি বলেছেন, “আহত বাঘ বড় ভয়ানক।“ আমি বলি, মাথায় রেখো আসছে ফাল্গুনে আমরা কিন্তু দ্বিগুণ হবো। সবাই স্রোতে গা ভাসায় না। অবস্থানটা সময় বলে দিবে। শুধু তোমাদের একরাশ নিন্দা জানানোর জন্য সময়ের অপেক্ষায় আছি। তবুও কোনো কারনে যদি বিজয়ের কিছু অংশ দেখে যেতে না পারি তবে জেনে রাখো- তাহের যুদ্ধ করেছিল, মুজিব নেতৃত্ব দিয়েছিল। অথচ দীর্ঘ আট বছর দেশ শাসনের সুযোগ পেয়েছিল মুক্তিযুদ্ধে অংশগ্রহণ না করা পাকিস্তানি আর্মি অফিসার এরশাদ। আজকে যারা রাজনীতি-সমাজ-সংস্কৃতির জন্য মুখ থেকে দু’ফোটা কথা বের করে না, বিতর্কিত হতে চায় না আগামী বিশ বছর পর তাড়াই হয়ে উঠবে সংস্কৃতির ধারক বাহক। প্রিয় অভিজিৎ দা এবং কাছের সহযোদ্ধাদের অনেকেই খুবই অল্প সময়ে পৃথিবী ছেড়ে বিদায় নিয়েছেন। সামনে আরও অনেকে বিদায় নিবেন। কিন্তু মুক্তিচিন্তা দর্শনের যে ছোঁয়া সমাজে একবার লেগেছে তা আর কখনোই হারাবে না। ছড়িয়ে পড়বে। সত্য হল ঠিকজায়গায় আঘাত করতে পারলে রেনেসাঁস ছোঁয়াচে রোগের মত ছড়িয়ে পরে। অভিজিৎ দা মুক্তচিন্তার রেনেসাঁস ছড়িয়ে দিতে পেরেছিলেন। দর্শন সহজে মরে না। মুক্তচিন্তা এবং সমালোচনা তত্ত্বের এই দর্শনটি সামনের কয়েক দশকে বাঙালি সমাজে প্রতিষ্ঠা পাবে। বিজয় আসবেই। আর এর মাঝেও বেঁচে থাকা চামচিকা চেতনার নপুংসকদের লক্ষ্য করে কবি রুদ্র মুহাম্মদ শহিদুল্লাহ লিখেছেন "হাজার মুজিব মরে, হাজার তাহের মরে, বেঁচে থাকে চাটুকর, পা-চাটা কুকুর।"

