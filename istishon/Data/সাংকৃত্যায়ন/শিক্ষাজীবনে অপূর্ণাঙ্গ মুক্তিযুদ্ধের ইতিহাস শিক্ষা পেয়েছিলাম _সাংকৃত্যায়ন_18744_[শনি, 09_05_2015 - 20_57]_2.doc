শিক্ষাজীবনে অপূর্ণাঙ্গ মুক্তিযুদ্ধের ইতিহাস শিক্ষা পেয়েছিলাম 


[ রাজাকার এবং মুক্তিযুদ্ধের ইতিহাস নির্ভর ছোট এই লেখাটি একটি স্কুলের ম্যাগাজিনের জন্য লেখা হয়েছিল। কিন্তু স্কুল কতৃপক্ষের কাছে আক্রমণাত্মক মনে হওয়ায় ছাপাতে অনীহা প্রকাশ করায় ব্লগে পোস্ট করা হল। ] 
আমরা স্কুল জীবনে সাত জন বীর শ্রেষ্ঠের জীবনী পড়েছি। মুক্তিযুদ্ধের সামান্য সামান্য ইতিহাস পড়েছি। জিয়া মুজিব, বঙ্গবন্ধু, ভাসানি সম্পর্কে কম বেশি একটু আধটু ইতিহাস জানি। আমাদের স্কুলের বইতে লেখা ছিল পাকিস্তানি বাহিনীদের কিছু বাঙালি লোক সাহায্য করেছিল। তাদেরকে বলা হয় রাজকার। তারা বাঙালিদের অকারণে খুন করতো, তাই আমরা তাদের ঘৃণা করি। কিন্তু আমাদের কারো কি মনে পড়ে, কোনো ক্লাসের বইতে কোনো রাজাকারের নাম পড়েছিলাম? অন্তত রাজাকার প্রধানের নাম? আমার মনে পড়ে না। 
সাধারণ জনগণ প্রশিক্ষণ নেওয়ার পর যুদ্ধ করলে তাদের বলা হয় প্যারামিলিটারি। রাজাকার, আল বদর এবং আল শামস তারা সবাই প্যারামিলিটারি সহজ বাঙলায় বললে আধাসামরিক বাহিনী। একাত্তরের তাদের সর্বমোট সংখ্যা ছিল প্রায় চব্বিশ হাজার। মুক্তিযুদ্ধের সময় জামাতে ইসলামীর বৃদ্ধ নেতাদের নিয়ে গঠন করা হয় শান্তি কমিটি। এক বাক্যে দেশের অশান্তি শান্ত করা জন্য যে কমিটি তাই শান্তি কমিটি। কম বয়স্ক এবং ছাত্রসংঘের সদস্যদের (বর্তমান নাম শিবির) নিয়ে গঠন করা হল রাজাকার কমিটি। রাজাকার শব্দের অর্থ স্বেচ্ছাসেবক অর্থাৎ যারা পাকিস্তানীদের স্বেচ্ছায় সেবা দিবে। মুক্তিযুদ্ধ চলাকালে অনেক চোর-ডাকাত-খুনি জেলের মধ্যে ছিল। পাকিস্তান সরকার ঘোষণা দিল তাদের সবাইকে ছেড়ে দেওয়া হবে। তবে পাকিস্তানিদের সাথে কাজ করতে হবে। সেই চোর ডাকাতদের নেওয়া হল আল-শামস বাহিনীতে। 
আমরা জানি নবীজি ধর্ম প্রচারের আদেশ পেয়েছিলেন চল্লিশ বছর বয়সে। এরপর তিনি ২৩ বছর ধর্ম প্রচার করেন। ওই সময়ে নানা সমস্যার মধ্যে প্রায় একশটি ছোট বড় অভিযানের আদেশ উনাকে দিতে হয়েছে। যার ২৭টি যুদ্ধে তিনি নিজেই নেতৃত্বে ছিলেন। ইসলামের ইতিহাসের প্রথম সফল যুদ্ধের নাম বদরের যুদ্ধ। বদর যুদ্ধে নবীজির সৈন্য সংখ্যা ছিল মাত্র ৩১৩ জন। অসাধারণ কৌশলে যুদ্ধে জয় পেয়েছিলেন নবিজী। ধর্মীয় প্রেক্ষাপট বলার কারন আল-বদর নামটি বদর যুদ্ধের নামের প্রেক্ষাপটেই দেওয়া। বদর যুদ্ধের মত মুক্তিযুদ্ধে প্রতিটি দলে আল-বদরের সংখ্যা ছিল ৩১৩ জন করে, যারা নেমেছিল বাঙালি নামের কাফেরদের হত্যা করতে। 
শান্তি কমিটির কাজ ছিল পাকিস্তানীদের সাথে বুদ্ধি-পরামর্শ দেওয়া-নেওয়া। আল-শামস এবং রাজকারদের কাজ ছিল মুক্তিযুদ্ধা এবং হিন্দুদের ঘর বাড়ি আক্রমণ করা। আল-বদরদের মূল কাজ ছিল বুদ্ধিজীবী ধরণের মানুষ হত্যা করা এবং জীবিত বুদ্ধিজীবীদের নজরে রাখা। পাঠকের জন্য বুদ্ধিজীবী বিষয়টি আরেকটু পরিষ্কার করতে পারি। বুদ্ধিজীবী বলতে এমন কোনো মানুষকে বুঝায় যে তার নিজস্ব কর্ম বা চিন্তা দিয়ে সমাজকে প্রভাবান্বিত করতে পারে। যেমন বর্তমান সময়ের বুদ্ধিজীবী ডক্টর জাফর ইকবাল। তিনি তার মেধা দিয়ে সমাজকে প্রভাবিত করে যাচ্ছেন। তখনকার সময়ে ছিল জহির রায়হান; আমরা দশম শ্রেণীতে তার লেখা 'হাজার বছর ধরে' উপন্যাস পড়েছি। শহিদুল্লাহ কায়সার, তার লেখা সারেং বউ উপন্যাস আমরা পড়েছি, চলচিত্র দেখেছি। মুনির চৌধুরীর লেখা কবর নাটক আমরা স্কুলে পড়েছি। আলতাফ মাহামুদ যিনি সুর করেছিলেন আমার ভাইয়ের রক্তে রাঙানো একুশে ফেব্রুয়ারী গানটির। এধরনের অসাধারণ সব মানুষকে হত্যা করেছে আল-বদর বাহিনী। 
প্রথমেই বলেছি আমাদের স্কুল জীবনের বইয়ে কোন রাজাকারের নাম ছিল না। কিন্তু কখনো কি এর কারন ভেবে দেখেছি? যারা যুদ্ধে জয় লাভ করে ইতিহাসটা তাদের হাতেই লেখা হয়। তাই বিজয়ীর দলিলপত্রে থাকে পরাজিতদের নামে কুৎসা। অথচ পৃথিবীতে বাঙালি মনে হয় একমাত্র জাতি যার ইতিহাস লিখেছে পরাজিতরা। বিএনপি যতবার ক্ষমতায় এসেছে ততবারই কোনো না কোনো রাজকার মন্ত্রী বা এমপি হয়েছে। একজন রাজাকার কি নিজের সামনে ছাপানো বইতে লিখতে দিবে "সে একজন রাজাকার"? 
বছর খানেক হল জামাতের নেতা মতিউর রহামান নিজামির ফাঁসির আদেশ হল। সেই মতি ১৯৭১ সালের ১৪ নভেম্বর দৈনিক সংগ্রাম পত্রিকায় লিখেছিল, "এ দেশের ইসলাম প্রিয় তরুণ ছাত্র সমাজ বদর যুদ্ধের স্মৃতিকে সামনে রেখে আল-বদর বাহিনী গঠন করেছি। বদর যুদ্ধে মুসলমানদের সংখ্যা ছিল ৩১৩ এই স্মৃতিকে অবলম্বন করে ৩১৩ জন যুবকের সমন্বয়ে এক একটি ইউনিট গঠনের সিদ্ধান্ত নিয়েছে।" পত্রিকায় বিবৃতি দেওয়ার এক মাস পর তারা খুন করলো ৯৮৯ জনের মত বুদ্ধিজীবীকে। জামাতের নেতা নিজামি ছিল আলবদর বাহিনীর প্রধান। গোলাম আজম ছিল শান্তি কমিটির প্রধান। এই দুই হত্যাকারী বিএনপির সময় মন্ত্রী-এমপি ছিল। 
নিঃসন্দেহে জিয়া বড়মাপের মুক্তিযুদ্ধা ছিলেন। কিন্তু আমরা ভুলে যেতে পারি না গোলাম আজমকে দেশে ফিরিয়ে এনেছিলেন জিয়া। দেশে ধর্মভিত্তিক রাজনীতি শুরু করেছিলেন জিয়া’ই। মুজিব হত্যার পর এই মধ্যবর্তী পনের বছর ক্ষমতায় ছিলো সামরিক শাসন। নব্বইয়ের পরবর্তী পাঁচ বছর ক্ষমতায় ছিল বিএনপি এবং তার পরবর্তীতে পঙ্গু আওয়ামীলীগ। আমি যখন স্কুলে পড়াশুনা করেছি তখন ছিল বিএনপি ক্ষমতায়। বিএনপির শেষ শাসন আমলে জামাতের খুনিরা ছিল এমপি-মন্ত্রী। তাই স্কুল জীবনে জানা হয় নি কোনো রাজাকারের নাম, তাদের কর্মকাণ্ড। এক কথায় স্কুল জীবনে জেনেছি এক অপূর্ণাঙ্গ স্বাধীনতার ইতিহাস।

