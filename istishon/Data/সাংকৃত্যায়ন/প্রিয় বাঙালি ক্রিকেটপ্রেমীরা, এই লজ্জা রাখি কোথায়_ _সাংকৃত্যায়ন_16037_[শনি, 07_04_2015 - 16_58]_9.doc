প্রিয় বাঙালি ক্রিকেটপ্রেমীরা, এই লজ্জা রাখি কোথায়_ 


বাঙলা ভাষাটিও যদি ইংরেজি ভাষার মত পৃথিবীর অধিকাংশ দেশের মানুষ পড়তে পারতো, তবে অনেকেই হয়তো লজ্জায় নিজেকে বাঙালি বলে পরিচয় দিতো না। এই লজ্জাটি আমরা তিন চার বছর আগেও পেতাম না। ভার্চুয়াল জগতে আসার পর থেকেই জানতে পারছি বাঙালির স্বরূপ, অস্তিত্ব, দর্শন, অবস্থান। সর্বোপরি জানা হচ্ছে নিজেদের জাত সম্পর্কে। কোনো দেশের সেরা সন্তানদের প্রকাশ্যে অপমান করা হলে সে দেশের জাতিসত্ত্বা কতটুকু উন্নত তা নিয়ে অবশ্যই প্রশ্ন তোলা যায়। পৃথিবীর বিভিন্ন দেশের ক্রিকেটারদের মত বাংলাদেশি ক্রিকেটারদেরও ভেরিফাইড ফেসবুক পেইজ আছে। কিন্তু ভার্চুয়ালে এত অপমান পৃথিবী অন্য কোন দেশের ক্রিকেটারদের সহ্য করতে হয় কিনা জানা নেই। বলতে পারি আমরা বিকৃত মস্তিকের সর্বোচ্চ পর্যায়ে আছি বলেই অপরাধটি ক্রমাগত করে যাচ্ছি। 
আমরা ক্রিকেটারদের স্ত্রী’কে টেনে আনছি, প্রেমিকাকে নিয়ে বিশ্রী কথা বলছি, এমনকি তাদের বোনকেও নষ্টমি করছি, শেষ পর্যন্ত তাদেরকে হত্যার হুমকি দিচ্ছি। ফেসবুকে ক্রিকেটারদের যেভাবে অপমান করা হয়, তা যদি পৃথিবীর অন্য কোনো দেশের ক্রিকেটপ্রেমীরা পড়তে পারতো, তবে নিঃসন্দেহে তারা আমাদের মানুষ বলতো না। 
শুরুটা অনেক আগেই। প্রথম থেকেই সাকিবের স্ত্রীকে নিয়ে নানা ধরণের গুজব। এরপর প্রশ্ন আসলো সাকিবের স্ত্রী কি ইসলাম সম্মত? সাকিবের স্ত্রী ডিস্কোতে যায় কেন? সাকিবের স্ত্রী ছোট কাপড় পরে কেন? মোট কথা, সাকিবের স্ত্রীকে নিয়ে সাকিব থেকে আমাদের মাথা ব্যাথাটাই বেশি। আইপিএল-এ শিরোপা বিজয়ের পর ইউসুফ পাঠান তার বোরকা পরা স্ত্রীকে নিয়ে ছবি দিল, আর আমাদের বিশ্বসেরা অলরাউন্ডার সাকিবের স্ত্রী কেন টি-শার্ট পরে ছবি উঠে তা নিয়েও আমাদের চুলকানির শেষ নেই। ফেসবুকে সাকিবের ভেরিফাইড পেইজে দেখা যায়, যেসব ছবিতে সাকিবের স্ত্রী আছে ওইসব পোস্ট অরুচিশীল মন্তব্যের মহাসাগর। নিচে একটু উদাহরণ দেওয়া হল- 


কারো একক মন্তব্যকে আমরা বিচ্ছিন্ন ঘটনা বলতে পারি। কিন্তু সেই মন্তব্যে উপর শত শত লাইক জানিয়ে দিচ্ছে আমাদের মাঝে বিকৃত মস্তিকের সংখ্যার পরিমাণ খুব একটি কম নয়। ক্রমাগত প্রতিবাদ এবং সেই প্রতিবাদ ছড়িয়ে দেওয়া ছাড়া বাঁচার কোনো উপায় নেই।  
সাকিবের পাশাপাশি সব থেকে বেশি নোংরামি হয় তামিমকে নিয়ে। তামিম বাংলাদেশের ক্রিকেটে সর্বোচ্চ রান সংগ্রহকারীদের একজন। নিঃসন্দেহে দেশের সব চাইতে সেরা সফল ব্যাটসম্যান। কিন্তু তামিমের খারাপ সময়ে ব্যাট থেকে যখন রান আসে না, তখন ডানোর বিজ্ঞাপনের সাথে তার স্ত্রীর গোপনঅঙ্গ টেনে এনে ট্রল বানানোর মত নোংরামির কাজ আমরাই করি। একটু আগেই বলেছি, কারো একক মন্তব্য বাঙালি জাতিকে রিপ্রেজেন্ট করে না। কিন্তু সেই মন্তব্যে অসংখ্য লাইক পড়া আমাদের বিকৃত মস্তিকের উদাহরণ। চাইলেই ট্রলে হিসাবে অনেকে বিশ্রী উদাহরণ দেওয়া যেত, তবে নিচের উদাহরণটি মনে হয়েছে তুলনামূলক শালীন(?)। 

এখানে আরও একটি কথা বলে রাখা জরুরি, তামিম কিছুদিন আগে এক সাক্ষাৎকারে বলেছিল, আমার বউ নিয়ে আপনাদের এত টেনশন কেন? কারন তামিমের স্ত্রীকে নিয়ে প্রেগন্যান্ট হওয়ার মিথ্যে খবর প্রচার হয়েছিল। 
তামিম সাকিবের পর এবার মুশফিক পর্ব। মুশফিক আমাদের জাতীয় ক্রিকেট দলের সেরা নির্ভরযোগ্য ব্যাটসম্যান। বছর খানেক আগেই বিয়ে করলো মুশফিক বেচেরা। আর আমরাও সুযোগ পেয়ে গেলাম তাকে নিয়েও নষ্টামির। মুশফিকের ভেরফাইড ফেসবুক পেইজের ছবিতে অনেকেই মন্তব্য করেছে “মাঠেও মুশফিক, খাটেও মুশফিক” (প্রায় হাজার লাইক)। মন্তব্যগুলো রুচি আরও খারাপের দিকে হলে কমেন্টে লাইকের সংখ্যা আরও বাড়ে। 


এতক্ষণ পর্যন্ত প্রেমিকা, কিংবা স্ত্রীকে নিয়ে বাজে মন্তব্য দৃশ্য দেখেছি। এইবার দেখবো ভাই বোনের মিষ্টি সম্পর্ক নিয়ে নষ্টামির চিত্র। নাসির বাংলাদেশ জাতীয় ক্রিকেট দলের বেস্ট ফিনিশার এবং নির্ভরযোগ্য অলরাউন্ডার। ভারত সিরিজ শেষে নিজের গ্রামের বাড়ি যাওয়ার পথে বোনকে নিয়ে তোলা সেলফি ফেসবুকে আপলোড দিয়েছিল। সেই ছবির কিছু মন্তব্য নিচে তুলে ধরা হল। বলা বাহুল্য খুবই জঘন্য মন্তব্যগুলি এড়িয়ে মাঝারি মানের (?) কুরুচিপূর্ণ মন্তব্যগুলিই এখানে নেওয়া হল- 

এইসব মন্তব্যের পর নাসির অনেকটা ক্ষেপে যায়। ক্ষেপে যাওয়টাই স্বাভাবিক। তিনি ছবিটি ডিলেট করে এবং নিজের ফেসবুক অ্যাকাউন্ট থেকে ছবিসহ স্ট্যাটাসে লিখলেন-"আপনাদের খারাপ মন্তব্য দেখে অনেক কষ্ট পেলাম। আমার ছোট বোনের আবদার মেটাতে তার সাথে আমার ছবি পেজে পোস্ট করেছিলাম। তাই বলে আপনারা অনেকেই বাজে মন্তব্য করেছেন। যেটা নিয়ে অনেকেই ফান পোস্টও করছেন। পোস্টটা ডিলেট করে দিলাম এখন খুশিতো? আপনাদের মত ফ্যান আমার দরকার নাই। আমাকে যারা পছন্দ করেন না তারা আমার ছবিতে লাইক দিবেন না। আমাকে ফলো করবেন না। ধন্যবাদ।"

নাসিরের বোনকে নিয়ে বিব্রতকর ঘটনায় পুরোপুরি বিরক্ত হয়ে আমাদের ক্রিকেটের জাতীয় দলের ক্যাপ্টেন মাশরাফি সময় উপযোগী সিদ্ধান্ত হিসাবে নিজের ভেরিফাইড ফেইসবুক পেইজ বন্ধ করে দিলেন এবং ঠিক একই সময়ে মুশফিকের ভেরিফাইড পেইজ থেকে স্ট্যাটাস ছিল- 
 “Bangladesh cricket fans are globally known to be one of the most passionate cricket fans in the world. The support that the team receives from the fans on and off the field have been amazing over the years, and hopefully it will continue forever. However, please refrain from posting any abusive comments on social network, be it on the page of a Bangladeshi cricketer, or any other foreign celebrity. Everyone tries their heart and soul to make their nation proud so every individual deserves some respect in return. Hence, it's a request to all of you to please keep your views clean while posting on social media. Person using any kind of abusive language would be banned from the page.” 
এই স্ট্যাটাসের একটি অংশ আমরা আবার লক্ষ্য করি- “However, please refrain from posting any abusive comments on social network, be it on the page of a Bangladeshi cricketer, or any other foreign celebrity.” 
বিদেশি সেলেব্রেটিদের ফেসবুক পেইজে আমরা কি পরিমাণ নোংরামি করি তার কোন সীমা নির্ধারণ করা যাবে না। ভারত সিরিজের সময় প্রায় ভারতীয় ক্রিকেটারের পেইজে প্রচুর স্ল্যাং ব্যাবহার করেছে আমাদের বাঙালিরাই, আইসিসির ফেসবুক পেইজে আমরা স্ল্যাং ব্যাবহার করেছি, এমনকি ফেসবুকের প্রতিষ্ঠার পেইজেও আমরা স্ল্যাং ব্যাবহার করেছি- তবে ভাগ্যিস তার অধিকাংশই ছিল বাঙলা ভাষায়। তাই বলি বাংলা যদি পৃথিবীর সব দেশের মানুষ পড়তে পারতো তাহলে পৃথিবীর বিভিন্নদেশ থেকে বিমান ভর্তি করে থুঃথুঃ পাঠাতো। 
নাসিরের ঘটনায় নিজের ফেইসবুক পেইজ বন্ধ করে পত্রিকায় সাক্ষাৎকারে মাশরাফি বলেন- ‘আজ নাসিরের বোনকে উদ্দেশ করে এসব বলছে, কাল আমার-আপনার মেয়েকে নিয়ে করবে। যে করেই হোক, এটা বন্ধ করতে হবে! পেইজ বন্ধ করে দিচ্ছি শুধু মাত্র নাসিরের জন্য। নাসিরের পাশে থাকার জন্য, ওই ঘটনার প্রতিবাদ হিসেবে আমি নিজের অফিসিয়াল পেইজ বন্ধ করে দিচ্ছি। ফেইসবুক পেইজ খুলে যদি এমন তিক্ত অভিজ্ঞতাই হয়, দরকার নাই আমার এসব।’ 
ফেসবুক থেকে চলে যাওয়ার কয়েকদিন পর অনেকটা জোর টেনে ধরেই মাশরাফিকে ফেরত আনা হল। এসেই তিনি লিখলেন “সবার ভালোবাসায় পেইজটা না খুলে আর পারলামনা । সাম্প্রতিক কিছু ঘটনার কারণে ভেবেছিলাম বন্ধ থাকুক। হ্যাঁ, আপনাদের ভালোবাসায়তো আমাদের এতদূর আসা। আশা করি কেউ কাউকে নিয়ে বাজে মন্তব্য করবেননা। পাশে থাকার জন্য সবাইকে অসংখ্য ধন্যবাদ।“ 
স্ট্যাটাসটি দেওয়ার ঘন্টাখানেক পর মাশরাফি আবারও স্ট্যাটাসে লিখলেন“আপনাদের নিয়েই দেশ, আর দেশের জন্যই খেলি আমরা। আপনাদের ভালোবাসা পাচ্ছি, চাই গঠনমূলক সমালোচনা, ভিত্তিহীন নিন্দা করে নিজের দলকে আশাহত করবেন না। “ 
প্রায় সব দেশের সব ক্রিকেটারের ফেসবুক এবং টুইটার অ্যাকাউন্ট আছে। তবে বাংলাদেশের প্রেক্ষাপটে টুইটার থেকে ফেসবুক জনপ্রিয়, তাই আমাদের ক্রিকেটাররাও ফেসবুক কেন্দ্রিক। মাশরাফিরা ফেসবুক চালালে দোষের কিছুই দেখি না। কিন্তু বিভিন্ন জনের কমেন্ট পড়ে আবারও যে ক্রমাগত আশাহত হচ্ছেন তাতে কতক্ষণ সুস্থ থাকা যায়? এখন কি আমরা বলবো আমাদের নোংরামি জিন্দাবাদ, ক্রিকেটারদের ফেসবুক ব্যবহার উচিৎ নয়? 
পূর্বেও বলেছি বিশ্বকাপের পর তামিম এক সাক্ষাৎকারে বলেছেন, তিনি ফেসবুক ছেড়ে দিয়েছেন। উপরের আলোচনায় এসেছে ডানো গুঁড়ো দুধের সাথে মিশিয়ে তামিমের স্ত্রীকে নিয়ে ট্রল বানানোর বিষয়টি। তামিম সেই সাক্ষাৎকারে বলেছিল,তার স্ত্রী এসব দেখে কান্না করে, দুঃখ পায়। তাই সে ফেসবুক থেকে দূরে থাকে। 
কয়েকদিন আগেই আমাদের জাতীয় ক্রিকেট দলের নির্ভরযোগ্য হিটার সাব্বির রহমান নিজের ব্যক্তিগত ছবি ফেসবুকে আপলোড করে এবং তার নিচে ক্যাপশন হিসাবে লিখলো“Checking my facebook wall! please don't put bad comment!” 

উপরের ছবিটিতে একজন মন্তব্য করেছেন, আমাদের দেশের সম্পদ। আর সে সম্পদকে বলতে হয় আমাকে গালি দিয়ো না! সত্যি বাংলাদেশি হিসাবে এর চেয়ে লজ্জার আর কিছুই নেই। (মাত্র এক লাইক)
প্রিয় বাংলাদেশী ক্রিকেট ভক্তরা, এই লজ্জা রাখি কোথায়? যেখানে নিজের দেশের ছেলের ফর্মের তুঙ্গে থাকার পরেও কিছু বলার আগেই বাধ্য হয়ে বলতে হয় আমাদের গালি দিবেন না? কতটুকু আতঙ্কিত হলে মানুষ আগে থেকেই লিখে দে "please don't put bad comment!" 
বাংলাদেশ জাতীয় ক্রিকেট দলে লিটন এবং সৌম্য নামে দুইজন সনাতনধর্মে বিশ্বাসী ক্রিকেটার আছেন এবং রনি তালুকদার নামে আরও একজন আসার সম্ভাবনা আছে। সৌম্য সরকার যখন বিশ্বকাপে সুযোগ পেয়েছিল তখন আমরা দেখেছি ফেসবুকে বিভিন্ন বিশ্রী মন্তব্যের ছড়াছড়ি। উদাহরণ-
“হিন্দুর বাচ্চা কীভাবে জাতীয় দলে সুযোগ পায়? হিন্দু কোটায় বুঝি?” (কয়েকশ লাইক)
সৌম্য খুব অল্প সময়ে জাতীয় দলে নিজের অবস্থান প্রমাণ করার পর দলে এলো লিটন দাস। লিটনের ক্ষেত্রেও ঠিক একই পরিবেশ। বিষয়টি এমন বিসিবি থেকে থেকে আমরাই ক্রিকেট ভালো বুঝি। ফেসবুক গবেষণা করে বলে দিতে পারি, কাকে দলে রাখা উচিৎ আর কাকে দলে রাখা উচিৎ নয়।
উপরের মন্তব্যগুলি আমার নিজের বানানো নয়। প্রতিনিয়ত ফেসবুকে যা দেখছি তারই বাস্তবচিত্র। এধরণের অসংখ্য চিত্র আমাদের চোখের আড়ালে পড়ে আছে। এসব দৃশ্যই প্রমাণ করে আমারা এখনও রেসিস্ট। 
গতকাল জাতীয় দলের অনেকে ক্রিকেটার ইফতার পার্টির কিছু ছবি ফেসবুকে পোস্ট করে। সেই ছবিগুলিতে বিভিন্ন মন্তব্যের মাধ্যমে আমরা আবারও নিজেদের জাতের হিংস্রতার পরিচয় দিয়েছি। ইফতার পার্টিতে লিটনদাস, সৌম্য সরকার থাকা অপরাধ। বিশাল অন্যায়, তাই আমাদের অনেকেই লিখেছে 
“মালাউনের বাচ্চারা ইফতার পার্টিতে কি করে?” (অসংখ্য লাইক)
“বাংলাদেশ জাতীয়দল হিন্দুকোটায় পরিপূর্ণ” (অসংখ্য লাইক)
গতকালের বিষয়টি এতই নিন্দনীয় ছিল মুশফিকের পেইজ থেকে অনেকটা ক্ষেপে গিয়ে স্ট্যাটাস ছিল“Really shocked to see some comments. Around 30 fans got banned today and it's very disappointing. Please try to keep the opinions clean...”
এবং তার কিছুক্ষণ পরেই সাব্বির রহমানও স্ট্যাটাস দিল। বলা বাহুল্য, সাব্বিরকে ইতিমধ্যে ফেসবুকে কারনে হত্যার হুমকি দেওয়া হয়েছে। সাব্বির হয়তো দুঃখ পেয়েই লিখছেন- 
“ভাবতেছি পেইজটাই বন্ধ করে দিব, এত এত খারাপ কমেন্ট দেখতে আর ভালো লাগেনা। আমরা প্রেকটিস বাদ দিয়ে ফটো তুলিনা। আর ফটো তুললেই যে সবাই খারাপ খেলে সেটাও সত্য না। মন মানসিকতা একটু পরিবর্তনকরতে চেষ্টা করুন। আর যদি আপনাদের বেশি সমস্যা থাকে তাহলে পেইজে আনলাইক দিয়ে দেন। ধন্যবাদ!!"
উপরে আলোচনার সারমর্ম নিলে দেখা যায়, তামিম, মাশরাফি বলেছেন এমন ফেসবুক ভক্তের দরকার নেই। মুশফিক বলেছেন জাতি হিসাবে আরও একটু ঠিক হতে এবং সব শেষে সাব্বির নাসির আবারও বলেছেন এমন ভক্তের দরকার নেই। সুতারাং সম্পূর্ণ আলোচনা থেকে নিঃসন্দেহে বলা যায়, আমরাই পৃথিবীর একমাত্র জাতি, আমরা যাদের ভক্ত তাকে নিয়ে মজা করার জন্য বিরোধী পক্ষের প্রয়োজন হয় না। আমরা একাই ঘরের শত্রু। 
অনেকে হয়তো বলবেন এসবের জন্য আইন দরকার। আইন দিয়ে নষ্টদের রুখে দিতে হবে। কিন্তু সেই আইন বানাবে কে? তার আগে আমাদের তথ্য ও যোগাযোগ প্রযুক্তি প্রতিমন্ত্রী জুনায়েদ আহমেদ পলকের স্ত্রীর ছবিতে কমেন্টের কিছু চিত্র দেখে নিতে পারি। 


মাত্র কয়েকদিন আগে ক্রিকেটের ব্যাটিং জাদুকর শচীন টেন্ডুলকার নিজের মেয়ের ছবি ফেসবুকে দিয়েছে। ছবিটিতেও মাত্র কয়েকটা বাজে মন্তব্য ছিল, তবে তার পাশাপাশি ভালো মন্ত্যবের সংখ্যা ছিল অনেক বেশি। মন্তব্য চিত্রটি নিচে তুলে ধরা হল- 
"Sara is very lucky to have father like you Sachin" (অসংখ্য লাইক)
"Great Father with his lovely daughter. Best wishes." (অসংখ্য লাইক) 

বাংলাদেশ সফরের আগে এবি ডি ভিলিয়ার্স নিজের স্ত্রীকে নিয়ে একটা ছবি ফেসবুকে আপলোড করেছেন, তারও কিছু চিত্র তুলে ধরা হল- 

আমাদের দেশে যখন ক্রিকেটারদের নিয়ে এত নষ্টামি। ঠিক সেই সময়ে ভারতের জনপ্রিয় ফেইসবুক পেইজ Filmygyan থেকে সাকিব এবং শিশিরের ছবি আপলোড দিয়েছে। সেই ছবিটি যদি বাংলাদেশের রেডিও মুন্না থেকে দেওয়া হলে তাহলে মন্তব্য হত- 
“শিশিরের বোরকা কই?” (অসংখ্য লাইক)
“শিশিরের কপালে হিন্দুদের টিপ কেন?” (অসংখ্য লাইক)
তবে এসব বাজে মন্তব্য আমরাই করতে পারি। কিন্তু ভারতীয়দের মন্তব্যগুলি একটু দেখে নি- 
"Both are looking very cute Made for each other, God Bless you.. Looot of Love from india" (অসংখ্য লাইক)
" Best Cricket Couple i have ever seen..." (অসংখ্য লাইক) 

এখন প্রশ্ন হতে পারে, পৃথিবীর অন্যসব দেশে সুস্থ পরিবেশ থাকলেও বাংলাদেশের ফেসবুক কমিনিউটিতে সুস্থ পরিবেশ নেই কেন? 
বাংলাদেশের ফেসবুকে সুস্থ পরিবেশ না থাকার কারন, এখানকার ফেসবুকের ব্যবহার বেশি রুট লেবেলে চলে গেছে। ২০১৩ গণজাগরণের পর থেকেই ফেসবুকার বেড়েছে ৬০ লক্ষ্যের মত। ২০১২ সাল পর্যন্ত যারা ফেসবুক ব্যবহার করতো কিছুটা এলিট শ্রেণীর মানুষেরা। কিন্তু এখন সব শ্রেণীর মানুষের কাছে ফেসবুক অ্যাকাউন্ট থাকায়, বাকস্বাধীনতার পাশাপাশি নষ্টামির চর্চাও হচ্ছে। যে কারনে সুস্থ মস্তিকের মানুষ থেকে ফেসবুক অসুস্থ মানুষের সংখ্যাই বেশি। 
তাহলে এর থেকে বাঁচার একটাই উপায় কি?  
নষ্টদের উপর অভিমান করে ফেসবুক ছেড়ে দিলে পৃথিবী থেকে আমরাই বিচ্ছিন্ন হয়ে যাবো, মাঝখান থেকে অসভ্যদের হাতে দিয়ে যাবো বিশাল রাজত্ব। ক্রমগত প্রতিবাদ এবং সেই প্রতিবাদকে ছড়িয়ে দেওয়া ছাড়া আমাদের আর কোনো উপায় নেই। প্রতিবাদ ছড়িয়ে পড়ুক এক হাত থেকে অন্য হাতে তবেই এর প্রতিকার এবং প্রতিরোধ সম্ভব। 

