জীবনানন্দ দাশঃ জন্মদিনে শ্রদ্ধা 


সেই সময়ে, বাঙলা কবিতাকে রবীন্দ্রনাথের আছড় থেকে মুক্ত করতে চাইছিলেন পঞ্চপাণ্ডব। বুদ্ধদেব বসু, সুধীন দত্তরা। একজন নিভৃতচারী কবি'র তখনও মাথভর্তি নজরুল। নজরুলকে মাথায় নিয়ে রবীন্দ্রনাথ কে কতটুকু ছাড়িয়ে যাওয়া যাবে? 
কথা সত্যি, ঈয়েটসের আধুনিক কবিতার সংগ্রামে তিনিও সামিল হয়েছেন। কিন্তু জীবনানন্দ দাশ অন্য ধাতুর গড়া। যেখানেই থেকেছেন, বিদ্রোহ করে গেছেন বারে বারে। অন্তত পাঁচটি সফল বিদ্রোহের খবর আমি জানি। প্রথম বিদ্রোহ তাঁর রবীন্দ্রনাথের মত একটা বটবৃক্ষের প্রভাববলয় ফুড়ে বেরিয়ে আসা। সেই বিদ্রোহের যাঁরা সারথী, তাঁদের প্রায় কেউই, দিনশেষে আপন আলোয় জ্বলে উঠতে পারেননি, এক জীবনানন্দ ছাড়া! 
এইখানেই দ্বিতীয় বিদ্রোহ জীবনানন্দের। বুদ্ধদেব বসু, সুধীন দত্তরা যখন গোগ্রাসে গিলছেন শার্ল বোদলেয়ার আর গেলাচ্ছেনও- জীবনানন্দ তখন প্রাণপণে প্রত্যাখ্যান করছেন ইওরোপকে। দীপেশ চক্রবর্তী আজকে বিশাল বই লিখছেন যে প্রকল্প নিয়ে, জীবনানন্দ সেটা শুরু করেছিলেন সেই সময়ে, যখন বৃটিশরা আমাদের প্রভূ! প্রভিনশিয়ালাইজিং ইওরোপ! 
রুপকল্পে, উপমায়, চেতনায় সমসাময়িক কবিদের মগজজোড়া ইওরোপীয় প্রভূত্বের বিরুদ্ধে জীবনানন্দ চালিয়ে গেছেন ক্ষমাহীন সংগ্রাম। ভুল করেও কখনও আনেননি ইওরোপীয় উপমা, মুল্যবোধ কিংবা রুপকল্প। দৃঢ়চিত্তে লিখে গেছেন- 
"তোমার যেখানে ইচ্ছে চলে যাও
আমি র'য়ে যাবো এই বাংলায়"! 
বড়জোর মধ্যপ্রাচ্য পর্যন্ত গেছে জীবনান্দের কবিতার রুপকল্প, উপমা। আবার, কখনও এমনও হয়েছে- জীবনানন্দ একই কবিতা লিখেছেন ভারতীয় উপমহাদেশের চিত্রনাট্যে একবার, মধ্যপ্রাচ্যের চিত্রনাট্যে আরেকবার। এর মধ্যে আমি খুঁজে পাই ইওরোপকে দেয়া একটা টিটকারী- সবার জন্য কবিতা আছে, ইওরোপের জন্যে নাই! 
তারপর? বিদ্রোহের শেষ হয়নি কখনও জীবনে তাঁর। সেই সময়ের পঞ্চপান্ডব গোগ্রাসে গিলছিলেন ফরাসী কবিতার দঙ্গল। সাথে কবিতা নিয়ে ফরাসী দৃষ্টিভঙ্গি! মালার্মে'র, বোদলেয়ারের কথা বেদবাক্যের মত গিলছেন সুধীন দত্তরা, বুদ্ধদেব বসুরা। সেই সময়েই, মালার্মে বলে বসলেন বিতর্কিত সেই কথাটি- "শব্দই কবিতা"! 
শৃঙ্খলাবদ্ধ, অন্ত্যমিলওয়ালা মধ্যযূগীয় বনসাই কবিতার বিরুদ্ধে সংগ্রামে মালার্মে'র এই কথা খুব খাটে। কিন্তু জীবনানন্দ দাশ অন্য ধাতুর গড়া, বলেছি একবার। বিদ্রোহ এইখানেও করে বসলেন- "উপমাই কবিত্ব"! এবং সফলভাবে করে দেখালেন সেই কথার বাস্তবতা! 
জীবনানন্দ ছন্দোবদ্ধ কবিতার নিগড় থেকে বাঙলা কবিতাকে মুক্ত করেছেন , কিন্তু সেটা কারও অনুকরণে নয়। নিজস্ব কবিতাদর্শন নিয়ে সেই সময়ের দোর্দণ্ডপ্রতাপ প্যারিসভিত্তিক শিল্প আন্দোলনের বিপরীতে নিজস্ব আন্দোলন খাড়া করে। এ এক ঘাঁড়ত্যাড়া মানুষের ইতিবৃত্ত! উপমাই কবিত্ব! 
"পাখির নীড়ের মত চোখ তুলে নাটোরের বনলতা সেন!" উপমা! আহা! রীতিমতো ঘাঁড়ে ধরে ঝাঁকি দিয়ে গেছেন জীবনানন্দ বাংলা কবিতার পাঠককে। নারীর চোখ আনুপূর্বিক কবিরা কখনও পটলের চেরায়, কখনও আয়তাকার আকৃতির নানান অনুষঙ্গের সাথে তুলনা করেছেন, নারীর চোখে যৌনতা আর ভোগমুখী উপমাই খুঁজেছেন বারবার। এবারে পাখীর নীড়! আশ্রয়ের প্রতীক। নিরাপত্তার প্রতীক! বাঙলা কবিতা অবাক বিস্ময়ে দেখে গেছে দুর্দান্ত সব উপমার নানামাত্রিক প্রয়োগ! অথবা- "আকাশ ছড়ায়ে আছে নীল হয়ে আকাশে আকাশে!" 
সজনীকান্ত সেনদের বিদ্রুপের শিকার হয়েছেন প্রথম বই বের হবার পরই। বিশেষ করে অন্ত্যমিল বিহীন, ছন্দবিহীন কবিতার জন্যে। কবিতার পাঠক মাত্রই জানেন, ত্রিশের দশকে সজনীকান্ত সেনদের আক্রমণের শিকার হবার মানেই হলো আপনি কবি হয়ে গেছেন বড়সড়। কিন্তু জীবনানন্দ দাশের ওপর আক্রমণ সজনীকান্তেই সীমিত থাকেনি তো? 
বুদ্ধদেব বসু। জীবনানন্দের সকল বিদ্রোহ একপ্রকার কবিতায় বুদ্ধদেবের ইওরোপীয় ন্যাকাপনার বিরুদ্ধে। তবু, একজন জীবনানন্দ দাশ কে আমাদের সঙ্গে পরিচয় করিয়ে দেয়া, তাঁর অসামান্য মেধার খোঁজ আমাদের দেয়ার জন্যে একটা ধন্যবাদ তাঁর প্রাপ্য। সে ভিন্ন আলাপ। কিন্তু জীবনানন্দ দাশ কে "শুদ্ধতম কবি" বানানোর যে প্রকল্প এই মহারথী নিয়েছেন কিংবা আজকের আব্দুল মান্নান সৈয়দরা নিচ্ছেন- জীবনানন্দ ক্ষেপে বিদ্রোহ করে গেছেন তার বিরুদ্ধেও। যখন সাতটি তারার তিমিরে কলাকৈবল্যবাদ থেকে নিজের কবিতাকে গণমুখী করতে চাইলেন জীবনানন্দ, জাত গেলো জাত গেলো বলে লাফিয়ে উঠলেন বুদ্ধদেব বসু! 
এবারে প্রকাশ করলেন মহাপৃথিবী! সমস্ত কবিতার জমিনজুড়ে বিশ্বযুদ্ধ, ক্ষুধা, বাঁচার লড়াই! সফল সে বিদ্রোহও। জীবনানন্দ এইখানে নিজেকে রেখে গেলেন সময়ের কাছে এসে সাক্ষ্য দিয়েই। কী কাজ করেছেন, কী কথা ভেবেছেন তার ফিরিস্তি যেন মহাপৃথিবী! এই কবিতাগুলি ঠিক একটা সময়ে ভাবাবেগে লেখা কবিতা ছিলো না কিন্তু? প্রায় সারাজীবন লিখে আসা গণমুখী কবিতাগুলোই একসাথে করে একটা বই। 
কেবল কবিতায়ই নয়, ছোটগল্প আর উপন্যাসেও সমান সফল জীবনানন্দ দাশ। 
এইভাবে, ধাপে ধাপে বিদ্রোহ করে আসা নিভৃতচারী মানুষটিকে নিয়ে যে পরিমাণ জল ঘোলা হয়েছে, মিথ্যাচার হয়েছে- আর কারও বেলায় তা হয়নি। অসভ্যের মত জীবনানন্দের ব্যক্তিগত জীবন নিয়ে কুৎসা রটানো হয়েছে। লেখকের উপন্যাসের সঙ্গে মেলানো হয়েছে তাঁর জীবন। দাম্পত্য কলহের কাল্পনিক কেচ্ছা, সংসারবৈরাগ্যের ফালতু অপবাদ- মৃত জীবনানন্দের কপালে তাঁর অনির্বচনীয় সাহিত্যকর্মের সমালোচনার বদলে জুটেছে বারবার। তুমুল সংসারী জীবনানন্দের দাম্পত্য জীবন সুখের ছিলো দারুণ। বরং তাঁর দায়িত্ববোধে বিস্মিত ছিলেন স্ত্রী।
সবশেষে, জীবনানন্দ দাশ কে আজকাল পোস্টমডার্ন প্রফেট সাজানোর চেষ্টা চলছে ভালোই। সে ভালো, জীবনানন্দ বহু ইম্প্রেশনিস্ট কবিতা লিখেছেন, সেইসব নিয়ে তাঁকে উত্তরাধুনিক কবি আমরা বলতেই পারি। কিন্তু উত্তরাধুনিক কবিতা, ইম্প্রেশনিস্ট কবিতার সমালোচনা বা বিশ্লেষণের জন্যে যে বুদ্ধিবৃত্তিক গভীরতার প্রয়োজন, সেইটা তো নাই? ফলে, জীবনানন্দ কে পোস্টমডার্ন প্রফেট দাবী করা হচ্ছে তাঁর উপন্যাস দেখিয়ে- সেইসব উপন্যাসে কাল্পনিক অস্তিত্ববাদ খুঁজে পেয়ে। আমার কেবলই হাসি পায় এইসব দেখে। অস্তিত্ববাদ আর বেঁচে থাকার লড়াই এক জিনিস না- এইসব সাহিত্যভাঁড় দের কে বোঝাবে? 
শুভ জন্মদিন , কবি।

