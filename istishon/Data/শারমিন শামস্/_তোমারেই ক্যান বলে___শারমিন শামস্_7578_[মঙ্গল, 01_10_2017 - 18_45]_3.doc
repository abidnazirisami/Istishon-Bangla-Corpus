_তোমারেই ক্যান বলে__


বাঙালি কইন্যাদের মধ্যে এমন কেউ নাই যে একটা বাক্য জীবনে শুনেন নাই। বাক্যটা হইলো: 'তোমারেই ক্যান বলে?'
এই বাক্যরে যা তা যেমন তেমন বাক্য ভাবিবেন না। এই বাক্যের শক্তি ও ত্যাজ ম্যালা। এই বাক্যের ক্ষমতা এমনই যে বাক্যের নিপীড়নে বহু মেয়ে আত্মহত্যা পর্যন্ত করে। আমি আমার এই জীবনে আপন পর, বন্ধু শত্রু- বহু মানুষের কাছ থেকে এই বাক্য শুনিয়া শুনিয়া বড় হইয়াছি। এখনও এই বুড়াকালে শুনতে হয়- তোমারেই ক্যান বলে?

আমি বাঙালি মেয়েদের পোশাক বিড়ম্বনার কথা লিখছি। লিখছি, ক্যামনে পোশাক দিয়া চরিত্র বিচার হয়। ক্যামনে মেয়েরা পথে ঘাটে অফিসে আদালতে পোশাক নিয়া কটু কথা শোনে, ক্যামনে পোশাক দিয়া আত্মীয় স্বজন বন্ধু প্রতিবেশি সহকর্মীরা তারে নিয়া আলোচনা সমালোচনা করে। তো, আমারে একজন কইলেন, তুমি এইসব লিখো ক্যান? কে তোমারে পোশাক নিয়া বলে? আমি কইলাম, এই সমাজের পছন্দের বাইরে পোশাক পরলে কটু কথা শোনে নাই এমন মেয়ে কি আছে? তো আমার সেই আত্মীয়া আমারে জানাইলেন, তার বান্ধবীরা জিনস পরেন, টিশার্ট পরেন, কিন্তু জীবনে কোনদিন তার সেই বান্ধবীদের কোন মানুষ নাকি কটু কথা কন নাই। তারপর তিনি আমারে সেই মহা প্রসিদ্ধ বাক্যখানা কইলেন: 'তোমারেই ক্যান বলে?' আমি কইলাম, বোধহয় আমার চেহারার মধ্যে বেশ অশ্লীল একটা ব্যাপার আছে। সেই কারনেই আমারে কয়। আপনের বান্ধবীদের নিশ্চয়ই স্বর্গীয় চেহারা, তাই কইতে ভয় পায়। 
তো বলাবাহুল্য সেই আত্মীয়া আমারে সেই রাতেই খুন করে ফালাইতেন। নেহাৎ দয়া কইরা ছাইড়া দিসেন আর কি!
তো 'তোমারেই ক্যান বলে' এই বাক্য হজম হরতে হয়, যে মেয়ে ইভ টিজিং এর শিকার হয়, তারে। যে মেয়েরে পাশের বাড়ির পোলা প্রেমপত্র দেয়, তারে। যে মেয়েরে রেপ করে, তারে। যে মেয়েরে স্বামী লাত্থি মারে, তারে। যে মেয়েরে বসে অনৈতিক প্রস্তাব দে, তারেও। তো এই বাক্যর মানে হইলো, সমাজ সুন্দর, শুভ্র, অপূর্ব আর সমাজের পুরুষেরা পবিত্র আত্মা। তাই এই পবিত্র সমাজ আর এই সমাজের ততোধিক পবিত্র পুরুষেরা কিংবা পুরুষরূপী মহিলাগন যদি কোন মেয়েরে কোন কটু কথা কইয়াই থাকেন তার পোশাক আর চলাফেরার জন্য, তবে মনে রাখতে হবে, অবশ্যই সেই মাইয়ার কোন দোষ আছে। তারই চরিত্র খারাপ। তা না হইলে কইবে ক্যান?
যাই হউক, এই 'তোমারেই ক্যান বলে'র প্রকোপে পইড়া বহু মেয়ে বাসায় আইসা গলায় দড়ি দেয়। বাপে মায়ে বোনে ভাইয়ে বলে, এত মাইয়া আছে, কারো কিছু হয় না। তোমারেই ক্যান বলে। 
মেয়েও ভাবে, তাই তো! আমারেই ক্যান বলে? আমিই তাইলে খারাপ। তো দেই দড়ি। জীবন রাইখা লাভ নাই।
এমনি কইরা মেয়েরা সকলেই স্বতন্ত্রভাবে ভাবতে শিখে, হ্যাঁ হ্যাঁ, আমারেই ক্যান বলে? তারপর সব মাইয়া এই মূলমন্ত্র বক্ষে ধারণ কইরা লয় যে, নারীর দোষেই যা হওয়ার হয়। নারী হইলো দানবী। সে যদি নিজেরে সামলায়ে না রাখতে পারে তো লোকে কইবেই। এতে লোকের দোষ দেয়ার কিচ্ছু নাই। 
তো মজার ব্যাপার হইলো, তোমারেই ক্যান বলে- এই বাক্যখানা সবচেয়ে বেশি ব্যবহার করে এদেশের নারীরাই। অবশ্য এই নারীদের স্তন জরায়ু আছে বটে, কিন্তু তেনারা আসলে পুরুষ। পুরুষতন্ত্রের দুধভাত খেয়ে ঢেকুর তোলা মহিলারাই এই বাক্যখানা দিয়া অন্য মেয়েরে সাইজ করার চেষ্টা নেন। তো মেয়েরাও ভালোই সাইজ হয়। এদিকে, 'তোমারেই ক্যান বলে' আর 'আমারেই ক্যান বলে'- এইসব দ্বিধাদ্বন্ধের মাঝখানে কারো হুশ থাকে না যে, এমন কইরা কইতে কইতে আসলে সকলেরই 'ক্যান বলে' ঘইটা গেছে। এই সমাজ কোন নারীরেই ছাড় দেয় নাই। যে নারী অন্য নারীরে আঘাত কইরা ঝোল খাইতে মুখ নাড়ায়, তারেও ছাড়ে না সমাজে। কিন্তু সমস্যা হইলো, সে ওই ঝোলটুকু পাইয়াই প্রভুভক্ত হইয়া দুয়ারে বসে লেজ নাড়ায়। তা নাড়াক। সমাজ প্রভুভক্ত লেজ নাড়ানিদের বাদ দিয়া না। এদের হিসাবে রাইখাই আমাদের চলতে ফিরতে হয়। প্রয়োজনে হিসাব থেকে বাদও দিতে হয়। উপায় কি? তার চেয়ে, আসেন ওদের দেখে হাসি। ওরা যখন কয়, 'তোমারেই ক্যান বলে', তখন আসেন আমরাও কই, 'তোমাদেরই ক্যান লোল পড়ে? তোমাদেরই ক্যান ল্যাজ নড়ে?'

