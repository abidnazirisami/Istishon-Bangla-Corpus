‘বিজাতীয়’ হিজাব নাকি আমাদের ‘নিজেদের’ শাড়ি! 


পয়লা ফাল্গুনে হলুদে ছেয়ে গেছে চারধার। প্রায় সব মেয়ের পরনেই শাড়ি। হলুদ লাল কমলা বেগুনি গোলাপি সবুজ সাদা শাড়ি। রঙে রঙে ছেয়ে গেছে চারধার। কী সুন্দর। কী সুন্দর আমার দেশ। কী সুন্দর এই ঢাকার পথঘাট। আমি আবার প্রেমে পড়ে গেলাম ঢাকার, এই শহরের পথের, মানুষের, আমার সংস্কৃতির। আমার গায়ে হলদে শাড়ি, চুলে গাঁদা ফুল। আহা, নিজেকে কী নির্মল আর সুন্দর মনে হচ্ছে। ভীষণ আত্মবিশ্বাসী লাগছে। রাস্তা দিয়ে যেতে যেতে দুই চোখ মেলে দিয়ে রাখলাম। চারিদিকে শাড়ি আর পাঞ্জাবী। এই তো আমার বাংলাদেশ। এই তো আমরা, বাঙালি। আমি মনে মনে সুখি হয়ে উঠি। আর নানারকম ভাবনা দানা বেঁধে উঠতে থাকে মনের ভিতরে। এই যে এত এত শাড়ি পাঞ্জাবি, আমরা যদি এই ঐতিহ্যটাকে ধরে রাখতে পারতাম! আজ যে পরিমান আর রকমের হিজাবে দেশটা ছেয়ে যেতে শুরু করেছে, তার বদলে যদি শাড়িতে আর পাঞ্জাবিতে আমরা ভরিয়ে ফেলতে পারতাম আমার দেশটাকে। যদি ভিনদেশি হিজাব নয়, আমাদের নিজেদের শাড়িকে অধিকাংশ দিনের পোশাক করে ফেলতে পারতো এদেশের মেয়েরা তাহলে হয়তো সংস্কৃতির একটা জায়গা শক্ত হাতে ধরে রাখা সম্ভব হত। 

শ্রীলংকায় গিয়ে দেখলাম, পুরুষেরা নিয়মিত লুঙ্গি পরে। ঘরে বাইরে অফিসে আদালতে ব্যবসা প্রতিষ্ঠানে। এমনকি ফাইভ স্টার হোটেলের কর্মকর্তা কর্মচারি, ওয়েটাররা পর্যন্ত লুঙ্গি পরে আছে। আর মেয়েরা শাড়ি। কত রকম করে যে তারা শাড়িটাকে পরে। শাড়ি আর লুঙ্গি পরাটাকে তারা আনন্দের সাথে ধরে রেখেছে। কী ভালো লাগে দেখতে। তাদের পোশাকই বলে দেয় তাদের জাতীয়তা, তাদের ঐতিহ্য। তো আমরা, এই দেশের মেয়েরা নিজেদের শাড়িটাকে ভুলে গিয়ে ভিনদেশি হিজাবকে বরণ করে নিলাম কেন? হিজাবে কী হয়? কাজের সুবিধা হয়? চলাফেরায় আরাম হয়? সৌন্দর্য্য বাড়ে? ব্যাক্তিত্ব বৃদ্ধি পায়? কোনটা হয়? 
আজকাল শাড়ি পরা মেয়ে দেখি হাতে গোনা। শাড়ি হয়ে গেছে উৎসব বা পার্টির পোশাক। অথচ একাত্তরে এই শাড়ি পরেই যুদ্ধে গিয়েছিলেন আমাদের মায়েরা। বায়ান্ন উনসত্তরের অগ্নিঝরা দিনের বিপদসঙ্কুল মিছিলে তারা অংশ নিয়েছিলেন শাড়ি পরেই। ট্রাকে করে গান গেয়ে ঘুরেছেন সারা বাংলাদেশ স্বাধীন বাংলা বেতারের শিল্পীরা, সেই শাড়ি পরেই। আজ শাড়ি পরার কথা শুনে ঠোঁট উল্টায় এই দেশের প্রাপ্তবয়স্ক মেয়েরা। ‘শাড়ি পরে হাঁটতে পারি না, শাড়ি পরতে পারি না, শাড়িতে গরম লাগে, শাড়ি পরতে সময় লাগে, শাড়িতে হ্যান হয়, ত্যান হয়’- এইগুলা শুনি। অবাক লাগে। শাড়ি পরে এতকিছু হয়, কিন্তু হিজাব পরে কিচ্ছু হয় না। সাত সকালে হিজাব মাথায় চড়িয়ে পথে ঘাটে বের হয়ে যান, মুখে লিপস্টিক আর চওড়া মেকাপ ঘষে, তাতে সময় লাগে না! হিজাব এত সহজসাধ্য? হিজাবের এত সুবিধা যে শাড়িকে ভুলে গিয়ে আজ ঘরে ঘরে হিজাবের রমরমায় চোখ জ্বলে যায়! কী অদ্ভুত এই জাতি! কী আজব এই আমরা! শাড়ির মত একটা অনিন্দ্য সুন্দর পোশাক, নিজেদের ঐতিহ্য আর সংস্কৃতিকে দূরে ঠেলে আমরা পরে আছি হিজাব নিয়ে!আজ নিজেদের যে শব্দটিতে সংজ্ঞায়িত করতে চাই, সেটি ইংরেজি শব্দ- লুজার। আসলে আমরা হয়তো লুজার। আমাদের নিজেদের প্রতি নিজেদের কোন সম্মানবোধ নেই, নিজেদের প্রতি কোন বিশ্বাসও নাই। তাই বাংলাভাষায় আমাদের দক্ষতা সমাদৃত হয় না, ইংরেজি জানাটাই মূখ্য হয়ে ওঠে। নিজেদের সংস্কৃতি, নিজেদের পোশাক, খাবার, নিজেদের শিল্পকলা, সাহিত্যের কোন সমাদর আমরা করতে শিখিনি, সেগুলোকে সসম্মানে বয়ে নিয়ে যেতে শিখিনি। আমাদের ওপরে কৌশলে চাপিয়ে দেয়া মৌলবাদ আর গোঁড়ামিকে আমরা সাদরে গ্রহণ করেছি। তারপর তাকে নিয়ে ধেই ধেই নৃত্য করছি। কী লজ্জা! কী আত্মপ্রবঞ্চনা! কতটা অপগণ্ড মূর্খ এই আমরা!

যে মেয়েরা আজ শাড়িকে ভুলেছে তাদের বলি, শাড়ি পরো। যত পারো শাড়ি পরো। শাড়িই পারবে তোমাকে অনিন্দ্য সুন্দর আর সাহসী করে তুলতে। কারন এটি তোমার পরিচয়, তোমার ঐতিহ্যের ধারক। আর এই শাড়িই হয়ে উঠতে পারে বিজাতীয় সংস্কৃতির বিরুদ্ধে লড়াইয়ের শক্তিশালী হাতিয়ার। কাজের সুবিধার জন্য যা ভালো লাগে, যাতে আরাম হয় সে সময়টায় যা ইচ্ছে পরার স্বাধীনতা প্রতিটা মেয়ের আছে। (এখন আমাকে বলা হবে, হিজাব পরার স্বাধীনতাও মহিলাদের আছে। কিন্তু কাজের, চলাফেরার সুবিধার পোশাক হিজাব নয়। এটি নারীর স্বাধীনতা ও স্বতস্ফূর্ততার প্রতিবন্ধক একটি বস্ত্রখন্ড। তাই বিজাতীয় হলেও কাজ ও চলাফেরার আরামের স্বার্থে প্যান্ট ট্রাইজার গ্রহণের যুক্তি আছে, যা হিজাবের ক্ষেত্রে নাই) এর বাইরে তোমরা শাড়ি পরো বেশি বেশি। যার সুবিধা আছে, সে শাড়ি পরে কাজেও যেতে পারে। না পারলে সালোয়ার কামিজ, প্যান্ট, ট্রাউজার যা ইচ্ছে পরুক। কিন্তু এর বাইরে সময় সুযোগ পেলে শাড়িই হয়ে উঠুক আমাদের পরিচয়। আমাদের শাড়ি আমরা পরবো। যখন ইচ্ছা পরবো। শুধু উৎসবে পার্বনে নয়। সারাদেশে শহরে মফস্বলে গ্রামেগঞ্জে রাজধানীতে- সবখানে, রাস্তাঘাট ছেয়ে যাক শাড়ি পরা মেয়েতে। আমরা যেন আবার ফিরিয়ে আনি শাড়িকে, কোন বিজাতীয় হিজাবকে নয়। ভালো থাকুক তাঁতীর ভালোবাসায় হাতে বোনা শাড়ি- সুতি, জামদানি, রেশমী সিল্ক, কাতান, বেনারসী। আহা! শাড়ি, তুমি ভালো থাকো! ভালো থাকো আমার সোনার বাংলা, ভালো থাকো আমার ঐতিহ্য!

