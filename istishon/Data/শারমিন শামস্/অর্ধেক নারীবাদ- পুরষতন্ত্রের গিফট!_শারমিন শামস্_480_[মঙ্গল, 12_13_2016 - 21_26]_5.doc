অর্ধেক নারীবাদ- পুরষতন্ত্রের গিফট!


যেকোন জিনিস আধাআধি অত্যন্ত খারাপ। নারীবাদের ব্যাপারে সেটা আরো খারাপ। অর্ধেক নারীবাদী যারা, তারাই নারীবাদের মূল শত্রু। দুঃখজনক হলো, আমার চারপাশের অধিকাংশ নারীই অর্ধেক নারীবাদী। তেনারা ঘরেরটা খান, পরেরটা পরেন, পুরুষতন্ত্রের পানি পান এবং তাদের মুখেই ঝাল খান, কিন্তু খুব যত্ন করে নারীবাদের একটা মুখোশ মুখমণ্ডলে আটকায়ে রাখেন। যেন সকলেই তাকে যথেষ্ট আধুনিক, প্রগতিশীল ও উচ্চমনা বলে ভাবতে পারে। ঘটনা হলো, এরা জানেই না যে এরা নারীবাদকেই জানে না। এরা মনের ভিতর থেকে নিজের নারী অস্তিত্বের বাইরে বাইর হইতে পারে না। এরা একটু ঘরের বাইরে যাইতে পারলেই পুরুষরে ধন্য ধন্য করেন আর বলেন, 'ও না আমাকে অনেক স্বাধীনতা দিয়েছে।' তারপর ধরেন, বাচ্চা মানুষ করতেসে বলে চাকরি ছাড়ছে, চাকরি ছাইড়া দিনরাত একাকার করে দিসে সংসারের পিছনে, আর নিজের যে একটা আস্ত জীবন ছিল,ক্যারিয়ার ছিল, সেইটা কোথায় যে ফুটুস করে উড়ে গেছে হাওয়ায় ভেসে, তার খবর নাই। তো তিনি কইবেন, 'বাচ্চা মানুষ করা একটি মহৎ কাজ আর একটু স্যাক্রিফাইস তো মেয়েদের করতেই হবে'।

তারপর ধরেন তারা নানা তত্ত্ব বানায়ে নিসে। যেমন ধরেন, মেয়েরা প্রকৃতিগতভাবে ভালো, শান্ত নিরীহ, স্বার্থহীন, ত্যাগী, মহৎ ইত্যাদি। এইসব তত্ত্ব ক্যান দেয়? দেয়, যাতে নিজে যেসব অকর্ম করতে বাধ্য হইতেসে, তার একটা তত্ত্বীয় ভিত্তি প্রতিষ্ঠিত হয় আর অন্তরে যে জ্বালা আর বেদনাটা আছে, সেটাতে কিছুটা হইলেও মলমের পরশ লাগে আর কি! 
তো আমি এইসব মানুষের সাথে আলোচনা তর্ক বিতর্ক কোনটাতেই যাই না। গিয়ে লাভ কি? এরা তো পুরুষতন্ত্রের পোষা পাখি, খুঁদ কুড়া আর খাচার ছায়ায় আরামে থাকার অভ্যাসের ভিতরে ঢুকে গেছে। আপনি আঁকশি দিয়াও এদের টেনে তুলতে পারবেন না। আমি তাদের টেনে তোলার তেমন কোন চেষ্টাও করি না। পুরুষতন্ত্রকে যারা প্রকৃতি ও ধর্মের নামে শরীরে মনে আঁটে, তাদেরকে বলার কী আছে? কিন্তু সমস্যা হলো, তেনারা বাধ সাধেন আমাদের যারা আমরা নারীবাদকে সম্পূর্ণ করে চাই। যারা পুরুষতন্ত্রের বিনাশ চাই। যারা একটা সোজাসাপ্টা সমান সমান পরিস্থিতি চাই। যে পরিস্থিতিতে নারী একজন সম্পূর্ণ মানুষ, যার ইচ্ছে অনিচ্ছে, চলা, বলা, সিদ্ধান্ত নেয়া, ওঠা, বসা, শোয়া, লাফানো, জামা পরা, জামা খোলা, হাসা, কাঁদা, যৌনতা অযৌনতা- সমস্ত কিছুর মালিক নারী নিজে। পুরুষ এবং পুরুষতন্ত্র নয়। 
কিন্তু ওই যে বললাম অর্ধেক নারীবাদ-ওই অর্ধেক নারীবাদকে ধারণা করা পুরুষতান্ত্রিক নারীরা নারীবাদকে এনে ফেলে দিয়েছে পুরুষতন্ত্রের সুবিধামাফিক একটি কাঠামোতে। কাঠামোটা ক্যামন? কাঠামোটা হইলো- নারী পড়ালেখা করবে, চাকরি করবে, অর্থ আয় করবে, হাতাকাটা জামা পরবে, ডিভোর্স দেবে- কিন্তু- নারী চাকরি করে টরে বাড়ি ফিরে কাজ কামের বেশিটাই করবে, অন্যায় হইলে ডিভোর্স দেবে কিন্তু তার আগে সংসার টিকিয়ে রাখার চেষ্টায় একটু মার টার খেলে ভাবতে হবে এটা সংসারের স্বার্থেই করা হয়েছে, টাকা কামালেও সেই টাকাতে স্বামীরও অধিকার আছে এবং সেটাই আসল, নারীর যৌনতা আছে, কিন্তু সেই যৌনতা ভবিষ্যৎ স্বামীর জন্য জমায়ে রাখবে এবং বিবাহপূর্ব যৌনতা অবশ্যই নিন্দনীয়- যদি কেউ করে, সেই নারী খারাপ, বেশ্যা, ব্লা ব্লা ব্লা। তো বলতে গেলে বিশাল একখান ফর্দ বাহির হবে। মোটেমাটে কথাটা এইরকম, পুরুষতন্ত্রকে বাঁচায়া পুরুষকে আরামে রেখে নারীজাতিকে সামান্য একটু দরজা ফাঁক কইরা বাইরে একটু সানবাথ করতে দেবার নামই অর্ধেক নারীবাদ। 
এই অর্ধেক নারীবাদের ধারক অধিকাংশই হইলো নারী। যারা নারীবাদী লেখা পড়ে বিরক্ত হন, লেখিকারে অতি স্মার্ট, অতি বাড়াবাড়ি এইসব বইলা বেদম তৃপ্তি পান, পরিবারে বা বন্ধুমহলে প্রকৃত অর্থে নারীবাদের চর্চা করেন এমন কাউরে পাইলে আড়ালে তার যৌনজীবন তথা চরিত্র বিশ্লেষণ করে তুলাধুনা করেন,আর ভরা আড্ডায় পুরুষতন্ত্রের কোলে বসে আধো আধো আল্হাদী গলায় বলেন, "উমম... মেয়েদের একটু সমঝে চলতেই হয়। আমি কি চাকরি করি না? আমি কি স্বাধীন চলি না? কিন্তু পুরুষ একটু বেশি স্বাধীন আর শক্তিশালী, এটা তো ঈশ্বরই বানিয়ে দিয়েছেন, এটা তো মানতে হবে বাবা, উফ এত বেশি বাড়াবাড়ি করলে চলবে?" 
তো এই জীবনে এইসব অর্ধেক নারীবাদীকে আমি সবচেয়ে বেশি ভয় পেয়েছি। ঘৃণা করেছি এবং সশব্দে এড়িয়ে চলেছি। দুইদিন আগে আমারে আমার বোন ফোন করে বলে, 'শোন ওই টক শোতে তুই যে বললি বিয়ের আগে মেয়েদের দেখানো হয় গরুর মত- এত সুন্দর বলছিস। এত সত্য বললি। জানিস আদিবাকে (তার ভাগনি) এইভাবে দেখলো পরশু, কি যে খারাপ লাগলো!' এক নিঃশ্বাসে এইটুক বইলা থামলো আমার বোন। তারপর ফোস করে শ্বাস ফেলে আবারো কইলো, 'তাও যাই হউক, আদিবার এই বিয়েটা ভালোয় ভালোয় হয়ে গেলেই ভালো। ছেলেটা ইঞ্জিনিয়ার, খুব ভালো।'
তো আমার বোন, এই মহিলারে আপনে কী কইবেন? নারীবাদী? সে তো আমার নারীবাদী বক্তব্য সমর্থণ করলো, কিন্তু তারপর কী করলো? তারপর নারীবাদের সমস্ত বিশ্বাস আর অস্তিত্বের ওপর জাস্ট একদলা থুথু মেরে দিলো।
পৃথিবী একদিন বদলাবে- এই প্রত্যাশা আমি করি, কিন্তু এই জীবনে আমি, কি আমার কন্যার জীবনে তার সেটি দেখার সৌভাগ্য হবে না। এই সমাজ এই ধর্মচর্চা এই লোকাচারের সম্মুখে যতদিন পর্যন্ত পুরুষ অধিক শক্তিমান, প্রতিভাবান, ক্ষমতাশালী- ততদিন পর্যন্ত নারী তার অধীনস্ত প্রজা হয়েই থাকবে। আর পুরুষতন্ত্রের খেদমতকারী নারীরা আত্মমর্যাদাহীন নির্ভার শয্যায় শুয়ে সেই দিনগুলোকে আরো দীর্ঘায়িত করার পাপাচারে লিপ্তই থাকবে। পুরস্কারস্বরূপ পুরুষতন্ত্র নারীবাদের নামে তাদের দেবে দশটা -পাঁচটার চাকরির 'অনুমতি', যথেচ্ছ শপিংয়ের সুখ, বাড়িতে রুই মাছ রান্ধার সর্বময় কর্তৃত্ব আর এক আধবেলার অল্পস্বল্প পরকীয়ার মজা। মারহাবা মারহাবা! শুভরাত্রি!

