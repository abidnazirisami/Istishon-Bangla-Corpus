কে এই একে খন্দকার_ কী তার অতীত-বর্তমান_


কে এই এ কে খন্দকার? তিনি কি সুবিধাবাদী আজকে থেকে? এখন আওয়ামী লীগ নেতারা বলছেন, এ কে খন্দকার সুবিধাবাদী। সংসদের মাইক ফাটিয়ে ফেলছেন। গলার রগ ফুলিয়ে কথা বলছেন। এমপি, মন্ত্রী হয়ে বই পোড়াচ্ছেন। দেশদ্রোহী বলছেন, রিমান্ডে নিতে চাইছেন। অথচ এতদিন তো এই লীগারইরাই তার লালন পালন করেছিলেন।

বঙ্গবন্ধুর আশীর্বাদ পেয়েছেন তিনি। ১৯৭৫ সাল পর্যন্ত তিনি বিমান বাহিনীর প্রধান ছিলেন। ১৫ আগস্ট বঙ্গবন্ধু হত্যাকাণ্ডের পর খন্দকার মোশতাকের প্রতি সমর্থন জানিয়েছেন। ১৯৭৬ সালে রাষ্ট্রদূতের দায়িত্ব নিয়ে অস্ট্রেলিয়ায় চলে গেছেন। জিয়াউর রহমানের পুরো মেয়াদকালে তিনি অস্ট্রেলিয়ায় নিয়োজিত বাংলাদেশের রাষ্ট্রদূত। ১৯৮২ থেকে ১৯৮৬ পর্যন্ত ভারতে বাংলাদেশের রাষ্ট্রদূত। ১৯৮৬ থেকে ১৯৯০ সাল পর্যন্ত এরশাদের মন্ত্রী।
তারপর ১৯৯৮ সালে উপ-নির্বাচনে আওয়ামী লীগ থেকে সংসদ সদস্য। ২০০৮ সালের নির্বাচনেও সংসদ সদস্য, সেই আওয়ামী লীগ থেকেই। ২০০৯ থেকে ২০১৪ সাল পর্যন্ত শেখ হাসিনা সরকারের পরিকল্পনামন্ত্রী।
তাহলে ঘটনা কী দাঁড়াল? এরকম একজন মানুষকে, জিয়া ও মোশতাকের সঙ্গে থাকা একজনকে আপনারা এমপি-মন্ত্রী বানালেন কেন? এই প্রশ্নটি কি খুব স্বাভাবিকভাবেই সামনে চলে আসে না যে, আপনাদের সঙ্গে থাকলেই মুক্তিযোদ্ধা। আর বিরুদ্ধে গেলেই রাজাকার, সুবিধাবাদী? এসব ভন্ডামি করে ক্ষমতায় যাওয়া যাবে। সাময়িকভাবে হয়তো ইতিহাসও বদলে দেয়া যাবে, কিন্তু ইতিহাস বিকৃতির দায় এড়ানো যাবে না কিছুতেই। 
একে খন্দকার কে বা তার দলে কারা আছে? এর চেয়ে গুরুত্বপূর্ণ হচ্ছে, তিনি কি বলেছেন। আওয়ামী লীগ ছানারা তাকে রাজাকার বানিয়ে দিতে পারে। তিনি রাজাকার হলেও হতে পারেন। কিন্তু এসবের চেয়ে তার বক্তব্যের অসারতা প্রমাণই বেশি যৌক্তিক। যেমন, এই তথ্যগুলো তো লীগকে অবশ্যই খন্ডাতে হবে। একে খন্দকার তার বইয়ে লিখেছেন- 
''ইপিআরের বেতারযন্ত্রের মাধ্যমে বঙ্গবন্ধু চট্টগ্রামে স্বাধীনতার ঘোষণা পাঠান- এ দাবিটির প্রচার শুরু হয় ১৯৭২ সালে। এর আগে এটি শোনা যায়নি। অথচ ২৫ মার্চ রাত সাড়ে ১২টায় টেলিযোগাযোগ বন্ধ হয়ে যাওয়ার আগে শেখ মুজিব চাইলে শুধু একটি ফোন করে হোটেল ইন্টারকন্টিনেন্টালে (এখন রূপসী বাংলা) ভিড় করা যেকোনো বিদেশি সাংবাদিককে স্বাধীনতা ঘোষণার কথা জানাতে পারতেন। তাহলে মুহূর্তের মধ্যে সেটি সারা পৃথিবীতে প্রচার পেয়ে যেত।
বেশ পরে স্বাধীনতার ঘোষণার বিষয়ে আরেকটি তথ্য প্রকাশ পায়। এতে বলা হয় যে বঙ্গবন্ধু টেলিগ্রামের মাধ্যমে কাউকে কাউকে স্বাধীনতার ঘোষণা পাঠিয়েছিলেন। সেই ঘোষণার একটি কপি কিছুদিন আগে পত্রিকায় ছাপানো হয়। এই ঘোষণায় পাওয়া বিবৃতি আগের ঘোষণা থেকে পৃথক। ঘোষণা-সংবলিত টেলিগ্রামটি হাতে লেখা এবং প্রাপকের স্ত্রী দাবি করেছেন যে এটি বঙ্গবন্ধুর নিজের হাতে লেখা। মিথ্যা প্রতিষ্ঠার প্রতিযোগিতায় সাধারণ বিবেচনা বা জ্ঞানও রহিত হয়ে যায়। টেলিগ্রাম যে একটি বিশেষ পদ্ধতিতে পাঠানো হয় এবং এখানে প্রেরকের হাতের লেখা প্রাপকের কাছে যায় না, তা তারা ভুলে যান।
যাহোক, বঙ্গবন্ধুর প্রেরিত কথিত স্বাধীনতা ঘোষণার কয়েকটি ভিন্ন ভিন্ন সংস্করণ বাজারে আছে। এই সংস্করণগুলো সরকারি গ্রন্থ ও আওয়ামী লীগের প্রচারিত গ্রন্থগুলোতে পাওয়া যায়। বিভিন্ন জায়গায় কেন এই ভিন্নতা, তার উত্তর কেউ দিতে পারে না। ১৯৮২ সালে বাংলাদেশ সরকারের তথ্য মন্ত্রণালয়ের মাধ্যমে প্রকাশিত স্বাধীনতাযুদ্ধ দলিলপত্র ৩য় খণ্ড-তে বঙ্গবন্ধুর স্বাধীনতার ঘোষণাগুলোর একটিকে সংযুক্ত করে। পরে, ২০০৪ সালে, এই ঘোষণাটির দালিলিক কোনো প্রমাণ না থাকার কথা বলে উল্লিখিত বই থেকে তা বাদ দেওয়া হয়।''
আওয়ামী বুদ্ধিজীবীদের মোসাহেবি বাদ দিয়ে এ বিষয়ক তথ্য-প্রমাণ হাজির করে কথা বলতে হবে। বদরুদ্দীন উমর ইতিহাসের একজন গুরুত্বপূর্ণ ব্যক্তিত্ব। বদরুদ্দীন উমর তার 'আমার জীবন, তৃতীয় খণ্ড' বইয়ে লিখেছেন- ''৭ই মার্চের বক্তৃতার শেষে ‘জয় পাকিস্তান’ বলা একদিক থেকে খুব তাৎপর্যপূর্ণ ছিল। এটা এখন আওয়ামী লীগের লোকেরা অস্বীকার করে, কারণ তার কোনো রেকর্ড নেই। ৭ই মার্চের পর রেডিও তাদের দ্বারা পরিচালিত থাকার সময় তারা ‘জয় পাকিস্তান’ শব্দ দু’টি মুছে ফেলেছিলেন। তখন কোনো ক্যাসেট রেকর্ডারের ব্যবহার ছিল না। একমাত্র রেকর্ড ছিল রেডিওতে। যারা শুনেছিল তাদের স্মৃতি ছাড়া এর অন্য কোনো চিহ্ন নেই। 
বাংলাদেশের সাবেক প্রধান বিচারপতি ও দ্বিতীয় তত্ত্বাবধায়ক সরকারের প্রধান উপদেষ্টা হাবিবুর রহমান ‘বাংলাদেশের তারিখ’ নামক বইয়ের প্রথম সংস্করণে লিখেছিলেন যে, ‘৭ই মার্চ শেখ মুজিব ‘জিয়ে পাকিস্তান’ বলেছিলেন। কিন্তু বইটির দ্বিতীয় সংস্করণে এই সত্য ভাষণ বাদ দেয়া হয়েছে।''
আওয়ামী লীগ যে ক্ষণে ক্ষণে তাদের মতো করে ইতিহাস বানানোর চেষ্টা করেছে, সে কারণেই এত অসঙ্গতি। টেলিগ্রামে বঙ্গবন্ধুর হাতের লেখা সমেত চিঠি পাওয়ার মতো তথ্য-প্রমাণগুলো যে থেকেই যায়! 

