প্রধানমন্ত্রীর রাস্তা! তাই পোশাক শ্রমিক জেলহাজতে!


এর আগে একবার প্রধানমন্ত্রী শেখ হাসিনা আসবেন বলে একজনের মৃত্যু হয়েছিল। ১১ মার্চ, ২০১৪ মঙ্গলবার বিকাল পৌনে ৩টায় নাহিদ তার মামার সঙ্গে এসেছিল জাতীয় সংসদ ভবনের পাশের চন্দ্রিমা উদ্যানে। উদ্যানের কোলঘেঁষেই রয়েছে চমৎকার পানির লেক। শখের বসে নাহিদ গোসল করতে নেমেছিল সেখানে। কিন্তু পানিতে নেমেই সে আর থই পায়নি। ঠিক সে সময় প্রধানমন্ত্রীর পাশের রাস্তা দিয়ে যাওয়ার কথা ছিল। তাই পুলিশ কাউকে লেকে নামতে দেয়নি। ফলে কেউ ছেলেটিকে বাঁচানোর চেষ্টা করার সুযোগও পায়নি। ছেলেটিকে নির্মমভাবে পানিতে ডুবে মরতে হয়েছিল। 
এবার কারো মৃত্যু হয়নি। কিন্তু এবারের ঘটনা আগেরটির চেয়ে ভয়ঙ্কর। পুলিশ তখন বলেছিল, আমরা কিছু জানি না। কিন্তু এবার তারা সব জেনেশুনেই করেছেন। গতকাল সোমবার ৩ নভেম্বর জেলহত্যা দিবস উপলক্ষ্যে বনানীর বুদ্ধিজীবী কবরস্থানে খুব সকালের দিকে শ্রদ্ধাঞ্জলী দিতে যান প্রধানমন্ত্রী শেখ হাসিনা। তার যাওয়ার অনেক আগে থেকেই পুলিশ ও সেবনাবাহিনীর সদস্যরা মিলে রাস্তা খালি করে ফেলে। জামাতের ডাকা হরতালের জন্য তারা গ্রহণ করে বাড়তি সতর্কতা। ফলে প্রধানমন্ত্রী আসার আগ পর্যন্ত দীর্ঘ সময় যাবৎ রাস্তা দিয়ে কাউকে চলাচল করতে দিচ্ছিল না সেনাবাহিনীর সদস্যরা। ক্যান্টনমেন্ট এলাকার ভেতরের রাস্তাগুলো সব সেনাবাহিনীর নিয়ন্ত্রণে থাকায় সে রাস্তাগুলো যে নাগরিকরা ব্যবহার করেন, তাদের প্রায়ই এ ধরণের কড়াকড়ি পরিস্থিতির মধ্যে পড়তে হয়।
কচুক্ষেত নিবাসী হোসনে আরা বেগম (২৬) কাজ করেন রাজধানীর সৈনিক ক্লাবের নিকটবর্তী 'ম্যাডোনা ফ্যাশন লিমিটেড' এর সুইং বিভাগে। সকাল আটটার আগে প্রতিদিন তাকে কাজে ঢুকতে হয়। প্রতিদিন নির্ধারিত সময়ের আগে কর্মক্ষেত্রে ঢুকতে পারলে হাজিরা বোনাস হিসেবে মাস শেষে ৪০০ টাকা পাওয়া যায়। কিন্তু মাসের ৩০ দিনের মধ্যে কোনো এক দিনও যদি এক মিনিট দেরি হয়, তাহলে এই ৪০০ টাকা কাটা যায়। দরিদ্র্য হোসনে আরার কাছে এই ৪০০ টাকার গুরুত্ব অনেক। কিন্তু সেনাবাহিনীর লোকরা তা বুঝলেন না।

ম্যাডোনা ফ্যাশনের সুইং বিভাগের শ্রমিক হোসনে আরা
ঘটনার দিন ভোর সাড়ে সাতটার দিকে কচুক্ষেতের বাসা থেকে বেরিয়ে সেনানিবাসের ভেতরকার রাস্তা দিয়ে হেঁটে হেঁটে কারখানার দিকে যাচ্ছিলেন হোসনে আরা। কিন্তু এক পর্যায়ে সেনাবাহিনীর লোকেরা তার গতিরোধ করে। তারা বলে, এখন প্রধানমন্ত্রীর গাড়িবহর এই পথ দিয়ে যাবে। সুতরাং দাঁড়িয়ে থাকতে হবে। রাস্তা চলাচল এখন বন্ধ। হোসনে আরা তাদের কাছে করজোড়ে অনুরোধ করে বলে, আমাকে দ্রুত যেতে হবে। সারা মাসের হাজিরা বোনাস নষ্ট হয়ে যাবে। আমাকে যেতে দিন। কিন্তু তারা রাজি হয় না। এ অবস্থায় হোসনে আরা উত্তেজিত হয়ে রাস্তা কি প্রধানমন্ত্রীর নাকি বললে সেনা কর্মকর্তারা ক্ষিপ্ত হয়ে তাকে বন্দি করে কাফরুল থানায় পাঠায়। কাল সকাল থেকে আজ সকাল পর্যন্ত হোসনে আরা থানার গারদেই ছিলেন।
কাফরুল থানায় যোগাযোগ করে জানা যায়, সেনাবাহিনীর একজন মেজর বাদী হয়ে হোসনে আরার বিরুদ্ধে প্রধানমন্ত্রীর নামে কটুক্তির মামলা দায়ের করেছেন। সেই মামলায় কিছুক্ষণের মধ্যে তাকে আদালতে চালান দেয়া হবে। একজন আইনজীবীর সঙ্গে কথা বলে জানা যায়, সংশ্লিষ্ট মামলার শাস্তি অনেকটাই আদালতের বিবেচনাধীন। অভিযোগ প্রমাণীত হলে জেল, জরিমানা ও চাকরি হারাতে হতে পারে দুঃস্থ এই শ্রমিককে। হোসনে আরার বোন রাবেয়ার সাথে যোগাযোগ করেও একই তথ্য জানা যায়।
এই ঘটনা জানাজানি হওয়ার পর হোসনে আরা যে কারখানায় কাজ করেন, সেখানকার শ্রমিকদের মধ্যে মিশ্র প্রতিক্রিয়া দেখা গেছে। একজন শ্রমিক নাম না প্রকাশের শর্তে বলেন, সেনাবাহিনীর রাস্তা ঘাট দিয়ে চলা এমনিতেই সমস্যা। একেক এলাকা দিয়ে হাঁটা যায় না, বলে ভিআইপি রোড। একেক রাস্তায় দাঁড়ানো যায় না। বলে ভিআইপি আসবে। দেশটা যদি ভিআইপিদেরই হয়, তাইলে আমাগো লাইগা রাস্তা আলাদা কইরা দিক। এই রকম মিছা কথা বইলা মামলা দেয়ার তো দরকার নাই।'

