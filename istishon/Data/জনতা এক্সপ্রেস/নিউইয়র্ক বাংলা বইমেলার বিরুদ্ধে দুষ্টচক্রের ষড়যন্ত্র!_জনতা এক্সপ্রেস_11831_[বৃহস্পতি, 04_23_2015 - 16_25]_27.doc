নিউইয়র্ক বাংলা বইমেলার বিরুদ্ধে দুষ্টচক্রের ষড়যন্ত্র!



নিউইয়র্কের নাম কার না জানা! কিন্তু ক’জনের জানা আছে যে, সারা বিশ্বের প্রাণকেন্দ্র হিসেবে পরিচিত এই শহরে বাংলা ভাষার শক্তি বাড়ছে দিন দিন। বাংলা ভাষা ও বাংলা বইয়ের জগতে নিউইয়র্ক এখন খুব গুরুত্বপূর্ণ একটি নাম। এখান থেকেই মাতৃভাষা দিবসের আন্তর্জাতিকীকরণ। এখানেই চলছে বাংলা উৎসব, পালিত হচ্ছে পহেলা বৈশাখ, মাতৃভাষা দিবস ও বিজয় দিবসসহ বাঙালির প্রাণের সব উৎসব। 
উৎসবের আমেজের সঙ্গে মিলেমিশে বিকশিত হচ্ছে মননশীলতাও! প্রতি বছর পালিত হচ্ছে বইমেলা। হাঁটি হাঁটি পা করে সেই বইমেলা এখন ২৫ বছরে। সেই মেলা এখন বিরাট সঙ্কটে। প্রকাশক সমিতির নাম ব্যবহার করে গুটিকয়েক ব্যক্তি এই মেলাকে ধ্বংস করতে চাইছে বলে অভিযোগ উঠেছে।
কোনো রকম সরকারি পৃষ্ঠপোষকতা ছাড়াই গত দুই যুগ ধরে এই বইমেলা অনুষ্ঠিত হয়ে আসছে। উত্তর আমেরিকা ও ইউরোপে বসবাসকারী শিল্পী-সাহিত্যিক, সংস্কৃতিসেবী ও বাংলা ভাষাপ্রেমীদের মধ্যে এক নিবিড় সম্পর্কের বন্ধন গড়ে তুলতে ভূমিকা রাখছে এই মেলা। ঢাকার একুশে বইমেলার সঙ্গে এই মেলার একটা সম্পর্ক আছে। দুটো বইমেলারই প্রচলন ঘটিয়েছে মুক্তধারা। যদিও শুরুতে দুই মুক্তধারার মধ্যে সম্পর্ক থাকলেও বাস্তবে দুটোই ছিল আলাদা। নিউইয়র্কে মুক্তধারা ফাউন্ডেশন প্রথম বইমেলার আয়োজন করে ১৯৯২ সালের ফেব্রুয়ারির শেষ সপ্তাহে। যৌথভাবে তখন এই আয়োজনে পাশে থাকে ঘাতক দালাল নির্মূল জাতীয় সমন্বয় কমিটি। একদিন কুইন্সে ও অপরদিন ব্রুকলিনে দুটি পাবলিক স্কুলে অনুষ্ঠেয় এই মেলা উদ্বোধন করেছিলেন কথাশিল্পী ড. জ্যোতিপ্রকাশ দত্ত।
এই বইমেলা প্রথম দিকে নিউইয়র্কের একটি সাধারণ অনুষ্ঠানই ছিল। বাংলাদেশ বা কলকাতা থেকে লেখক-প্রকাশকদের আগমন তখন ছিল একেবারেই নগণ্য। তাদের আমন্ত্রণ জানানো হতো, কিন্তু খরচ বা ভিসা ইত্যাদির চিন্তা করে অনেকেই সাড়া দিতে পারতেন না। বইমেলা তখনও এতটা সর্বজনীন হয়ে ওঠেনি। এরপর ১৯৯৯ সাল থেকে বিভিন্ন প্রকাশনা প্রতিষ্ঠান ও লেখক এই বইমেলায় যোগ দিতে শুরু করেন। দুই বাংলার খ্যাতনামা সংস্থাগুলোর কমবেশি ইতোমধ্যে এই মেলার সঙ্গে যুক্ত। এর মধ্যে উল্লেখযোগ্য কয়েকটি হচ্ছে, নালন্দা, সময় প্রকাশন, অন্যপ্রকাশ, মাওলা ব্রাদার্স, বাংলাপ্রকাশ, বিদ্যাপ্রকাশ, আগামী প্রকাশনী, শিখা প্রকাশনী, অনন্যা, নজরুল ইনস্টিটিউট, স্টুডেন্ট ওয়েজ, প্রীতম প্রকাশ, সাহিত্য সংসদ, অনুষ্টুপ, পুনশ্চ, দেজ পাবলিশার্স, পত্র ভারতী, সাহিত্যম, দেব সাহিত্য কুঠির, নির্মল বুক হাউজ, শিশুসাহিত্য সংসদ ইত্যাদি। এই মেলার এক দশক পূর্তি অনুষ্ঠানেই দুই বাংলার চার লেখক সমরেশ মজুমদার, সুনীল গঙ্গোপাধ্যায়, হুমায়ূন আহমেদ ও ইমদাদুল হক মিলনের শুভমিলন ঘটেছিল নিউইয়র্কে। ২০০৭ থেকে মুক্তধারা ফাউন্ডেশন এককভাবে বইমেলার আয়োজন করছে।
বিগত ২৫ বছরে বইমেলা শুধু নিউইয়র্কের গণ্ডিতেই আবদ্ধ থাকেনি। এর সঙ্গে যুক্ত হয়েছে সমগ্র উত্তর আমেরিকা, বাংলাদেশ, ভারতসহ ইউরোপেরও কোনো কোনো দেশ। স্বাভাবিকভাবেই এর মাধ্যমে এই মেলা ও আয়োজকরা অনেক বন্ধু পেয়েছেন, উৎসাহী মানুষ পেয়েছেন। আবার মেলার সফলতা এবং এগিয়ে চলার পথে সৃষ্ট নানা জটিলতার ফলে এর শত্রুও একেবারে কম হয়নি। সেই বিরোধীরা এখন মাঠে নেমেছেন মেলাটিকে ধ্বংস করে দিতে। দুঃখের বিষয় হলো, এই পক্ষটিও বাংলা ভাষায় কথা বলে! শুধু তা-ই নয়, তারাও বইয়েরই মানুষ! তাদের কেউ কেউ বাংলা ভাষা ও প্রকাশনা জগতের অভিভাবক হিসেবেও পরিচিত!
আগামী ২২ মে শুরু হতে যাচ্ছে এবারের বইমেলা ও বাংলা উৎসব। এই মেলাকে ঘিরে ইতোমধ্যে নানা বিতর্ক পালে হাওয়া পেয়েছে। মেলা ও বাংলা উৎসব আয়োজনের এবারের আয়োজনে মূল দায়িত্ব তথা আহ্বায়কের দায়িত্ব পালন করছেন ভয়েস অব আমেরিকার বাংলা বিভাগের প্রধান ও বিশিষ্ট সাংবাদিক রোকেয়া হায়দার। এবারের বইমেলায় ‘মুক্তির গান’ খ্যাত চিত্রপরিচালক লিয়ার লেভিনকে সম্মাননা দেয়া হবে। কিন্তু মেলার বিরুদ্ধে চলা নানা প্রচারণা নিয়ে আয়োজকরা খানিকটা উদ্বিগ্ন।

বাংলাদেশ থেকেই এই মেলার বিরোধিতা হয়েছে। এর নেতৃত্ব দিচ্ছেন আগামী প্রকাশনীর স্বত্বাধিকারী ওসমান গণি। বর্তমানে তিনি বাংলাদেশ জ্ঞান ও সৃজনশীল প্রকাশক সমিতির সভাপতির পদে দায়িত্বরত। তাই নিউইয়র্কের বইমেলাকে ঘিরে সৃষ্ট বিতর্কে প্রকাশক সমিতিও জড়িয়ে গেছে। মেলা কর্তৃপক্ষের বিরুদ্ধে ওসমান গণির হাত ধরে নানা অভিযোগ এনেছে প্রকাশক সমিতি। তাদের অভিযোগ, ‘নিউইয়র্কের উক্ত বইমেলাটি একটি ব্যক্তিমালিকানাধীন বারোয়ারি মেলায় পরিণত হয়েছে এবং সেখানে বাংলাদেশের বইয়ের চেয়ে ভারতীয় বইয়ের প্রদর্শনী ও বিক্রি প্রাধান্য পাচ্ছে।’ এ বছরের ১১ মার্চ এ বিষয়ে একটি বিবৃতি প্রকাশ করে সমিতি।
অনুসন্ধানে জানা গেছে, ওসমান গণিদের অভিযোগ মূলত কিছু টাকা পয়সার হিসাবকে কেন্দ্র করে। যার সঙ্গে সরকারের কয়েকটি মন্ত্রণালয় জড়িত। দীর্ঘদিন থেকে নিজ উদ্যোগে এই মেলার দেখভাল করছেন মুক্তধারা ফাউন্ডেশনের কর্ণধার বিশ্বজিৎ সাহা। অনেক দিন থেকেই তিনি বাংলাদেশ সরকারের বিভিন্ন দপ্তরের সঙ্গে আলাপ আলোচনা চালিয়ে আসছিলেন। তার লক্ষ্য ছিল কিছু পরিমাণ প্রণোদনা পেলে বিদেশের মাটিতে বাংলা ভাষাকে ঊর্ধ্বে তুলে ধরার এই উদ্যোগকে আরও অনেক দূর পর্যন্ত ছড়িয়ে দেয়া যাবে, এটা আরও বড় হবে। দীর্ঘ তৎপরতার ফল হিসেবে অবশেষে ‘বাংলাদেশ রপ্তানি উন্নয়ন ব্যুরো’ তার অতীতের কর্মকাণ্ড পর্যবেক্ষণ করে এবং এর সঙ্গে যুক্ত হওয়ার সিদ্ধান্ত নেয়।
সরকারের প্রণোদনার প্যাকেজটি প্রায় চূড়ান্ত হয়ে গিয়েছিল। ৩৫ হাজার মার্কিন ডলার বরাদ্দের প্যাকেজ তৈরি হয়। কিন্তু বাদ সাধেন ওসমান গণিরা। সূত্র জানায়, সরকারের কাছে ইতোপূর্বে তারাও এমন কিছু সাহায্য চেয়েছিলন। কিন্তু বিদেশের মাটিতে তাদের অতীত কার্যক্রমের ভালো কোনো উদাহরণ না থাকায় সরকার তা নাকচ করে। এরপর যখন মুক্তধারা ফাউন্ডেশনকে সরকার সহযোগিতা করছে বলে তারা খবর পান, তখন তারা এর বিরুদ্ধে দাঁড়ায়। নাম প্রকাশে অনিচ্ছুক একজন প্রকাশক জানান, ‘ওসমান গণির ভাইকে আমি এ কথা বলতে শুনেছি যে, আমরা এ দেশের প্রকাশনা শিল্পের সঙ্গে 
এতকাল ধরে যুক্ত, কিছু পেলে আমরা পাব। বাইরের লোক পাবে কেন? এটা হতে দেয়া যাবে না।’
বিশ্বজিৎ সাহার আমন্ত্রণে ও তারই ব্যবস্থাপনায় ওসমান গণি নিউইয়র্কের বইমেলায় যোগ দিয়েছিলেন। এখন তিনি অন্যদের এই মেলায় না যেতে উদ্বুদ্ধ করছেন। তার ভাই অনিন্দ্যপ্রকাশ-এর কর্ণধার আফজাল হোসেন বইমেলার জন্য ভিসা করলেও পরে আর যাননি। কারণ তারা এই মর্মে একজোট হয়েছেন যে, সরকারি বরাদ্দ তারা না পেলে অন্য কাউকে পেতে দেবেন না। ইতোমধ্যে তারা প্রকাশক সমিতির মাধ্যমে বাণিজ্য মন্ত্রণালয়ের সিনিয়র সচিব ও রপ্তানি উন্নয়ন ব্যুরোর ভাইস চেয়ারম্যান বরাবর চিঠি পাঠিয়েছেন এই বরাদ্দ না দেয়ার জন্য।
প্রথম অভিযোগটা ব্যক্তি বিশ্বজিৎকে কেন্দ্র করেই। প্রথমে এই মেলা ব্যক্তি বিশ্বজিতের উদ্যোগে এগুলেও এখন আর এটি কোনো ব্যক্তিবিশেষের ব্যাপার নয়। এখন এই মেলা পরিচালনা করছে মুক্তধারা ফাউন্ডেশন ইনকরপোরেশন। এই ফাউন্ডেশন তৈরি হয়েছে উত্তর আমেরিকাসহ অন্যান্য দেশের গুরুত্বপূর্ণ কবি, শিল্পী, সাহিত্যিক, সাংবাদিকসহ সুধীজনদের সমন্বয়ে। যাদের সকলেই সমাজে সম্মানীত মানুষ হিসেবে স্বীকৃত। তাদের বিরুদ্ধে কোনো দুর্নীতি বা অনৈতিক কর্মকাণ্ডের কোনো অভিযোগ নেই। সকলেই ক্লিন ইমেজের মানুষ। তারা সকলে মিলে দায়িত্ব ভাগ করে নিয়ে এই অনুষ্ঠান আয়োজন করছেন। ফলে এটাকে আর কোনোভাবেই ব্যক্তি উদ্যোগ বলা যায় না। আর এখানে নয় ছয়ের ব্যাপার আছে বলে যেসব প্রচারণা চালানো হচ্ছে, ফাউন্ডেশনের সঙ্গে যুক্ত মানুষগুলোর সম্পর্কে যারা জানেন, তারা চোখ বন্ধ করেই এসব অভিযোগ থেকে তাদের অব্যাহতি দিবেন।
আগের যুক্তি ধোপে না টিকলে পরে বইমেলায় ভারতীয় বাংলা বই থাকাটাকেই তারা প্রধান অভিযোগ হিসেবে সামনে আনেন। তাদের দাবি, এই মেলায় ভারতীয় বইয়ের আধিক্য রয়েছে। বোঝাই যাচ্ছে, প্রকাশক সমিতি একুশে বইমেলার বৃত্ত থেকে বের হতে পারেনি। বাংলাদেশে সরকারের উদ্যোগে জাতীয় পরিসরে রাষ্ট্রীয় ব্যবস্থাপনায় একটি মেলা হয়। আর বিদেশের মাটিতে যেখানে সব মিলিয়ে বাংলা ভাষাভাষি মানুষই অল্প, সেখানে কী করে তারা একজনকে রেখে আরেকজন মেলা করেন? প্রবাসের একটি মেলা, যা কিনা আকার, আয়তন, লোকসংখ্যা, সময়- কোনো হিসেবেই একুশে মেলার সঙ্গে তুলনীয় নয়, তাকে ঠিকই প্রকাশক নেতারা এক জায়গায় সমান করে দিলেন। আর সমান করলেন মেলার বরাদ্দ আটকাতে! সরকারি একটি মেলা, যা কিনা দেশেই হয়, আর আন্তর্জাতিক একটি মেলা, যা প্রবাসীদের উদ্যোগে প্রবাসেই অনুষ্ঠিত হয়, এ দুয়ের চরিত্র কী করে এক হয়! এমন প্রশ্ন তুলেছেন অনেকেই। তাছাড়া প্রকাশকরা চাইলে নিউইয়র্কে নিজেরাই বাংলাদেশের বইয়ের একটি মেলা করতে পারেন। একটি মেলা হচ্ছে, কেন তার পেছনে লাগতে হবে? বাংলাদেশি প্রকাশকরা নিজেদের ব্যানারে সেখানে মেলা করলেই তো এই দায়টা একটি আন্তর্জাতিক মেলাকে বইতে হয় না।
এবারের মেলা ও বাংলা উৎসবের আহ্বায়ক রোকেয়া হায়দার সম্প্রতি এ নিয়ে উত্থাপিত নানা অভিযোগের আনুষ্ঠানিক জবাব দিয়েছেন। তিনি বলেন, বাংলাদেশের একজন প্রকাশক তার ব্যক্তি আক্রোশ চরিতার্থ করার জন্য সমিতিকে ব্যবহার করছেন। কোনো সৃজনশীল প্রকাশনা সংস্থা আরেকটি বইমেলাকে ধ্বংস করার জন্য বিবৃতি দিতে পারে না। উৎসবে যোগদান থেকে বিরত থাকার জন্য অতিথিদের না আসাতে চিঠি দিতে পারে না। বইমেলার স্পন্সর বাতিল করার জন্য চিঠি দিতে পারেন না। এটা কোন ধরনের সংস্কৃতি? তারা নিউইয়র্কের মেলায় ভারতীয় বইয়ের আধিক্য বলে সাম্প্রদায়িক ধূম্রজাল সৃষ্টি করে অনুদান না দেয়ার জন্য বাধা সৃষ্টি করছেন। এটা অত্যন্ত দুঃখজনক। এসব চক্রান্ত বন্ধ করে আন্তর্জাতিক বাংলা উৎসব ও বইমেলা সফল করার জন্য এগিয়ে আসার আহ্বান জানান তিনি।
তিনি আরও জানান, সব বাধা বিঘ্ন সরিয়ে আন্তর্জাতিক বাংলা উৎসব ও বইমেলা আলোর পথে অগ্রসর হচ্ছে। এই মেলায় এবার যেমন রেকর্ডসংখ্যক প্রকাশনা সংস্থা অংশগ্রহণ করছে, সেভাবে উল্লেখযোগ্যসংখ্যক উত্তর আমেরিকা, ইউরোপ, পশ্চিমবঙ্গ ও বাংলাদেশ থেকে কবি, লেখক, সাহিত্যিক অংশগ্রহণ করছেন। আমরা ধন্যবাদ জানাচ্ছি সেসব সৃজনশীল প্রকাশনা সংস্থাকে, যারা ব্যক্তি আক্রোশের ঊর্ধ্বে উঠে উত্তর আমেরিকা বইমেলায় যোগ দিতে এগিয়ে এসেছেন।
এ প্রসঙ্গে প্রশ্ন করা হলে এই মেলা ও উৎসবের মূল কারিগর বিশ্বজিৎ সাহা বলেন, ‘আমার বিরুদ্ধে তারা কিছু অভিযোগ এনেছেন। কাজ করলে অভিযোগ উঠবে, এটাই স্বাভাবিক। কিন্তু যেটা অস্বাভাবিক তা হলো, কারও বিরুদ্ধে অভিযোগ প্রমাণ হওয়ার আগেই তাকে দোষী সাব্যস্ত করা। আমার কর্মকাণ্ডকে তারা অবৈধ বলে বিবৃতি দিয়েছেন। যদিও আমি জানি না, কোন আদালত কোন আইনের প্রেক্ষিতে এমন রায় দিয়েছেন। তাদের গাত্রদাহের মূল কারণটা হচ্ছে সরকারের দেয়া তহবিলটি। তারা বলেছে, এই মেলার সঙ্গে আগে নাকি সরকার যুক্ত ছিল না। অথচ এখানে সরকারের প্রতিনিধিদল এবং বাংলাদেশ সরকারের রাষ্ট্রদূতও যোগ দিয়েছেন। তারা এসে বুঝেছেন যে এটিকে এগিয়ে নেয়া দরকার। আর আমার ওই প্রকাশক বন্ধুরা এসে বুঝেছেন এটি বন্ধ করা দরকার। আমি জানি না, তারা কেন মেলাটিকে বন্ধ করতে চান! তারা আমার বিরুদ্ধে মামলা করতেন। কিন্তু মেলাটিকে রেহাই দিতে পারতেন। গুটিকয়েক প্রকাশক একটি মেলাকে ধ্বংস করতে উদ্ধত এটা ভাবতেই আমার রক্ত হিম হয়ে যাচ্ছে। এ আমরা কাদের হাতে মননশীলতা বিকাশের দায়িত্ব ছেড়ে দিচ্ছি?’
এ বিষয়ে আমরা দেশের স্বনামধন্য লেখক ও গুরুত্বপূর্ণ প্রকাশকদের সঙ্গেও কথা বলেছি। তারা অধিকাংশই জানিয়েছেন, বাংলা ভাষাকে বিশ্বব্যাপী ছড়িয়ে দিতে এই মেলা চালিয়ে যাওয়া দরকার। যারা এই মেলাকে ধ্বংস করতে নিজেদের হীনস্বার্থ নিয়ে ঝাঁপিয়ে পড়েছেন, তাদের প্রতি তীব্র নিন্দাও জানিয়েছেন অনেকে। প্রকাশকরা জানিয়েছেন, সমিতি দিয়ে তাদের আটকানো যাবে না। বাংলা বইকে বিশ্বের দরবারে তুলে ধরার সুযোগগুলোকে তারা কাজে লাগাতে চান।
কবি নির্মলেন্দু গুণ বলেন, ‘ইউরোপ-আমেরিকায় এখন অনেক বাংলা পাঠক। তাদের জন্য একটি মিলনমেলার ব্যবস্থা করেছিল বিশ্বজিৎ। আমিও সেখানে গিয়েছি। আমার দেখা অভিজ্ঞতা থেকে বলতে পারি, খুবই ভালো লেগেছে মেলার পরিবেশ দেখে। প্রচুর লোক আসে। সবাই মিলে বিদেশের মাটিতে মেলা প্রাঙ্গণে যেন তারা একটা বাংলাদেশ গড়ে তোলেন। এখন শুনছি দেশে বসে কয়েকজন এর বিরোধিতা করছে। এদের নেতা হচ্ছেন ওসমান গণি। তাদের বিবৃতি আমি পড়েছি। যুক্তিসঙ্গত কিছু পাইনি। আমার জানামতে, যারা এখন এর বিরোধিতা করছে, তারা অধিকাংশই ওই মেলা কর্তৃপক্ষের অর্থে এর আগে আমেরিকা সফর করেছে। বিশ্বজিতের কাঁধে চড়ে বনভোজন করেছে। এখন তারা বলছে ওই মেলায় সরকার স্পন্সর করতে পারবে না। উদ্ভট কথা। তোমরা যখন দেশে মেলা কর, সরকারের টাকা নাও না? সরকার কি তোমাদের কারও বাপের টাকা এনে দিচ্ছে? ১৯৯২ সাল থেকে চলে আসা শহীদ মিনার, ভাষা দিবস পালন, বইমেলা এবং বাংলা উৎসবকে সরকার বিদেশের মাটিতে বাংলা ভাষা বিকাশের ক্ষেত্রে গুরুত্বপূর্ণ মনে করেছে। এজন্যই সরকার এগিয়ে গেছে। আমি সরকারকে স্বার্থের বেড়াজালে বন্দী এসব ব্যক্তির কথা কানে না নেয়ার অনুরোধ জানাচ্ছি।’
প্রখ্যাত কথাসাহিত্যিক হাসান আজিজুল হক এ প্রসঙ্গে বলেন, ‘আমি ওই মেলাতে এক-আধবার গিয়েছি। দেখে তেমন আহামরি কিছু মনে হয়নি। তবে লোকজন আসে এবং নানা ধরনের অনুষ্ঠান তারা উপভোগ করে। এ নিয়ে সম্প্রতি সৃষ্ট বিতর্কের বিষয়ে আমি তেমন কিছু জানি না। বিশ্বজিৎ মেলা নিয়ে খুব ব্যবসা করে, এটা আমার জানা নেই, তাই এমনটা বলবও না। সরকার যদি বিদেশে বাংলার প্রচারে সহায়তা দিতে চায়, আমি তাতে আপত্তির কিছু দেখি না। তবে দেশের গোটা প্রকাশনা জগৎকে ঢেলে সাজাতে সরকারের উচিত প্রকাশকদের সহায়তায় এগিয়ে আসা। এটাও এখন খুব গুরুত্বপূর্ণ একটি কাজ।’
মাওলা ব্রাদার্স-এর কর্ণধার আহমেদ মাহমুদুল হক এ বিষয়ে বলেন, ‘২০০৭ সালে আমি ওই মেলায় অংশগ্রহণ করি। তখন মেলার পরিবেশ অনেক পরিচ্ছন্ন ছিল। আমরা অনেক বই নিয়ে যাই। পরে আর আমরা যাইনি। পরের মেলাগুলো নিয়েই ঝামেলা হয়েছে বলে শুনেছি। ঝামেলা যাই হোক, বইয়ের মানুষ হিসেবে আমার মত হচ্ছে, মেলাটা থাকা দরকার। লেখক ও প্রকাশকদেরও উচিত মেলায় অংশ নেয়া। বহির্বিশ্বে বাংলাদেশের বইকে তুলে ধরার এটা একটা বিরাট সুযোগ।’
সময় প্রকাশন-এর স্বত্বাধিকারী ফরিদ আহমেদ বলেন, ‘আমি ২০০৭ সালে গিয়েছিলাম। তখন এটা কেবলই মেলা ছিল। এখন এটা বাংলা উৎসব। মেলার সেই ছবি অনেকটাই পাল্টে গেছে। আমার সময় প্রকাশনের নিউইয়র্কে একটা ঠিকানা আছে। তারা ওই মেলায় প্রতিবারই যোগ দেয়। আমি নিজে না গেলেও আমার প্রকাশনীর লোকেরা ওখানে থাকে। এবারও থাকবে।’
শ্রাবণ প্রকাশনী’র কর্ণধার রবিন আহসান এ প্রসঙ্গে বলেন, ‘আমি যতদূর জানি বিশ্বজিৎ সাহা এবং আরও প্রবাসীরা এই মেলার উদ্যোক্তা। অনেক দিন থেকেই এই মেলা চলছে। প্রকাশকরা যার যখন সুযোগ হয়েছে, গেছে। কিন্তু এখন প্রকাশক সমিতি বলে দিচ্ছে কে যাবে আর কে যাবে না, তা নাকি তারা ঠিক করে দেবে! এই প্রকাশকরা নিজেদের ব্যানারে আজ পর্যন্ত কোথাও একটি বইমেলা করতে পারেনি। অথচ এখন তারা বিদেশের মাটিতে দীর্ঘদিন ধরে চলতে থাকা একটি মেলাকে ধ্বংস করার চক্রান্ত করছে। এর সঙ্গে প্রকাশক নেতারা জড়িত। তাদের সঙ্গে বাণিজ্য ও সংস্কৃতি মন্ত্রণালয়ের সম্পর্ক আছে সেটাকে ব্যবহার করে তারা একটি অসাধারণ উদ্যোগকে নষ্ট করতে চলেছেন।’
অনন্যা’র স্বত্বাধিকারী মনিরুল হক বলেন, ‘আমার মতে, এই মেলাটা এতদিন ব্যক্তি উদ্যোগে চলছিল, ভালোই ছিল। কিন্তু এখন যেহেতু সরকার এটার সঙ্গে যুক্ত হচ্ছে, তাহলে তো বিশেষ কিছু ব্যাপার চলেই আসে। সরকার যুক্ত হলে তো কিছু দায়-দায়িত্ব চলে আসে। আর সেটা হচ্ছে, মেলায় শুধু বাংলাদেশের বই থাকা উচিত। বাংলাদেশের প্রকাশকদের এখানে প্রাধান্য দিতে হবে।’
তাম্রলিপি-এর তরিকুল ইসলাম বলেন, ‘প্রকাশক হিসেবে বই প্রকাশ আমাদের মূল কাজ। আর আমাদের বই নিয়ে যেতে হয় বাংলা ভাষাভাষি পাঠকদের কাছে। পাঠকের হাতে বই যে মাধ্যমেই যাক আমরা তার পক্ষে। সেক্ষেত্রে মেলা একটা বড় মাধ্যম। এটা প্রকাশক, লেখক ও পাঠকের মধ্যে সম্পর্ক তৈরি করে। আমি মেলাকে স্বাগত জানাই। নিউইয়র্কের মেলাকেও। ওটা অবশ্যই একটা ভালো মেলা। যদিও সেখানেও কিছু পরিমার্জন দরকার। তবে মেলা চলুক এবং বিশ্ব দরবারে বাংলা ভাষার বই ছড়িয়ে পড়–ক, এটা সব সময় চাই।’
প্রথমা’র প্রধান সমন্বয়ক জাফর আহমেদ রাশেদ বলেন, ‘আমাদের বই তারা নিয়ে গেছেন। কিন্তু আমি নিজে সময়ের অভাবে যেতে পারছি না। এই বইমেলাকে ঘিরে যে বিতর্ক তৈরি হয়েছে আমি তার বিশেষ কিছুই জানি না। তবে এর মধ্যে যেকোনো ধরনের অনৈতিক কাজ হলে আমি তার বিরোধিতা করি। কিন্তু দেশে বা বিদেশে, যেখানেই বাংলা বইয়ের প্রসারে কাজ হয়, তা এগিয়ে নেয়াটা কর্তব্য মনে করি।’
বাংলাপ্রকাশ-এর কর্ণধার হুমায়ুন কবির ঢালী বলেন, ‘আমি এবারও এই মেলায় যাচ্ছি। ২৪ বছর ধরে এই মেলা মার্কিন মুলুকে বাংলা ভাষার গৌরবকে তুলে ধরছে। কিছু মানুষের অমানুষিক পরিশ্রমের ফলেই এই অসাধ্য সাধিত হয়েছে। আমেরিকায় আজ বাংলার যে প্রসার, এটা তাদেরই কীর্তি। এ নিয়ে কার মনে কী ঘটছে আমি তা জানি না। আমি বুঝি দোষ-গুণ নিয়েই মানুষ। তাছাড়া কাজ করতে গেলে সাহায্য লাগবে। এটা অনেকে সহজভাবে মেনে নিতে পারে না। তারা ছিদ্র খোঁজে। আমাদের উচিত পারস্পরিক সহযোগিতার হাতকে সম্প্রসারিত করা এবং বাংলা ভাষা ও বইয়ের প্রচারে ভূমিকা করা।’
এ প্রসঙ্গে আগামী প্রকাশনী’র কর্ণধার এবং প্রকাশক সমিতির সভাপতি ওসমান গণিকে প্রশ্ন করা হলে তিনি বলেন, ‘এটা তো এখন আর বইমেলা নেই। এটা এখন বাংলা উৎসব ও বইমেলা। পৃথিবীর যেকোনো জায়গায় বইমেলা হলে আমরা তাকে স্বাগত জানাই। প্রথম থেকে এই বইমেলার সঙ্গে আমিও যুক্ত ছিলাম। নিজে চারবার গিয়েছি।’
তাহলে এখন এই মেলার বিরোধিতা করছেন কেন?
‘কারণ এটা এখন একটি বারোয়ারি বইমেলায় পরিণত হয়েছে। এটা বইমেলা যতটুকু আছে, তার অর্ধেক আবার ভারতের। এখানে সরকার সাহায্য করতে উদ্যোগী হয়েছে। আমরা বলেছি, ভারতের স্বার্থে বাংলাদেশ সরকার কোনো পুঁজি বিনিয়োগ করতে পারে না।’
তিনি আরও বলেন, ‘বিশ্বজিতের সঙ্গে আমার কথা হয়েছিল বাংলাদেশ উৎসব এবং বাংলাদেশের বইমেলা হবে। কিন্তু সে চালাকি করে এটাকে বদলে দিয়েছে। এর পর থেকে সে আর আমার সঙ্গে যোগাযোগ করে না। এর আগে কিন্তু নিয়মিত যোগাযোগ রাখত।’
কিন্তু দেশে একুশের যে বইমেলা হয়, বিদেশেও কি ঠিক একই রকম মেলা হবে?
‘দেখুন এটা তো আমরা নির্দেশ দিচ্ছি না। আমরা সরকারের কাছে আবেদন করেছি। আমরা বলেছি যে, আমাদের সরকারের টাকা ভারতের স্বার্থে ব্যয় হতে দেয়া যাবে না।’
আপনি যা বলছেন, তা তো একবারেই নৈতিকতার প্রশ্ন। কিন্তু ব্যক্তি হিসেবে আপনাকে নিয়েও বিতর্কের শেষ নেই। এমনকি অনৈতিক কাজেও আপনার নাম এসেছে। গ্রেপ্তারও হয়েছিলেন একবার...
‘এটা একেবারেই গাঁজাখুরি কথা। একবার আমার একটি বই নিষিদ্ধ হয়েছিল। গ্রেপ্তার দূরে থাক কেউ জিজ্ঞেসও করেনি। এরকম গল্প আমার বিরুদ্ধে করে। সমিতির নেতৃত্ব দেই। তাই এরকম শুনতে হয়। কিন্তু এগুলো তারা প্রমাণ করতে পারবে না।’
এরপর তিনি প্রতিবেদককে মামলার তথ্য কে দিয়েছে বলে জিজ্ঞেস করেন এবং মন্তব্য করেন, ‘এগুলো যারা বলে তাদের জন্মের ঠিক নেই।’ এরপর তিনি প্রতিবেদককে অনুরোধ করেন গ্রেপ্তার বিষয়ক তথ্য এড়িয়ে যেতে। কিন্তু অধিকতর অনুসন্ধানের প্রেক্ষিতে আমরা জানতে পারি, বই ক্রয় সংক্রান্ত অনৈতিক কর্মকাণ্ডে লিপ্ত থাকায় হাবিবুর রহমানের তত্ত্বাবধায়ক সরকারের আমলে তিনি একবার গ্রেপ্তার হয়েছিলেন।
নানা অনৈতিক কাজের সঙ্গে জড়িতরা বাংলাদেশে নীতি নৈতিকতার কথা বলেন। একজন ওসমান গণি সৃজনশীল প্রকাশক সমিতির নেতৃত্বে থেকে দেশের বাইরে নিজেদের উদ্যোগে একটি বইমেলা বা এর প্রসারে কোনো ভূমিকা রাখছেন না। অন্যরা দেশের বাইরে মেলা করছেন, কোন মেলা কেমন হওয়া উচিত, কেমন হবে, কী করা যাবে, কী করা যাবে না ইত্যাদি নির্দেশ দেয়ার চেষ্টা করছেন। নিউইয়র্ক-এর বইমেলা যাতে সরকারের সহায়তা না পায়, তার পেছনে সর্বশক্তি নিয়োগ করেছে। নিউইয়র্ক বইমেলা বন্ধ করার ষড়যন্ত্র করছেন।
শেষ কথা
একটি প্রতিষ্ঠান বা একটি সংস্থা গড়ে তোলা মুখের কথা নয়। তাও আবার ২৫ বছর ধরে ধারাবাহিকভাবে চালিয়ে যাওয়া। অসংখ্য মানুষের ঘাম, মেধা, শ্রম, সময় এতে ব্যয় হয়েছে। বিদেশের মাটিতে প্রতিকূলতাকে মোকাবিলা করে একখ- বাংলাদেশ গড়ার জন্য অবিরাম সংগ্রাম চালিয়ে যাচ্ছেন। যার ফলাফল হিসেবে আজ সেখানে বাঙালি সংস্কৃতি এবং বাংলা ভাষার চর্চা অনেকখানি বিকশিত হয়েছে। শুধু উত্তর আমেরিকা প্রবাসী বাঙালিরাই নয়, এই উদ্যোগ আজ বহির্বিশ্বের সব বাঙালির গৌরবের মহামিলন মেলায় পরিণত হয়েছে। সংশ্লিষ্টরা মনে করেন, সরকারের উচিত ব্যক্তিবিশেষের স্বার্থকে প্রাধান্য না দিয়ে জাতীয় স্বার্থকে প্রাধান্য দেয়া এবং বিদেশের মাটিতে বাংলা ভাষার প্রসারে সর্বাত্মক সহযোগিতার হাত বাড়ানো। 
সংবাদ সূত্র : সাপ্তাহিক 

