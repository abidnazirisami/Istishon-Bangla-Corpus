ছোট্ট নদী গোমর _ নদী স্মৃতি কিংবা নদীর কথা - ২



ছোট্ট গোমর নদী। আজ অনেক বৃহৎ পরিসর তোমার। বিপুলাকায় তরঙ্গরাশি খেলা করে তোমার বুকে। ঘূর্ণিঝড় আর জলোচ্ছ্বাস কিংবা প্রবল বর্ষণে ভাসিয়ে নিয়ে যাও দুকূল। তখন প্রমত্তা তোমার রূপ। তোমার প্লাবনে বিধৌত সমভূমি মরুভূমি। কিন্তু তুমি তো এমন ছিলে না। পুরনো দিনের সবকথা কি ভুলে গেলে বন্ধু?
এই তো সেদিনের কথা। মনে পড়ে বহুদূরে উপকূলীয় অঞ্চলের এ গ্রামটি থেকে জেলা সদরে যাওয়ার একমাত্র মাধ্যম ছিলে তুমি। তোমার বক্ষে ভাসমান ক্ষুদ্র খেয়াতরীতে যৎসামান্য নজরানা দিয়ে পার হতাম আমরা। আবার ক্রোশ দুই পথ অতিক্রম করে লঞ্চে উঠে সদরের উদ্দেশে যাত্রা করত সবাই। তখন তোমার ছিল না এত বিশাল কলেবর। এখনকার মতো প্রচণ্ড ক্রোধে ফুঁসতে না তুমি। শান্ত, স্নিগ্ধ টলমলে জলে অবগাহন করে সুখানুভূতিতে আপ্লুত হতাম আমরা। ডুব সাঁতার খেলে পাড় ওপাড় করতে কী ভালোই না লাগত। বাবার সঙ্গে মাছ ধরতে যেতাম। চিংড়ি, পারশে, খলসে, রূপচাঁদা আরও কত মাছ।
যেদিন মনসা পূজার ভেলা ভাসানো হতো সেদিন উৎসবের হিড়িক পড়ে যেত। ক্ষুদ্রাতিক্ষুদ্র কদলি বৃক্ষের ভেলা পত্রপুষ্পে সুসজ্জিত করে তাতে দুধকলা তর্পণ করা হতো দেবী মনসার উদ্দেশে। খোলার পানসিখানি টালমাটাল হতো ঢেউয়ের ধাক্কায়। প্রমাদ গুনতাম। যেন ডুবে না যায়।
আজ কত কথাই না মনে পড়ে। সেই মধুজ্যোৎস্না নিশিথে তোমার বক্ষে নৌকা ভাসিয়ে জগজ্জননী দুর্গাপূজার বিজয়া দশমী তিথি উদযাপন। আমরা সব বন্ধু মিলে গোল হয়ে বৈঠকী গল্প কিংবা গানের অন্তাক্ষরী প্রতিযোগিতার আসর। সে যেন এক জমজমাট আনন্দমেলা। আজ যে সব বিস্মৃতির অতল গহ্বরে। জ্যোৎস্নাময় রাত্রির মোহময়ী চাঁদ আর শরতের ছেঁড়া ভাসমান মেঘের লুকোচুরি খেলা।
আকাশ পানে চেয়ে থাকতাম নির্ণিমেষ দৃষ্টি মেলে আর আনমনা হয়ে কী যেন ভাবতাম। আনন্দ আর খোশগল্পে মশগুল বন্ধুরা ঠাট্টা করত আমায়। আজ সেসব স্মৃতি জাগানিয়া বিরহ বেলা। যেমন বুকভরা আনন্দের তেমনি দুঃসহ বেদনারও। আর কি ফিরে পাব সেসব দিন।
বন্ধু নদী তুমি ইতিহাসেরও চলমান সাক্ষী। তোমার বুকের ওপর দিয়ে ব্রিটিশ আমলে জমিদার প্রভুরাও বজরা নিয়ে চলাফেরা করত। বজরার ছাদে জমত নৃত্যগীতের আসর। নূপুরের নিক্কধ্বনির সঙ্গে বাঈজীদের বুকফাটা দীর্ঘশ্বাসের শব্দ তুমি হয়ত শুনতে পেতে, তাই না বন্ধু? আমার-তোমার বক্ষ বিদীর্ণ করে কলকাতার খিদিরপুর থেকে বরিশালগামী জাহাজ চলাচলের গতিপথও ছিল এককালে। সে প্রায় দুইশত বছর পূর্বের ইতিহাস। সভ্যতার আদিপর্ব থেকেই তো মানুষ তোমার তীরে বসতি গড়ে তুলেছে। তাই সভ্যতার কেন্দ্রবিন্দু তুমি। তোমাকে ঘিরে উন্নতির সোপান। আমার পিতামহ-প্রপিতামহ সবাই ভিড়তেন এই গ্রামেরই ঘাটে। নৌকায় থাকত চাল, ডাল, লঙ্কা, আনাজ আর তৈজসপাতি। তোমার কাছে পুরুষানুক্রমে তাই কৃতজ্ঞ আমরা।
বন্ধু তোমার বুকে দৈবাৎ ঘটে যাওয়া সেই হৃদয়বিদারক দৃশ্যগুলো কি মনে পড়ে তোমার? মৃত্যুযন্ত্রণায় ছটফট করতে থাকা মুহূর্তে শেষ হয়ে যাওয়া সেই তরতাজা গুলি খাওয়া কয়েকজনের স্মৃতি? ১৯৭১-এ যারা রাজাকার কর্তৃক ধৃত হয়ে চোখবাঁধা অবস্থায় প্রাণ দিয়ে তোমার বুকে তাজা রক্তে ভেসেছিল? আবার পঞ্চাশ বছরের পূর্বের সেই কুমিরে ধরা অভাগিনী নারী যে তার ভাশুরের কাছে জীবন ভিক্ষা চেয়েছিল? সেই অতি পাষণ্ড ভিন্ন তোমার তীরে দ্বিতীয় মানুষ্য প্রাণী ছিল না।
মৃত্যুপথযাত্রী হতভাগিনী স্বামীর জ্যেষ্ঠকে ধর্মপিতা সম্ভাষণে শেষ আকুতি জানিয়েও তার কাছ থেকে সামান্য সাহায্যের আশ্বাসবাণীও শুনতে পায়নি। নারী জাতির প্রতি এমনই বীতশ্রদ্ধ দানবের প্রাণ একটুও কম্পিত হয়নি। অবশেষে হতভাগ্য পল্লীবালাকে ছাগল বাঁচাতে কুমীরের লেজের ঝটকায় নদীতে ফেলে মুখে নিয়ে ডুব দিল তোমার গহিনে। পরবর্তীতেও দু-একটি দুর্ঘটনা ঘটেছে তোমার বুকে। ১৯৮৮-র ঘূর্ণিঝড়ের পরের দিনে তোমার শীতল বক্ষে ভাসতে থাকা অগণিত লাশ দেখে তোমার অন্তর কি স্বজন হারাদের যন্ত্রণা আর হাহাকারে বিদীর্ণ হয়নি?
তোমার অব্যক্ত যন্ত্রণা তো ব্যক্ত করতে পার না তুমি। মাত্র কয়েক বছর পূর্বের একটি ঘটনাও তো তোমার মানসচক্ষে জাজ্জ্বল্যমান। এক হতভাগিনী তোমার তীরে দাঁড়ানো অবস্থাতে রয়েল বেঙ্গলের থাবায় প্রাণ হারাল মুহূর্তে। এসব নিদারুণ স্মৃতি নিয়ে তুমি বয়ে চলেছ নিশ্চিন্তে নির্বিঘেœ। কিন্তু তবু বলব, বন্ধু আজ তুমি বড় নিষ্ঠুর, নির্দয় তোমার ভাঙাগড়ার খেলায় এ অসহায় গ্রামবাসী আজ বাস্তুচ্যুত, ছন্নছাড়া। তোমার সর্বনাশা ছোবলে গ্রামবাসী এখন শহরমুখী। গ্রামের স্নিগ্ধ মনোরম পরিবেশ হতে তুমি বিতাড়িত করেছ তাদের। এমন ধোঁয়াহীন পরিবেশ, শীতল বৃক্ষছায়া, শ্যামল বনানী আর বিশুদ্ধ বায়ু সেবন থেকে বঞ্চিত করছ তুমি। 
খেয়াঘাট বরাবর তোমার বুকজুড়ে শকুনির থাবা বসিয়েছে, দীর্ঘ বালুচরে মাছধরা জেলে জেলেনিদের পদচারণে মুগ্ধ দৃষ্টিতে তাকিয়ে থাকি আমি। নিজেকে মুহূর্তেই নিয়ে যাই বালুচরে। ধীর পদক্ষেপে চলতে থাকি জেলেনিদের পিছু পিছু। দূরে উড়ে যাওয়া এক ঝাঁক বলাকার শ্বেতশুভ্র ডানা আমার দৃষ্টির আড়ালে মিলিয়ে যায় ধীরে ধীরে। আমাকে বিহ্বল করে দেয়।
ওগো নদী তোমার সর্বগ্রাসী ক্ষুধায় অনন্তকাল ধরে জীবন জীবিকা, বাসস্থান সব হয়েছে নিশ্চিহ্ন একাকার। কখনও তুমি জাগাও চর আবার কখনও ভেঙে নিয়ে যাও ক্ষুধার্তের মতো। তবু নিশ্চিন্ত আনন্দে আত্মহারা হয়ে প্রবহমান তুমি। কারণ গতিময়তাই জীবন তোমার। স্থবির নও যে।
মূল লেখা : স্মৃতির সারণী বেয়ে
লিখেছেন : দীপালী মণ্ডল
ঠিকানা : যতীন্দ্রনগর, শ্যামনগর, সাতক্ষীরা
ছবি : সুন্দরবনের পাদদেশ ধরে বয়ে চলা সোনাখালীর গোমর নদী। সূত্র - ফ্লিকার
আগের পর্ব : সরাগাঙ, চুনকুড়ি | নদী স্মৃতি কিংবা নদীর কথা - ১

