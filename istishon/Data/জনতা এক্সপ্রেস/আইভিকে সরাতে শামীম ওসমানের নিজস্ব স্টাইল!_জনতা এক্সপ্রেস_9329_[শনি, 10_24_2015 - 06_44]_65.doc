আইভিকে সরাতে শামীম ওসমানের নিজস্ব স্টাইল!



বেশ কিছুদিন ধরেই জাতীয় পত্র-পত্রিকায় নারায়ণগঞ্জের রাজনীতি গুরুত্ব পাচ্ছে। পুরনো সেই বিরোধ আবার চাঙা। একদিকে নারায়ণগঞ্জ সিটি করপোরেশনের মেয়র সেলিনা হায়াৎ আইভি, অন্যদিকে সংসদ সদস্য শামীম ওসমান। তাদের বিরোধের সূত্রপাত ঘটেছিল চার বছর আগের এই মেয়র নির্বাচনকে কেন্দ্র করেই। ক্ষমতাসীন আওয়ামী লীগ সরকারের সমর্থন পেয়েও শামীম ওসমান তখন আইভির কাছে এক লাখেরও বেশি ভোটের ব্যবধানে পরাজিত হন। 
এখন আবার ঘনিয়ে আসছে মেয়র নির্বাচনের সময়। নারায়ণগঞ্জের সাধারণ মানুষ মনে করে, আসন্ন নির্বাচনকে কেন্দ্র করেই এখন থেকে বিরোধ দেখা দিচ্ছে। তবে কেউ কেউ মনে করেন, শামীম ওসমান সাংসদ না হওয়া অবধি পরিস্থিতি মোটামুটি শান্তই ছিল। কিন্তু সাংসদ হওয়ার পর থেকেই তিনি আইভির বিরুদ্ধে নিজস্ব ক্ষমতাগুলো প্রয়োগ করছেন। অনুসন্ধানে দেখা গেছে, উভয় অভিযোগেরই ভিত্তি রয়েছে। আইভিকে হটাতে শামিম ওসমান চালাচ্ছেন ব্যাপক প্রোপাগান্ডা। যা কিনা রাজনীতিতে শামীম ওসমান স্টাইল হিসেবে অভিহিত হচ্ছে।
স্টাইল ১ : দুর্নীতির অভিযোগ
আইভিকে সাইজ করার কৌশল হিসেবে শামীম ওসমান আপাতত দুটো পদক্ষেপ নিয়েছেন। প্রথমটি হচ্ছে, মেয়র আইভির বিরুদ্ধে দুর্নীতি, অনিয়ম, স্বজনপ্রীতি ও ভুল তথ্য প্রদানের অভিযোগ উত্থাপন। বিভিন্ন সভা, সমাবেশে তিনি প্রকাশ্যে আইভির দুর্নীতির তথ্য দেন এবং এসবের তদন্ত করে বিচার দাবি করেন। এমনকি নারায়ণগঞ্জে বিদেশি দাতা সংস্থাগুলো যখন মেয়রের সঙ্গে বৈঠকরত, তখন নগর ভবনের সামনে শামীম ওসমানের লোকেরা ইংরেজীতে লেখা আইভিবিরোধী ব্যানার নিয়ে মানববন্ধন করেন। আইভির বিরুদ্ধে শামীম ওসমানের তোলা অভিযোগগুলো হচ্ছে,
১) জাতীয় সংসদকে ভুল তথ্য দেয়া
২) পঞ্চবটি পার্ক নির্মাণ প্রকল্পে চার কোটি টাকা মূল্যের জমি আত্মসাৎ
৩) পার্ক নির্মাণকারী বেসরকারি প্রতিষ্ঠানে মেয়রের স্বজন ও সিটি করপোরেশনের কর্মকর্তাদের মালিকানা
৪) পার্ক নির্মাণে দীর্ঘসূত্রতাজনিত অনিয়ম ও সিটি করপোরেশনের উদাসীনতা
৫) পার্ক নির্মাণে জলাশয় ভরাট করে আইন ভঙ্গ করা
৬) সিটি করপোরেশন কর্তৃক নির্মিত দোকান-ফ্ল্যাট বরাদ্দের নামে হরিলুট
৭) স্ত্রীর নামে দুটি দোকানের বরাদ্দ পেলেও অসচ্ছল কোটায় জনৈক ব্যক্তির আরও একটি দোকান পাওয়া
সংসদে এক প্রশ্নোত্তর পর্বে প্রথমে শামীম ওসমান মেয়রের দুর্নীতি নিয়ে এসব অভিযোগ তোলেন। অভিযোগের প্রেক্ষিতে নাসিক থেকে দেয়া তথ্যকে অসত্য দাবি করে তিনি এর তদন্ত চান। তার অভিযোগের প্রেক্ষিতে স্থানীয় সরকার মন্ত্রণালয়ের অতিরিক্ত সচিবের (নগর উন্নয়ন) নেতৃত্বে তিন সদস্যের একটি তদন্ত কমিটি গঠন করা হয়। ইতোমধ্যে ওই কমিটি প্রতিবেদনও পেশ করেছে। 
সাধারণত দুর্নীতি বিষয়ক তদন্ত প্রতিবেদনগুলো কখনো আলোর মুখ না দেখলেও এক্ষেত্রে তা যেন ভোজবাজির মতোই দ্রুত ঘটে গেল। তদন্ত কমিটি জানাল যে, তারা দুটো অভিযোগের প্রমাণ পেয়েছে। এরপর গত ২৭ আগস্ট স্থানীয় সরকার মন্ত্রণালয়ের সিটি করপোরেশন শাখার উপসচিব সরোজ কুমার নাথের স্বাক্ষরে একটি চিঠি পাঠানো হয় দুর্নীতি দমন কমিশনের সচিবের কাছে। চিঠিতে বলা হয়, নারায়ণগঞ্জ সিটি করপোরেশন কর্তৃপক্ষের বিরুদ্ধে স্থানীয় সংসদ সদস্য শামীম ওসমানের প্রতিবেদনে প্রাথমিকভাবে প্রমাণিত অভিযোগগুলোর বিষয়ে পরবর্তী প্রয়োজনীয় ব্যবস্থা নিতে ‘নির্দেশক্রমে’ অনুরোধ করা যাচ্ছে।
দুর্নীতির প্রমাণ মেলেনি
মেয়রের বিরুদ্ধে ওঠা অভিযোগ ও মন্ত্রণালয় কর্তৃক দুটি অভিযোগের প্রমাণ পাওয়ার প্রেক্ষিতে আমরা এসব অভিযোগের সত্যতা যাচাইয়ের লক্ষ্যে তদন্ত চালাই। নথিপত্র বিশ্লেষণ, নাসিক কর্তৃপক্ষের বক্তব্য ও তদন্ত কমিটির বক্তব্য পর্যালোচনা করে দেখা যায় যে, দুর্নীতির অভিযোগ প্রমাণ হয়নি। তবে দুটি প্রশ্নে আংশিকভাবে কিছু অনিয়মের প্রমাণ মিলেছে।
প্রথম অভিযোগের ক্ষেত্রে নাসিক কর্তৃপক্ষ জানিয়েছে, তারা কোনো অসত্য তথ্য সংসদকে দেয়নি। দ্রুততম সময়ের মধ্যে জবাব দিতে গিয়ে কিছু তথ্য বাদ পড়েছিল। যা পরবর্তীতে সময় পাওয়ার পর ঠিকই বুঝিয়ে দেয়া হয়েছে। ফলে এ অভিযোগটি ভুল প্রমাণিত হয়েছে।
দ্বিতীয় অভিযোগটি ছিল, পঞ্চবটি পার্কের বরাদ্দকৃত জায়গা সাত একর হলেও ৬.২০ একর জমিতে পার্ক নির্মাণের চুক্তি হয়। যদিও পার্কটি সাত একরের ওপরেই নির্মাণ করার কথা বলা হচ্ছে। এতে ০.৮০ একর জমি বেশি দেখানো হচ্ছে, যার বাজার মূল্য প্রায় চার কোটি টাকা। এই অভিযোগটিও ভুল প্রমাণিত হয়েছে। নাসিক কর্তৃপক্ষ জানিয়েছে পার্কের সাত একর জায়গার মধ্যে জলাশয় ও পুকুর ছিল। মন্ত্রণালয়ের নির্দেশেই সেগুলো বাদ দিয়ে পার্ক নির্মাণের চুক্তি হয়। পার্কের পার্শ্ববর্তী ওই ০.৮০ একর এখনও সিটি করপোরেশনের দখলেই আছে।
তৃতীয় অভিযোগটি আংশিক প্রমাণিত হয়েছে। তবে তার দায়ও মেয়রের কাঁধে বর্তায় না। পার্ক নির্মাতা বেসরকারি প্রতিষ্ঠান জুলফিয়া ইন্টারন্যাশনালের মালিক রনি মেয়রের মামাতো ভাই। এই তথ্যকে স্বীকার করেই মেয়র জানান, তিনি তার পোষ্য নন। এই এলাকায় তার আত্মীয়স্বজনরা সকলেই সুনামের সঙ্গে নিজ নিজ পেশায় ভূমিকা রাখছেন। ফলে মেয়র হিসেবে তিনি নির্বাচিত হয়েছিলেন বলে অন্যরা ব্যবসা বাণিজ্য ছেড়ে দিবে, এটা হয় না। তাছাড়া পার্ক নির্মাণের এ চুক্তিটি হয়েছিল পৌরসভার আমলেই। আর নিয়মবহির্ভূতভাবে দুজন কর্মকর্তার স্ত্রীর ওই কোম্পানিতে মালিকানা বিষয়ে নাসিক থেকে জানানো হয়, তারা তথ্য গোপন করেই এই কাজ করেছেন। সিটি করপোরেশন এ সম্পর্কে জানে না। তাদের বিরুদ্ধে আইনগত ব্যবস্থা নিতে করপোরেশনের কোনো আপত্তি নেই। অর্থাৎ সিটি করপোরেশনের দুই কর্মকর্তার স্ত্রীর বিরুদ্ধে অভিযোগ প্রমাণিত হয়েছে। সেই তথ্য গোপনকারীরা নিজ কৃতকর্মের দায় ভোগ করবে।
চতুর্থ অভিযোগটি করা হয়েছিল যে, নির্দিষ্ট সময় সীমার বিরুদ্ধে পার্কে কিছুই নির্মাণ করা হয়নি। অথচ নির্মাণকাজ তখন মোটামুটি ঠিকঠাক মতোই চলছিল। কিছু উপকরণ কারখানায় তৈরি করা হচ্ছিল, যা পরে এনে শুধু বসিয়ে দিলেই হবে। তদন্ত না করেই এ অভিযোগ আনেন সাংসদ শামীম ওসমান। এদিকে মেয়র পার্কটি সময়মতো উদ্বোধনের দিন-ক্ষণও ঠিক করেন। মজার ব্যাপার হচ্ছে, মেয়রের নির্ধারিত উদ্বোধনের দিনের আগের দিন শামীম ওসমান গিয়ে এই পার্ক নিজেই উদ্বোধন করে আসেন। এতদিন যিনি কিনা বলছিলেন, পার্কের কিছুই নির্মাণ করা হয়নি। এ ঘটনা নারায়ণগঞ্জে হাস্যরসের সৃষ্টি করে।

পঞ্চম অভিযোগটিও ভুল প্রমাণ হয়েছে। জলাশয় ভরাট করার অভিযোগ সঠিক ছিল না। একই কারণে দ্বিতীয় অভিযোগটিও ভুল প্রমাণ হয়েছে। জলাশয় ভরাট করা হয়নি বলেই সাত একরের মধ্যে ৬.২০ একরে পার্ক করা হয়েছে। সাংসদের অগভীর পর্যবেক্ষণের কারণেই এ ধরনের অভিযোগ উঠেছে, যা কয়েক মিনিটের তদন্তেই ভুল প্রমাণ হলো।
ষষ্ঠ অভিযোগের কোনো প্রমাণ পাওয়া যায়নি। দোকান-ফ্ল্যাট বরাদ্দের সমস্ত তথ্য সংরক্ষিত আছে। কে কি বরাদ্দ পেয়েছেন, তার পূর্ণাঙ্গ তালিকা আছে। কার কাছ থেকে কত টাকা নেয়া হয়েছে, তার হিসাবও রয়েছে। নির্মাণ ব্যয় ও বাজারমূল্যের চেয়েও বেশি দরে সালামি হিসেবে দাম নেয়া হয়েছে। যাতে করপোরেশন লাভবান হয়েছে বলে দাবি করা হয়েছে। মন্ত্রণালয়ও এর বিপরীতে কিছু পায়নি।
সপ্তম অভিযোগটি আংশিক প্রমাণিত হয়েছে। কিন্তু তার জন্যও মেয়র দায়ি নন। করপোরেশন থেকে জানানো হয়েছে, ‘অসচ্ছল কোটা’ বলে কোনো কিছুর অস্তিত্ব নেই যে, সেই বিভাগে কেউ দোকান বরাদ্দ পাবেন। ওই ব্যক্তিকে শিক্ষা খাতে অবদানের জন্য মনোনীত করা হয়। কিন্তু তিনি নির্ধারিত মূল্য দুই লাখ টাকা শোধ করেই দোকান বরাদ্দ পেয়েছেন। তবে অভিযোগটি আংশিক প্রমাণিত হয় এর ভিত্তিতে যে, ওই ব্যক্তির স্ত্রী আরও দুটি দোকানের মালিক। অধিকতর তদন্তে দেখা যায় ভদ্রমহিলা নিজেরা দোকান বরাদ্দ পাওয়ার পরে বাড়তি দোকান দুটি মালিকানা হস্তান্তরের প্রক্রিয়ায় অন্য মালিকদের কাছ থেকে কিনে নিয়েছেন। এতে একই পরিবারে একাধিক বরাদ্দের অভিযোগ প্রমাণ না হলেও একই পরিবারের হাতে একাধিক দোকান জমা হওয়ার অভিযোগ প্রমাণ হয়। বিধি মোতাবেক এর জন্য মালিকানা হস্তান্তরকারী কর্মকর্তা, ক্রেতা ও বিক্রেতা দায়ী হতে পারেন। এক্ষেত্রে দেখা যায় যে শামীম ওসমান ‘অস্বচ্ছল কোটা’র কথা বলে জাতীয় সংসদে অসত্য তথ্য দিয়েছেন।
এ থেকে প্রমাণ হয়, দুর্নীতির অভিযোগ প্রমাণ হয়নি। কিছু অনিয়মের চিত্র উঠে এসেছে। যার সঙ্গে মেয়রের সম্পর্ক নেই বললেই চলে। এসব অসার অভিযোগ নির্দেশ করে যে, তার উত্থাপিত অভিযোগ ছিল অগভীর ও অসত্য। আর এই অগভীর ও অসত্য অভিযোগের প্রেক্ষিতেই রাষ্ট্রীয় অর্থ ব্যয় করা হয়েছে। সংসদে সময় ব্যয়, তদন্ত কমিটি গঠন, নাসিকের জবাব দান, তদন্ত, প্রতিবেদন প্রকাশ, সব মিলিয়ে শুধু রাষ্ট্রের অর্থ ব্যয় নয়, গুরুত্বপূর্ণ গণসেবা ব্যাহত করে রাষ্ট্রীয় কর্মকর্তাদের এর পেছনে সময় ব্যয় করতে হয়েছে। এমনকি এখন আবার শামীম ওসমানের প্রভাবে দুদক এসব অভিযোগ তদন্ত করতে মাঠে নেমেছে। 
অথচ সম্প্রতি সরকারের ১০৩ কোটি টাকা বকেয়া রেখে হাওয়া হয়ে গেছে ইন্টারনেটভিত্তিক প্রতিষ্ঠান ‘কে টেলিকমিউনিকেশন্স লিমিটেড’। যা কিনা ওসমান পরিবারের প্রতিষ্ঠান হিসেবে দীর্ঘদিন ধরে নারায়ণগঞ্জবাসীর কাছে পরিচিত। নিবন্ধনের সময় এর মালিক ছিল শামীম ওসমানের স্ত্রী, ওসমান পরিবারের আরও কয়েকজন সদস্য ও শামীম ওসমানের বন্ধু। কিন্তু হাওয়া হয়ে যাওয়ার কিছুদিন আগে কোম্পানিটির মালিকানা পরিবর্তন হয়। এরপর নতুন মালিকদের কাছে প্রতিষ্ঠান হস্তান্তরের পর আর তা খুঁজে না পাওয়া গেলে, খোঁজ নিয়ে দেখা যায় তাদের দেয়া ঠিকানা ভুল। 
ওসমান পরিবারকে জিজ্ঞাসাবাদ করলেই তারা কার কাছে প্রতিষ্ঠানটি বিক্রি করেছে, সেই ক্রেতাদের তথ্য উদ্ঘাটন সম্ভব। অথচ এ বিষয়টা একেবারেই ঝিমিয়ে রয়েছে। ১০৩ কোটি টাকার এ মামলা বাদ দিয়ে দুদক এখন ছুটছে দুর্নীতি নয়, অনিয়মের পেছনে। দেশে কত দুর্নীতি, অথচ দুদক আগ্রহী আংশিক প্রমাণিত কিছু অনিয়মের প্রশ্নে। এটা প্রমাণ করে যে, মামলার মেরিটের চেয়ে এক্ষেত্রে মামলাকারীর মেরিট বেশি গুরুত্ব পাচ্ছে।
তা সত্ত্বেও বার বার দুর্নীতি দুর্নীতি বলে চেঁচিয়ে মাঠ গরম করে আইভিকে বিব্রত করাটাই শামীম ওসমানের স্টাইল। আইভি বলছেন, 'ধরুন রাস্তার পাশে ড্রেন করতে যাচ্ছি। তার পক্ষের লোকেরা তাদের সীমানায় ড্রেন ঢুকে গেছে বলে মামলা করিয়ে কাজ স্থগিত করে দিচ্ছে। এরকম ঘটনা অহরহ ঘটছে। সিটি করপোরেশনের জায়গা কেউ দখল করে আছে। সেটাকে দখলমুক্ত করতে গেলেও একটা মামলা ঠুকে দিচ্ছে। মামলা করলেই তো মনে করেন কাজ পিছিয়ে যাচ্ছে। সিদ্ধিরগঞ্জসহ বিভিন্ন জায়গায় গিয়ে সরাসরি বলা হচ্ছে ট্যাক্স না দেয়ার জন্য। এর বাইরেও ঢাকাসহ বিভিন্ন স্থানে গিয়ে সব সময় অভিযোগের নথি জমা দিয়ে আসছে। ফলে কাজ করার চেয়ে বিভিন্ন জায়গায় জবাব দিতেই সময় চলে যাচ্ছে বেশি। এভাবে আমাকে ব্যস্ত রাখা হচ্ছে।'
স্টাইল ২ : কুরুচিপূর্ণ বিলবোর্ড
নারায়ণগঞ্জ শহরের বিভিন্ন প্রান্তে এমনকি শহর ছাড়িয়ে অন্যান্য এলাকাতেও মেয়র আইভির বিরুদ্ধে কুৎসামূলক পোস্টার ও কুরুচিপূর্ণ বিলবোর্ড টানানো হয়েছে। এসব পোস্টার ও বিলবোর্ডে মেয়রের নামে কুৎসামূলক হেয়কারী বক্তব্য ও তার বিকৃত চেহারার ছবি যুক্ত করা হয়েছে। ব্যাপক আলোচনা সমালোচনার প্রেক্ষিতে চাষাঢ়াসহ শহর এলাকা থেকে এসব কুরুচিপূর্ণ বিলবোর্ড সরিয়ে নেয়া হলেও অনেক স্থানেই এখনও বিলবোর্ড, পোস্টার ও ব্যানার ঝুলছে। 
সরেজমিনে গিয়ে এ সপ্তাহেও পঞ্চবটি, মাসদাইর এলাকায় এসব বিলবোর্ডের অস্তিত্ব দেখা গেছে। নগরবাসীর অভিযোগ, বিভিন্ন সময় শামীম ওসমানপন্থিরা যেসব মিছিল ও সমাবেশ করেছে, সেসব কর্মসূচিতেও কর্মীদের একই রকমের কুরুচিপূর্ণ বিলবোর্ড, পোস্টার বহন করতে দেখা গেছে। শামীম ওসমানের অনুরাগীরাই এসব লাগিয়েছে এটা নারায়ণগঞ্জের শতভাগ মানুষ মনে করেন, এমনকি তার পক্ষের লোকেরাও।
পঞ্চবটি মোড়ের পান দোকানদার কবির হোসেনকে জিজ্ঞেস করা হলে তিনি বলেন, ‘এইটা কি কোনো প্রশ্ন হইল? কে না জানে? একটা মেয়রের বিরুদ্ধে কি কেউ একলা এত জায়গায় এই রকম কিছু লাগাইতে পারে? এইটা লাগাইছে মেয়রের শত্রুরা। দিনে দুপুরেই লাগাইছে।’
শুধু কবির হোসেন নয়, প্রায় সকলের মতামতই তাই। রাজনৈতিক প্রতিপক্ষের বিরুদ্ধে এরকম নীচু মানসিকতার কর্মকাণ্ডে লিপ্ত হওয়াটাকে তারা ভালো চোখে দেখছেন না। তারা মনে করেন, এতে আইভির শত্রুদের প্রতি মানুষের বিতৃষ্ণা আরও বাড়বে। তাছাড়া রাজনীতির মানদণ্ডে ও সাধারণ নৈতিকতার দিক থেকে দেখতে গেলেও এরূপ নীচু মানসিকতা রাজনীতিতে গ্রহণযোগ্য হতে পারে না। আর একজন নির্বাচিত জনপ্রতিনিধির এভাবে মানহানি ঘটানোটা বেআইনিও বটে! যদিও পুলিশ এহেন কর্মকাণ্ডের জন্য কারও বিরুদ্ধে ভূমিকা নিতে পারেনি। এমনকি মেয়র আইভি এই অভিযোগও করেছেন যে, পুলিশসহ প্রশাসনের কর্মকর্তারা সাংসদের প্রভাবেই তাকে সাহায্য করছেন না। এর ফলে করপোরেশনের কার্যক্রম পরিচালনায়ও তাকে হিমশিম খেতে হচ্ছে।
শামীম ওসমানের বিরুদ্ধে এ সংক্রান্ত আরও গুরুতর অভিযোগ উঠেছে। প্রকাশ্য সমাবেশে তার উপস্থিতিতে ও নেতৃত্বে গণআদালত বসিয়ে দুর্নীতির দায়ে মেয়র আইভির প্রতীকী ফাঁসি দেয়া হয়। একজন আইনপ্রণেতা হয়ে এরূপ তৎপরতায় জড়িত থাকাটা সমীচীন নয় বলেই মনে করেন আইনবোদ্ধারা। 

আইনপ্রণেতা যদি আদালতের দ্বারস্থ না হয়ে নিজেই গণআদালত বসান, তাহলে আইনিব্যবস্থা সংকটে পড়ে বলে মনে করেন একাধিক আইন বিশেষজ্ঞ। তাছাড়া দেশের প্রচলিত আইনে দুর্নীতির বিচারে ফাঁসির বিধান নেই। তদন্ত, বিচার ও শুনানি ছাড়া এভাবে সাংসদের উপস্থিতিতে দুর্নীতির অভিযোগ তুলে আরেকজন নির্বাচিত জনপ্রতিনিধির ফাঁসি মঞ্চস্থ করাটা বেআইনিও বটে!
শেষ কথা
সরেজমিনে ঘুরে আমরা দেখেছি, নারায়ণগঞ্জবাসী আগামী নির্বাচনকে কেন্দ্র করে কিছুটা উৎকণ্ঠিত। এত আগেই যদি এরকম শুরু হয়, তাহলে এর ফলাফল শেষ পর্যন্ত কোথায় গিয়ে দাঁড়াবে, সেই আশঙ্কাও আছে। মেয়রের প্রতি তাদের পূর্ণ সমর্থন থাকলেও কোনো অভিযোগ নেই, এমনটাও নয়। কিছু নাগরিক সুযোগ-সুবিধা, যেমন সড়ক বাতি, ময়লা নিষ্কাশন, জলাবদ্ধতা, এসব ক্ষেত্রে সিটি করপোরেশনকে তারা আরও শক্ত ভূমিকায় দেখতে চায়। পাশাপাশি ওসমান পরিবারের প্রতাপের বিরুদ্ধে দাঁড়িয়েও যে মেয়র কাজ করতে পারছেন, এটাও তাদের বিবেচনায় আছে। 
অনেকের সঙ্গে কথা বলে জানা গেছে, তারা মনে করেন স্বাধীনভাবে কাজ করতে পারলে মেয়র অনেক কিছুই করতে পারতেন। কারণ তিনি দুর্নীতিমুক্ত ও ক্লিন ইমেজধারী। তার কোনো বাহিনী নেই, চাঁদাবাজি নেই, এজন্য নাগরিকরা সন্তুষ্ট। শেষ পর্যন্ত প্রতিপক্ষের চাপ মোকাবেলা করে নারায়ণগঞ্জের উন্নয়নে মেয়র আরও শক্ত ভূমিকা নিতে সমর্থ হবেন, এটাই তাদের আশাবাদ। পাশাপাশি সরকারের কাছে শামীম ওসমানের অপরাজনীতির বিরুদ্ধে কার্যকর পদক্ষেপ নেয়ার দাবিও জানিয়েছেন তারা।

