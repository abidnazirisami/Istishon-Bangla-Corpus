জিএসপি নেই, টিকফা আছে _ দেশী শিল্প কাতরাচ্ছে



টিকফা চুক্তি স্বাক্ষরের সময় বলা হয় যে, এতে বাংলাদেশ যুক্তরাষ্ট্রের বাজারে জিএসপি (অগ্রাধিকারভুক্ত পণ্যে শুল্কমুক্ত প্রবেশাধিকার) সুবিধা পাবে। বাস্তবে দেখা গেল, উল্টো। কিছুতেই কিছু হচ্ছে না। ঢাকায় নিয়োজিত মার্কিন রাষ্ট্রদূত ড্যান মজীনা গত বছরের ২৮ জুলাই সরাসরি বলেছিলেন, টিকফা চুক্তি স্বাক্ষর না করলে যুক্তরাষ্ট্রের বাজারে বাংলাদেশি পণ্য শুল্কমুক্ত প্রবেশাধিকার পাবে না। সেই অনুযায়ী বাংলাদেশ সরকার তাদের সঙ্গে টিকফা চুক্তি সম্পাদন করল। কিন্তু কোনো লাভ হলো না। 
রাষ্ট্রের কাঁড়ি কাঁড়ি টাকা খরচ করে সরকার যে কূটনীতিক ও আমলাদের লালন পালন করছে, তারা আসলে কোনো সমস্যাই আগে থেকে বুঝতে পারছেন না। অর্থনীতিবিদ, আন্তর্জাতিক বাণিজ্য বিশ্লেষক ও আন্তর্জাতিক সম্পর্ক বিশ্লেকরা বিদেশিদের ভূমিকা কখন কী হতে পারে তা নিয়ে সতর্ক করলেও সরকারি কর্তারা তাতে গা লাগাননি। এমনকি জিএসপি সুবিধা বন্ধ হওয়ার পরও সরকারের অনেকেই গলা চড়িয়ে বলেছিলেন যে, এতে কোনো সমস্যা হবে না! 
কিন্তু এখন দেখা যাচ্ছে যে, কিছু দেশী শিল্প এর ফলে বড় ধরণের সমস্যায় পড়েছে। জিএসপি সুবিধা না থাকার ফলে সিরামিক, প্লাস্টিক, মাছ, জুতা, সবজি ও ফল থেকে প্রক্রিয়াজত পণ্যসহ অন্তত এক ডজন পণ্য রপ্তানি করতে শুল্ক দিতে হচ্ছে। যুক্তরাষ্ট্রের বাজারে বাংলাদেশী পণ্যের জিএসপি সুবিধা স্থগিত হয়ে আছে প্রায় ১০ মাসেরও বেশি। এতে প্রধানত ক্ষতিগ্রস্থ হচ্ছেন সিরামিক ও প্লাস্টিক শিল্পের উদ্যোক্তারা। 

প্লাস্টিক শিল্প বেকায়দায়
প্রধানত যুক্তরাষ্ট্রে প্লাস্টিকপণ্যের একটা বাজার তৈরি হয়েছে গার্মেন্টকে ঘিরেই। গার্মেন্টের নানা ধরনের পোশাক মুড়তে প্লাস্টিকের যেসব প্যাকেট লাগে এবং নানা পদের হ্যাঙ্গার, যা দ্বারা পোশাক প্রদর্শনী হয়- এই প্লাস্টিকপণ্যগুলোই প্রধানত বাংলাদেশ থেকে যুক্তরাষ্ট্রে যাচ্ছে। যুক্তরাষ্ট্রে বাজার বিস্তৃত হওয়ার পর থেকে এ শিল্পের উদ্যোক্তারা লাভের মুখ দেখেছিলেন। শিল্পখাতটিও সরকারের কোনো ধরণের প্রণোদনা ছাড়াই এগিয়ে চলছিল। কিন্তু হঠাৎ করে জিএসপি সুবিধা প্রত্যাহার হয়ে যাওয়ায় এই শিল্প বিরাট ধাক্কা খেয়েছে। আগে যে দামে রপ্তানী হতো, এখন তার সঙ্গে প্রায় ২৫ ভাগ বাড়তি ব্যয় যুক্ত হয়েছে শুল্কের কারণে।
ব্যবসায়ী আজমত উল্লাহ জানান, ‘আমরা হ্যাঙ্গারের কয়েকটি ধরনের পণ্য উৎপাদন করতাম। এখন কারখানা বন্ধ। আমার কারখানায় আর কোনো মেশিন নাই, যা দিয়ে অন্য কিছু বানানো যায়। আর নতুন করে এখন বাংলাদেশের বাজারে বা বাইরের দেশে কোথাও ক্রেতা খুঁজে বের করা মুশকিল। ক্রেতা পেতে অনেক দালাল ধরতে হয়। উচ্চশিক্ষিত লোকেরা এসবের খোঁজ নিয়ে আসে। সমিতিও কিছু সহায়তা করে। আমার এক ভাগ্নের মাধ্যমে আমি আগে সাপ্লাই অর্ডার নিতাম। আমরা যে কোয়ালিটির পণ্য বানাই, তা দেশে বিক্রি করা কঠিন। কারণ এগুলোর উৎপাদন খরচ বেশি। পণ্যের মানও ভালো। এই জিনিস বাংলাদেশে কোনো দোকানদার বা ব্যবসা প্রতিষ্ঠান নিবে না। এ কারণে কারখানা বন্ধ করে দিয়েছি। আমার অন্য কিছু কারখানা আছে। ডাইস, বদনা, প্লাস্টিকের কৌটা তৈরির। সেটা দিয়েই চলছি। দ্রুতই এ সমস্যার সমাধান না হলে এই কারখানার যন্ত্রপাতি বিক্রি করে দেব। এভাবে তো বন্ধ কারখানার জন্য ঘর ভাড়া গোণা আমার পক্ষে সম্ভব না।’
প্রশ্ন করা হলে প্লাস্টিক দ্রব্য প্রস্তুতকারক ও রপ্তানীকারক সমিতির সভাপতি মো. জসিম উদ্দিন বলেন, ‘জিএসপি সুবিধার আওতায় আগে আমাদের পণ্যগুলো আমেরিকার বাজারে কোনো ধরনের শুল্ক ছাড়াই রপ্তানি হতো। এখন জিএসপি স্থগিতের কারণে আমাদের মালিকেরা সবাই চাপের মধ্যে আছেন। আমরা নিজেরা নিজেদের সামর্থ্যে বেড়ে উঠছিলাম। কিন্তু এখন আমাদের গ্রোথ (উন্নতি) কমে যাচ্ছে। শুধু আমাদের খাতেই সাড়ে তিন মিলিয়ন ডলার রপ্তানী কমেছে। আমরা অনেক বেশি প্রতিদ্বন্দ্বীতার মুখে পড়ছি। এর মধ্যে এই শিল্পের টিকে থাকা সম্ভব না। আমরা নতুন বাজার খুঁজছি।’
নতুন বাজার কিভাবে খুঁজছেন? জিজ্ঞেস করা হলে তিনি বলেন, ‘সরকারের দূতাবাসগুলোতে চিঠি দিয়েছি। বাণিজ্য মন্ত্রনালয়ে জানিয়েছ। আমাদের সমিতির নিজস্ব কিছু এজেন্ট আছে। তাদের কাজে লাগাচ্ছি। আন্তর্জাতিক মেলা, বৈঠক, সেমিনারে যান, এমন কিছু অভিজ্ঞ এজেন্টের সঙ্গে কথা চলছে। এককালীন কিছু অর্থ দিয়ে তাদের আমরা কাজে লাগাচ্ছি। তবে নতুন বাজার ধরা অনেক কঠিন কাজ। আমরা মার্কিন বাজারে ভালো করছিলাম। আমাদের কোনো দায় নেই। তবু সেখান থেকে ছিটকে পড়লাম। সরকার তো এজন্য আমাদের বিশেষ সহযোগিতা দিতে পারতো। কিন্তু তা দিবে না। সরকার শুধু গার্মেন্ট শিল্পেই সব সুবিধা দিচ্ছে। অন্য কোনো শিল্পের দিকে তাদের কোনো নজর নেই। গার্মেন্টে জিএসপি সুবিধা পায় না বিধায় তারা এ নিয়ে ভাবছে না। এদিকে আমরা পথে বসতে চলেছি।’
টিকফা থেকে কি আপনারা বিশেষ কোনো সুবিধা পাচ্ছেন? এমন প্রশ্নের জবাবে তিনি বলেন, ‘এটা কি জিনিস?’ বিষয়টি বুঝিয়ে বলার পর তিনি জানান যে, ‘কত চুক্তিই তো আছে। আমরা ছোট ব্যবসায়ীরা তাতে কোনো সুবিধা পাই না। আমাদের কথা সরকার মোটেও ভাবে না। আমরা যা করি, নিজেরাই করি।’
সিরামিক শিল্পেরও একই দশা
আমেরিকায় বছরে প্রায় ৮০ কোটি টাকার সিরামিক পণ্য রপ্তানি হলেও এবার ৩০/৪০ কোটি টাকার বেশি রপ্তানি হবে না বলে জানিয়েছেন সংশ্লিষ্টরা। সিরামিক কারখানা মালিকদের সংগঠন বিসিডাব্লিউএমএর মহাসচিব রিজভি উল কবির বলেন, ‘সিরামিক পণ্যে এমনিতেই লাভ কম। তার ওপর যোগ হয়েছে বাড়তি ২৫ ভাগ শুল্ক। উৎপাদন খরচের সঙ্গে অতিরিক্ত ২৫ ভাগ শুল্ক যোগ করার পরে পণ্যের যা দাম দাঁড়ায়, তা যে কোনো কোম্পানির জন্যই বহন করা কঠিন। আমাদের কোম্পানিগুলো উৎপাদন কমিয়ে দিয়েছে। এই ব্যবসা যারা করেন, তারা বোঝেন যে, এভাবে এটা করা যায় না। আমরা প্রবল প্রতিদ্বন্দ্বীতার মুখে পড়েছি। বাজার ইতিমধ্যেই আমাদের আওতার বাইরে চলে গেছে।’
এখন যুক্তরাষ্ট্রে সিরামিক রপ্তানিতে কারা এগিয়ে আছে, জিজ্ঞেস করা হলে তিনি বলেন, ‘চীন ও ইন্দোনেশিয়ার মতো দেশগুলোর কারণে বাংলাদেশের বাজার হাতছাড়া হয়ে যাচ্ছে। এমনিতেই তাদের দেশে সিরামিকসের মতো শিল্প শুধু না, প্রায় অধিকাংশ শিল্পই দ্রুত উন্নয়নের খাতিরে বিশেষ সুযোগ সুবিধা পায়। সাধারণ হিসেবেই আমরা তাদের থেকে পিছিয়ে থকি। তার পরও আমাদের দেশে শ্রমের দাম কিছুটা কম হওয়ায় এতদিন আমরা তাদের সঙ্গে পাল্লা দিত পেরেছি। কিন্তু এখন বাড়তি ২৫ ভাগ শুল্ক দেয়া লাগছে। ফলে বাজারে টিকতে দাম কমাতে হচ্ছে। কারণ চীনা কোম্পানিগুলো আরো কম দামে ওয়ার্কঅর্ডার সই করছে। আমাদের ব্যয় বেড়ে যাচ্ছে। এজন্য অনেক কোম্পানিই আমাদের সঙ্গে চুক্তি হাফ ডান অবস্থায় রেখে দিচ্ছে। দাম দর মিলছে না।’
তিনি আরো বলেন, ‘নতুন বাজার খুঁজে সেখানে দাঁড়ানো অনেক কঠিন কাজ। ইউরোপে অর্থনৈতিক মন্দার কারণে বাংলাদেশের ব্যবসায়ীরা আমেরিকার দিকে ঝুঁকেছিলেন। এখন আবার সেদিকে যাওয়া একদিকে যেমন কঠিন, তেমনি অন্যদিকে এতে যে সময় লাগবে, তার মধ্যেই অনেকে উজাড় হয়ে যাবে। সরকারের কাছে আমাদের দাবি, যে করে হোক জিএসপি সুবিধা চালু করা হোক।’
টিকফা থেকে কি আপনারা কোনো সুবিধা পাচ্ছেন? এমন প্রশ্ন জিজ্ঞেস করা হলে তিনি বলেন, ‘না, টিকফার আওতায় কিভাবে কী হবে, এটা আমরা জানি না। এফবিসিসিআইতে এ বিষয়ক একটি সভার আয়োজন করার কথা ছিল। ব্যবসায়ীদের ব্রিফিং দেয়া হবে, কিভাবে আমরা টিকফা দ্বারা সুযোগ সুবিধা পেতে পারি। কিন্তু এখনো তার কিছুই এগোয়নি। এ বিষয়ে আমরা এখনো কিছু জানি না।’
বাণিজ্যমন্ত্রী তোফায়েল আহমেদ গত ২৭ এপ্রিল বলেছেন, ‘জিএসপি সুবিধা ফিরে পেলে টিকফা স্বাক্ষর স্বার্থক হবে।’ ওইদিন টিকফার প্রথম বৈঠক শেষ হওয়ার পর সচিবালয়ে সংবাদ সম্মেলন করে তিনি এই বক্তব্য দেন। কিভাবে এটা হবে, সাংবাদিকরা জিজ্ঞেস করলেও তিনি তা এড়িয়ে যান। তারা জানান, প্রশ্নোত্তর পর্ব হবে না।
উল্লেখ্য, গত বছরের নভেম্বরে যুক্তরাষ্ট্রের সঙ্গে বাংলাদেশের টিকফা চুক্তি স্বাক্ষরিত হয়। অর্থনীতিবিদরা বলেছিলেন, এ থেকে বাংলাদেশ খুব কমই পাবে। উপরন্তু চাপের মধ্যে পড়তে পারি আমরা। টিকফার কোনো প্রভাব এখনো সুস্পষ্টভাবে দেখা যাচ্ছে না। কিন্তু এটা যে কোনো সহযোগিতা করছে না, তা স্পষ্ট। জিএসপি ফিরে পেতে সুবিধা হবে বলে টিকফা স্বাক্ষর হলেও জিএসপির বিষয়ে কোনো অগ্রগতি আসলেই ঘটেনি। এদিকে তার মতো করে কিছু পদক্ষেপ নিচ্ছে ঠিকই, কিন্তু এটা পরিষ্কার যে, সঙ্কটে পড়া দেশীয় শিল্পগুলোর ব্যাপারে সরকারের কোনো পরিকল্পনা নেই। কবে কোনো একদিন জিএসপি পুনর্বহাল হবে, সরকারের নীতি নির্ধারকরা সেই দিনের আশায় পথ চেয়ে বসে আছেন। কিন্তু এর মধ্যে উঠতি এই গুরুত্বপূর্ণ শিল্পখাতগুলো যে ক্ষয়ক্ষতি মোকাবেলা করতে না পেরে হারিয়ে যেতে পারে তা নিয়ে তাদের কোনো মাথাব্যথা নেই। সংশ্লিষ্টরা চাইছেন দ্রুতই যেন সরকার এ বিষয়ে মনোযোগ দেয়।

