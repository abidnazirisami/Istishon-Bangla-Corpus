সরকারের ইন্টারনেট ভীতি ও ব্যান্ডউইথ মজুদের গল্প!



প্রথমেই আসি সরকারের ইন্টারনেট ভীতির প্রশ্নে। সরকার ইন্টারনেটকে ভয় পাচ্ছে। এটা তারা নানাভাবে প্রকাশ করেছে। এর সবচেয়ে নিকৃষ্ট দলিল হচ্ছে আইসিটি আইনের ৫৭ ধারা। এই আইনের মাধ্যমে সরকার একই অপরাধের জন্য ভিন্ন ভিন্ন বৈষম্যমূলক সাজার বিধানের দিকে এগিয়েছে। যা ভুল ও অন্যায়। যে কেউ খেয়াল করলে দেখবেন, এই আইনের ফলে সংবাদপত্রের তুলনায় ওয়েবসাইটে মানহানিকর ভুল তথ্য প্রকাশের শাস্তি প্রায় সাত গুণ বেশি ধার্য হয়েছে, যা বৈষম্যমূলক।
সংবাদপত্রে কোনো ব্যক্তি বা প্রতিষ্ঠানের বিরুদ্ধে এ ধরনের তথ্য প্রকাশ করলে দণ্ডবিধির ৪৯৯ ধারা অনুযায়ী তা শাস্তিযোগ্য অপরাধ হিসেবে বিবেচিত হয়। অপরদিকে ইন্টারনেটের মাধ্যমে ওয়েবসাইটে মানহানিকর বা রাষ্ট্রের বিপরীতে কোনো তথ্য প্রকাশ করলে সেটি তথ্য প্রযুক্তি আইনের ৫৭ ধারা অনুযায়ী শাস্তিযোগ্য অপরাধ হিসেবে বিবেচিত হয়।
দণ্ডবিধির ৪৯৯ ধারা অনুযায়ী- ‘যদি কোনো ব্যক্তি বিশ্বাস করে বা জেনে কোনো প্রকার কথা বা পাঠের জন্য শব্দাবলী বা চিহ্নাদি বা দৃশ্যমান কল্পমূর্তির সাহায্যে কোনো ব্যক্তি সম্পর্কিত কোনো নিন্দাবাদ প্রণয়ন বা প্রকাশ করে, যে নিন্দাবাদ অনুরূপ ব্যক্তির সুনাম নষ্ট করে, সেই ব্যক্তি বর্তমান ধারায় মানহানি করেছে বলে বিবেচিত হবে’।
পত্রিকায় মানহানিকর ভুল তথ্য প্রকাশের ক্ষেত্রে সর্বোচ্চ ২ বছর কারাদণ্ডের বিধান রয়েছে। অপরদিকে ওয়েবসাইটে এমন তথ্য প্রকাশ করলে সর্বোচ্চ ১৪ বছরের কারাদণ্ডের বিধান রাখা হয়েছে।
একই সঙ্গে পত্রিকায় প্রকাশের ক্ষেত্রে জামিনযোগ্য এবং ওয়েবসাইটে প্রকাশের ক্ষেত্রে অপরাধকে অ-জামিনযোগ্য হিসেবে গণ্য করা হয়েছে। যার কারণে ওয়েবসাইট বা ইন্টারনেটভিত্তিক নিউজপোর্টালে কোনো সংবাদ প্রকাশের অপরাধে যদি কাউকে গ্রেফতার করা হয় তাহলে সহসাই তাকে জামিন দেওয়া হয় না। এমনকি অপরাধটি অ-জামিনযোগ্য হওয়ায় আদালতও আসামিকে খুব সহজেই জামিন দেয় না।
দণ্ডবিধির ৫০০ ধারায় মানহানির শাস্তি সম্পর্কে বলা আছে ‘যে ব্যক্তি অন্য কোনো ব্যক্তির মানহানি করে সেই ব্যক্তি সর্বোচ্চ দুই বছরের বিনাশ্রম কারাদণ্ড বা অর্থদণ্ড বা উভয় দণ্ডে দণ্ডিত হবেন।’
অপরদিকে তথ্য প্রযুক্তি আইনের ৫৭ (১) ধারায় বলা আছে- ‘কোনো ব্যক্তি যদি ইচ্ছাকৃতভাবে ওয়েব সাইটে বা অন্য কোনো ইলেক্ট্রনিক বিন্যাসে এমন কিছু প্রকাশ বা সম্প্রচার করেন, যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইন শৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ন হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোনো ব্যক্তি বা সংগঠনের বিরুদ্ধে উস্কানি প্রদান করা হয়, তাহা হইলে তাহার এই কার্য হইবে একটি অপরাধ’।
একই আইনের ৫৭(২) ধারায় এ অপরাধের শাস্তি সম্পর্কে উল্লেখ করা হয়েছে, ‘কোনো ব্যক্তি উপ-ধারা (১) এর অধীন অপরাধ করিলে তিনি অনধিক চৌদ্দ বৎসর এবং অন্যূন সাত বৎসর কারাদণ্ডে এবং অনধিক এক কোটি টাকা অর্থদণ্ডে দণ্ডিত হইবেন’৷
অর্থাৎ রাষ্ট্রের বিপরীতে বা কোনো ব্যক্তির বিরুদ্ধে মিথ্যা বা মানহানিকর তথ্য প্রকাশ করলে পত্রিকার চেয়ে ওয়েবসাইট বা ইন্টারনেটভিত্তিক নিউজপোর্টালে প্রকাশকারীর শাস্তি সাত গুণ বেশি হবে। একই অপরাধে দুই রকম শাস্তি কেন? এর উত্তর সরকারের কর্তাব্যক্তিদের কাছে নেই।
এবার আসি ব্যান্ডউইথ মজুদের প্রশ্নে। এটা কার না জানা যে, ব্যান্ডউইথ মজুদ করার কোনো জিনিষ নয়। এটা বিদ্যুৎ প্রবাহের মতো, সূর্যের আলো বা বাতাসপ্রবাহের মতো। যতক্ষণ আছে ততক্ষণ ব্যবহার করা যাবে। মজুদ করার কোনো ব্যবস্থা নেই। কিন্তু আমাদের সরকার কি বোঝে কে জানে! তারা ব্যান্ডউইথের ব্যবহার সীমীত রেখে তা মজুদ করছে। ডিজিটাল সরকারের এই হচ্ছে কর্মকান্ড!
বাংলাদেশে ব্যবহারকারীরা দিনরাত নিম্ন গতির ইন্টারনেটের চৌদ্দ গুষ্ঠি উদ্ধার করলেও পর্যাপ্ত ব্যান্ডউইথ তাদের মিলছে না। ওদিকে অবৈধ ভিওআইপি ব্যবসাতে যাচ্ছে ব্যান্ডউইথ। রপ্তানিও হয়তো হচ্ছে গোপনে। ভারতে ব্যান্ডউইথ রপ্তানির ফয়সালা হয়েছে কিনা তা সরকার জানায়নি। জানা গেছে, (গত জুনের হিসাবে) বর্তমানে বাংলাদেশের ব্যান্ডউইথ সামর্থ্য ২৫০ জিবিপিএস। এর মধ্যে দেশে বর্তমানে মাত্র ৪২ জিবি ব্যান্ডউইথ ব্যবহৃত হয়। বাকি ২০৮ জিবি ব্যান্ডউইথই অব্যবহৃত থেকে যাচ্ছে। এ থেকে অবৈধভাবে কিছু ব্যান্ডউইথ ভিওআইপিতে ব্যবহার হয়। আর বাদবাকিটা মজুদ করছে সরকার।
২২ নভেম্বর, ২০১৩ তারিখে দৈনিক সমকালে প্রকাশিত একটি খবর থেকে এ বিষয়ক সরকারি স্বীকারোক্তির কথা জানা যায়। ওই খবরে দেখা যায়, ডাক ও টেলিযোগাযোগ মন্ত্রণালয় সচিব, আবু বক্কর সিদ্দিকী বলছেন, ''আমরা আগামী ১০-১৫ বছরের জন্য ব্যান্ডউইথ মজুদ রেখে রফতানি করব।'' 
এ থেকে পরিষ্কার হয়, সরকার মশাই এখন ইন্টারনেট মজুদ করছেন এবং ইন্টারনেট ব্যবহার নিয়ে নানা জাতের আইন পয়দা করছেন। এটা প্রমাণ করে যে, সরকার ডিজিটালাইজেশনের শ্লোগান দিন রাত দিলেও আসলে তারা ডিজিটালাইজেশনের বিরোধী কিংবা তারা তা বোঝে না। নইলে কিভাবে ব্যান্ডউইথ মজুদের কথা সচিবের পক্ষে বলা সম্ভব? মন্ত্রী বললেও ভুলভাল হিসেবে ধরে নেয়া যেত। কিন্তু সচিবরা তো বিসিএস কেডার। তাহলে তারা বোঝে না বলা ঠিক হবে না। বরং বলতে হচ্ছে যে, সরকার ডিজিটালাইজেশনের বিরুদ্ধে দাঁড়াচ্ছে ফ্যাসিবাদী আইন নিয়ে। 
ইন্টারনেট ব্যবহারকারীদের এর প্রতিবাদ করা উচিত।

