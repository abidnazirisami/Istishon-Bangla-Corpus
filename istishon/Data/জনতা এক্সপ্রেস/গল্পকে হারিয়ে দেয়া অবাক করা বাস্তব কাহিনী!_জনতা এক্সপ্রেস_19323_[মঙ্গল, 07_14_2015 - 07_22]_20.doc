গল্পকে হারিয়ে দেয়া অবাক করা বাস্তব কাহিনী!


'রঙ, তুলি, জালিয়াতি' শিরোনামে এই লেখাটি কলকাতার দৈনিক আজকাল পত্রিকা থেকে নেয়া হয়েছে। লিখেছেন সৌমেন দত্ত। দুর্দান্ত এই সত্য ঘটনাটি যেন গল্পকেও হার মানায়। একজন শিল্পীর কথা, তিনি শিল্পী হতে পারতেন। তা না হয়ে জালিয়াত হয়েছেন। তবু তার বিশাল খ্যাতি। তাকে নিয়ে সিনেমাও হয়েছে। জালিয়াতির জন্য অনুতপ্ত নন তিনি। অথচ এখনও মানুষের সেবায় কাজ করছেন। কেমন একটু যেন!

যেন গ্রেস কেলি অভিনীত ‘দ্য সোয়াইন’ ছবির সেই ধর্মযাজক। ২০১০ সালে সেপ্টেম্বরের এক সকালে হাতে একটা প্যাকেট নিয়ে তিনি হাজির হলেন আমেরিকার লুইসিয়ানায় পল অ্যান্ড হিলিয়ার্ড ইউনিভর্সিটি আর্ট মিউজিয়ামে। এলেন নির্ধারিত সময়ের খানিকটা আগেই। খবর পেয়ে কিউরেটর লি গ্রে দৌড়ে নিচে নেমে এলেন। লালরঙের বিরাট ক্যাডিলাক পার্ক করে হেলতে দুলতে ফাদার আর্থার স্কট এগিয়ে আসছেন তাঁর দিকে। গায়ে যাজকের পোশাক। কান দুটো বেশ বড়, চোখে পড়ার মতো। একটু যেন অসুস্থ, রোগা চেহারা।
কয়েক সপ্তাহ আগে ফাদার একটা চিঠি পাঠিয়েছিলেন। লিখেছেন, ‘আমার মায়ের নেশা ছিল বিখ্যাত শিল্পীদের আঁকা ছবি সংগ্রহ করা। সম্প্রতি তিনি মারা গেছেন। রেখে গেছেন প্রচুর মূল্যবান পেন্টিং। তার থেকে একটি আপনাদের মিউজিয়ামকে দান করতে চাই। বোন এমিলি প্যারিসের সম্পত্তি সামলাতে ব্যস্ত। তাই আমি একাই ছবিটা দিতে যাব।’ চিঠিতে উল্লেখ করা সময় ও তারিখ মেনে তিনি এসেছেন।
ফাদারের সঙ্গে মিউজিয়ামের ডিরেক্টর মার্ক টুলোসের পরিচয় করিয়ে দিলেন লি। ছবিটা হাতে নিয়ে টুলোস যারপরনাই খুশি। মিউজিয়ামের সংগ্রহে এত দামি ছবি এতদিন ছিল না। তাও কিনতে হল না, মুফতে পেলেন। দানপর্ব সারার পর আর্থারকে মিউজিয়ামের স্থায়ী প্রদর্শনী দেখাতে নিয়ে গেলেন টুলোস। হাঁটতে হাঁটতে ফাদার বললেন, ‘আর একদিন পরিবারের সবাইকে নিয়ে আসব। আরও কিছু ছবি দেওয়ার ইচ্ছে আছে।’ প্রদর্শনী দেখতে দেখতে ফাদার শিল্পের নানা দিক নিয়ে আলোচনা করছেন। ফাদার রীতিমতো পড়াশোনা করা শিল্পরসিক। টুলোস মুগ্ধ হয়ে শুনছেন। কম্পাউন্ডের মধ্যে হাঁটতে হাঁটতে রেজিস্টার জয়েস পেনের সঙ্গে দুজনের দেখা। ফাদারকে দেখে জয়েস ছবি ছেড়ে চার্চ, ধর্ম নিয়ে আলোচনা শুরু করলেন। 
আর্থার হঠাৎ ফেরার জন্য ব্যস্ত হয়ে পড়লেন। ফাদার চলে যেতে টুলোস ছবিটা বেশ গর্বের সঙ্গে জয়েসের হাতে দিলেন। মনে মনে যেন বললেন, এত দামি ছবি আগে দেখেছ? পেনের খটকা লাগল। চার্চ নিয়ে আলোচনা শুরু করতেই ফাদার যেন পালিয়ে গেলেন। ভাবতে ভাবতে আল্টা ভায়োলেট লাইটের তলায় ছবিটা ধরলেন। পরক্ষণেই চমকে উঠলেন। রঙগুলো কেমন যেন চকচক করছে! মাইক্রোস্কোপের তলায় ধরলেন। ডট-ম্যাট্রি‘ নকশা রঙের নিচে উঁকি দিচ্ছে। তাহলে কি এটা নকল? আসল ছবির অনুলিপিতে রঙ বোলানো হয়েছে?
আর্থারের সম্পর্কে অন্য মিউজিয়ামে খোঁজ করতে গিয়ে পেয়ে গেলেন ম্যাথু লিনিনিজারকে। ২০০৭ সালে এক ভদ্রলোক ওকলাহোমা সিটি মিউজিয়াম অফ আর্টকে একাধিক বিখ্যাত শিল্পীর ছবি দান করেছিলেন। মিউজিয়ামের রেজিস্ট্রার ম্যাথু সেই ছবিগুলো পরীক্ষা করতে গিয়ে পেনের মতো ধন্দে পড়েন। তত্ত্বতালাশ করতে গিয়ে দেখেন, একই পেন্টিং দান করা হয়েছে একাধিক মিউজিয়ামকে। দাতার একটি ফটো ও একটি প্রেস রিলিজ তাঁর হাতে এল। জানা গেল, ছবি দাতার আসল নাম মার্ক ল্যান্ডিস। প্রত্যেকবার দান করার সময় নাম-ঠিকানা বদলান। কখনও তিনি আর্থার স্কট, কখনও ফাদার জেমস ব্রান্টলে, কখনও মার্টিন লিনলে। কোনওটাই আসল নাম নয়। ঠিকানাও ভুয়ো। নাম, বেশবাসও নকল করেছেন। ফিল্ম বা টিভি সিরিয়াল থেকে।
২০১০ সালে পেনের সূত্র ধরে খবরটা ছড়িয়ে পড়ল। তার পরেও দানবীর মার্ক ২০১২ সাল অবধি দিব্যি সক্রিয় ছিলেন। মার্কিন যুক্তরাষ্ট্রের কুড়িটি প্রদেশের অন্তত ৬০টি মিউজিয়ামকে দামি দামি পেন্টিং দান করেছেন। গত বছর তাঁকে নিয়ে একটি তথ্যচিত্র মুক্তি পেয়েছে, ‘আর্ট অ্যান্ড ক্র্যাফট' ছবিতে ৫৯ বছরের মার্ককে প্রশ্ন করা হয়, বিখ্যাত শিল্পীদের ছবি জাল করে অনেকে বিখ্যাত হয়েছেন। ভাল পয়সাকড়িও করেছেন। আপনি পয়সা পাননি, বা বলা ভাল, চাননি। গ্রেপ্তার হয়ে রাতারাতি বিখ্যাত বা কুখ্যাত হননি। তাহলে এত কষ্ট করে কী লাভ হল?
উত্তরটা মার্কের ধাপে ধাপে জালিয়াত শিল্পী হয়ে ওঠার ইতিহাসের মধ্যে লুকিয়ে আছে। মার্কিন নৌ বাহিনীর অ্যাডমিরাল আর্থার ল্যান্ডিস ১৯৫২ সালে বিয়ে করেছিলেন জোনিটাকে। তিন বছর পরে তাদের ছেলে মার্কের জন্ম। বাবার বদলির চাকরি সূত্রে মার্ককে বিভিন্ন সময়ে ফিলিপিন্স, হংকং, লন্ডন, প্যারিস, ব্রাসেলসে হোটেলে হোটেলে কাটাতে হয়েছে। মার্ক জানাচ্ছেন, হোটেলে টিভি ছিল না। সময় কাটানোর মতো কিছু ছিল না। ছুটির দিনে বাবা আমাকে নিয়ে বিভিন্ন আর্ট মিউজিয়ামে বেড়াতে যেতেন। মা শপিং করে বেড়াতেন। মিউজিয়ামের ক্যাটালগে ছবি দেখে আমি মায়ের জন্য সন্তান কোলে ম্যাডোনা, পরীর ছবি আঁকতাম। মা আবার যুদ্ধ-টুদ্ধর ছবি ভালবাসত না। আমার তখন বছর দশেক বয়স। মাকে খুশি করার জন্য যথা সম্ভব আসল ছবির মতো নিখুঁত ছবি আঁকার চেষ্টা করতাম।’
৬৮ সালে ল্যান্ডিস পরিবার মার্কিন যুক্তরাস্ট্রের মিসিসিপিতে স্থায়ীভাবে ডেরা বাঁধল। তিন বছর পরে ক্যান্সারে আক্রান্ত হয়ে বাবা মারা গেলেন। ১৬ বছরের মার্ক এই আঘাত মন থেকে মেনে নিতে পারলেন না। সিজোফ্রেনিয়া রোগী হয়ে দেড় বছর মেনিনজার ক্লিনিকে ভর্তি রইলেন। আবাসিকদের চিকিৎসার জন্য মানসিক হাসপাতালে শিল্পশিক্ষার ব্যবস্থা ছিল। ওখানে মার্ক আঁকা শিখলেন। সুস্হ হয়ে চিকাগো ও সানফ্রান্সিকোর আর্ট স্কুলে শিল্পচর্চা করলেন। হাত পাকানোর পর আর্ট গ্যালারি খুললেন। খুব একটা চলল না।

মার্ক ল্যান্ডিস, যার মূল্যায়ন করা কঠিন
১৯৮৮ সালে মিসিসিপিতে মায়ের কাছে ফিরে এলেন। মা তখন সৎ বাবা জেমস ব্রান্টলের ঘরণী। মা-অন্ত প্রাণ মার্ক প্রয়াত বাবার স্মরণে মেনার্ড ডিকসনের একটি ছবি জাল করে ক্যালিফোর্নিয়া আর্ট মিউজিয়ামকে দান করলেন। ও হ্যাঁ, বলা হয়নি। ছবি নিখুঁত করার বাসনা থেকে কৈশোরেই মার্ক আবিস্কার করে ফেলেছিলেন ছবি জাল করার নিজস্ব পদ্ধতি। মার্ক বলছেন, ৩০ বছর আগে প্রথম পেন্টিংটা দান করেছিলাম দুটো কারণে। মা খুশি হবে। আর মিউজিয়ামে দেখেছি, ছবির পাশে লেখা থাকে ‘ওমুকের দান’। দর্শকরা ভাবেন, যে নিজের সংগ্রহ থেকে এত দামি ছবি উপহার দেয়, সে নিশ্চয়ই খুব বড়লোক। ছবিটা দেওয়ার পর সবাই আমাকে এত সম্মান দিল, ভিরমি খেয়ে গেলাম। এমন অভিজ্ঞতা তো জীবনে হয়নি। ভি আই পি হওয়ার বাসনা কার না হয়। আরও খ্যাতি, আরও সম্মান পাওয়ার নেশা ধরে গেল।
সেই লোভে পরের এক দশক মার্ক যেন উড়ে বেড়িয়েছেন। শিল্পের ইতিহাসের বই, নিলামের ক্যাটালগ থেকে ছবির পর ছবি নকল করেন। কল্পিত পরিচয় দিয়ে বস্টন, শিকাগো, ওকলাহোমা ….। মিউজিয়াম থেকে মিউজিয়ামে দান করেন। সাধারণত ছোট মিউজিয়ামগুলো বেছে নিতেন, যারা বিখ্যাত শিল্পীর ছবি পেলে বর্তে যাবে। জীবনে ওই শিল্পীদের ছবি চাক্ষুষ দেখার সৌভাগ্য হয়নি। ছবির আসল-নকল ধরার মতো যন্ত্র, দক্ষতা নেই। এর মধ্যে অবশ্য ১৯৯২ সালে আবার নার্ভাস ব্রেকডাউনে বেশ কিছুকাল বিছানা বন্দী ছিলেন। সেই সময়টা শুধু ছবি দান করা বন্ধ ছিল।
জমিয়ে নেশা করার জন্য কিছু আয়োজন করতেই হয়। মাথা খাটাতে হয়। বুদ্ধিমান মার্ক এ ব্যাপারে সিদ্ধহস্ত। ওয়ালমার্টের ডিপার্টমেন্টাল স্টোরে ঘুরে ঘুরে ডিসকাউন্টে নানা জিনিস কিনতেন। রঙ তুলি তো আছেই। তার সঙ্গে বাতিল ভাঙা ফ্রেম, কফি, ময়লা কাগজ এসবও তার কাছে গুরুত্বপূর্ণ। শুধু তো ছবি নকল করলে হবে না। ছবিটা যে বহু পুরনো এবং দুর্লভ, প্রথম দর্শনেই তার একটা ধারণা সৃষ্টি করতে হবে। না হলে গ্রাহকের বেশি নজর পড়বে ছবিটার দিকে। পুরনো ছবি নতুন ফ্রেমে বাঁধালে ছবির আর মূল্য থাকে নাকি! কাগজটা পুরনো দেখাতে একটু কফিও ঘষতে হবে ছবির ওপর। ফ্রেমটা নড়বড়ে, নোংরা হলে মনে হবেক্ট কতকালের পুরনো অ্যান্টিক ফ্রেম! অযত্নে ঝুল, ধুলো লেগে আছে। কিউরেটররা ভাববেন, ভাগ্যিস, ছবির মালিক পিকাসো, ওয়াল্ট ডিজনির ছবির মূল্য জানে না। দর্শকরা দূর থেকে ছবিটা দেখে তারিফ করবেন। প্লাস্টার অফ প্যরিসের গার্ডেন স্টাচু কিনে বালি কাগজ দিয়ে ঘসে নিচে পাথর ভরে ভারী করে মার্বেল স্টাচু বলেও মার্ক চালিয়ে দিয়েছেন। দুঃসাহস ছাড়া কী বলবেন।
তাঁর কাছে শিল্পীর স্বাক্ষরটা সবচেয়ে গুরুত্বপূর্ণ। শিল্পরসিকরা ছবির কোণে স্বাক্ষরটা খুঁটিয়ে দেখেন, মার্ক জানেন। সেটাও রপ্ত করেছিলেন। ছবির পেছনে লেভেল, কয়েকটি দুর্বোধ্য স্ট্যাম্পক্ট গ্রাহককে বোকা বানাতে কিছুই বাদ দেননি। ভাবনা এবং আয়োজনে সময় গেলেও, নকল ছবি আঁকতে তাঁর সময় লাগত মাত্র দেড়-দু ঘণ্টা। মার্কের প্রতিভা মাপতে বোধহয় এইটুকু টিপসই যথেস্ট। এত কিছু করেছেন নিজের পয়সায়। ছবির দাম বা উপহার দিতে চাইলে বিনয় দেখিয়ে ফিরিয়ে দিয়েছেন। শুধু চান, নামযশ।

নকলের কারিগর!
আশ্চর্যের ব্যাপার, (যদিও পুরো ব্যাপারটাই আশ্চর্য হওয়ার মতো) একই ছবি একের পর এক নকল করেছেন। নকলটা মনমতো না হওয়া পর্যন্ত বারে বারে এঁকেছেন। এখানে-ওখানে দান করেছেন। ২০১০ সালে মায়ের মৃত্যুর পর তাঁর নকল করার ঝোঁক বেড়ে গেল। ততদিনে ম্যাথুর অভিযোগ পেয়ে মার্কিন পুলিস এফ বি আই নজর রাখতে শুরু করেছে। মুশকিল হল, জালিয়াতি যন্ত্রে ধরা পড়বে। কিন্তু পয়সাকড়ি হাত বদল না হলে অভিযোগ টিকবে না। মার্ক তো দান করছেন। নেওয়া না নেওয়া গ্রাহকের ইচ্ছে। না নিলে কোন পক্ষের ক্ষতি হবে না।
২০১৩ সালে ‘দ্য নিউ ইয়র্কার’ পত্রিকার প্রতিবেদক ছায়ার মতো অনুসরণ করে মার্কের কীর্তি ফাঁস করল। পরের বছর বিভিন্ন ফিল্ম ফেস্টিভ্যাল ঘুরে তাঁর বায়োপিক ‘আর্ট অ্যান্ড ক্র্যাফট' ১৯ সেপ্টেম্বর লিঙ্কন প্লাজা, ব্রডওয়ে ইত্যাদি হলে রিলিজ করল। হইহই করে মিডিয়ার দৌলতে প্রচারের আলোয় এলেন মার্ক ল্যান্ডিস। হোক না জালিয়াতি, তবু তো তিনি শিল্পী! ২০ বছর ধরে আর্ট বিশেষজ্ঞদের ঘোল খাইয়ে কাজটা চালিয়ে গেছেন। ক্যামেরার সামনে জাল করার জারিজুরি প্রকাশ করেছেন। অকপটে সব স্বীকার করে সাধারণ মানুষের চোখে তিনি ডন। আগেই বলেছি, মার্কিন আইনের চোখে তিনি অপরাধী নন। ছবি বেচে পয়সা কামাননি। অন্যের ছবি নিজের কীর্তি বলে দাবি করেননি। দানের জন্য আয়করে ছাড়ও চাননি। দর্শকদের প্রশ্ন ছিল, অন্য শিল্পীর ছবি আঁকলেন কেন? নিজের ভাবনা থেকে মৌলিক ছবি এঁকেও তো নাম, সম্মান পেতেন? এত ভাল হাত! মার্ক ঘাড় নেড়ে বলেছেন, নিজের আঁকার ওপর এতটা আস্থা ছিল না। তাছাড়া সেটা সময়সাপেক্ষ ব্যাপার। এত তাড়াতাড়ি নাম ছড়াত না।
প্রিমিয়ারে মার্ক প্রথমে দর্শকদের সামনে আসেননি। ভয় ছিল, গালাগাল খেতে হবে। চুপচাপ প্রেক্ষাগৃহের এক কোণে বসে ছবিতে নিজেকে দেখছিলেন। পরিচালকের সহকারী দেখতে পেয়ে টেনে নিয়ে গিয়ে বিশেষ আসনে বসালেন। ছবি শেষে দর্শকদের মুগ্ধ হাততালি, অটোগ্রাফ নিতে হুড়োহুড়ি যেন মার্ককে ইপ্সিত লক্ষ্যে পৌঁছে দিল। সেদিনের পর আর নকল ছবি আঁকতে ইজেলের সামনে দাঁড়াননি। তাই বলে ভাববেন না, নিজের অপরাধের জন্য তিনি লজ্জিত। জালিয়াতি সংবাদ সম্পর্কিত খবরগুলো আজও ওয়েবসাইটে সাজিয়ে রেখেছেন। যেন বৈঠকখানায় সাজানো কৃতিত্বের ট্রফি।

মার্কের জীবনিভিত্তিক সিনেমার পোস্টার
ঝড়ের পর শান্ত প্রকৃতির মতো মিসিসিপির বাড়িতে মার্কের একলা জীবন কাটে। ‘জালিয়াত’ শিল্পীর কদর কমেনি। চারকোল, তেল রঙ বা ওয়াটার কালারে ল্যান্ডস্কেপ, পোট্রেট এঁকে দিয়ে ছবি পিছু আড়াই শো থেকে সাতশো ডলার দক্ষিণা নেন। আয়ের একাংশ মানসিক রোগ সম্পর্কে সচেতনতা গড়ে তুলতে ব্যয় করেন। অতিথিদের একটা কথা প্রায়ই বলেন, যখন তুমি ব্যস্ত, জানবে, তখনই সুখের সময়। নিভৃতে আঁকায় ব্যস্ত মার্ক নিজেই যেন সেই সুখের ছবি।

