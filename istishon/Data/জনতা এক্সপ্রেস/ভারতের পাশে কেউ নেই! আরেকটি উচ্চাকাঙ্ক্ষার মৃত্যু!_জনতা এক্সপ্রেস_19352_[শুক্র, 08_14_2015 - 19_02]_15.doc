ভারতের পাশে কেউ নেই! আরেকটি উচ্চাকাঙ্ক্ষার মৃত্যু!



জাতিসংঘের নিরাপত্তা পরিষদে ভারতের স্থায়ী সদস্যপদের উচ্চাকাঙ্ক্ষা বিরাট ধাক্কা খেল। বলা চলে তার মৃত্যু হয়েছে। কারণ ভেটোক্ষমতাধারী রাশিয়া, চীন এবং মার্কিন যুক্তরাষ্ট্র জানিয়ে দিয়েছে, জাতিসংঘের সংস্কার সংক্রান্ত কোনও উদ্যোগ তারা সমর্থন করে না। সম্প্রসারিত নিরাপত্তা পরিষদে স্থায়ী সদস্যপদ পেতে বহু দিন ধরেই চেষ্টা করছে ভারত। কিন্তু বন্ধুদের পল্টিতে তার স্থায়ী সদস্যপদের আশা বিশ বাঁও জলের তলায় চলে গেল। 
এর আগে জাতিসংঘের সাধারণ সভার প্রেসিডেন্ট সাম কুতেসা সংস্কার সংক্রান্ত বিষয়ে কিছুটা সাফল্য পেয়েছিলেন। তার ভিত্তিতেই ৩১ জুলাই কুতেসা জাতিসংঘের সদস্য দেশগুলিকে চিঠি দিয়ে সংস্কার নিয়ে মতামত দিতে বলেন। সেখানে মতামতে ভারত, ব্রাজিল ও তাদের পক্ষ হয়ে আরো অনেক দেশই স্থায়ী সদস্য দেশের সংখ্যা বাড়ানোর কথা বলাছিল। নিরাপত্তা পরিষদের সংস্কার নিয়ে আলোচনার জন্য কুতেসা নিয়োগ করেছিলেন জামাইকার স্থায়ী প্রতিনিধি কার্টনে রাটারিকে। এত কিছুর পরেও তিন শক্তিধর দেশ সংস্কার নিয়ে তাদের অনাগ্রহের কথা জানিয়ে দিল। 
ভারতকে সমর্থন না করার পিছনে আলাদা আলাদা কারণ দেখিয়েছে তিন দেশ। জাতিসংঘে মার্কিন রাষ্ট্রদূত সামান্থা পাওয়ার কুতেসাকে চিঠি দিয়ে বলেছেন, নীতিগতভাবে জাতিসংঘের স্থায়ী এবং অস্থায়ী সদস্যের সম্প্রসারণের বিরোধী নয় ওয়াশিংটন। তবে শর্ত একটাই, নতুন সদস্যের আন্তর্জাতিক শান্তি, নিরাপত্তা রক্ষার ক্ষমতা, সদিচ্ছা এবং দায়বদ্ধতার কথাও বিচার করতে হবে। অর্থাৎ মার্কিন যুক্তরাষ্ট্র মনে করে, ভারত এখনও বিশ্বশান্তি রক্ষায় দায়বদ্ধতা দেখাতে পারেনি। 
ওয়াশিংটনের এই অবস্থানকে দ্বিচারিতা হিসেবেই দেখছে ভারত। মার্কিন প্রেসিডেন্ট বারাক ওবামা রাষ্ট্রপুঞ্জের স্থায়ী সদস্যপদে ভারতকে সমর্থনের কথা আগেই জানিয়েছিলেন। এ বছর প্রজাতন্ত্র দিবসে প্রধান অতিথি বারাক ওবামা প্রধানমন্ত্রী নরেন্দ্র মোদির সঙ্গে যৌথ ভাষণে ভারতের দাবিকে সমর্থনের কথা বলেছিলেন। 
আমেরিকার মতো সরাসরি ভারতের বিষয়ে আপত্তি করেনি রাশিয়া। তাদের আপত্তির জায়গা ভেটো ক্ষমতা চলে যাওয়ার আশঙ্কা। রাশিয়াও ভারতকে নিরাপত্তা পরিষদে স্থায়ী সদস্যপদে সমর্থনের কথা জানিয়েছিল। এবার তারাও ১৮০ ডিগ্রি ঘুরে গেল। ক্রেমলিনের পক্ষ থেকে কুতেসাকে চিঠি দিয়ে জানানো হয়েছে, ভেটোসহ যেসমস্ত অধিকার স্থায়ী সদস্য দেশগুলি ভোগ করে, তা অপরিবর্তিত রাখতে হবে। সংস্কারের জন্য কোনও নির্দিষ্ট সময়সীমা না বেঁধে স্বচ্ছতার সঙ্গে নতুন দেশের গ্রহণযোগ্যতা বিচার করতে হবে। রাশিয়া আগেই তাদের এই অবস্থানের কথা জানিয়েছিল। যা নিয়ে জাতিসংঘে নিযুক্ত ভারতের রাষ্ট্রদূত অশোককুমার মুখার্জি বলেছিলেন, সময়সীমা বেঁধে না দেওয়ার কথা বলে সংস্কার প্রক্রিয়া শুরু করতে অযথা দেরি করা হচ্ছে। 
সরাসরি ভারত প্রসঙ্গে কিছু না বললেও, চীনের আপত্তির জায়গাটা সহজেই অনুমেয়— ঘরের পাশেই আরও একটা দেশকে সমকক্ষ হিসেবে প্রতিষ্ঠা না দেওয়া। কুতেসাকে বেইজিং জানিয়েছে, যে সিদ্ধান্তই নেওয়া হোক, যেন সর্বসম্মত হয়। রাশিয়া ও মার্কিন যুক্তরাষ্ট্রের বাধায় সর্বসম্মত সিদ্ধান্ত গ্রহণ অসম্ভব। এই পরিস্থিতিতে চীনের এই বক্তব্যের খোলামেলা অর্থ দাঁড়ায় একটাই— তারা ভারতকে সমর্থন দিচ্ছে না। 
প্রতিবেশী চীনের সঙ্গে এমনিতেই ভারতের সম্পর্ক ভাল না। কিন্তু প্রিয় দুই ‘বন্ধু’ দেশের অসহযোগিতায় হতভম্ব দিল্লি। আর এভাবে সবাই কথা দিয়ে কথা না রাখায় ভারতের আরেকটি উচ্চাকাঙ্ক্ষার মৃত্যু ঘটল। দেখা যাচ্ছে, 'আমেরিকা যার বন্ধু, তার শত্রুর প্রয়োজন পড়ে না' এই প্রবাদটিকে আমলে নেয়নি ভারত সরকার। এখন বন্ধুত্বের দায় যে তাদের কতভাবে মেটাতে হবে, তা ইতিহাসই সংরক্ষণ করবে। এ নিয়ে আপাতত আমাদের দুশ্চিন্তার কোনো প্রয়োজন দেখি না।
এ বিষয়ে আরো জানতে চাইলে দেখতে পারেন ইন্ডিয়া টামসের এই প্রতিবেদনটি।

