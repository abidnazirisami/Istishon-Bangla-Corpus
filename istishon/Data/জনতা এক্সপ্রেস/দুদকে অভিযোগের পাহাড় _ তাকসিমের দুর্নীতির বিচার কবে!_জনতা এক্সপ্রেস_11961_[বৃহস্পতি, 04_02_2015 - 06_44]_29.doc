দুদকে অভিযোগের পাহাড় _ তাকসিমের দুর্নীতির বিচার কবে!



ঢাকা ওয়াসা সরকারি প্রতিষ্ঠানগুলোর মধ্যে অন্যতম দুর্নীতিগ্রস্ত প্রতিষ্ঠান। সবচেয়ে বেশি অভিযোগ ব্যবস্থাপনা পরিচালক (এমডি) তাকসিম এ খানের বিরুদ্ধে। প্রতিষ্ঠানটির সর্বোচ্চ এ কর্মকর্তা থেকে শুরু করে নিম্নস্তর পর্যন্ত অধিকাংশ কর্মকর্তাই দুর্নীতির অভিযোগে অভিযুক্ত। 
নানা সময় সংশ্লিষ্ট সংসদীয় কমিটি, মন্ত্রণালয় থেকে শুরু করে সরকারের উচ্চ পর্যায় থেকে ঢাকা ওয়াসার দুর্নীতি নিয়ে উদ্বেগ প্রকাশ ও ব্যবস্থা গ্রহণের কথা বলা হয়েছে। দুর্নীতি দমন কমিশন একাধিকবার সংস্থাটির ব্যাধি দূর করার উদ্যোগ নিয়েছে। তদন্তের কথা বলেছে। কিন্তু নিম্নস্তরের কিছু লোককে জিজ্ঞাসাবাদ ছাড়া তদন্তকাজে তেমন কোনো অগ্রগতি নেই। ওয়াসা কর্মকর্তাদের কারও কারও বিরুদ্ধে অভিযোগ যাচাইবাছাই চললেও সংস্থাটির এমডি তাকসিম এ খান সব সময়ই এর ঊর্ধ্বে রয়ে গেছেন। তার দুর্নীতির বিচারের কোনো লক্ষণ এখনও দেখা যাচ্ছে না। তদন্তই শুরু হয়নি এখনও।
দুদকে অভিযোগের পাহাড়
ঢাকা ওয়াসার নানামুখী দুর্নীতি নিয়ে অভিযোগের পাহাড় জমেছে দুদকে। দীর্ঘদিন থেকে অদৃশ্য শক্তির প্রভাবের ফলে এসব অভিযোগের কোনো সুরাহা হয়নি। অভিযোগ শুরু হয়েছে তাকসিমের নিয়োগপ্রক্রিয়া থেকেই। এমডি পদের জন্য আবেদন করলে প্রথম দফা মৌখিক পরীক্ষায় তিনি অযোগ্য হয়ে যান। দ্বিতীয় দফা মৌখিক পরীক্ষায় অংশ নিয়েও তিনি যোগ্যতা অর্জন করতে পারেননি। সেখানে প্রথম হন মো. আবদুল্লাহ, যিনি বর্তমানে খুলনা ওয়াসায় এমডি হিসেবে দায়িত্ব পালন করছেন। তার পরও মার্কিন ও বাংলাদেশের এই দ্বৈত নাগরিককে ঢাকা ওয়াসায় এমডি হিসেবে নিয়োগ দেয়া হয় ২০০৯ সালের ১৪ অক্টোবর। এরপর তিনি ভুল তথ্য পাঠিয়ে আরেক দফা এমডি পদের মেয়াদ বাড়িয়েছেন। আর বোর্ডের সুপারিশ জালিয়াতি করে নিয়োগ পেয়েছেন তৃতীয় দফায়।
দুদক সূত্রে জানা গেছে, সাড়ে তিন হাজার কোটি টাকা ব্যয়ে নির্মিতব্য ঢাকা ওয়াসার পদ্মা নদীর (জশলদিয়া) পানি শোধনাগার নির্মাণ প্রকল্পে বড় ধরনের অনিয়ম ও দুর্নীতি হয়েছে বলে অভিযোগ এসেছে। পাবলিক প্রকিউরমেন্ট রুলস (পিপিআর) না মেনে ঢাকা ওয়াসা কর্তৃপক্ষ টেন্ডার ছাড়াই এ কাজের বরাদ্দ দিয়েছে বলে অভিযোগ রয়েছে।
ঢাকা ওয়াসার বেতন নিয়ে ভয়াবহ অনিয়মের চিঠি এরই মধ্যে দুদকে জমা পড়েছে। সেখানে দেখা গেছে, ঢাকা ওয়াসার তৃতীয় ও চতুর্থ শ্রেণির কর্মচারীদের বেতনসহ অন্যান্য সুবিধা যুগ্ম সচিবের চেয়ে বেশি। ওভারটাইম ভাতার মাধ্যমে কর্মচারীরা তাদের বেতন বাড়িয়ে থাকেন। ঢাকা ওয়াসার কিছু ড্রাইভার বেতন ও ওভারটাইম ভাতাসহ প্রায় ৬০ হাজার টাকা পান। মোট সাড়ে তিন হাজার কর্মকর্তা-কর্মচারীর মধ্যে প্রায় তিন হাজারই তৃতীয় ও চতুর্থ শ্রেণির।
ওয়াসার বিশুদ্ধ পানি প্রকল্প, বোতলজাত পানি ‘শান্তি’ বাজারে কোনো অবস্থানই তৈরি করতে পারেনি। ব্যাপক চাহিদা থাকা সত্ত্বেও ঢাকা ওয়াসা কর্তৃপক্ষের খামখেয়ালিপনা এবং দায়সারা মনোভাবের কারণে ‘শান্তি’ দীর্ঘ আট বছরেও সাধারণ মানুষের কাছে পরিচিতি পায়নি। সবচেয়ে বিশুদ্ধ পানি এবং কম দামের এ পানির বোতল খোদ সরকারি অফিসেই ব্যবহার করা হয় না। এমনকি খোলা বাজারে এ ব্র্যান্ডের পানি দেখাই যায় না। সরকারি প্রতিষ্ঠানে ‘শান্তি’র ব্যবহার বাধ্যতামূলক করার কোনো উদ্যোগও নেয়নি ওয়াসা। অন্য পানি বিক্রেতাদের জোট ও ওয়াসার কিছু কর্মকর্তার যোগসাজশে মোটা অঙ্কের টাকার লেনদেনের মাধ্যমে ‘শান্তি’র প্রচারণা ও বিক্রি ঠেকিয়ে রাখার অভিযোগ আছে। প্রতিবছর এ খাতে লোকসান হচ্ছে কোটি টাকারও বেশি।
বিগত সরকারের বিদায়ের ঠিক আগ মুহূর্তে ২০১৩ সালের ডিসেম্বরে ১১৩২ জনের নিয়োগ প্রক্রিয়া সম্পন্ন করেন। তখন ওই নিয়োগ নিয়ে ৫০ কোটি টাকার নিয়োগ বাণিজ্যের অভিযোগ ওঠে। চাকরিপ্রার্থীরা বিভিন্ন সংবাদমাধ্যমের কাছে রাজস্ব কর্মকর্তা ১০ লাখ থেকে মেকানিক তিন লাখÑ এরকম বিভিন্ন ক্যাটাগরির ঘুষের তালিকা প্রকাশ করে দেন। তখন এই নিয়োগ বাণিজ্যের প্রধান হিসেবে তাকসিম এ খানের নাম আসে।
এমডি তাকসিম এ খান ২০০৯ সালে এমডি হিসেবে নিয়োগ পাওয়ার পর থেকে এ পর্যন্ত শতাধিক দেশে গিয়েছেন সরকারি টাকায়। ওয়াসার বিভিন্ন কাজের অজুহাতে তিনি যখনই সুযোগ পেয়েছেন তখনই ছুটে গেছেন দেশের বাইরে। তার এ বিদেশ ভ্রমণের সব অর্থই জোগান দিতে হয়েছে ওয়াসার কোষাগার থেকে। এসব বিদেশ ভ্রমণ ঘুরেফিরে যুক্তরাষ্ট্রে গিয়ে শেষ হয়। এমডি যখনই কোনো দেশে সফরে গেছেন, ফেরার পথে তিনি নিউইয়র্ক হয়ে দেশে ফিরতেন। কারণ সেখানে তার স্ত্রী ও সন্তান রয়েছেন। এর সব খরচ বহন করতে হয় ওয়াসাকেই।
ঢাকা মহানগরীর ৪৩ খালের মধ্যে ২৫টি প্রায় বিলুপ্ত হয়ে গেছে। বর্তমানে যে খালগুলোর অস্তিত্ব আছে সেগুলোও দখল হয়ে যাচ্ছে। ওয়াসা খাল অবৈধ দখলমুক্ত করার কথা বললেও তা শুধু কাগজে কলমেই। এছাড়া বিভিন্ন সময় খাল খনন ও পরিষ্কারের যে ঘোষণা আসে তা-ও লোক দেখানো। দখল হওয়া খালগুলো স্থায়ীভাবে সংরক্ষণে ১০০ কোটি টাকার উন্নয়ন কার্যক্রম হাতে নেয়া হলেও ফল নেই কোনো। মাঝে মাঝে ওয়াসা খাল উদ্ধারে বের হয় এবং স্থানীয় নেতাদের আপ্যায়ন নিয়ে ফিরে আসে। লেক দখল হলে ওয়াসা ঠেকায় না, তারা চায় নতুন খাল কাটার টাকা। এসব অভিযোগের পাশাপাশি দুদকে সম্প্রতি ওয়াসা এমডির ব্যক্তিগত বিভিন্ন ব্যাংক হিসাবের তথ্যও জমা পড়েছে বলে জানা গেছে। কোথায় তিনি কার নামে টাকা রাখেন, এ নিয়েও দুদক তথ্য পেয়েছে।
এছাড়া দুদক আরও জানিয়েছে, নলকূপ স্থাপন, পানির লাইন স্থাপন, লাইন মেরামত, পানি শোধনাগার নির্মাণ, ড্রেনেজ ব্যবস্থার উন্নয়নে গ্রহণ করা একাধিক প্রকল্পে বড় ধরনের দুর্নীতি হয়েছে বলে অভিযোগ এসেছে। পানির লাইনে কারসাজি, কারখানায় কম বিল করা, মিটার রিডিংয়ের দুর্নীতি, গ্রাহকদের বিপদে ফেলে অর্থ আদায়, নিয়োগপ্রাপ্ত ম্যাজিস্ট্রেটদের অবৈধ সম্মানীসহ নগরবাসীর দুর্ভোগেরও নানা অভিযোগ জমা পড়েছে দুদকে।

এমডির বিরুদ্ধে ব্যবস্থা নেই
দীর্ঘদিন ধরে ঢাকা ওয়াসার এমডির বিরুদ্ধে এতসব দুর্নীতির অভিযোগ উঠলেও তার বিরুদ্ধে এখন পর্যন্ত কোনো সংস্থাকেই কোনো ধরনের ব্যবস্থা নিতে দেখা যায়নি। এর মধ্যে যদিও ঢাকা ওয়াসার অন্য কর্মকর্তাদের বিরুদ্ধে নানা অভিযোগের তদন্ত হয়েছে। কারও কারও বিরুদ্ধে মামলা এবং রায়ও হয়েছে। কিন্তু এমডির ক্ষেত্রে এরকম কোনো উদ্যোগ নেই।
দফায় দফায় এ নিয়ে ক্ষোভ প্রকাশ করেছে সংসদীয় কমিটি। নিয়মানুযায়ী ওয়াসা হচ্ছে স্থানীয় সরকার, পল্লী উন্নয়ন ও সমবায় মন্ত্রণালয় সম্পর্কিত সংসদীয় স্থায়ী কমিটির অধীন। এই কমিটি ঢাকা ওয়াসার দুর্নীতি নিয়ে এ পর্যন্ত বেশ কয়েকবার উদ্বেগ প্রকাশ করে বিবৃতি দিয়েছে। ব্যবস্থা গ্রহণের জন্য নানা সুপারিশের কথাও বলেছে কমিটি। কিন্তু কোনো ব্যবস্থাই গৃহীত হয়নি।
গত বছরের ২৭ অক্টোবর অনিয়ম-দুর্নীতির অভিযোগ নিয়ে সংসদীয় কমিটির তোপের মুখে পড়েন ঢাকা ওয়াসার ব্যবস্থাপনা পরিচালক (এমডি) প্রকৌশলী তাকসিম এ খান। সেদিন সংসদীয় স্থায়ী কমিটির সদস্যরা বৈঠকে উপস্থিত ওয়াসা এমডির কাছে তার বিরুদ্ধে বিভিন্ন পত্র-পত্রিকায় প্রকাশিত অনিয়ম-দুর্নীতির অভিযোগ সম্পর্কে জানতে চান। এ সময় ওয়াসায় কোনো ধরনের দুর্নীতি নেই বলে দাবি করেন তাকসিম এ খান। কমিটি তখন মন্ত্রণালয়কে তার বিরুদ্ধে অভিযোগ তদন্ত ও ব্যবস্থা গ্রহণের নির্দেশ দেয়। কিন্তু মন্ত্রণালয়ে এ নিয়ে কোনো নড়াচড়া দেখা যায় না।
সংসদীয় কমিটির এর পরের সভা বসে গত ১ মার্চ। এ সভায় কমিটির সদস্যরা মন্ত্রণালয়ের কাছে ব্যবস্থা না নেয়ার কারণ জানতে চেয়ে নোটিশ জারি করেন। পাশাপাশি ঢাকা ওয়াসার বিরুদ্ধে আনা দুর্নীতির অভিযোগগুলো তদন্ত করে আগামী বৈঠকে প্রতিবেদন আকারে জমা দেয়ার জন্যও নির্দেশ দেয়া হয়েছে কমিটির পক্ষ থেকে। এ সময় মন্ত্রণালয়ের ভারপ্রাপ্ত সচিবসহ সংশ্লিষ্ট ঊর্ধ্বতন কর্মকর্তারা বৈঠকে উপস্থিত ছিলেন। বৈঠক শেষে কমিটির একজন সদস্য বলেন, ঢাকা ওয়াসা নিয়ে দুর্নীতির যে অভিযোগ উঠেছে তা নিয়ে কমিটি উদ্বেগ প্রকাশ করেছে।
অনুসন্ধানে জানা গেছে, এই সময়ের মধ্যে দুদকের রাজস্ব কর্মকর্তাদের কাউকে কাউকে দুদকে ডাকা হয়েছে মিটার রিডিংয়ের দুর্নীতি তদন্তের জন্য। আবার ঢাকা ওয়াসার নির্বাহী প্রকৌশলী ফরিদ আহম্মেদের বিরুদ্ধে বিপুল পরিমাণ অবৈধ সম্পদ অর্জনের অভিযোগ অনুসন্ধানের সিদ্ধান্ত নিয়েছে দুদক। কিন্তু মাসের পর বছর পেরুলেও এমডির দুর্নীতির বিষয়ে তাদের কোনো পদক্ষেপ দেখা গেল না।
নড়েচড়ে বসছে দুদক?
দুদক কর্মকর্তাদের কাছে প্রশ্ন করা হলে আর সব সরকারি তদন্তদলের মতোই তারা উত্তর দেন। এই উত্তরগুলো বরাবরই একই রকম হয়- অনুসন্ধান চলছে, তদন্ত প্রতিবেদন হাতে এলেই মামলা হবে, ব্যবস্থা হবে, আমরা বসে নেই, কাজ চলছে। এতদিন এরকম উত্তর নিয়ম করেই আসছিল। কিন্তু সংসদীয় কমিটির চাপের পর এবার দুদক নড়েচড়ে বসছে বলে মনে হলো। কার্যকর কিছু পদক্ষেপের কথাও শোনা গেল।
নাম প্রকাশে অনিচ্ছুক দুদকের একজন কর্মকর্তা জানান, ‘সংসদীয় কমিটির বৈঠকের আগেই দুদকে এ বিষয়ে একটা ওয়ার্নিং এসেছিল। কমিটির বৈঠকের পর কিছু কাজ জোর গতিতে শুরু হয়েছে। দুদক চিঠি পাঠিয়ে তথ্য চেয়েছে ঢাকা ওয়াসার কাছে। এক চিঠিতে ওয়াসার কার্যক্রমের বিধিবিধান, নীতিমালা, সার্ভিস অর্গানোগ্রাম, নিয়োগবিধি, সিটিজেন চার্টার, বার্ষিক প্রতিবেদনসহ বেশকিছু নথি পাঠাতে বলা হয়। গত অক্টোবরে সংসদীয় কমিটির চাপের প্রেক্ষিতে ২৬ জানুয়ারিতে এসে ওয়াসা কর্মকর্তাদের দুর্নীতি তদন্তের একটি ফাইল অনুমোদন করে কমিশন। ওই ফাইলটি পরিচালনার জন্য পাঁচ সদস্যের একটি দল গঠন করা হয়েছে। এ দলের প্রধান করা হয়েছে দুদকের উপপরিচালক মির্জা জাহিদুল আলমকে।
১ মার্চ সংসদীয় কমিটির উদ্বেগের প্রেক্ষিতে তড়িঘড়ি করে দুর্নীতির অভিযোগ অনুসন্ধানের অংশ হিসেবে ঢাকা ওয়াসার প্রকল্প পরিচালকসহ নয় প্রকৌশলীকে তলব করেছে কমিশন। দুদকের সহকারী পরিচালক শেখ আবদুস সালাম ওই নয়জনকে দুদকে হাজির হতে নির্দেশ দিয়ে আলাদা আলাদা চিঠি পাঠিয়েছেন। যাদের চিঠি পাঠানো হয়েছে তারা হলেন প্রকৌশলী মো. রশিদ সিদ্দিকী, পানি শোধনাগার প্রকল্প পরিচালক প্রকৌশলী বজলুর রহমান, উপ-প্রকৌশলী রফিকুল ইসলাম, নির্বাহী প্রকৌশলী আমিরুল ইসলাম, প্রকৌশলী মো. মোস্তাফিজুর রহমান, উপ-বিভাগীয় প্রকৌশলী বদরুল আমিন, সহকারী প্রকৌশলী আবদুল মতিন, উপ-সহকারী প্রকৌশলী মো. ইমদাদুল হক এবং নেয়ামত খান।
এ প্রসঙ্গে প্রশ্ন করা হলে ঢাকা ওয়াসার দুর্নীতি তদন্তে গঠিত অনুসন্ধান দলের প্রধান ও দুদকের উপপরিচালক মির্জা জাহিদুল আলম বলেন, ‘আমরা দ্রুতই পদক্ষেপ নিচ্ছি। মোটা অঙ্কের রাষ্ট্রীয় সম্পদের ক্ষতিসহ নানা অনিয়ম ও দুর্নীতির অভিযোগে ঢাকা ওয়াসার ব্যবস্থাপনা পরিচালক ও আরও আট প্রকৌশলীর দুর্নীতি খতিয়ে দেখা হচ্ছে। অপর এক প্রকৌশলীকে জিজ্ঞাসাবাদ করা হবে সাক্ষী হিসেবে। আর শিগগিরই দুদকে তলব করা হবে ওয়াসার এমডি তাকসিম এ খানকে। তদন্তকাজ চলছে। এর বেশি কথা বলাটা এখন সমীচীন নয়।’
নিজেকে বাঁচাতে নৈশভোজ!
দুর্নীতি তদন্তের খড়গের নিচে বসেও তাকসিম এ খান তার কাজ আগের মতোই চালিয়ে যাচ্ছেন। তার অধীনে আসার পরই ঢাকা ওয়াসা একটি খেলাপি প্রতিষ্ঠানে পরিণত হয়েছে। গেল ফেব্রুয়ারি মাসের শেষ সপ্তাহে এ অভিযোগ করেছে ঢাকা পাওয়ার ডিস্ট্রিবিউশন কোম্পানি (ডিপিডিসি)। প্রতিষ্ঠানটি জানিয়েছে, বিদ্যুৎ বিল বাবদ ঢাকা ওয়াসার কাছে তারা ১৭৫ কোটি ৬২ লাখ ৪৬ হাজার ৯৭০ টাকা পাওনা আছে। বারবার তাগিদ দেয়া সত্ত্বেও বকেয়া আদায় করা যায়নি। সেই টাকা এখনও শোধ করেনি ঢাকা ওয়াসা।
বিদ্যুৎ বিল না দিলেও ঢাকা ওয়াসা এ সময়ে ঠিকই ভূরিভোজের আয়োজন করে, যা দেখে প্রতিষ্ঠানটির কয়েকজন ঊর্ধ্বতন কর্মকর্তাও হতবাক হয়েছেন। রাষ্ট্রীয় অর্থে এভাবে ভূরিভোজের আয়োজন কতটা নৈতিক, তারা এ প্রশ্নও তুলেছেন। আর এই ভূরিভোজের আয়োজন হয়েছে দুদক ও সংসদীয় কমিটির নড়াচড়ার ঠিক পর দিন, ২ মার্চ। রাজধানীর সবচেয়ে অভিজাত হোটেল, প্যান প্যাসিফিক সোনারগাঁওয়ে গত ২ মার্চ সরকারের দুই সিনিয়র সচিবের সম্মানে এক শানদার নৈশভোজের আয়োজন করেন তাকসিম এ খান। ওই দুইজন সচিবই স্থানীয় সরকার বিভাগের (এলজিইডি)- ওয়াসা যার অধীনস্ত। ওই অনুষ্ঠানে তাকসিমের ঘনিষ্ঠরাই শুধু নিমন্ত্রণ পান। ঢাকা ওয়াসা বোর্ডের ৪ জন সদস্য, কয়েকজন বড় মাপের ঠিকাদার, বিভিন্ন প্রকল্পের পরিচালক, পদস্থ কর্মকর্তা ও সিবিএ’র শীর্ষ নেতারা এতে অংশ নেন।
সূত্র জানিয়েছে, তাকসিমের ব্যক্তিগত প্রয়োজনেই এ নৈশভোজের আয়োজন হয়। তার বিরুদ্ধে সরকারের কিছু মহলে তৎপরতা শুরু হলেই তিনি মন্ত্রণালয়ের দুই সচিবকে নৈশভোজে ডেকে নেন। যদিও এর ব্যয় গুনতে হবে ওয়াসা তথা ঢাকার সাধারণ মানুষকেই। ওয়াসা সংশ্লিষ্ট অনেকেরই মত হচ্ছে, এমডি এবারও ধরাছোঁয়ার বাইরে থেকে যেতে পারেন। সোনারগাঁওয়ে পার্টি দিয়ে তিনি নিজেকে নিরাপদে রাখার অভিযান শুরু করেছেন।
মোবাইল ফোনে এ বিষয়ে জানতে চাইলে ঢাকা ওয়াসা বোর্ডের ব্যবস্থাপনা পরিচালক প্রকৌশলী তাকসিম এ খান ‘মিটিংয়ে ব্যস্ত আছি’ বলে ফোন রেখে দেন। এরপর আবারও ফোন দেয়া হলে তিনি জনতথ্য কর্মকর্তার সঙ্গে কথা বলতে বলেন। ঢাকা ওয়াসা’র জনতথ্য শাখায় দায়িত্বরত বিভাগটির উপ-প্রধান জাকারিয়া আল মাহমুদের সঙ্গে যোগাযোগ করা হলে তিনি অফিসে গিয়ে সাক্ষাতের কথা বলেন। কিন্তু পরবর্তী ধার্য সময়ে তাকে ফোনে আর পাওয়া যায়নি।
এ বিষয়ে একজন সিনিয়র আইনজীবীর সঙ্গে যোগাযোগ করা হলে তিনি বলেন, এরকম প্রভাবশালী ব্যক্তিদের বিরুদ্ধে তদন্ত করতে হলে আগে তাকে নিরাপত্তা হেফাজতে পাঠাতে হবে, যাতে তিনি তদন্তকে প্রভাবিত করতে না পারেন। 
ওয়াসা সংশ্লিষ্ট ও নগরবাসীর চাওয়া এখন একটাই, সরকার এসব অভিযোগ ঠিকঠাক আমলে নিক এবং ওয়াসাকে দুর্নীতির কবল থেকে উদ্ধার করে সত্যিকারের নাগরিক সেবামূলক প্রতিষ্ঠানে রূপান্তরিত করুক। 
[সূত্র : সাপ্তাহিক]

