পুড়ে গেছে রানা প্লাজার শ্রমিকদের স্বপ্নের 'অপরাজেয়'



রানা প্লাজার ক্ষতিগ্রস্ত শ্রমিকদের পুনর্বাসনের লক্ষ্যে সাভারে দাঁড় করানো হয়েছিল একটি কারখানা। নাম দেয়া হয়েছিল অপরাজেয়! সেই কারখানাটিতে গতকাল রবিবার রাত সাড়ে নয়টার দিকে আগুন লেগেছে। আগুনে পুড়ে গেছে কারখানার ভেতরে থাকা সব মালামাল। 
প্রায় ২৫ লাখ টাকার শুধু মালামালই পুড়েছে বলে জানিয়েছেন কারখানাটির উদ্যোক্তাদের একজন কাজী মনির হোসেন। কারখানার অধিকাংশ মেশিনই ক্ষতিগ্রস্ত হয়েছে। ৬টি মেশিন একেবারেই ধ্বংস হয়ে গেছে। কারখানার পেছনের দরজা ভেঙে কেউ ঢুকে আগুন লাগিয়েছে বলে প্রাথমিকভাবে ধারণা করা হচ্ছে। বৈদ্যুতিক শর্টসার্কিট থেকে কিছু ঘটেনি এমনটা নিশ্চিত করেছেন সংশ্লিষ্টরা। ধোঁয়া দেখার পর যারা ছুটে এসেছিলেন, তারা পেছনের দরজা ভাঙা দেখতে পেয়েছেন বলে জানান।

অপরাজেয় অন্য কোনো গার্মেন্ট বা কারখানার মতো নয়। এটি রানা প্লাজা ধসের পর বহুমুখী উদ্যোগের মাধ্যমে প্রতিষ্ঠিত হয়। স্বেচ্ছাশ্রম এবং অনুদানের টাকায় এই কারখানাটি দাঁড় করানো হয়েছিল। স্বপ্ন ছিল রানা প্লাজার ক্ষতিগ্রস্ত শ্রমিকদের পুনর্বাসন। তবে এর চেয়েও বড় স্বপ্ন ছিল এই কারখানাটিকে একটি মডেল কারখানা হিসেবে প্রতিষ্টিত করা। যেন দেখানো যায় যে, একটি কারখানা তার শ্রমিককে ৮ হাজার টাকা বেতন দিয়েও লাভ করতে পারছে। এটা করা গেলে বড় কারখানাগুলোর অপর্যাপ্ত বেতন কাঠামো ও মালিকদের সদিচ্ছার অভাবকে চ্যালেঞ্জ করা যেত। কিন্তু সেই স্বপ্নের ওপর আজ নেমে এল বিরাট আঘাত।

অপরাজেয় কারখানায় প্রস্তুতকৃত একটি ব্যাগের নমুনা!
মূল উদ্যোক্তারা জানিয়েছেন, অভিজ্ঞতা এবং সমন্বয়ের অভাব থাকায় কাঙ্খিত সফলতা পেতে দেরি হচ্ছিল। তাছাড়া রাষ্ট্রীয় অসহযোগীতা তো ছিলই। শ্রমিক মালিকানার কারখানা হওয়ায়, রাষ্ট্রীয় বিরোধিতার মুখে পড়তে হয়েছে অনেক জায়গায়। ট্রাস্টের অধীনে নিয়ম মেনে সব করা হলেও আটকে দেয়া হয়েছে ট্রেড লাইসেন্স। শ্রমিক মালিকানা শুনে অন্য গার্মেন্টগুলোও কোনো সহযোগিতা করতে চায় না। এতসব প্রতিকূলতার পরেও কারখানাটি ক্রমশ গুছিয়ে উঠছিল। কারণ শ্রমিকরা কারখানাটিকে আঁকড়ে ধরেছিলেন। 
সর্বশেষ কারখানার জন্য দীর্ঘমেয়াদি একটি তহবিলের পরিকল্পনা করা হয়। ঠিক করা হয়, বিশ্বজুড়ে অপরাজেয় কারখানার তৈরী ১০ হাজার টি শার্ট বিক্রি করা হবে। প্রতিটি টি শার্টের দাম হবে ১০ ডলার। এর মাধ্যমেই গড়ে উঠবে তহবিল। সঙ্কট কাটিয়ে ঘুরে দাঁড়ানোর এমন পরিকল্পনার মুহূর্তেই কারখানাটি ক্ষতিগ্রস্ত হলো। সংশ্লিষ্টরা মনে করছেন, এই আগুন ইচ্ছা করেই দেয়া হয়েছে। শ্রমিক মালিকানার কারখানাটিকে গোড়া থেকেই স্থানীয় গার্মেন্ট ব্যবসায়ীরা মেনে নিতে পারেনি। 

রানা প্লাজায় স্বামীকে হারিয়ে নাছিমা স্বপ্ন দেখেছিলেন 'অপরাজেয়'কে নিয়ে!
মালিকদের দৌরাত্ম্যের এই দেশে শ্রমিকের স্বার্থ কোথাও রক্ষা হয় না। সে স্বাধীনভাবে কিছু করতে গেলেও সেখানে নেমে আসে অতর্কিত হামলা! এ দুরাবস্থা আর কতকাল! শ্রমিকের জীবনের নিরাপত্তা নেই, তাকে আগুনে পুড়ে মরতে হয়। আজ তার স্বপ্নগুলোতেও লাগছে সেই আগুন। এমন অবস্থায় স্বপ্নের এ কারখানাটি রক্ষা করতে সবাইকে এর পাশে দাঁড়াতে আহবান জানিয়েছেন অপরাজেয় কারখানার সঙ্গে যুক্ত শ্রমিক ও স্বেচ্ছাসেবীরা। উল্লেখ্য, একই স্বেচ্ছাসেবীদের উদ্যোগে সাভারে গার্মেন্ট শ্রমিকদের বাচ্চাদের জন্য চালানো হচ্ছে 'সংকলন পাঠশালা' নামক একটি স্কুল। এ সম্পর্কে জানতে তাদের ওয়েবসাইট http://oporajeo.com/ ভিজিট করতে পারেন। 

ছবি : অপরাজেয়

