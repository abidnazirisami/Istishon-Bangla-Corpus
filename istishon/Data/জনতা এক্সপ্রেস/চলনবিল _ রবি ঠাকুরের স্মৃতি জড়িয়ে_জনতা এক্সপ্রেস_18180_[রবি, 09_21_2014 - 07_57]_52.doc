চলনবিল _ রবি ঠাকুরের স্মৃতি জড়িয়ে



চলনবিল অঞ্চলে যুগযুগ ধরে মহাকালব্যাপী জনতার মুখে মুখে ছড়াকারে একটি প্রবচন চালু রয়েছে। প্রজন্মের পর প্রজন্ম ছড়াটি এভাবেই মনে রেখেছে-
বিল দেখলে চলন
গ্রাম দেখলে কলম
শিব দেখলে তালম
ছড়াটিতে প্রাসঙ্গিক বিষয়গুলোর বিশালত্বের কথাই বুঝানো হয়েছে। সন্দেহাতীতভাবে চলনবিল বাংলাদেশের সবচাইতে বড় বিল। কলম গ্রামটি রাজশাহী বিভাগের সবচেয়ে বড় গ্রাম। মাটির গভীরে প্রোথিত এবং ঊর্ধ্বমুখে উত্থিত দৈর্ঘ্য, প্রস্থ এবং ব্যাসে বৃহৎ বর্তুলাকার অয়োময় শিবলিঙ্গই কলম গ্রামের পরিচিতি তুলে ধরে। ধারণা করা হয়, এটিই এদেশের সর্বাপেক্ষা বড় শিবচিহ্ন। কবে, কীভাবে এ বিলের নামকরণ করা হয়েছিল, তা আজ মহাকালের স্রোতে ভেসে গেছে। শুধু আছে বিল চলন, চলনবিল। তবে ব্রহ্মপুত্র নদ যখন তার প্রবাহপথ পরিবর্তন করে যমুনার রূপ নেয়, মূলত সে সময় চলনবিলের সৃষ্টি। দেশের সর্ববৃহৎ এ বিলটি বিভিন্ন খাল এবং জলখাত দ্বারা পরস্পর সংযুক্ত অনেকগুলো ছোট ছোট বিলের সমষ্টি। বর্ষাকালে এগুলো সব একাকার হয়ে প্রায় ৪০০ বর্গমাইল বিস্তৃত জলরাশিতে পরিণত হয়। বিংশ শতাব্দীর গোড়ার দিকে এ বিল আরও বিস্তৃত ছিল। বর্তমানে প্রতিবছর গঙ্গা থেকে পলি এসে জমা হয়ে দ্রুত বিল ভরাট হয়ে যাবার ফলে এর বিস্তৃতি কমে এসেছে।

নাটোর, সিরাজগঞ্জ ও পাবনা এই তিনটি সংলগ্ন জেলার এগারটি থানার অংশবিশেষ জুড়ে চলনবিলের অবস্থান। সংশ্লিষ্ট থানাসমূহের মাঝে নাটোর জেলার গুরুদাসপুর, সিংড়া, বড়াইগ্রাম ও নাটোর সদরের কিয়দংশ এবং সিরাজগঞ্জ জেলার তাড়াশ, রায়গঞ্জ, সলংগা ও শাহজাদপুর। অবশিষ্ট পাবনা জেলার চাটমোহর, ফরিদপুর ও ভাংগুড়া থানার ভেতরে। চলনবিলের দক্ষিণ-পূর্ব প্রান্ত ভাঙ্গুড়া থানার নুরনগর থেকে সিংড়া থানার উত্তর-পশ্চিম প্রান্ত বগুড়া জেলার সীমানা পর্যন্ত বর্ষাকালে বিলের মূলধারা দিয়ে একটানা প্রায় ৩২ মাইল (৫০ কি. মি.) নৌপথ ভ্রমণ সম্ভব। বর্ষাকালে এ বিলে গড়ে ৫ থেকে ৩০ ফুট পর্যন্ত পানি গভীর হয়। আষাঢ় থেকে পৌষ এই সাত মাস চলনবিলে পানি থাকে। এ সময় চলনবিলে থাকে সীমাহীন জলরাশি। সমুদ্রের মতোই নীল পানি। গ্রামগুলোকে মনে হবে এক একটা দ্বীপ। আত্রাই, বড়াল, নন্দকুজা, গুমানী, করতোয়াসহ অসংখ্যা নদী ও জলধারা এর মাঝ দিয়ে প্রবাহিত হচ্ছে আত্রাই নদী এ বিলের প্রধান যোগদানকারী প্রণালী। বড়াল নদী জল নির্গমক হিসেবে বিলের পানি বহন করে যমুনা নদীতে ফেলে। প্রায় ৮ লাখ জনসংখ্যা অধ্যুষিত এ বিল ও তৎসংলগ্ন এলাকার আয়তন ৪৫০ বর্গমাইলের কাছাকাছি। গ্রীষ্মকালে চলনবিল পরিণত হয় একটি জলশূন্য নিচু এলাকায়। তখন সেখানে পানি বলতে শুধু দীঘি, নালা এবং পুকুরেই সীমাবদ্ধ।

গ্রীষ্মকালে চলনবিল মানে ধু ধু মাঠ। ধূসর মরুর ন্যায়। আর চোখের আলোয় দৃষ্টিগ্রাহ্য ন্যূনতম মাইলের ওপর ব্যবধানে গ্রামের পর গ্রাম। কোথাও কোথাও এক গ্রাম থেকে আরেক গ্রামের দূরত্ব ৩ থেকে ৫ মাইল জনারণ্যহীন পথ। চলনবিলের জন্মলগ্ন থেকে আশির দশকের মাঝামাঝি পর্যন্ত এ বিলে আমন ধানের চাষ হতো। বিলের পানি বাড়ার সঙ্গে সঙ্গে ধান গাছগুলোও বেড়ে উঠতো অনায়াসে। সত্তর দশকের মাঝামাঝি পর্যন্ত এখানে প্রচুর মাছ ও পাখি পাওয়া যেত। জনসংখ্যা আধিক্যের কারণে ক্রমাগত চাহিদায় মাছ কমতে থাকে এবং পাখি বিলুপ্ত হতে থাকে। তবে বর্তমানে ইরি ধান ব্যাপকভাবে আবাদ করা হয়। মধ্য আশির দশক পর্যন্ত যে জমিতে একরপ্রতি ধান হতো পনের থেকে বিশ মণ। এখন সেখানে শুষ্ক মৌসুমে উচ্চ ফলনশীল ইরি ধান পাওয়া যায় একর প্রতি ৮০ থেকে ৯০ মণ। এই ধানই চলনবিলের মানুষের আয়ের একমাত্র উৎস। চলনবিলের এই ধানই বাংলাদেশকে বহির্বিশ্ব হতে অতিরিক্ত চাল আমদনি থেকে প্রতিনিয়ত রক্ষা করছে।
ধান থেকে চাল প্রসেসিং করা হয় যে কারখানায় তাকে চাতাল বলে। প্রতিদিন এই একটা চাতাল এক হাজার থেকে দুই হাজার মণ পর্যন্ত চাল প্রসেসিং করতে পারে। মার্চ ২০১৪ পর্যন্ত ছোট-বড় মিলে এরূপ চাতালের সংখ্যা প্রায় ৫০০টি। যার মাঝে গুরুদাসপুর থানাতেই ১৫০টি। বাকিগুলো সিংড়া, বড়াইগ্রাম, তাড়াশ, রায়গঞ্জ ও চাটমোহর অঞ্চলে। শুধু গুরুদাসপুর থানা থেকে প্রতিদিন দেড় থেকে দুশো ট্রাক চাল যোগান দেয়া হয়। গুরুদাসপুর ও অন্যান্য স্থানে উৎপাদিত চালের ৯০ শতাংশ ঢাকার বাবু বাজার, বৌবাজার চালের আড়তে আসে। অবশিষ্ট ১০ শতাংশ চট্টগ্রামের পাহাড়তলীতে, খুলনার দৌলতপুর এবং বরিশালের বিভিন্ন চালের আড়তে জমা হয়। অধিকন্তু রয়েছে চলনবিলের মাছ। প্রচুর মাছ নিকটবর্তী শহরসহ ঢাকা পর্যন্ত চালান দেয়া হয়। চলনবিলের পানি কমতে থাকলে বিভিন্ন প্রকার জালে প্রচুর মাছ ধরা হয়। তবে ইদানীং অপরিকল্পিত বাঁধ ও যত্রতত্র রাস্তাঘাট করা এবং দখলের দৌরাত্মে পানির স্বাভাবিক চলাচল ব্যহত হচ্ছে। ফলে অনেক স্থানে মাছের সেই সমৃদ্ধি আজ আর দেখা যায় না।

চলনবিলে অনেক কৃতী পুরুষের জন্ম হয়েছে, যাদের বিভিন্ন কর্মকাণ্ডে এদেশ এবং এ ভাষা সমৃদ্ধ হয়েছে। ১৯৭২ সালে বাংলাদেশে প্রথম গণপরিষদ অধিবেশনের যিনি সভাপতি ছিলেন সেই বিখ্যাত রাজনীতিক মাওলানা আব্দুর রশীদ তর্কবাগীশ এই চলনবিলেরই কৃতী সন্তান। বাংলা চলিত গদ্যরীতির প্রবর্তক প্রমথ চৌধুরীর পৈতৃকভূমি এই চলনবিলেই। বিশিষ্ট প্রাবন্ধিক, কথাসাহিত্যিক প্রমথনাথ বিশী, ঔপন্যাসিক নজিবর রহমান সাহিত্যরত্ন, কবি মহাদেব সাহা, কবি সমুদ্র গুপ্ত, সাহিত্যিক প্রফেসর আব্দুল হামিদ এবং সাংবাদিক-সাহিত্যিক আব্দ্ল্লুাহেল ওয়াফীসহ অসংখ্য কৃতী সন্তান এই চলনবিলেই জন্মগ্রহণ করেছেন। বিশ্বকবি রবীন্দ্র্রনাথ ঠাকুর তার একটি অসামান্য কাব্যগ্রন্থ ‘সোনার তরী’- এর অধিকাংশ কালজয়ী কবিতা এই চলনবিলের বিভিন্ন স্থানে এবং বজরা নৌকায় বসে লিখেছেন।
চলনবিল উত্তর বঙ্গের নাটোর সিরাজগঞ্জ এবং পাবনা জেলার মধ্যে আবস্থিত। আপনি যদি সিলেট ঢাকা অথবা চট্টগ্রাম বিভাগ থেকে এখানে আসতে চান তাহলে আপনাকে আসতে হবে ঢাকা হয়ে। ঢাকা থেকে রাজশাহীর গাড়িতে সিরাজগঞ্জ আথবা নাটোরের কাছিকাটা তে নামবেন। কাছিকাটা দিয়ে যাবার ক্ষেত্রে কাছিকাটা থেকে ৮ কি.মি দুরে চাঁচকৈর বাজার। চাঁচকৈর বাজার থেকে ৫-৬ কি. মি. দুরে চলনবিলের প্রান্ত ঘেষে খুবজীপুর গ্রামে গড়ে উঠা চলনবিল জাদুঘর। আর চলনবিল জাদুঘরের পরেই পাবেন সেই কাংঙ্খিত চলনবিল। আপনি যদি দক্ষিন বঙ্গ থেকে অর্থৎ খুলনা আথবা বরিশাল থেকে আসতে চান তাহলে আপনাকে খুলনা রুট ব্যবহার করে আসতে হবে। খুলনা খেকে ঢাকার গাড়িতে (যে গাড়িগুলা যমুনা ব্রীজ হয়ে যায় সেই গাড়িতে) এসে চরে নামতে হবে। একই রুট, সেই কাছিকাটা অথবা সিরাজগঞ্জ। তারপরে একইভাবে পৌছে যাবেন চলনবিল জাদুঘরে।

জ্ঞানপিপাসু অধ্যক্ষ আব্দুল হামিদ ১৯৮৭ সালের ১ সেপ্টেম্বর এই জাদুঘরটি প্রতিষ্ঠা করেন । চলনবিল অঞ্চলের প্রাচীন কীর্তি সম্পর্কে গবেষনা করে লুপ্ত ইতিহাস উদ্ধার; প্রাচীন ঐতিহাসিক ও কৃষ্টিগত নিদর্শন, প্রত্নরাজী, শিলালিপি, টেরা কোটা ও বিভিন্ন দর্শনীয় বস্তু, মাছ, ঝিনুক, শালুক ইত্যাদির নমুনা সংরক্ষণসহ অতীত ও ভবিষ্যতের মধ্যে সেতুবন্ধন রচনার অভিপ্রায়ে এই জাদুঘর প্রতিষ্ঠিত ।

