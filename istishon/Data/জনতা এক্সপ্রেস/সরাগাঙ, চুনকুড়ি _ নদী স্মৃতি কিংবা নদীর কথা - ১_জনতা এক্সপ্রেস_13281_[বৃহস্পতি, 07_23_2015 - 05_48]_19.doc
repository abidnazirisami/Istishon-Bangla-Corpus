সরাগাঙ, চুনকুড়ি _ নদী স্মৃতি কিংবা নদীর কথা - ১



নদীমাতৃক বাংলাদেশের আত্মজা আমি। এমন অসংখ্য নদীর দেশ পৃথিবীতে আর দ্বিতীয়টি বোধকরি নেই। নদীর স্মৃতি মনে করতেই গুনগুনিয়ে গেয়ে ওঠে মন, ‘ও নদীরে- একটি কথাই শুধাই শুধু তোমারে...’, ‘সর্বনাশা পদ্মা নদী...”, ‘এই পদ্মা এই মেঘনা...’ আরও কত কী।
পদ্মা ছিল এক সময় সর্বনাশা, তাই তার নাম হলো বুঝি ‘কীর্তিনাশা’। অসংখ্য জনপদ ধ্বংস হয়েছে তার উথাল-পাতাল নৃত্যযজ্ঞে। ওদিকে করালগ্রাসী যমুনা নদীর কথা উঠলেও এদের কথা এসে যায় আগে। পদ্মা-মেঘনা-যমুনা ব্রহ্মপুত্র কর্ণফুলী। এরা এদেশের প্রাণ। এ দেশকে যে নদীরা করেছিল সুজলা সুফলা, শস্য শ্যামলা। যাদের বুকে সকাল-সন্ধ্যা, রাত্রি-দিনে সাত রঙের রংধনু পালের নৌকা বয়ে যেত পুবালি বাতাসে পশ্চিমে-দক্ষিণে, উজান ভাটায় সবখানে। বর্ষার ভরা যৌবনা নদীগুলো তাদের প্রবল উচ্ছ্বাস কলতান আর মমতা মাখানো পলি দিয়ে বাংলার মাটিকে করেছিল উর্বর আর চিরহরিৎ সমৃদ্ধ।
আমার জন্ম এক ছোট্ট নদীর পাড়ে। সে বিখ্যাত নয়। খরস্রোতাও নয়। বনের শান্ত শ্যামল ছায়ায় ছোট ছোট ঢেউ তুলে সে চলেছে আর চলেছে। সে আজও বহমান। তার একপাড় ঘেঁষে বিস্তৃত চির সবুজের লালনভূমি সুন্দরবন। অসংখ্য নদী, উপনদী, শাখা নদী এর ভেতর দিয়ে প্রবাহিত। তারই এক নদী চুনকুড়ি। এরই এক শাখা নদী ‘সরাগাঙ’। আমার এক পিতামহের কাছে তার জন্মকথা শুনেছি। শতবর্ষ হলো। সে কখনও নদী ছিল না। ছিল ছোট্ট ঝরনা। জনপদসংলগ্ন বনের ভেতর দিয়ে ঝির ঝির করে বয়ে বেড়ায়।
চুনকুড়ি নদী চুনকুড়ি গ্রামের জনপদ হয়ে পশ্চিমে এসে ঘুরে দক্ষিণে সুন্দরবনের ভেতর হোড়খালী নাম নিয়ে প্রবেশ করে সে আবার পশ্চিমে যেতে যেতে বাঁক নিয়ে উত্তরে প্রবাহিত হয়ে ধলের খাল নাম নিয়ে যতীন্দ্রনগরের জনপদ দিয়ে প্রবাহিত হয়ে কালীগঞ্জে গ্রামের মামদো নদীতে মিলিত হয়। তখন এখানকার অর্থাৎ সুন্দরবনের বাওয়ালি, মৌয়াল, জেলে, বাগ্দীরা তাদের চলাচলের সুবিধার্থে হোড়খালী খালের থেকে ধলের খাল পর্যন্ত পূর্ব-পশ্চিম বরাবর দুই মাইল সেই জনপদের পাশ দিয়ে বয়ে চলা ঝোরাটাকে খনন করে নৌচলাচলের উপযোগী করে। চুনকুড়ি নদীতে জোয়ার এলে এই খনন করা খালটায় ওই জোয়ারের জলে পূর্ণ হয় আবার ভাটার টানে শুকিয়ে যায়। সেই সময় এই খনন করা খালটার নামকরণ করেছিল ‘মরাগাঙ’ নামে। এভাবে মরাগাঙের চলা শুরু। এক সময় জোয়ারের সময়ই শুধু নৌচলাচল করত মরাগাঙ দিয়ে।
ভাটার সময় শুকিয়ে যেত। হাঁটুজলও থাকত না। আবার ঝরনার মতো ঝির ঝির জনপ্রবাহ তখন। গাঁয়ের গরিব ছেলেমেয়েরা তখন গামছা দিয়ে ছেঁকে মাছ ধরত। চিংড়ি, পার্সে টেংরা, গুলে ইত্যাদি। থোপা ফেলে কাঁকড়া ধরত। থোপা কাঁকড়া ধরার এক ধরনের ছিপ। যাতে কোনো বড়শি থাকে না। কেউ পোলো দিয়ে আবার কেউ জাল ফেলে মাছ ধরত। ভাটার সময় মরাগাঙে নেমে ছেলেমেয়েরা খেলত, কাদা মাখত, লাফালাফি করত। সাঁতার কাটত। পায়ে হেঁটে গ্রামবাসী মরাগাঙ পার হয়ে বন থেকে জ্বালানি কাঠ, সুস্বাদু টক জাতীয় কেওড়া ফল, হেঁতাল খেঁজুর, মধু সংগ্রহ করত।
আমিও শৈশবে মরাগাঙের হাঁটুজলে নেমে সাঁতার কেটেছি। সাঁতার দিয়ে গাঙের এপার-ওপার করেছি উদ্বেল আবেগে। শান্ত গাঙের মরা স্রোতে ভেলার মতো ভেসেছি পাড়ার সখীদের সঙ্গে। মা-বাবার দৃষ্টি ফাঁকি দিয়ে মরাগাঙের নোনাজলে নিয়েও সাঁতার কাটা আমার জন্য খুব সহজসাধ্য ছিল না। অনেক দিন গাঙের কিনারে দাঁড়িয়ে থেকে দেখতাম পাড়ার ছেলেমেয়েরা কেউ কেউ মাছ ধরছে, আবার কেউ বা কাদা নিয়ে মাখামাখি করছে, সাঁতার কাটছে। আমারও খুব ইচ্ছে হতো ওদের সঙ্গে খেলতে, সাঁতার কাটতে, কাদা মাখামাখি করতে, কিন্তু সেটা আর সব সময় সম্ভব হতো না। তাই আশাহত মনে নীরব দর্শকের ভূমিকা পালন করতে হতো। জোয়ার এলে তারা একে একে বাড়ি ফিরে যেত, আমিও সে পথ অনুসরণ করতাম।
ভাটার সময় গাঙের চরে সাদা বক, কুঁজ বক, চিল, মাছরাঙা, বাটাং, হট-টি-টি আরও অনেক পাখি মাছ শিকারে বড় হতো। ছোট ছোট লাল কাঁকড়া ও মিনিমাছ চরময় ছুটাছুটি করত। লাল কাঁকড়ারা মাটি খুঁড়ে খুঁড়ে তাদের নতুন নতুন বাসা তৈরি করত। জোয়ার এলে বা তাদের কেউ আক্রমণ করতে এলে তারা ছুটে গিয়ে মাটির গর্তে তাদের বাসায় লুকিয়ে যেত। কতদিন এই লাল কাঁকড়াদের পিছে ছুটাছুটি করেছি।
গাঙের চর ছিল নানা রকম গাছ, ঝোপ ঝাড়ে ভরা। কেওড়া, বাইন, গেওয়া, হরগোজ কাঁটা, হুদোবন ইত্যাদি। দল বেঁধে ডাহুকেরা ঘুরে বেড়াত খাদ্য অণ্বেষণে। গাঙের পাড়ে বেড়িবাঁধ ছিল। জোয়ার এলে এই বেড়িবাঁধ চুঁইয়ে চুঁইয়ে নোনা জল আসত। জনপদ প্লাবিত হতো। জমির ফসল নষ্ট হতো। মরাগাঙ অলক্ষ্যে চোরা ঢেউয়ে পাড় ভেঙে ভেঙে দিনে দিনে প্রশস্ত হতে থাকল। এলাকাবাসীর এই মরাগাঙ তখন দুঃখের কারণ হয়ে উঠল। বর্ষার ভরা জোয়ারে কোথাও কোথাও বেড়িবাঁধ ভেঙে প্লাবন হতো। ফসল নষ্ট হতো। দুর্ভিক্ষ দেখা দিত। 
১৯৬৯ সালে উঁচু বড় বাঁধ দেয়া হলো। ততক্ষণ আমাদের বাড়ির একটা বড় অংশ মরাগাঙ গ্রাস করে ফেলেছে। আমাদের ধান শুকানো উঠান, পুকুর, গোয়ালঘর, সবুজ ঘাসে ছাওয়া মখমলের মতো খেলার মাঠ। যেখানে প্রতিবছর নানা উৎসবে পার্বণে মুখরিত হতো। সেসব মরাগাঙের দখলে চলে গেল। গরুগুলো এক সময় মারা গেল। বিকেলে আমরাও আর খেলতে পারি না।
শীত মৌসুমে কৃষ্ণপক্ষের তিথিতে মরাগাঙের জেগে ওঠা চরে পাড়ার ছেলেমেয়ে মিলে বনভোজন করতাম। বৃষ্টি এলে ভরা জোয়ারে নৌকা নিয়ে মরাগাঙে ঘুরে বেড়াতাম। দেখতাম ঝাঁকে ঝাঁকে বালিহাঁস খেলে বেড়াচ্ছে। তাদের কাছে গেলে তারা পাখা মেলে উড়ে চলে যেত বনের ভেতর।
অমাবস্যার রাতে কানায় কানায় জোয়ার আসত। সে জোয়ারের নোনাজল দু’হাত দিয়ে নাড়তাম আর তখন জলের ভেতর জোনাকি আলোর মতো এক রকম আলো বিচ্ছুরণ হতো। খুব আনন্দ উপভোগ করতাম। আবার এ রকম সময়ের জন্য অপেক্ষা করে থাকতাম।
সময়ের মতো কোনো কিছু স্থির নয়। সবকিছুই চলমান। মরাগাঙটাও চলতে চলতে চলে এসেছে অনেক দূর অতীতকে অতিক্রম করে। মরাগাঙ এখন অনেকটা বড়। এই গাঙ কখনও আমাদের নিয়ে গেছে দুঃখের চরমে আবার কখনও সৌভাগ্যের বরণ ডালা হয়ে এসেছে।
এক সময় আমাদের এলাকার অধিকাংশ মানুষ দারিদ্র্যসীমার নিচে বাস করত। এই মরাগাঙ তাদের ভাগ্য পরিবর্তন করে দিয়েছে, সমৃদ্ধ করেছে, সৌভাগ্যবান করেছে। এই গাঙ বয়ে এনেছে কালো সোনা চিংড়ি মাছ। এখানকার ধনী-গরিব সব শ্রেণির মানুষ এই বাগদা চিংড়ি উৎপাদন, আহরণ করে গরিব থেকে ধনী হয়েছে, ধনী থেকে ধনাঢ্য হয়েছে।
নদীকে ঘিরে সুখের আলোকোজ্জ্বল স্মৃতিলোকে কিছু দুঃখময় স্মৃতি কালো ছায়া জেলে অনুজ্জ্বল করে দিয়েছে।
২০০৯ সাল ২৫ মে মঙ্গলবার। এক অভিশপ্ত দুপুরে সামুদ্রিক জলোচ্ছ্বাস আইলার তাণ্ডবনৃত্যের সঙ্গে মরাগাঙও এর হাসিতে উচ্ছ্বসিত হয়ে কূল ভেঙে সমৃদ্ধ জনপদ প্লাবিত করে দিগম্বরী নৃত্য করল। ভেসে গেল মানুষ। গবাদিপশু আর তাদের বেঁচে থাকার শেষ আশ্রয়টুকু। কত মা সন্তান হারা হলো। কত সন্তান অনাথ হলো।
সুদূর অতীতে একদিন- এই মরাগাঙের অগভীর বক্ষে গলায় কলসি বেঁধে ডুবিয়ে মারল এক নরাধম তার শান্ত নিষ্পাপ লক্ষ্মীসম স্ত্রীকে রাতের গভীরে। নির্বাক নদী নীরবে সইল সে ব্যথা।
এক দুঃখিনী মা হারাল তার একমাত্র পুত্রকে। নদীবক্ষে মাছ আহরণে গিয়েছিল গাঙে। জাল পেতে মাছ ধরে বাড়ি ফেরার পথে জ্ঞান হারিয়ে পড়ে যায় গাঙের জলে। বাড়ি ফেরা তার আর হয়নি মায়ের মর্মন্তুদ আর্তনাদে মরাগাঙের ঢেউগুলো স্থির হয়ে গিয়েছিল। বিধিলিপি পাল্টে দেয়া মরাগাঙের ছিল অসাধ্য। নীরব ভাষায় নিঃশব্দে কেঁদেছিল মরাগাঙ।
সুখ-দুঃখের শত স্মৃতি নিয়ে মরাগাঙ আজও বহমান। কিন্তু মরতে বসেছে পদ্মা-মেঘনা-যমুনার মতো চুনকুড়ি মালঞ্চসহ আরও অনেক নদ-নদী। প্রাকৃতিক বিপর্যয়ে আর মানুষের দুর্বৃত্ত আগ্রাসনের শিকারে মরেছে চিত্রানদী। চিত্রার মৃত্যু আমাকে নির্বাক করেছে। ঘন শ্যামল বনানীবেষ্টিত চিত্রার শ্যামল বুকে বেদের বহর নেই। ঘাটে ঘাটে পসরা নিয়ে ফেরে না তারা। কূল ভাঙা স্রোত নেই। উপচেপড়া জোয়ার নেই। কে চিত্রাকে এভাবে হত্যা করল, প্রকৃতি না প্রহসনিক ব্যবস্থা! প্রতিবাদ করল না কেউ!
মূল লেখা : সরাগাঙ, চুনকুড়ি... আমার নদীজীবন
লিখেছেন : সুমনা
ঠিকানা : পিডব্লিউডি গেজেটেড কোয়ার্টার, বঙ্গবন্ধু সড়ক, ঠাকুরগাঁও
ছবি : চুনকুড়ি, যার এক শাখার নাম সরাগাঙ, সূত্র - গুগল
প্রথম প্রকাশ : সাপ্তাহিক

