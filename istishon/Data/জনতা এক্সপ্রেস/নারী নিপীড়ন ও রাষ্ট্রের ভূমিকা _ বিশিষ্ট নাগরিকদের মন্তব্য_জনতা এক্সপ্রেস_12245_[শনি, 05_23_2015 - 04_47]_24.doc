নারী নিপীড়ন ও রাষ্ট্রের ভূমিকা _ বিশিষ্ট নাগরিকদের মন্তব্য



পহেলা বৈশাখে নারী নিপীড়নের ঘটনার পরে এর বিরুদ্ধে আন্দোলনকারীদের ওপর হামলা হয়েছে। পুলিশি হামলায় নারী নিপীড়ন ঘটেছে। দেখা গেছে, পুলিশ সাঁজোয়া যান নিয়ে যৌনসন্ত্রাসীদের খুঁজতে যায় না। কিন্তু যারা আন্দোলন করতে এসেছেন, তাদের ওপর পুলিশ সাঁজোয়া যান উঠিয়ে দিতে চেয়েছে। তারা আসামিদের গ্রেপ্তার করে না। যারা আন্দোলনে নেমেছেন তাদের গ্রেপ্তার করেছে। এটা কার পক্ষে দাঁড়ানো? 
সম্প্রতি 'সাপ্তাহিক' ম্যাগাজিনে নারী নিপীড়ন প্রশ্নে রাষ্ট্রের ভূমিকা সম্পর্কিত এক প্রতিবেদনে এ বিষয়ে বিশেষজ্ঞদের মন্তব্য তুলে ধরা হয়েছে। এসব মন্তব্যে পরিষ্কার হয়, দেশের সচেতন নাগরিক সমাজ এবং অধিকাংশ বুদ্ধিজীবী পুলিশের ভূমিকায় স্তব্ধ। ঘটনাক্রম পর্যবেক্ষণ করলে স্পষ্ট হয় যে, রাষ্ট্র ও তার পরিচালনাকারী সরকার গোড়া থেকেই এই ঘটনা চেপে যেতে চেয়েছিল। পরবর্তীতে নির্বাচনকে কেন্দ্র করে আন্দোলন স্তিমিত হয়ে যায়। কিন্তু ছাত্র ইউনিয়ন এই আন্দোলনকে আবার সামনে টেনে আনে। যাতে বিরক্ত হয়ে সরকার তাদের দমনের পথে এগিয়ে যায়। সরকার কেন এই আন্দোলনের প্রতিপক্ষ হলো, এ নিয়ে হতাশা ব্যক্ত করেছেন সুধীজনেরা।
নাট্য আন্দোলনের অন্যতম পুরোধা ও বিশিষ্ট সংস্কৃতিকর্মী মামুনুর রশীদ বলেন, ‘পহেলা বৈশাখের ওই ঘটনার পর থেকেই মাঠে আছি। কিন্তু সরকার আসলে কোন পক্ষে, তা বুঝতে পারছি না। সরকারের ভূমিকা আগাগোড়াই রহস্যজনক। আমি অবাক হয়ে যাই, যে দেশে প্রধানমন্ত্রী, স্পিকার, বিরোধীদলীয় নেত্রী সবাই নারী, সেখানে এমন ঘটনা ঘটে কীভাবে? পুলিশও বা কীভাবে সেখানে এভাবে নারীদের ওপর হামলা করতে পারে? এটা খুবই দুঃখজনক। সরকারের কাছে গণতান্ত্রিক আচরণ প্রত্যাশা করি, বলা চলে করতাম। কিন্তু এখন কোথায় যাব? আমরা ক্ষুব্ধ। আমরা সরকারের কাছে নারী বিষয়ে সংবেদনশীলতা দাবি করছি।’
বিশিষ্ট মানবাধিকার কর্মী খুশী কবির এ প্রসঙ্গে বলেন, ‘আন্দোলনকারীরা দাবি করে যে, তারা ডিএমপি কমিশনারের হাতে স্মারকলিপি দেবে। এটা তো খুবই ভালো কথা। এজন্য তো আন্দোলনকারীদের ওপর হামলার কোনো কারণ নেই। কিন্তু আমরা দেখেছি, পুলিশ আগ বাড়িয়ে হামলা চালিয়েছে এবং গণমাধ্যম ডেকে বলেছে, সিচুয়েশন আন্ডার কন্ট্রোল। এটা একেবারেই অপ্রয়োজনীয়। এ ধরনের আচরণ গ্রহণযোগ্য নয়। পুলিশ প্রশাসন কোনটা করা উচিত আর কোনটা ঠেকানো উচিত, তা বুঝতে পারছে না। এর দায় সরকারেরই।’
নারী প্রগতি সংঘের নির্বাহী পরিচালক রোকেয়া কবীর এ প্রসঙ্গে বলেন, ‘এটা স্পষ্ট যে সরকারের পুলিশ বাহিনী তাদের ওপর অর্পিত দায়িত্ব পালনে ব্যর্থ হচ্ছে। নারী নির্যাতন সাধারণভাবে সমাজে ছিলই, এখন এটা হচ্ছে সংগঠিতভাবে। এটা একটা বিশেষ প্রবণতা। কিন্তু পুলিশকে দেখা গেল দূরে দাঁড়িয়ে দেখতে। অর্থাৎ তারা গা বাঁচিয়ে চলেছে। এর ওপর আইজিপি যে বক্তব্য দিল তা তো রীতিমতো অশোভন ও আপত্তিকর। তার নিজের পরিবারের কেউ লাঞ্ছিত হলে তিনি এসব কথা বলতেন কি না, এ প্রশ্নটা তাকে আমার করার ইচ্ছা ছিল। এগুলো প্রমাণ করে যে, পুলিশ তাদের ওপর অর্পিত দায়িত্ব এবং আইন ও সংবিধান সম্পর্কে ধারণা রাখে না বা তাদের এর ওপর কোনো বিশ্বাস নেই। সরকারের এরকম বাহিনী ও তার পরিচালক নারী নিপীড়ন লাঘবে ভূমিকা রাখতে পারবে কি না, সে বিষয়ে সন্দেহ আছে। সরকারকে নারীর প্রতি, সমাজের নিপীড়িত অন্যান্য জনগোষ্ঠীর প্রতি বিশেষভাবে সংবেদনশীল হতে হবে। যারা নিজের জীবনের ঝুঁকি নিয়ে নারীর সম্ভ্রম বাঁচানোর চেষ্টা করেছে, তাদের ওপর আমাদের ট্যাক্সের টাকায় পালিত পুলিশ ঝাঁপিয়ে পড়বে, এটা মেনে নেয়া যায় না।’
জাতীয় স্বার্থ রক্ষা আন্দোলনের নেতা ও অর্থনীতিবিদ অধ্যাপক আনু মুহাম্মদ মনে করেন, সুনির্দিষ্ট কারণেই রাষ্ট্র্র নিপীড়কদের পক্ষে অবস্থান নিয়েছে। তিনি বলেন, ‘সরকার এর পক্ষে দাঁড়িয়ে যাওয়ার কারণটা হতে পারে সিসিটিভির ফুটেজ। খুব সম্ভাবনা আছে যে, ঢাবি প্রশাসন ও পুলিশ ঘটনার ফুটেজ ও সাক্ষীদের বক্তব্য থেকে অপরাধীদের পরিচয় সম্পর্কে নিশ্চিত হতে পেরেছে। হতে পারে অপরাধীরা ক্ষমতাসীন দলের লোক। এজন্যই পুলিশ ও বিশ্ববিদ্যালয় প্রশাসন তাদের রক্ষা করার চেষ্টা চালাচ্ছে। এর বাইরে নারী নিপীড়কদের পক্ষে পুলিশ ও বিশ্ববিদ্যালয় প্রশাসনের দাঁড়ানোর আর কোনো ব্যাখ্যা নেই। পুলিশ যে গোড়া থেকেই এটা ধামাচাপা দিতে চাচ্ছে, তা স্পষ্ট। তারা এটাও প্রকাশ করেছে যে, এ নিয়ে সৃষ্ট আন্দোলনে তারা বিরক্ত এবং ক্ষুব্ধ। ছাত্র ইউনিয়েনের ওপর নগ্ন হামলায় তারই প্রকাশ দেখা গেছে। অনিয়ন্ত্রিত ক্ষমতার সঙ্গে রাজনৈতিক সংযোগ যুক্ত হলে স্বেচ্ছাচারিতা সীমা ছাড়িয়ে যায়। আমাদের দেশে পুলিশের ক্ষমতা নিয়ন্ত্রণহীনভাবে বাড়ছে। আর পুলিশকে ব্যবহার করছে ছাত্রলীগের মতো রাজনৈতিক সংযোগগুলো। তাই এ ধরনের স্বেচ্ছাচারিতা ক্রমশ বৃদ্ধি পাচ্ছে।’
বিশিষ্ট ঔপন্যাসিক ও লেখক আহমাদ মোস্তফা কামাল এ প্রসঙ্গে বলেন, ‘রাষ্ট্রের কাছে আমরা সর্বপ্রথম চাই নিরাপত্তা, সার্বিক নিরাপত্তা। আমরা তো রাষ্ট্রের কাছে খাদ্য, বাসস্থান, চিকিৎসা চাই না। নিজেরাই এর ব্যবস্থা করে নিচ্ছি। রাষ্ট্রের কাছে চাইছি কেবল বাইরে গেলে যেন শারিরীকভাবে আঘাতপ্রাপ্ত না হই। এতটুকু নিশ্চয়ই দাবি করা যায়। রাষ্ট্র যদি সেটা না পারে, তাহলে তার কাজ হলো ক্ষমা চাওয়া। তা তো তারা করছেই না, বরং জনগণের বিরুদ্ধে অবস্থান নিচ্ছে। রাষ্ট্র তো আর নিজে কিছু করে না, তার পরিচালক সরকারকেই আমরা দেখতে পাচ্ছি এই ভূমিকায়। সরকার ও বিশ্ববিদ্যালয় প্রশাসন কীভাবে যৌননিপীড়কদের পক্ষে দাঁড়ায়, আমি বুঝতে পারি না। আইজিপি কীভাবে বলেন যে, কিছু দুষ্টু ছেলের কাজ। এগুলো সমাজের অসুস্থতাকেই প্রকাশ করছে। প্রত্যাশা করি, সরকার নাগরিকের নিরাপত্তা নিশ্চিত করবে। নারীসহ প্রান্তিক সব বর্গের প্রতি সংবেদনশীল হবে। কিন্তু এসব ঘটনা সেই প্রত্যাশার গুড়ে বালি ঢেলে দেয়। আদৌ প্রত্যাশাগুলো পূরণ হবে কি না, সে বিষয়ে তাই সন্দিহান থাকতেই হচ্ছে।’
বিশিষ্ট আইনজীবী ও মানবাধিকার কর্মী সারা হোসেন বলেন, ‘পহেলা বৈশাখের ঘটনায় আমরা সকলেই মুষড়ে পড়েছি। দেশের ফৌজদারি আইন ও সাধারণ সরকারি নীতিই যথেষ্ট ছিল এই সমস্যা মোকাবেলার জন্য। কিন্তু আমরা দেখলাম, তা হলো না। এক মাস হয়ে গেল। অথচ অপরাধীদের বিচারের আওতায় আনতে সরকারের উল্লেখযোগ্য কোনো কাজ নেই। এমনকি আমরা নারী ও শিশু মন্ত্রণালয়কেও কোনো ভূমিকা নিতে দেখলাম না। যদিও এই এক মাসে প্রতিদিনই দেশের বিভিন্ন প্রান্তে কোনো না কোনো কর্মসূচি পালিত হয়েছে। সব পক্ষই সক্রিয়তা দেখিয়েছে, কেবল রাষ্ট্র ছিল নিস্ক্রিয়।
এরপর আমরা শুনলাম আইজিপি বললেন, তেমন কিছু হয়নি, ওটা কিছু ছেলের দুষ্টুমি ছিল। কিসের ভিত্তিতে তিনি এ কথা বলছেন? তার মতো দায়িত্বশীল কেউ তো তদন্ত ছাড়া কথা বলতে পারে না। কোন তদন্তে তিনি দুষ্টুমির প্রমাণ পেলেন, সেটা আমরা দেখতে চাই। আর যদি তিনি এটাকে ব্যক্তিগত মন্তব্য বলে দাবি করেন, তাহলে এর নিন্দা জানাই এবং আমি মনে করি, এ ধরনের মন্তব্যের জন্য তার ক্ষমা চাওয়া উচিত।
সরকারের নিষ্ক্রিয়তা এখানেও দেখা গেছে। আইজিপির এ ধরনের বক্তব্যের বিরোধিতা করেনি সরকারের কেউ। কিংবা এজন্য আইজিপিকে জবাবদিহিও করতে হয়নি। যদিও বিচারাধীন একটি মামলা সম্পর্কে এ ধরনের মন্তব্য আদালত অবমাননার শামিল। আইজিপি যদি বলেন, তেমন কিছু হয়নি তাহলে প্রতিবাদকারীদের ওপর পুলিশের হামলা হওয়াটাই স্বাভাবিক। হামলার পরেও আমরা দেখলাম, একজন নায়েক অপসারিত হয়েছেন, কিন্তু হামলার নির্দেশদাতাদের তদন্তের আওতায় আনা হলো না।
তাছাড়া বরখাস্ত করলেই তো হলো না। প্রকাশ্যে গায়ে হাত দেয়া, লাথি মারা, চুল টানা, এগুলো তো ফৌজদারি অপরাধ। যারা হামলা করেছেন, তাদের বিরুদ্ধে তো ফৌজদারি মামলা হতে পারত। এখানে এসে আমরা বুঝতে পারছি, পুলিশ আসলে আইন দ্বারা চালিত হচ্ছে না। তাদের ক্ষেত্রে ফৌজদারি দণ্ডবিধি একপ্রকার অকার্যকর। এটা আবার ঘটছে রাজনৈতিক প্রভাবের কারণে। ফলে পুলিশ মামলার বিষয় দেখছে না। আগে সে দেখছে মামলা কার বিরুদ্ধে। মিথ্যা মামলার প্রতি তার আগ্রহ বেশি, এখান থেকে টাকা আসে। সরকারবিরোধী আন্দোলন দমনেও তার আগ্রহ ব্যাপক। কারণ এর মাধ্যমে চাকরিতে উন্নতির সুযোগ মেলে।
রাষ্ট্রকে অবশ্যই সমানাধিকারের নীতি বাস্তবায়ন করতে হবে, দলীয়করণ বন্ধ করতে হবে, নারীর প্রতি সংবেদনশীল হতে হবে, সর্বোপরি আইনের শাসন প্রতিষ্ঠা করতে হবে। যার বিরাট অভাব এখন পরিলক্ষিত হচ্ছে।’
সংবাদ সূত্র : এখানে দেখুন।

