রাহুলে পরাস্ত মোদি _ লোকসভায় তুমুল বিতর্ক


১ ডিসেম্বর, মঙ্গলবার ভারতের সংসদ লোকসভার চেহারাটা যেন পালটে গিয়েছিল। ক'বছর আগে যেখানে রাহুল ছিলেন মোদির সব আক্রমণের লক্ষ্যবস্তু, সেই পাশাটা যেন উল্টে গেল। লোকসভায় এবার আক্রমণের নেতৃত্ব দিলেন রাহুল গান্ধী নিজেই। আর রাহুলের সেই পুরনো নতমুখের ভূমিকায় এইক্ষণে দেখা গেল মোদিকে। রাহুল এদিন একের পর এক ইস‍্যু ধরে হুলে বিঁধলেন প্রধানমন্ত্রীকে। অসহিষ্ণুতা নিয়ে বিতর্কে যোগ দিয়ে কংগ্রেস সহ–সভাপতি সমানে আক্রমণ করে গেলেন। আর রাজ্যসভায় এ বিতর্কে মোদির যা বক্তব্য তাতে অনেক ভাল ভাল কথা আছে ঠিকই, কিন্তু না ছিল কোনো ধার, না ছিল বিতর্কের মূল বিষয়গুলোকে ছোঁয়ার কোনো ইচ্ছা। 
লোকসভায় রাহুলের আক্রমণের জবাবি ভাষণে শেষ পর্যন্ত স্বরাষ্ট্রমন্ত্রী রাজনাথ সিং ব‍্যাট ধরলেন মোদির হয়ে। যদিও তার বক্তব্য হালে পানি পেল না ঠিকমতো। রাজনাথের জবাবে সন্তুষ্ট না হয়ে একমাত্র সমাজবাদী পার্টি ছাড়া আর সবাই একে একে ‘ওয়াক আউট’ করেন। বিশ্লেষকরা মনে করছেন, এই বিতর্কে রাহুল গান্ধী প্রধানমন্ত্রী মোদিকে বেশ ভালোভাবেই পরাস্ত করেছেন। নিচে এই বিতর্কের চুম্বক অংশ তুলে ধরা হলো। 

এ বিতর্কে রাজ্যসভায় প্রধানমন্ত্রী মোদি সর্বপ্রথম নিজের অবস্থান স্পষ্ট করেন। তবে তার বক্তব্যে বিতর্কের মূল বিষয়গুলোকে এড়িয়ে যাওয়া হয়। রাজ্যসভায় প্রধানমন্ত্রী নরেন্দ্র মোদি সংবিধান বিষয়ক আলোচনায় অংশ নিয়ে বলেন, অন্ধকার সময়ে পথ চলার ক্ষেত্রে সংবিধান আমাদের আলো দেখায়৷ ভারতের মতো গণতান্ত্রিক দেশে যদি পথপ্রদর্শক কিছু থাকে তাহলে তা হল সংবিধান। আমাদের আত্মসমীক্ষা করতে হবে। ভাবতে হবে৷ সংবিধান প্রণেতারা কোন দিশার কথা বলেছিলেন। সেইমতো আমাদের স্তরকে আরও ঊর্ধ্বে তুলে ধরতে হবে। বাবাসাহেব আম্বেদকর যে দৃষ্টান্তমূলক অবদান রেখে গেছেন তাকে দেশ ভুলতে বা অবহেলা করতে পারে না। সংবিধান একটা উৎসব৷ সংবিধানের বার্তা ভবিষ্যৎ প্রজন্মের কাছে পৌঁছনো উচিত। আগে কেউ ভাবেননি যে দেশ হিসেবে আমরা দীর্ঘস্থায়ী হব৷ কিন্তু আমাদের সংবিধানের প্রবক্তারা যে সংবিধান রেখে গেছেন, তাই আমাদের শক্তি জুগিয়েছে। আমাদের মূল কাজ হল আইন তৈরি করা। মানুষ সেজন্যই আমাদের ভোট দেন। আমরা আইন তৈরি করি এবং ফিরে আসি তা সংশোধন করতে। সংবিধানের দৃষ্টিকোণ থেকে আমরা ভাবি না, সেজন্যই আমরা রাজনীতির শিকার হই৷ সেজন্যই আমরা রাজনীতির চশমা দিয়ে সব কিছু দেখি। মোদি বলেন, আপনারা কি মনে করেন না যে, সংবিধান প্রণেতাদের ওপরেও চাপ ছিল।
এরই পেক্ষিতে লোকসভায় আলোচনা করতে গিয়ে রাহুল গান্ধী তার বক্তব্য পেশ করেন। তিনি বলেন, সেদিন প্রধানমন্ত্রীর বক্তব্য আমি শুনেছি। তিনি গান্ধীজি, ড. আম্বেদকর, রাজেন্দ্র প্রসাদ, বল্লভভাই প্যাটেল ও জওহরলাল নেহরু প্রমুখের কথা বলেছেন। বলেছেন, সংবিধানের প্রতি তার দারুণ শ্রদ্ধা। তিনি গুজরাটের মুখ্যমন্ত্রী থাকাকালীন সংবিধানকে হাতির পিঠে চড়িয়ে হাতির আগে আগে হেঁটে মিছিল করেছিলেন। কিন্তু ভি কে সিং–কে এখনও মন্ত্রী থাকতে দিয়েছেন। ভি কে সিং সংবিধানের নামে শপথ নিয়েছেন একজন মন্ত্রী হিসেবে। তারও আগে একজন সৈনিক হিসেবে। একজন প্রাক্তন সেনাধ্যক্ষ, যিনি দলিত শিশুদের তুলনা করেন কুকুরের সঙ্গে এবং আমাদের প্রধানমন্ত্রী সেটা করতে দেন। মনে হয় যেন কিছুই হয়নি। অথচ ভি কে সিং যে শিশুদের কুকুরের সঙ্গে তুলনা করেছেন সেই শিশুদের কল্যাণের জন্যই আম্বেদকর তার জীবন সঁপে দিয়েছিলেন। 
রাহুল বলেন, সাক্ষী মহারাজকে এখানে দেখছি। যোগী আদিত্যনাথকে দেখছি না। এরা এদের নিজের মতো করে অসহিষ্ণুতাকে উসকানি দিয়েছেন। প্রধানমন্ত্রী মোদি বিদেশে গিয়ে ভাষণ দেন, প্রতিরক্ষায় বিদেশি পুঁজি লগ্নির কথা বলেন। এদিকে দাদরির নৃশংস হত্যাকাণ্ডের ঘটনায় মহম্মদ আখলাকের ছেলে সরতাজকে জিজ্ঞেস করা হলে সে ভারতের বর্ণনা করেছে ‘সারে জাঁহাসে আচ্ছা…’ বলে। এদিকে দাদরির ঘটনায় আমাদের প্রধানমন্ত্রী কিন্তু নীরব। তিনি আজ পর্যন্ত এ নিয়ে কোনও মন্তব্য করেননি। সরকার দক্ষ ভারতের কথা বলে। মোদিজি বলেন দক্ষতার কথা। কিন্তু সরকারি প্রতিষ্ঠানে ওপর থেকে মনপসন্দ লোকেদের বসিয়ে দেওয়া হচ্ছে। দাভোলকর, পানসারে, কালবুর্গিদের মৃত্যুর ব্যাপারে প্রধানমন্ত্রী এখনও কিছু বলেননি। রাহুল বলেন, ‘মোদিজি নিজের খ্যাতি তৈরি করেছেন গুজরাটে। হিন্দুস্থানকে বলেছেন ‘অচ্ছে দিন’ আসবে। কিন্তু গুজরাটে কী হয়েছে তা আমাদের কারও অজানা নয়। গুজরাটের বেলুন ফেটে গেছে। পাতিদারদের আন্দোলন শুরু হয়েছে। আজ হিন্দুস্থানে প্রতিবাদের অর্থ দেশদ্রোহিতা। এই সরকার তাই বলে।’ 
রাহুলের বক্তৃতা চলাকালীন বিজেপি বেঞ্চ থেকে তুমুল চিৎকার শোনা যায়। রাহুলকে বলতে বাধা দেওয়া হতে থাকে বারবার। এর মধ্যেই রাহুল বলতে থাকেন, অরুণ শৌরি আগে মোদির খুব প্রশংসা করতেন। ইদানীং তিনি সমালোচনা করছেন। বিজেপি বেঞ্চের দিকে তাকিয়ে রাহুলের মন্তব্য, ‘অরুণ শৌরির সেরিব্রাল পলসিতে আক্রান্ত ছেলেকেও আপনারা ছাড়েননি।’ এ সময় গণ‍্যমান্য ব্যক্তিদের পুরস্কার ফেরত দেওয়ার প্রসঙ্গও তোলেন তিনি। 
রাহুল বলেন, ‘যারা পুরস্কার ফেরত দিলেন তাদের সঙ্গে কথা বলার প্রয়োজন মনে করেনি এই সরকার। অরুণ জেটলি বললেন, এসব বানানো। কিন্তু নারায়ণমূর্তি বা রঘুরাম রাজনদের কি আপনাদের বিরুদ্ধে বিক্ষোভ তৈরি করা ছাড়া আর কিছু করার ছিল না? বলিউডি অভিনেতাদের পাকিস্তানে যেতে বলা হচ্ছে। অথচ আমাদের সবচেয়ে বড় শক্তি ছিল সহিষ্ণুতা। আজ সবচেয়ে বড় দুর্বলতা অসহিষ্ণুতা। অসহিষ্ণুতাকে অবলম্বন করেছে পাকিস্তান। ওদের দেশে কথা বলার স্বাধীনতা নেই। আমাদের আছে। সেজন্যই আমরা সফল। ওরা ব্যর্থ। সরকারকে অনুরোধ পাকিস্তানের কাছ থেকে কুশিক্ষা নেবেন না। 
বিজেপি নেতাদের লক্ষ্য করে রাহুল আরও বোমা ছোঁড়েন। বলেন, প্রধানমন্ত্রী গান্ধীজির কথা বলছেন। গান্ধীজি বিরোধীদেরও বলতে দিতেন। নাথুরাম গডসের ৩টি বুলেটে বিদ্ধ করেছিল গান্ধীজিকে। যাকে সাক্ষী মহারাজ বলেন, দেশপ্রেমিক।’ এ সময় সাক্ষী মহারাজ কিছু বলতে চান। কিন্তু রাহুল গান্ধী শুনতে রাজি না হওয়ায় তিনি বলতে পারেননি। স্পিকার বলেন, ‘আপনি বসুন। আপনাকে পরে বলতে দেওয়া হবে।’ 
রাহুল বলেন, প্রধানমন্ত্রী কোনও দ্বন্দ্ব দেখতে পান না। তিনি কি শুধু সংবিধানকে হাতির পিঠে চড়িয়ে দিয়ে দেশকে নীরবতার দিকে নিয়ে যাবেন?’ এবার সাক্ষী মহারাজকে বলতে বলেন স্পিকার। তিনি রাহুল গান্ধীর বক্তব্যের বিরেধিতা না করে বলেন, রাহুল গান্ধী বার কয়েক আমার নাম উল্লেখ করেছেন। নিয়ম হলো, কারও নাম উল্লেখ করতে হলে আগাম নোটিস দিতে হয়। উনি সেটা করেননি।
রাহুলের এসব আক্রমণের জবাব দিতে এসে কেন্দ্রীয় স্বরাষ্ট্রমন্ত্রী রাজনাথ সিং বললেন, অসহিষ্ণুতার সবচেয়ে বড় শিকার এদেশে যদি কেউ হয়ে থাকেন, তবে তিনি প্রধানমন্ত্রী নরেন্দ্র মোদি৷ রাজনাথ মন্ত্রী ভি কে সিংয়ের বিরুদ্ধে আনা অভিযোগের প্রসঙ্গও তোলেন। কিন্তু ‘ভি কে সিং এই অভিযোগ অস্বীকার করেছেন’ বলেই নিজের দায়িত্ব শেষ করেন। বিরোধীদের বক্তব্যের জবাবে তিনি বলেন, ‘প্রধানমন্ত্রী সব বিষয়ে মন্তব্য করেন না। আমি স্বরাষ্ট্রমন্ত্রী হিসেবেই অসহিষ্ণুতা নিয়ে বারবার সরকারের বক্তব্য স্পষ্ট করেছি।’ 
রাজনাথ সিং এ সময় বলেন, যারা অসহিষ্ণুতার কথা বলছেন তাদের বলি, দেশের বদনাম করবেন না। আমরা কি বলব, ভারতে কেউ এসো না? ভারতীয় সমাজ ও রাষ্ট্রের বিরুদ্ধে অভিযোগের সবচেয়ে বড় শিকার হলো বিজেপি। আর অসহিষ্ণুতার সবচেয়ে বড় শিকার হলেন নরেন্দ্র মোদি। যারা পুরস্কার ফেরত দিয়েছেন তাদের কেউ কেউ লোকসভা নির্বাচনে আগে বিবৃতিতে আমাদের প্রধানমন্ত্রীকে ফ্যাসিস্ট পর্যন্ত বলেছেন। রাজনাথ বলেন, অন্তত ভোটের ফলাফল বেরোনোর পর এদের বক্তব্য শুধরে নেওয়া উচিত ছিল। জনমতের প্রতি শ্রদ্ধা রাখুন। না হলে লোকে আপনাদেরই বলবে অসহিষ্ণু। 
রাজনাথ আরও বলেন, এ পর্যন্ত দেশে সবচেয়ে বড় তিনটি অসহিষ্ণুতার ঘটনা ঘটেছে। এগুলি হলো- দেশভাগ, জরুরি অবস্থা এবং ১৯৮৪'র দাঙ্গা। তিনটি সময়েই দেশের শাসন ক্ষমতা ছিল কংগ্রেসের হাতে। এখন অযৌক্তিকভাবে বিতর্ক তৈরি করা হচ্ছে। যারা করছেন তারা কোথায় ছিলেন যখন কা‌শ্মীরে অমর সাহিত্য জ্বালানো হচ্ছিল। কা‌শ্মীরি পণ্ডিতদের নিধন করা হচ্ছিল। এবং ১৯৮৪তে শিখদের কতল করা হচ্ছিল? কলকাতায় তসলিমা নাসরিনের ওপর যখন হামলা হলো, তখনই বা তারা কোথায় ছিলেন? তসলিমাকে কলকাতা থেকে তাড়াল কোন দল? সর্বাধিক সহিষ্ণুতা যদি বিশ্বে কোথাও থাকে, তাহলে সেটা ভারতেই আছে। রাজনাথ বলেন, কিন্তু জেনে রাখুন, সামাজিক শান্তিকে নষ্ট করার চেষ্টা করলে তার ক্ষমা নেই। তিনি বলেন, দাদরি কাণ্ডের পর উত্তরপ্রদেশ সরকারকে পরামর্শ পাঠানো হয়েছিল। রাজ্য সরকারের কাছে রিপোর্ট চাওয়া হয়েছিল। কিন্তু রাজ্য সরকার তাদের রিপোর্টে গো-মাংসের কথা কিছু বলেনি। সুনিয়োজিত হত্যার কথাও বলেনি। সিবিআই তদন্তের সুপারিশও করেনি। 
এরপর বুদ্ধিজীবীদের প্রসঙ্গ আসতেই রাজনাথ রাহুলের পরামর্শ অনুযায়ী কথা বলেন। যদিও তিনি এজন্য কোনো ধন্যবাদ বা স্বীকৃতি দেননি। রাহুল বলেছিলেন, যারা পুরস্কার ফিরিয়ে দিয়েছে, সরকার তাদের সঙ্গে আলোচনা করেনি। রাজনাথ সিং এ প্রসঙ্গে বলেন, যারা পুরস্কার ফেরত দিয়েছেন তারা যার যার পুরস্কার ফিরিয়ে নিন। এবং সরকারের সঙ্গে আলোচনায় বসুন। আপনারা বলুন, আমি গিয়ে আপনাদের সঙ্গে কথা বলব। রাজনাথ বলেন, কে সহিষ্ণু আর কে অসহিষ্ণু, সেটা দেশই ফয়সালা করবে। আমরা দুর্নীতিতে, আতঙ্কবাদে, গরিবিতে এবং অস্বচ্ছতায় মোটেই সহিষ্ণু নই।
এ পর্যায়ে তার বক্তব্যে সন্তুষ্ট না হতে পেরে একে একে দলগুলো ওয়াকআউট শুরু করে। সবার আগে সিপিএম এবং তৃণমূল একসঙ্গেই কক্ষ ত্যাগ করে। এরপর করে কংগ্রেস, আরজেডি, জেডি (ইউ) প্রভৃতি দল। শেষ পর্যন্ত সমাজবাদী পার্টি ছাড়া বিজেপিকে সঙ্গ দেয়ার মতো সংসদে আর কাউকে দেখা যায়নি। দেশটির স্বরাষ্ট্র বিশ্লেষকরা মনে করছেন, এই বিতর্ক যুদ্ধ বিকশিত হলে ভারতে গণতান্ত্রিক চর্চ্চা স্থায়ী হবে। আর রাহুলের আশঙ্কা সত্যি করে মোদি যদি অসহিষ্ণু পথেই এর জবাব দিতে চান, তাহলে চূড়ান্ত বিচারে দেশকে মেনে নিতে হবে অপরিমেয় ক্ষতি। দেখা যাক, এই বিতর্ক যুদ্ধ কোথায় গিয়ে থামে!

