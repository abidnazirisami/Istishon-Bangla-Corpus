নড়াইলে রাষ্ট্রীয় মর্যাদায় জামায়াত নেতার দাফন!



নড়াইল জেলা জামায়াতে ইসলামীর নায়েবে আমির ও মুক্তিযোদ্ধা এনামুল হক বাচ্চু (৬৮) গত বৃহস্পতিবার রাতে ইন্তেকাল করেন। ইন্না লিল্লাহি ওয়া ইন্না ইলাইহি রাজিউন। তাকে রাষ্ট্রীয় মর্যাদায় দাফন করা হয়েছে। গতকাল বাদ জুমা নড়াইল শহরসংলগ্ন বাগবাড়ি মাঠে সদর উপজেলা নির্বাহী কর্মকর্তা শাহ আব্দুল সাদীর উপস্থিতিতে তাকে রাষ্ট্রীয় মর্যাদায় ‘গার্ড অব অনার’ প্রদান করা হয়। পারিবারিক সূত্রে জানা গেছে, জামায়াত নেতা বাচ্চু দীর্ঘ দিন ধরে কারাগারে থাকার পর ১০ দিন আগে জামিনে মুক্তি পান। এরপর অসুস্থ হয়ে পড়লে প্রথমে তাকে নড়াইল সদর হাসপাতালে এবং অবস্থার অবনতি হওয়ায় বৃহস্পতিবার সন্ধ্যায় যশোর মেডিক্যাল কলেজ হাসপাতালে নেয়ার পথে তিনি মারা যান।
তার নামাজে জানাজায় সদর উপজেলা চেয়ারম্যান মনিরুল ইসলাম, ভাইস চেয়ারম্যান ওবায়দুল্লাহ কায়সার, নড়াইল পৌরমেয়র জুলফিকার আলী, সদর উপজেলা মুক্তিযোদ্ধা কমান্ডার এস এ বাকীসহ বিএনপি ও জামায়াতে ইসলামীর নেতাকর্মী এবং বিভিন্ন পেশার মানুষ শরিক হন। পরে তাকে নড়াইল পৌর কবরস্থানে দাফন করা হয়।

এনামুল হক বাচ্চু দীর্ঘ দিন জেলা জামায়াতের সেক্রেটারি হিসেবে দায়িত্ব পালন করেন। তার মৃত্যুতে শোক প্রকাশ করেছেন জামায়াতের জেলা আমির মীর্জা আশেক এলাহি, সেক্রেটারি আলমগীর হোসাইনসহ দলীয় নেতাকর্মীরা।
সুত্রঃ নয়াদিগন্ত (পুরাই কপিপেস্ট)

