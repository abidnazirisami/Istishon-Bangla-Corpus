'সন্ত্রাসের মতাদর্শ মূলত মাদ্রাসার বাইরে থেকেই আসছে' _ তারেক মাসুদ



১৫ জুলাই ২০০৭ তারিখে কলকাতার আনন্দবাজার পত্রিকা বিখ্যাত নির্মাতা তারেক মাসুদের একটি সাক্ষাৎকার ছাপে। যার শিরোনাম ছিল, 'দয়া করে মার্ক্সকে ‘মিসকোট’ করবেন না'। সাক্ষাৎকারটি নিয়েছিলেন অত্রি মিত্র। বিষয়বস্তু ছিল 'মাটির ময়না' সম্প্রচারকে কেন্দ্র করে ধর্ম সম্পর্কে ওঠা নানা প্রশ্ন। মাদ্রাসা শিক্ষাব্যবস্থা এবং ধর্মীয় মতাদর্শের বিস্তৃতি নিয়ে সে সময় তিনি গুরুত্বপূর্ণ কিছু কথা বলেছিলেন। বর্তমান প্রেক্ষাপটে জরুরী বিধায় সেই সাক্ষাৎকারটি এখানে প্রকাশ করছি।
--------
লাল মসজিদের ঘটনা তো শুনেছেন। এ ভাবে সেনা অভিযান করে কি মৌলবাদকে ঠেকানো সম্ভব?
আমি রাজনৈতিক বিশ্লেষক নই। তবে মৌলবাদের শিকড় অনেক গভীরে। এর পিছনে অর্থনৈতিক শক্তিগুলিরও বড় ভূমিকা আছে। বিষয়টা অনেক জটিল। কাজেই মৌলবাদকে ঠেকাতে গেলে সেই ব্যাপারটা মাথায় রেখেই এগোতে হবে।
একটা ধারণা প্রচলিত যে, মাদ্রাসা মানেই বুঝি মৌলবাদ…
মাদ্রাসা মানেই মৌলবাদ নয়, আবার মাদ্রাসার বাইরেও মৌলবাদ আছে। এবং মাদ্রাসার মধ্যে যে মৌলবাদ রয়েছে, তার জন্যও শুধু মাদ্রাসাই দায়ী নয়। আমাকে মাদ্রাসায় পাঠানো হয়েছিল। আমি যে সাত বছর মাদ্রাসায় কাটিয়েছি, বিশেষত ’৬৯-এর গণ আন্দোলনের সময় দেখেছি, মাদ্রাসা শিক্ষকদের ভয় ছিল, কমিউনিস্টরা ক্ষমতায় এলে মাদ্রাসা তুলে দেবে। আমি কওমি (গোড়া) মাদ্রাসায় পড়েছি। সেখানে গণিত, বিজ্ঞান, ইতিহাস, ভূগোল, ইংরেজি এমনকী, বাংলাও পড়ানো হত না। সেখানে কিন্তু ইসলামের নামে রাজনীতিও নিষিদ্ধ ছিল। অন্য দিকে, আলিয়া (আধুনিক) মাদ্রাসায় ইসলামি শিক্ষার পাশাপাশি সাধারণ শিক্ষারও সুযোগ ছিল। আর এই ধরনের মাদ্রাসাই রাজনৈতিক ইসলামের আখড়া হয়েছে— তখনও, এখনও।
মাদ্রাসা শিক্ষার সংস্কার দরকার? নাকি এই জাতীয় ধর্মীয় শিক্ষাব্যবস্থাই এখন আর প্রাসঙ্গিক নয়?
মাদ্রাসার সংস্কার দরকার। সামগ্রিক শিক্ষাব্যবস্থারই সংস্কার প্রয়োজন। আমি মনে করি, মূল শিক্ষাব্যবস্থার সঙ্গে মাদ্রাসাকে সমিন্বত করা দরকার। শুধু অনুশাসন নয়, ধর্মের সংস্কৃতির দিকটাও শেখা প্রয়োজন।
৯/১১-র পরে মাদ্রাসাগুলিকে তথাকথিত প্রথম বিশ্ব অন্য চোখে দেখছে। এটা কতটা বাস্তব?
৯/১১-র পরে প্রথম বিশ্ব শুধু মাদ্রাসাকেই নয়, পৃথিবীর সমস্ত মুসলমানকে একচোখো দৃষ্টিতে দেখে আসছে। মাদ্রাসা মানেই যেন ‘ব্রিডিং গ্রাউণ্ড অফ লিটল মনস্টার্স’। ঠিক, জঙ্গিরা মাদ্রাসাকে ঘাটি হিসেবে ব্যবহার করছে। কিন্তু, খুব কম মাদ্রাসাকেই ঘাটি করা গিয়েছে। সন্ত্রাসের মতাদর্শ মূলত মাদ্রাসার বাইরে থেকেই আসছে। রাজনৈতিক ইসলামের এই তাত্ত্বিকরা মাদ্রাসা শিক্ষা ও সংস্কৃতি থেকে অনেক দূরে, বরং পিশ্চমের অনেক কাছের।
প্রতিরোধের উপায়টা কী?
স্থানীয় ভাবে এর সমাধান খোজা যাবে না। বাংলাদেশেই তো ৯/১১-র অভিঘাত থেকে মৌলবাদের জনিপ্রয়তা বাড়ল। এখানেও সেই আইডেনটিটি’র প্রশ্নই আসে। অর্থাৎ, আপনাকে কী ভাবে দেখা হচ্ছে, সেই প্রশ্ন।
কিন্তু মানুষের পরিচয় কি শুধু ধর্মে?
আইডেনটিটি জিনিসটাই খুব গোলমেলে। আমরা তো একসঙ্গে অনেক কিছু। আমরা যত মিশ্র, তত সমৃদ্ধ। এটা মানলেই সমস্যা থাকত না। আমরাই পাকিস্তানের সঙ্গে থাকার জন্য দেশ ভাগ করেছিলাম। কিন্তু দু’-এক বছরের মধ্যেই আমরাই আবার ভীষণ বাঙালি হয়ে উঠলাম।
কেন?
পাকিস্তানিরা আমাদের বোঝাতে শুরু করল, তোমরা মুসলিম নও, অর্ধেক মুসলিম। তোমরা বাঙালি। আমি বাঙালি কি না, সেটা বিষয় নয়। আমাকে বাঙালি বানিয়ে দেওয়া হয়েছে। আমাদের যারা নিয়ন্ত্রণ করতে চাইছে, আমরা তাদের ফাঁদে বারবার পা দিয়ে ফেলি। আপনি এখানে নিজেকে হয়তো হিন্দু মনে করেন না। কিন্তু পাকিস্তানে যান। সেখানে নিজেকে হিন্দু ভাবতে বাধ্য হবেন। পূর্ব লণ্ডনে যেখানে বাঙালি মুসলমানরা থাকেন সেখানে যাকে খুশি জিজ্ঞাসা করুন, আপনি প্রথমে বাঙালি, না কি মুসলিম। বলে দিতে পারি, তারা বলবেন, প্রথমে মুসলিম। একই সমীক্ষা বাংলাদেশে করুন। সত্তর শতাংশেরও বেশি মানুষ বলবেন, প্রথমে বাঙালি। তার পরে মুসলমান। কারণ, বাংলাদেশে তারা মুসলমান হিসাবে নিরাপত্তাহীনতায় ভোগেন না। এই আইডেনটিটির অতিসরলীকরণের জন্যই কিন্তু পশ্চিম দুনিয়ায় একটা ধারণা চালু হয়েছে, মুসলিম মাত্রেই জঙ্গি।
আপনার ‘মাটির ময়না’ তো সেন্সরের রোষে পড়েছিল?
আমি কিন্তু ধর্ম থেকে বেরিয়ে গিয়ে কিছু করতে চাইনি। ফলে ধর্ম নিয়ে যারা রাজনীতি বা ব্যবসা করেন, তাঁরা খুশি হননি। জনতা কিন্তু ছবিটা নিয়েছে। তবে এ নিয়ে আমাদের, মানে বুদ্ধিজীবীদের দোষও আছে। আমরা তো সবাইকে এক পংক্তিতে ফেলে আক্রমণ করেছি। সুফি থেকে গোড়া মুসলমান, সবাইকেই। জাতিগত নিগ্রহ কিন্তু থামেনি। সেটা চলছেই। আর সেই প্যারাডক্সর মধ্যেই আমরা ঘুরে চলেছি। একটা ঘটনা বলি। আমেরিকায় আমার ছবি দেখানো হয়েছে। তার পরে পাশে একটি রেস্তোরাঁয় খাচ্ছি। এক মহিলা এসে বললেন, আপনার ছবি দেখে খুব লজ্জা পেয়েছি। জানতাম, আপনাদের দেশ মানেই মৌলবাদ। কিন্তু সেখানে এত উন্নত গ্রামীণ সংস্কৃতি রয়েছে, জানতাম না। আমি বললাম, আপনি অপরাধবোধে ভুগবেন না। আমাদের দেশের অনেকেও এ কথা জানে না।
ধর্মনিরপেক্ষতার সংজ্ঞাটাও কি এই আইডেনটিটি’র নিরিখে পাল্টানো প্রয়োজন নয়?
খুব সঙ্কীর্ণ দৃষ্টিভঙ্গি থেকে ধর্মনিরপেক্ষতাকে দেখি আমরা। এটাই বিপদ। কমিউনিজম যখন ধর্মীয় মৌলবাদীদের মতো গোড়া হয়ে পড়েছে, তখনই শেষ হয়ে গিয়েছে। ধর্মনিরপেক্ষ হতে গেলে ধর্মের প্রতি আমাদের সহিষ্ণু হতে হবে।
এ ব্যাপারে শিক্ষিত মানুষের কর্তব্য কী?
ধর্ম ও ধর্মনিরপেক্ষতার সঙ্কীর্ণ সংজ্ঞা থেকে বেরিয়ে আসুন। যখন বলছি ইসলাম শান্তির ধর্ম, তখন পরিষ্কার করতে হবে, কোন ধারার ইসলামের কথা বলা হচ্ছে। ধর্মনিরপেক্ষতার ঝাণ্ডা ওড়ানোর সময় ধর্মপরায়ণ, হতদরিদ্র, দুর্বল মানুষ থেকে শুরু করে মুন্সি, ফকির, বাউল এমনকী মোল্লাতন্ত্র ও গ্রন্থসর্বস্ব প্রতিষ্ঠানকে একাকার করে ফেলছি কি না, দেখতে হবে। বুদ্ধিজীবীরা যেন দয়া করে মার্ক্সকে ‘মিসকোট’ না করেন। মার্ক্স বলেছিলেন, ‘ধর্ম সাধারণ মানুষের দীর্ঘশ্বাস, আত্মাহীন সমাজের আত্মা, হৃদয়হীন জগতের হৃদয়। ধর্ম জনমানসের জন্য আফিমের মতো।’ আগে পরের বহু সংবেদনশীল বক্তব্য এড়িয়ে কাঠ-মোল্লা কমিউনিস্টরা এই লাইনটিই উদ্ধৃত করে বিকৃতি ঘটান। এই ধরনের আংশিক উদ্ধৃতি ভুলের ইতিহাস সৃষ্টি করে এবং চড়া মাসুল দিতে হয়।

