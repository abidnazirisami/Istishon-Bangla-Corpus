নিরাপত্তার অজুহাতে ইরানে নারী মানবাধিকার কর্মী গ্রেপ্তার!



ইরান অনেকের কাছেই অসাধারণ এক দেশ। বিশেষ করে চলচ্চিত্রপ্রেমীদের কাছে, ঐতিহ্যপ্রেমীদের কাছে। কিন্তু সেই ভালো লাগার মধ্যেও কোথায় যেন একটা কাঁটা বিঁধে দিয়েছে পার্সিপুলিস’এর মতো সিনেমা। মাঝে মাঝে কিছু খবর আসে, যেগুলো চোখে আঙুল দিয়ে দেখিয়ে দেয় সভ্যতার জন্মস্থানে কত অসভ্যতাই যে হতে পারে!
মানুষ সেখানে বিপণ্ন। তার ওপরে ইরানী সমাজে এখন কর্তৃত্ব করছে তীব্র নারী নিপীড়ন। নানাভাবে নারির ওপর হামলা হচ্ছে। কাগজে সেগুলো আসে না, টিভিতে দেখানোর সুযোগ নেই। থাকলেও বা কিছু হতো কিনা বলা মুশকিল। তবে ভরসা এই যে সেখানে এখনো কিছু মানুষ জীবন বাজি রেখেই লড়ে চলেছেন। 
কিন্তু এই বৈরিতা মোকাবেলা করে কতকাল টিকে থাকা যাবে, তা এখন ভাবনার বিষয় হয়ে দাঁড়িয়েছে। প্রায়শই গ্রেপ্তার হচ্ছেন ভিন্নমতাবলম্বীরা। এমনকি বাদ পড়ছে না মানবাধিকার কর্মীরাও। সম্প্রতি একজন নারী মানবাধিকার কর্মী গ্রেপ্তার হয়েছেন নিরাপত্তার অজুহাতে।
‘জাতীয় নিরাপত্তার বিরুদ্ধে’ কাজ করার অভিযোগ দাখিলের পরদিনই নারগিস মোহাম্মাদি নামের ওই বিশিষ্ট মানবাধিকারকর্মীকে ইরানের নিরাপত্তা বাহিনী গ্রেফতার করেছে বলে দাবি করেছে মানবাধিকার সংগঠন ইরান হিউম্যান রাইটস (আইএইচআর)। 
নরওয়েভিত্তিক আইএইচআরের তথ্যানুসারে, ইরানে নিষিদ্ধ ঘোষিত সংগঠন ডিফেন্ডারস অব হিউম্যান রাইটস সেন্টারের জ্যেষ্ঠ নেতা ছিলেন নারগিস মোহাম্মাদি। গত মঙ্গলবার, ৫ মে সকালে রাজধানী তেহরানে নিজ বাসভবন থেকে নারগিসকে জোরপূর্বক গ্রেপ্তার করে নিরাপত্তা বাহিনীর সদস্যরা।
সংগঠনটির প্রতিবেদন অনুসারে, নারগিস দরজা খুলতে অসম্মতি জানালে নিরাপত্তা বাহিনী জোর করে তার বাসায় প্রবেশ করে এবং তাকে গ্রেপ্তার করে। নারগিসের স্বামী তাগহি মোহাম্মাদি গ্রেপ্তারের বিষয়টি নিশ্চিত করেছেন। এ ঘটনায় আন্তর্জাতিক মানবাধিকার সংস্থাগুলো মৃদু শিৎকার ছাড়া তেমন কোনো তৎপরতা দেখায়নি।
গ্রেপ্তারের পর নারগিসকে কোথায় রাখা হয়েছে, সেটি এখনো নিশ্চিত হতে পারেনি কেউ। এর আগে নারগিসকে ঝানজান জেল ও ইভিন প্রিজনে বন্দি রাখা হয়েছিল। নারগিসের বিরুদ্ধে উত্থাপিত সর্বশেষ অভিযোগের পরিপ্রেক্ষিতে তাকে গ্রেপ্তার করা হলো নাকি এর সঙ্গে অন্য বিষয় জড়িত, তা এখনো নিশ্চিত করেনি ইরান পুলিশ।

