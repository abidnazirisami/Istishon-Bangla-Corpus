সৌদিতে নতুন নীতি _ প্রবাসী শ্রমিকদের দুর্ভোগ বাড়বে


সৌদি আরবে শ্রম ও আবাস আইন লঙ্ঘনকারী অবৈধ শ্রমিকদের বিরুদ্ধে আবারও চালু হতে যাচ্ছে ধরপাকড়। গত বৃহস্পতিবার তেল রফতানির্ভর দেশটির শ্রম ও স্বরাষ্ট্র মন্ত্রণালয়ের উর্ধ্বতন কর্মকর্তাদের বৈঠকে এ সিদ্ধান্ত নেয়া হয়। তবে নতুন যা হয়েছে, এবার শ্রমিকের চেয়েও বেশি দায় চাপানো হচ্ছে, যে সৌদি মালিকরা শ্রমিকদের নিয়োগ দিচ্ছেন তাদের ওপর। অনেকে মনে করছেন, এর ফলে শ্রমিকদের ওপর নির্যাতনের মাত্রা বৃদ্ধি পেতে পারে।

বৈঠকের পর সে দেশের স্বরাষ্ট্র মন্ত্রণালয়ের এক বিবৃতিতে জানানো হয়, শ্রম সংক্রান্ত অপরাধের জন্য অর্থাৎ কোনো অবৈধ শ্রমিক যদি তার নিজ সৌদি মালিকের কাজ ছাড়া অন্যত্র কাজ করা অবস্থায় ধরা পড়েন, তাহলে উভয় মালিককেই কঠোর শাস্তির মুখোমুখি হতে হবে। এক্ষেত্রে প্রথমবার ধরা পড়লে সৌদি মালিকদের জরিমানা গুনতে হবে ১৫ হাজার রিয়াল এবং এক বছর ধরে কোনো শ্রমিক তারা নিয়োগ দিতে পারবের না। দ্বিতীয় বার ধরা পড়লে ৩০ হাজার রিয়াল জরিমানা এবং তিন মাসের জেল ও দুই বছর ধরে তাদের শ্রমিক নিয়োগ বন্ধ এবং তৃতীয় বার ধরা পড়লে এক লাখ রিয়াল জরিমানা এবং ছয় মাসের জেল ও পাঁচ বছর পর্যন্ত শ্রমিক নিয়োগ নিষিদ্ধ করা হবে।
আর শ্রমিকদের ক্ষেত্রে বলা হয়েছে, ফ্রি ভিসায় আসা অবৈধ শ্রমিক ধরা পড়লে প্রথমবার ১৫ হাজার রিয়াল জরিমানা, দ্বিতীয় বার ২৫ হাজার রিয়াল জরিমানা ও তিন মাসের জেল এবং তৃতীয় বার ৫০ হাজার রিয়াল জরিমানাসহ ছয় মাসের জেল খাটতে হবে।
বিবৃতিতে আরও বলা হয়, অবৈধ শ্রমিকদের শুধু কর্মস্থল বা বাসা-বাড়িতেই নয়, রাস্তা-ঘাটেও ধরা হবে। সৌদি নাগরিকদের চাকরি ও ব্যবসার সুযোগ তৈরির জন্য এ ধরনের পদক্ষেপ নেয়া হচ্ছে বলে বিবৃতিতে যুক্তি দেখিয়েছেন দেশটির পররাষ্ট্র মন্ত্রনালয়ের কর্মকর্তারা।
বর্তমানে সৌদি আরবে ঘোষিত বাংলাদেশি শ্রমিকের সংখ্যা ২৫ লাখ। এর বাইরেও অনেক শ্রমিক রয়েছে বলে ধারণা করা হয়। কিছুদিন আগে সৌদি সরকার অবৈধ শ্রমিকদের বৈধতার ঘোষণা দেয়। এরপর তারা শর্ত চাপায় সব শ্রমিকের পাসপোর্ট যন্ত্রপাঠ্য (মেশিন রিডেবল) হতে হবে, আর তা আগামী বছরের নভেম্বরের মধ্যে। সরকারের মধ্যে এ নিয়ে জোর গতিতে কাজ করার এখনো তেমন কোনো লক্ষণ দেখা যাচ্ছে না। তার মধ্যে এলো এই ধরণের ঘোষণা। বাংলাদেশ সরকার এ বিষয়ে এখনো কোনো মন্তব্য করেনি। যদিও প্রবাসশ্রম বিশেষজ্ঞরা বলছেন, সৌদি সরকারের এ ঘোষণা সে দেশে থাকা বাংলাদেশিদের দুর্ভোগ বাড়িয়ে দেবে। 

