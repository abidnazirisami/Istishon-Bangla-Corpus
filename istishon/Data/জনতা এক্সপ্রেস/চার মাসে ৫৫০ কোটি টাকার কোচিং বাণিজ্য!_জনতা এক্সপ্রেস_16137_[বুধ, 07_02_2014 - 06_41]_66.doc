চার মাসে ৫৫০ কোটি টাকার কোচিং বাণিজ্য!



আমাদের শিক্ষা ব্যবস্থার এক মহা সঙ্কটের নাম কোচিং বাণিজ্য। স্কুল কলেজের শিক্ষার চেয়ে দিনে দিনে গুরুত্বপূর্ণ হয়ে গেছে কোচিং সেন্টারকেন্দ্রিক তথাকথিত শিক্ষা। এক শ্রেণীর তথাকথিত শিক্ষিত, অল্প শিক্ষিতরা গড়ে তুলেছে কোচিং সেন্টার। অর্থের বিনিময়ে তারা এর সঙ্গে সম্পৃক্ত করে ফেলেছে স্কুল-কলেজ-বিশ্ববিদ্যালয়ের শিক্ষকদের।
কলেজ ও বিশ্ববিদ্যালয় ভর্তি কোচিং মহামারি আকার ধারণ করেছে। দেশের জেলা ও উপজেলা শহরগুলোতেও ছড়িয়ে পড়েছে এই কোচিং বাণিজ্য। কিন্তু দেশের সবকিছু যেহেতু ঢাকামুখী, কোচিং বাণিজ্যও এর বাইরে নয়। এইচএসসি পরীক্ষা দিয়েই সারাদেশের ছেলেমেয়েরা ছুটে আসে ঢাকায়। ভর্তি হয় কোচিং সেন্টারে। যাদের সামর্থ্য আছে তারাও আসে, যাদের সামর্থ্য নেই তারাও আসে। ধারদেনা করে ঢাকায় এসে কোচিংয়ের নামে এক ধরনের মানবেতর জীবনযাপন করে। এইচএসসি পরীক্ষার পর মাত্র চারমাসে কোচিংকে কেন্দ্র করে ৫০০ থেকে ৬০০ কোটি টাকার মতো ব্যয় করে ছাত্রছাত্রী অভিভাবকরা। 
রমরমা হোস্টেল বাণিজ্য
কোচিং করার সময়কে কেন্দ্র করে ঢাকায় আবাসন চাহিদা প্রতিবছরই বৃদ্ধি পাচ্ছে। সারাদেশ থেকে এই সময়ে ঢাকায় লক্ষাধিক শিক্ষার্থীর আগমন ঘটে। কোচিং সেন্টার সংলগ্ন এলাকায় এই চারমাসে হোস্টেল মালিকদের ভাগ্য খুলে যায়। হোস্টেল মালিকরা প্রতি বছর এই সময়ে সিট ভাড়া, রুম ভাড়া বৃদ্ধি করে থাকেন। যে বাড়িগুলো এমনিতে সারা বছর মেস হিসেবে পরিচিত, সেই মেসগুলো হয়ে যায় হোস্টেল।

কোচিং শিক্ষার্থীদের কেন্দ্র করে হোস্টেলের জন্য আগের মেস মেম্বারদের সিট ছেড়ে দিতে বাধ্য করা হয়। সেখানে নতুন করে কোচিং পড়ুয়া শিক্ষার্থীদের সিট ভাড়া দেয়া হয়। সিট ভাড়া বাড়ানোর জন্যই নতুনদের সুযোগ করে দেয়া হয়। কোচিং সেন্টারের আশপাশ কম দূরত্বের এলাকায় জমজমাট হয়ে ওঠে হোস্টেল ব্যবসা। রাজধানীর রাজাবাজার, তেজকুনিপাড়া, মনিপুরী পাড়া, হাতিরপুল, শুক্রাবাদ, কলাবাগান, উত্তরার কয়েকটি এলাকা হোস্টেলের জন্য বিশেষভাবে পরিচিত। অনুসন্ধানে জানা গেছে, একজন শিক্ষার্থীর মাসে থাকা-খাওয়া মিলে ৬ থেকে ৮ হাজার টাকা খরচ হয়। তবে সার্ভিস চার্জ (ফ্যান, পড়ার টেবিল, চৌকি) জনপ্রতি ৩ থেকে ৫ হাজার টাকা গুনতে হয়। আর সার্ভিস চার্জ পুরোপুরি পরিশোধ করেই হোস্টেলে উঠতে হয়। 

১২৮ ঘণ্টার জন্য খরচ ৫৫ হাজার টাকা
এ বছর এইচএসসি পরীক্ষায় অংশ নিয়েছে ১১ লাখ ৪৩ হাজার ৩৭৬ জন শিক্ষার্থী। উচ্চশিক্ষা প্রতিষ্ঠানগুলোর আসন সংখ্যার অনুপাত এবং বিভিন্ন কোচিং এবং হোস্টেল মালিকদের সঙ্গে কথা বলে জানা যায়, এ বছর আনুমানিক এক লাখ শিক্ষার্থী রাজধানীতে ভর্তি কোচিং করবেন। কোচিং ফি এবং হোস্টেল ফি বাবদ একজন শিক্ষার্থীকে চার মাসে প্রায় ৫৫ হাজার টাকা ব্যয় করতে হয়। এই হিসাবে ঢাকায় কোচিংরত এক লাখ শিক্ষার্থীকে মোট ৫৫০ কোটি টাকা ব্যয় করতে হচ্ছে। সরকারি একটি কলেজ থেকে এইচএসসি পাস করতে ২ থেকে ৩ হাজার টাকার মতো খরচ হয়। আর বেসরকারি একটি কলেজে ১৭ থেকে ২০ হাজার টাকার মতো খরচ হয়ে থাকে। আর মাত্র চার মাসেই একজন শিক্ষার্থীকে এই পরিমাণ টাকা ব্যয় করতে হচ্ছে। একজন শিক্ষার্থী ৪ মাসে কোচিং-এ ১২৮ ঘণ্টা ক্লাস করে থাকেন। আর এই ১২৮ ঘণ্টার জন্য একজন শিক্ষার্থীকে ৫৫ হাজার টাকা খরচ করতে হচ্ছে!
৪ মাসের কোর্স, কিন্তু ক্লাস ২১ দিনের!
গত বছর যেসব শিক্ষার্থী ইউসিসি এবং বিভিন্ন কোচিং সেন্টারে ক্লাস করেছেন তাদের কয়েক জন জানায়,‘প্রথমদিকে কোচিং সেন্টারে ক্লাস ভালোভাবেই শুরু করে। শিক্ষকরা যথারীতি ক্লাসও নেন। কিন্তু কিছুদিন যেতে না যেতেই ক্লাস-পরীক্ষা নেয়া কমিয়ে দেন। তখন শুধু গাইড বই আর সিটের ওপর নির্ভর করতে হয়। প্রাক্তন শিক্ষার্থীর তথ্যমতে, তৃতীয় সপ্তাহ থেকে আর নিয়মিত ক্লাস নেয়া হয় না। শুধু প্রতিটি কোচিং প্রতিষ্ঠানের এক্সক্লুসিভ ব্যাচ (নটর ডেম কলেজ, সিটি কলেজ ও ঢাকা কমার্স কলেজ) শিক্ষার্থীদের ওই ব্যাচটিকে স্পেশাল ক্লাসের মাধ্যমে বিশেষ গুরুত্ব দিয়ে থাকে। কারণ, ওই সব ব্যাচের শিক্ষার্থীরাই ভালো ফলাফল করবে আর এতেই কোচিং সেন্টারের সুনাম বাড়বে।

প্রতারণা ও জালিয়াতিও চলছে
হবিগঞ্জ জেলার বৃন্দাবন কলেজের বাণিজ্য বিভাগের ছাত্র নেয়ামূল। এইচএসসি পরীক্ষা শেষ হবার পরপরই বন্ধুদের সঙ্গে ঢাকায় আসেন। উদ্দেশ্য কোচিং করা। কোচিংয়ে সেন্টারে ভর্তি হয়েই নেয়ামুলকে উঠতে হয় ফার্মগেট সংলগ্ন পশ্চিম রাজাবাজারের একটি হোস্টেলে। নিয়ামুল বলেন, ছোটো একটি কক্ষে চার বন্ধু মিলে থাকি। ফ্লোরে শুয়ে-বসেই সব করতে হয়। একেবারেই বন্দীশালার মতো জীবনযাপন। খাবার, কথা বলায়, চলনে যেন সব সময় অঘোষিত নিষেধাজ্ঞা। খাবারের মান খুবই খারাপ। একটি কক্ষে চারজনের বসবাসের কারণে গুমোট গন্ধ যেন লেগেই থাকে। ইচ্ছা করলেই জানালা-দরজা খোলা যায় না। কিন্তু কিছুই করার নেই। কোচিং না করলে ভর্তির কোনো সুযোগ নেই, এটাই প্রতিষ্ঠিত। 

এদিকে কোচিংগুলো শিক্ষার্থীদের আকৃষ্ট করতে জালিয়াতিতে নামছে সরাসরি। কোচিংগুলো সফল শিক্ষার্থীদের ছবি নিজেদের প্রসপেক্টাসে তুলে দেয়। অভিযোগ রয়েছে, কোচিং প্রতিষ্ঠানগুলো ভালো কলেজের শিক্ষার্থীর ছবি আগে থেকেই কলেজ পর্যায়ে গিয়ে সংগ্রহ করে রাখে। পরবর্তীতে সেই শিক্ষার্থীকে নিজেদের শিক্ষার্থী বলে চালিয়ে দেয়। 

আবার ভর্তি পরীক্ষায় ভালো রেজাল্ট করলে কোচিং প্রতিষ্ঠান মিষ্টি নিয়ে সরাসরি বাসায় উপস্থিত হয়। যদিও উক্ত কোচিং প্রতিষ্ঠানের শিক্ষার্থী নয়। সেই ছবি পরবর্তীতে কোচিং প্রতিষ্ঠান ব্যবহার করে থাকে। ঢাকা বিশ্ববিদ্যালয় এবং ঢাকা মেডিকেলে ভর্তি পরীক্ষায় ১ম, ২য়, ৩য়, ৪র্থ এবং ৫ম যারা হয়, সেই সব শিক্ষার্থীকে কোচিং প্রতিষ্ঠানগুলো হতে ৫০ হাজার টাকা থেকে ১ লাখ টাকা দেয়া হয়। আর এই টাকার বিনিময়েই ওই কোচিং সেন্টারের পক্ষে উক্ত শিক্ষার্থী প্রসপেক্টাসে বিবৃতি দিয়ে থাকেন বলেও অভিযোগ আছে। 

মোটকথা, কোচিং বিষয়টা আগাগোড়া জালিয়াতিতে পরিপূর্ণ। শিক্ষা ব্যবস্থার এই বিষফোঁড়াটাকে দূর করার দায়িত্ব কাঁধে নিয়ে সবাইকে এগিয়ে আসতে হবে। 

