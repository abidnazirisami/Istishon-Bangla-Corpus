জাপানে প্রধানমন্ত্রীর বোকামিতে দেশের ক্ষতি!


প্রধানমন্ত্রী শেখ হাসিনা জাপানের প্রধানমন্ত্রী শিনজো আবের অর্থাৎ জাপান সরকারের আমন্ত্রণে রাষ্ট্রীয় অতিথি হিসেবে চারদিনের জাপান সফর সেরে এলেন। আকাসাকা প্রাসাদের রাষ্ট্রীয় অতিথিশালা মোতোআকাসাকায় সফরকালীন সময়টা তিনি অবস্থান করেন। এর আগে বাংলাদেশী প্রধানমন্ত্রীরা যতবার জাপান সফরে গেছেন, তাদের হোটেলে থাকতে হয়েছিল। এবারই প্রথম জাপানের রাষ্ট্রীয় অতিথিশালায় থাকার সুযোগ পেলেন বাংলাদেশের প্রধানমন্ত্রী। বোঝাই যাচ্ছে যে, এবারের সফরে বাংলাদেশকে বিশেষ গুরুত্ব দিয়েছে জাপান। কিন্তু কেন?

কারণটা খুবই পরিষ্কার। এবার জাতিসংঘের নিরাপত্তা পরিষদে সদস্য পদে প্রতিদ্বন্দ্বিতা করবে জাপান। সেখানে বাংলাদেশের ভোটটি জাপানের জন্যে খুবই গুরুত্বপূর্ণ। বাংলাদেশ জাপানকে ভোট দেবে, সেই প্রতিশ্রুতি আদায় করেছে তারা। এজন্য তারা বাংলাদেশকে বিশেষ গুরুত্ব দিয়েছে। কিন্তু প্রধানমন্ত্রী ও তার সফরের এজেন্ডা নির্ধারণকারী পররাষ্ট্র মন্ত্রণালয়ের কর্মকর্তারা এক্ষেত্রে চূড়ান্ত বোকামির পরিচয় দিয়েছে। যোগ্যতা, দক্ষতা, দূরদৃষ্টিসম্পন্ন নেতৃত্ব হলে শেখ হাসিনা সরকার জাপানের কাছ থেকে পাওয়া এই সুযোগটাকে কাজে লাগাতে পারতো। নিরাপত্তা পরিষদে জাপানকে সমর্থনের মধ্য দিয়ে সরকারের বৈধতা আর তাৎক্ষণিক নগদ কিছু সহায়তা পেয়ে উচ্ছ্বাস প্রকাশ করছে সরকারপক্ষ। অথচ এর বিনিময়ে আরও বড় প্রতিশ্রুতি আদায় করা যেত জাপানের কাছ থেকে। সেই সুযোগটা হেলায় হারালেন তারা!
নিরাপত্তা পরিষদে জাপানকে সমর্থনের মধ্য দিয়ে সরকার কী অর্জন করল?
১) বিদেশের কাছে অগ্রহণযোগ্য ভোটবিহীন সরকার জাপানের ‘আস্থা’ অর্জন করল।
২) বাংলাদেশ আগামী চার-পাঁচ বছরে জাপানের কাছ থেকে ৬শ কোটি মার্কিন ডলার পাবে। এর মধ্যে কিছু অনুদান, কিছু স্বল্পসুদে ঋণ। এই অর্থ ব্যয় হবে-
ক) জাপানিজ বিনিয়োগের জন্যে ইপিজেড তৈরির কাজে।
খ) যমুনা রেল সেতু তৈরিতে।
গ) যমুনা নদীর নিচে দিয়ে বহুমুখী টানেল নির্মাণে।
ঘ) ঢাকা ইস্টার্ন বাইপাস নির্মাণে।
ঙ) ঢাকার পাশের চারটি নদী পুনরুদ্ধারে।
এর সঙ্গে যুক্ত থাকবে আরো কিছু বিষয়। এই অর্থ ব্যয়ে স্বচ্ছতা, জবাবদিহিতা থাকতে হবে। জাপানের নানা রকমের মনিটরিংও থাকবে।
দেখাই যাচ্ছে, জাপান যত গুরুত্বই দিক, বাংলাদেশ তার প্রচলিত ধারণা থেকে বের হয়ে আসতে পারেনি। এদেশের প্রধানমন্ত্রীকে জাপান গুরুত্ব দিচ্ছে বিশেষভাবে। আর তিনি একটি সেতু নির্মাণের সাহায্য প্রত্যাশা করে বক্তব্য দিচ্ছেন। এর চেয়ে হতাশার আর কী থাকতে পারে। এত গুরুত্বপূর্ণ সফরে একটি সেতুর সহায়তা আলোচনা হওয়ারই কথা নয়, বর্তমান পৃথিবীতে। এটা মন্ত্রী বা সচিব পর্যায়ের মিটিংয়ের বিষয়, প্রধানমন্ত্রী পর্যায়ের নয়। যমুনা নদীর নিচে দিয়ে বহুমুখী টানেল, একেবারেই অপ্রয়োজনীয় একটি প্রসঙ্গ। উদ্ভট আজগুবি চিন্তা। কেন এখন আমাদের ঋণ বা সহায়তা নিয়ে নদীর নিচে টানেল বানাতে হবে? ঢাকা ইস্টার্ন বাইপাস নির্মাণের বিষয়টিও বড় কোনো বিষয় নয়। খুবই সাধারণ একটি বিষয়। প্রধানমন্ত্রীর সফরের আলোচনার বিষয় নয় এটি।
বাংলাদেশ কিছুই পাবে না
জাপানের অনুদান ও ঋণের টাকা ঢাকার আশপাশের চারটি নদী উদ্ধারেও ব্যয় হবে। এটা বেশ বড় রকমের রসিকতা। যে পরিমাণ অর্থ এক্ষেত্রে ব্যয় করা হবে, তার পুরোটাই নদীতে (নেতা-আমলাদের পকেটে) যাবে। নদী উদ্ধার হওয়ার সামান্যতম সম্ভাবনাও নেই। আর এর ফলেই এই টাকা পাওয়াটা আটকে যেতে পারে পুরোপুরি। কারণ সরকারের যোগ্যতা এবং স্বচ্ছতা। নদী উদ্ধারের নামে অর্থ ভাগবাটোয়ারা করলে, পুরো অর্থই আটকে যাবে। সরকারের যে যোগ্যতা ও দক্ষতা, সেটা দিয়ে তারা জাপানের জন্যে ইপিজেড করে দিতে পারবে কিনা, সন্দেহ আছে। কোরিয়ান ইপিজেডকেই সহায়তা কদিতে পারছে না সরকার।
মহেশখালীতে কয়লাভিত্তিক বিদ্যুৎ কেন্দ্রে বিনিয়োগ করবে জাপান। এক্ষেত্রে সরকারের প্রথমে প্রয়োজন ছিল মহেশখালীর জনগণকে আস্থায় নেয়া, যা করা হয়নি। চলছে আন্দোলন। এমন আন্দোলনের মুখে জাপান শেষ পর্যন্ত বিনিয়োগ করবে বলে মনে হয় না। পারমাণবিক বিদ্যুতেও জাপানের বিনিয়োগ করার সম্ভাবনা নেই বললেই চলে।
নদী উদ্ধারে অর্থ প্রধান বিষয় নয়, প্রধান বিষয় রাজনৈতিক সিদ্ধান্ত। রাজনৈতিক সিদ্ধান্ত যদি থাকে আগামী তিন মাসের মধ্যে বুড়িগঙ্গা, তুরাগ, শীতলক্ষ্যাসহ নদীগুলো দখলমুক্ত করা যায়। দূষণও কমানোর উদ্যোগ নেয়া যায়। রাজনৈতিক সিদ্ধান্ত যদি না থাকে, হাজার কোটি টাকা ব্যয়ের প্রকল্প নিলেও নদী উদ্ধার হবে না। প্রধানমন্ত্রীর সফর হিসেবে যা পাওয়া হলো এগুলো একেবারেই গুরুত্বহীন, অপ্রয়োজনীয় বিষয়।
বিনিয়োগ যাচ্ছে মিয়ানমারে
প্রধানমন্ত্রীর এই সফরে সবচেয়ে বেশি গুরুত্ব পাওয়া প্রয়োজন ছিল জাপানি বিনিয়োগের বিষয়টি। জাপানিজ কোম্পানিগুলো এক সময় চীনে প্রচুর বিনিয়োগ করেছে। বিনিয়োগ করেছে মালয়েশিয়াসহ আরও কিছু দেশে। বাংলাদেশ বিষয়ে তারা ভাবছে বেশকিছু বছর ধরে। মূলত রাজনৈতিক অস্থিরতা থাকায় এখনও তারা আসেনি। এবারের প্রধানমন্ত্রীর সফরে তাই এই বিষয়টি সবচেয়ে বেশি গুরুত্ব পাওয়া উচিত ছিল। কিছুটা গুরুত্ব পেয়েছে। জাপানিজ কোম্পানিগুলোর জন্যে আলাদা একটি ইপিজেড করার পরিকল্পনা হয়েছে। সরকারের দৃষ্টিতে এটা অনেক বড় সাফল্য। বাস্তবে এটা মোটেই বড় কিছু নয়। যে আলোচনা হয়েছে, তাতে আদৌ জাপানি ইপিজেড তৈরি হবে কিনা, জাপানি কোম্পানিগুলো বাংলাদেশে আসবে কিনা, বড় প্রশ্ন রয়ে গেছে। নিরাপত্তা পরিষদের ভোট আদায় হয়ে গেলে জাপান এখানে ভটো দিয়ে বসতে পারে। 
দুই বছর আগে জাপানের শীর্ষস্থানীয় প্রায় দশটি কোম্পানির প্রথম সারির কর্মকর্তা, দক্ষিণ কোরিয়ার দেইউ কোম্পানির সিইওসহ ২০ সদস্যের একটি প্রতিনিধি দল বাংলাদেশে এসেছিল। প্রধানমন্ত্রীর দুই উপদেষ্টার টানাটানিতে আশা ভঙ্গ হয়ে তারা ফিরে গিয়েছিল। সেই প্রতিনিধি দলে জাপান ডায়েটের বাংলাদেশ বিষয়ক পার্লামেন্টারি কমিটির প্রধানও ছিলেন। তারা বিনিয়োগের সুযোগ বা উৎসাহ পাননি। 
জাপানের NIKKEI Asian Reviwe পত্রিকায় গত ২৯ মে তারিখে জাপানিজ কোম্পানির মিয়ানমারে বিনিয়োগ বিষয়ক একটি প্রতিবেদন ছাপা হয়েছে। এই প্রতিবেদনে উল্লেখ করা হয়েছে, ৭টি দেশের ৪৫টি কোম্পানি (যার মধ্যে জাপানিজ কোম্পানির সংখ্যা ২৪টি। এর বেশ কয়েকটি দু’বছর আগে বাংলাদেশে এসেছিল) বিপুল পরিমাণ বিনিয়োগ করছে মিয়ানমারে।
এই বিনিয়োগে ইয়াঙ্গুনের দক্ষিণে গড়ে উঠছে বিশাল ইন্ডাস্ট্রিয়াল পার্ক। প্রায় ৪০০ হেক্টর জমির ওপর অবকাঠামো গড়ে তোলার কাজ পুরোদমে শুরু হয়ে গেছে। এই অবকাঠামো নির্মাণ করছে জাপানের তিন জায়ান্ট সুমিতমো, মারুবেনি এবং মিৎসুবিসি। তারা সঙ্গে নিয়েছে মিয়ানমারের নয়টি কোম্পানিকে। এই শিল্পপার্কে অ্যাপারেল ম্যানুফ্যাকচারিং, ফুড প্রসেসিং, অটোপার্টসসহ বহুবিধ শিল্প গড়ে তোলা হবে। ২০১৫ সালের মধ্যে অবকাঠামোর অনেকখানি সম্পন্ন হয়ে যাবে। মিয়ানমার সরকার ওয়ানস্টপ সার্ভিস দিচ্ছে বিদেশি এই কোম্পানিগুলোকে।
মিয়ানমারে যখন পুরো মাত্রায় শিল্প গড়ে উঠছে, বিপুল বিনিয়োগ আসছে, বিনিয়োগ করছে জাপান তথা এশিয়া-ইউরোপ মিলিতভাবে, আমরা তখন সমঝোতা স্মারক স্বাক্ষর করছি, যা অতীতে আমরা বহু দেশের সঙ্গে করেছি। কিন্তু কাজের কাজ কিছু হয়নি। এবার জাপান সফরে বাংলাদেশের বিনিয়োগ বিষয়ক গবেষণামূলক একটি প্রস্তাবনা যদি থাকত, আর্থিক সহায়তাই যদি প্রধান বিষয় না হতো, তবে একটা দৃশ্যমান অগ্রগতি হতে পারত। কিন্তু বাংলাদেশের গুরুত্ব বেশি ছিল আর্থিক সহায়তার ক্ষেত্রে, শিল্প বিনিয়োগের ক্ষেত্রে নয়। যে কারণে এত গুরুত্বপূর্ণ সফরটিও বড় কোনো প্রাপ্তি ছাড়াই সমাপ্ত হলো। আর তা একেবারেই প্রধানমন্ত্রী ও তার সফরকারী দলের বোকামিতে।
হতাশা কাটছে না!
তারপরও জাপান ফেরত প্রধানমন্ত্রীর সংবাদ সম্মেলনের দিকে অনেকেই তাকিয়ে ছিলেন। আমাদের জানার বাইরে বিশেষ কিছু অর্জন হয়েছে কিনা, জানার জন্যে। কিন্তু চরমভাবে হতাশ হতে হলো সবাইকে। একটি বিষয় বোঝা গেল, ৫ জানুয়ারির পরের বিদেশের কাছে ‘আস্থাহীন’ সরকার, জাপান সফর করতে পেরেই খুশি। সরকারের ক্ষমতায় থাকার ক্ষেত্রে এটা একটা অর্জনও বটে।
প্রধানমন্ত্রী সংবাদ সম্মেলনে যে ভাষায়, যে প্রসঙ্গে কথা বলেছেন, তা হতাশা বাড়িয়েছে। বিদেশি বন্ধুদের স্বর্ণের ক্রেস্টে স্বর্ণ জালিয়াতির বিষয়টিকে বৈধতা দিয়েছেন তিনি। তার কথা একদল চোরের পক্ষে গেছে। তিন র‍্যাব সদস্যের গ্রেপ্তার বিষয়ে আদালতের নির্দেশনার বিষয়ে ক্ষোভ প্রকাশ করে বুঝিয়েছেন, অপরাধীদের তিনি গ্রেপ্তার করতে চাননি। অপরাধী যে দলেরই হোক, তিনি তাদের বাঁচাতে চেয়েছেন। যুদ্ধাপরাধী সংগঠন হিসেবে জামায়াতের বিরুদ্ধে মামলা করা যাবে না, একটি মামলা শেষ না হলে, প্রধানমন্ত্রীর এই বক্তব্য একেবারেই সঠিক নয়। তারপরও এ কথা বলেছেন প্রধানমন্ত্রী। আইনমন্ত্রী এ কথা বলে পরে আবার পিছুটান দেয়ার পরও আইনমন্ত্রীকেই সমর্থন করেছেন প্রধানমন্ত্রী। বোঝা যাচ্ছে, জামায়াতের বিরুদ্ধে এখন ব্যবস্থা নিতে চায় না সরকার। আলোচনার অযোগ্য আরও অনেক প্রসঙ্গে কথা বলেছেন প্রধানমন্ত্রী।
শেষ পর্যন্ত আমরা দেখতে পাচ্ছি, জাপান সফর থেকে তেমন কিছু পাওয়া হলো না। জাপানের দিক থেকে দেয়া গুরুত্ব, আমরা গুরুত্ব দিয়ে কাজে লাগাতে পারলাম না। জাপানের বিনিয়োগ বাংলাদেশে না এসে চলে যাচ্ছে মিয়ানমারে। আমাদের সরকার আর্থিক সহায়তা নিয়ে সন্তুষ্ট। সরকারের বৈধতা নিয়ে সন্তুষ্ট, শিল্প বিনিয়োগ নিয়ে নয়। এমন বোকামির শেষ কোথায়!

