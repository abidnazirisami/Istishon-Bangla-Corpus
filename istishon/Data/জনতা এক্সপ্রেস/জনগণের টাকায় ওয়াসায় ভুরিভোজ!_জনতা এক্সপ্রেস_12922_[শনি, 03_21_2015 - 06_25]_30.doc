জনগণের টাকায় ওয়াসায় ভুরিভোজ!


রাজধানীর সবচেয়ে অভিজাত হোটেল, প্যান প্যাসিফিক সোনারগাঁওয়ে গত ২ মার্চ সরকারের দুই সিনিয়র সচিবের সম্মানে এক শানদার নৈশভোজের আয়োজন করে ঢাকা ওয়াসা বোর্ডের ব্যবস্থাপনা পরিচালক প্রকৌশলী তাকসিম এ খান। ওই দুইজন সচিবই স্থানীয় সরকার বিভাগের (এলজিইডি)। এছাড়া ওই অনুষ্ঠানে ঢাকা ওয়াসা বোর্ডের ৪ জন সদস্য, কয়েকজন বড় মাপের ঠিকাদার, বিভিন্ন প্রকল্পের পরিচালক, পদস্থ কর্মকর্তা ও সিবিএ’র শীর্ষ নেতারা অংশ নেন। জানা গেছে, ঢাকা ওয়াসার ব্যবস্থাপনা পরিচালক প্রকৌশলী তাকসিম এ খান মোবাইল ফোনের এসএমএসের মাধ্যমে সংশ্লিষ্টদের ওই নৈশভোজের আমন্ত্রণ জানান।
এ নৈশভোজ ঘিরে বোর্ডের কয়েকজন সদস্যসহ অনেকের মধ্যে বিরূপ প্রতিক্রিয়া দেখা দিয়েছে। জনগণের টাকায় ওয়াসার ইতিহাসে এ ধরনের ভুরিভোজের ঘটনা নজিরবিহীন বলেও তারা জানান। ওয়াসা এমডি আগে থেকেই দুর্নীতিবাজ হিসেবে স্বীকৃত। বিভিন্ন প্রকল্প ঘিরে তার বিরুদ্ধে রয়েছে সরকারি বরাদ্দ ও গ্রাহকদের অর্থ লোপাটের অভিযোগ। দুদকের তদন্ত, বিভিন্ন সংগঠনের মামলা এবং প্রমাণসহ অসংখ্য সংবাদ বের হওয়ার পরেও তিনি বহাল তবিয়তেই আছেন। কারণ তার খুঁটি খুব শক্ত। প্রধানমন্ত্রীর পরিবারের সঙ্গে লতায় পাতায় আত্মীয়তার সম্পর্ক আছে তার। মিথ্যা তথ্য দিয়ে ব্যবস্থাপকের পদ বাগানো থেকে শুরু করে অনেক অপকর্মই তিনি ওই ক্ষমতার জোর দেখিয়ে করেছেন। এবার জনগণের অর্থ দিয়ে নিজের সিন্ডিকেটের লোকদের ভুরিভোজ দিলেন তিনি।

অভিযুক্ত ঢাকা ওয়াসার এমডি তাকসিম এ খান
ভুরিভোজের আমন্ত্রণ তিনি মোবাইল মেসেজের মাধ্যমে পাঠান। ওই আমন্ত্রণে তিনি লেখেন, ‘টু সে গুডবাই টু সিনিয়র সেক্রেটারি, এলজিইডি মিস্টার মনজুর হোসাইন এ্যান্ড ওয়েলকাম নিউ সেক্রেটারি মিস্টার আবদুল মালেক। মিস্টার তাকসিম এ খান, ম্যানেজিং ডিরেক্টর, ঢাকা ওয়াসা রিকোয়েস্ট দি প্লিজার অফ ইওর কোম্পানি টু এ ডিনার অন মনডে, মার্চ ০২, ২০১৫ এ্যাট ৭.৩০ পিএম এ্যাট হোটেল সোনারগাঁও, মেঘনা রুম।’ এ বিষয়ক খবর দেখুন এখানে।
নাম প্রকাশে অনিচ্ছুক একজন বোর্ড সদস্য এ ব্যাপারে বলেন, ‘ঢাকা ওয়াসা কিংবা জনগণের কল্যাণে নয়, নিতান্তই ব্যক্তিস্বার্থের কারণে এ ধরনের ভোজের আয়োজন করা হয়। এর সঙ্গে ঢাকা ওয়াসা বোর্ডের সংশ্লিষ্টতা ছিল না। রাষ্ট্রের টাকায় এ ধরনের আয়োজন নজিরবিহীন।’ নৈশভোজের খরচ কে যুগিয়েছে জানতে চাইলে ঢাকা ওয়াসা বোর্ডের সদস্য প্রকৌশলী মো. নুরুজ্জামান, ‘ঢাকা ওয়াসা এর আয়োজনে ছিল বলে জেনেছি। তবে আমি নৈশভোজে যাইনি। খরচ কে যুগিয়েছে আমার জানা নেই।’
ঢাকা ওয়াসা বোর্ডের সদস্য গোলাম মোস্তফা খান বলেন, ‘দাওয়াত পেয়ে আমরা ৩/৪ জন বোর্ড সদস্য নৈশভোজে অংশ নিয়েছিলাম। এমডি স্যারের দাওয়াত পেয়েই সেখানে যাই।’ তিনি আরও বলেন, ‘এ ধরনের অনুষ্ঠানের জন্য বোর্ডের কোনো অনুমোদনের দরকার হয় না। তাই বোর্ড এ ব্যাপারে কিছু জানে না।’ গোলাম মোস্তফা আরও বলেন, ‘কী উদ্দেশ্যে কেন নৈশভোজের আয়োজন করা হয়েছে আমার জানা নেই। সরকারি না অন্যকোনো ভাবে নৈশভোজের খরচ যোগান হয়েছে তাও জানি না। এর আগে কখনো এ রকম অনুষ্ঠান হয়েছে কিনা মনে পড়ছে না। যা কিছু হয়েছে এমডি সাহেবই ভাল জানেন।’ মোবাইল ফোনে এ বিষয়ে জানতে চাইলে ঢাকা ওয়াসা বোডের্র ব্যবস্থাপনা পরিচালক প্রকৌশলী তাকসিম এ খান মিটিংয়ের ব্যস্ততার প্রসঙ্গ তুলে বিষয়টি এড়িয়ে যান। 
সরকারের উচিত নয় বিষয়টি এড়িয়ে যাওয়া। ঢাকা ওয়াসার এমডি তাকসিম আগা গোড়াই সরকারের ইমেজ বিক্রি করে নিজের পকেট ভরে চলেছে। তার দুর্নীতির ফলে ঢাকা ওয়াসা একটি ব্যর্থ প্রতিষ্ঠানে পরিণত হয়েছে। তাকসিমের পরিবার আমেরিকায় থাকে এবং তিনি দ্বৈত নাগরিক। গত ৫ জানুয়ারির নির্বাচনের আগেকার অস্থির সময়ের পুরোটাই তিনি আমেরিকায় লুকিয়ে ছিলেন। পরে পরিস্থিতি স্বাভাবিক হওয়ার পর দেশে ফিরেন। এ ধরনের দুর্নীতিবাজ লোককে সরকার যত রক্ষা করার চেষ্টা করবে, তত বেশি ডুববে। সরকারের উচিত তাকসীমের বিরুদ্ধে আইনি পদক্ষেপ নেয়া।

