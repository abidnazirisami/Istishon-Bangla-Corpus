রাশিয়ার ৩০ শহরে ঢুকছে ক্রিমিয়া! 



আগামী ১ জুন থেকে ক্রিমিয়ার সঙ্গে রাশিয়ার গুরুত্বপূর্ণ ৩০ শহরের বিমান যোগাযোগ শুরু হতে যাচ্ছে। এর মধ্য দিয়েই ক্রিমিয়ার অধিবাসীদের রাশিয়ায় ‘নতুন ভ্রমণ’ যুগের সূচনা ঘটতে যাচ্ছে। রাশিয়ার যোগাযোগ মন্ত্রী মাক্সিম শকলভ জানিয়েছেন, পর্যায়ক্রমে প্রতি সপ্তাহে ক্রিমিয়া থেকে বিভিন্ন রুশ শহরের উদ্দেশে ৩৩০ টিরও বেশি রাশিয়ান ফ্লাইট যাত্রা করবে। 
রুশ কর্তৃপক্ষ জানিয়েছে, ইতোমধ্যে রুশীপতাকাধারী বিমানসংস্থা অ্যারোফ্লোট বিমান ভাড়া পুনঃনির্ধারণ করেছে। রুশ শহরগুলো থেকে ক্রিমিয়ামুখী ফ্লাইটের ভাড়া আগেই কমানো হয়েছিল। তবে যোগাযোগ বিশেষজ্ঞরা বলছেন, খরচটা একেবারে কম হবে না। মস্কো থেকে সিম্ফেরেপোলের যাওয়া ও আসার ব্যয় পড়বে ৭ হাজার ৫০০ রুবল বা ২১৯ মার্কিন ডলার। ওয়ান ওয়ে টিকেট হলে খরচ হবে ৪ হাজার রুবল বা ১১৭ ডলার। 
এ বিতর্কের জবাবে অবশ্য রুশ যোগাযোগ মন্ত্রী জানিয়ে দিয়েছেন যে, ক্রিমিয়ার মানুষ রাশিয়া, আর রুশী শহরের মানুষগুলো এখন ক্রিমিয়া ঘুরতে বেরোতে উদগ্রীব। মাত্র কয়েকদিনের ঘোষণার ব্যবধানেই বিক্রি হয়ে গেছে ৫০ ভাগেরও বেশী টিকেট। 
উল্লেখ্য, গত বছর পর্যন্ত, রাশিয়ার মাত্র সাতটি শহর থেকে ক্রিমিয়ার উদ্দেশ্যে বিমান ছাড়ত। কিন্তু এখন ক্রিমিয়ার সঙ্গে ৩০ টিরও বেশি রুশী শহরের সঙ্গে স্থায়ী বিমান যোগাযোগ শুরু হচ্ছে। এর মধ্যে আছে মস্কো, সেন্ট পিটার্সবুর্গ, ইরকুৎস্ক, নিঝনি নভগরোদ, তিয়ুমেন, নিঝনেভার্তোভস্ক, প্রভৃতি উল্লেখযোগ্য শহর। 
সূত্র : রাশিয়ান রেডিও

