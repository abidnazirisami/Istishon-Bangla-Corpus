দেশের বর্তমান পরিস্থিতি নিয়ে একজন গার্মেন্ট শ্রমিক'র সাক্ষাৎকার


মোহাম্মদ রবিউল, বয়স ২২, গার্মেন্ট শ্রমিক, কাটিং অপারেটর। বাস করেন রাজধানীর কড়াইল বস্তিতে। বাড়ি রংপুরের কাউনিয়া থানার সাব্দি মৌলটারি গ্রামে। সাম্প্রতিক দিনকাল কেমন যাচ্ছে, আয়-রোজগার কেমন জানাতে গিয়ে তিনি বলেন, ‘রোজগার আর কেমন হইবে। যেই চাকরি করি, যেই বেতন পাই এতে তো পোষায় না। মাস গেলে ছয় হাজার সাড়ে ছয় হাজার টেকা বেতন। ওভারটাইম নাই। এতে তো দিন চলে না, দিনকাল খারাপ। কয় টেকা আর রোজগার! এই থেকে ঘরভাড়া, পানির বিল, গ্যাস বিল, নিজের পকেট খরচ, বাড়িত টেকা পাঠান লাগে। এইতে তো চলে না।’

দেশের সাম্প্রতিক পরিস্থিতি সম্পর্কে এই শ্রমিক বলেন, ‘বেশি একটা ভালো অবস্থা নাই। জনগণের উপর অত্যাচার চলতেছে। একটা লোক শান্তি মতো চলতে পারতেছে না। ঘুরতে পারতেছে না, কাজ করতে পারতেছে না, খাইতে পারতেছে না। চাইরদিকেই খারাপ অবস্থা।’
সমাজে সাম্প্রতিক অপরাধপ্রবণতা সম্পর্কে প্রশ্ন করা হলে তিনি বলেন, ‘খুন, ধর্ষণ তো অবশ্যই বাড়তাছে। সরকারের লোকজনই তো দলীয়ভাবে সন্ত্রাস পোষে। আরও আছে পুলিশ। এরা হইল মেইন সন্ত্রাস। একটা ভালো মানুষরে ধইরা বলেন যে ইয়াবার মামলা, অস্ত্র মামলা, গাঁজার মামলা দিয়া দেবে। কিন্তু অন্যায় করতাছে যারা সেই অপরাধীদের কোনো বিচার নাই। ভদ্র মানুষদের উপরই বেশি অত্যাচার। আমার তো মনে হয় এই কারণেই ক্রাইম বাড়তাছে।’
সাম্প্রতিক ইউপি নির্বাচনে ভোট দিতে গেছেন কিনা, ভোটের খবর কী পাচ্ছেন জিজ্ঞেস করলে তিনি জানান, ‘যাইতে তো পারতাছি না, শুনতাছি। আমরা গার্মেন্ট শ্রমিক। আমাগো ভোট দিতে যাওয়ার ছুটি দিব কে! একদিন ছুটি নিলে হাজিরা বোনাসটা কাটা যাইব। এইজন্য শ্রমিকগো এখন আর কোনো ভোট টোট নাই। তবে বাড়িতে ফোন দিলে শুনি যে, অবস্থা ভালো না। সব জায়গায়ই শুনলাম গেঞ্জাম হইতাছে। আওয়ামী লীগ প্রার্থী, আবার আওয়ামী লীগই বিদ্রোহী পার্টি, হেরা হেরাই গণ্ডগোল করে শুনতাছি। আমাদের ফ্যাক্টরির এক লোকের চাচা ইলেকশনে দাঁড়াইছে শেরপুরে। তার কাছে শুনলাম, তার চাচাও আওয়ামী লীগ থেইকাই দাঁড়াইছে। কিন্তু ছাত্রলীগের লোকজন নাকি তারে মাইরা হাসপাতালে ভর্তি করায়া দিছে। এই রকম খবরই বেশি পাইতাছি।’
দেশের এই অবস্থা পরিবর্তন করতে কী করণীয় জিজ্ঞেস করা হলে তিনি বলেন, ‘আমারতো মনে হয় এরা যদি সবাই মিলেমিশে ইলেকশন করত, তাইলে এত ঝামেলা হইত না। এত সন্ত্রাসও হইত না, এত অভাবও থাকত না দেশে!’
সরকারের ভালো-খারাপ মূল্যায়ন করতে বলা হলে তিনি বলেন, ‘আমার চোখে তো তেমন একটা ভালো কাজ নাই। পাবলিকের টেকা নিয়া টেকাওয়ালাদের জন্য রাস্তা বানায়, ফ্লাইওভার বানায়। আর কী আছে! এতে সাধারণ জনগণের তো কোনো উপকার হয় না, সাধারণ জনগণের ক্ষতি। কিছুদিন আগে শুনলাম বাঁশখালীতে কয়লাখনি না কি হইতাছে। সেইখানে অনেক মানুষজন প্রতিবাদ করছে, তাদের কী দোষ ছিল। তারা তো শান্তিমতো থাকতে চাইছে, কিন্তু সেই জায়গায় সরকার তাদেরকে থাকতে দিল না। গুলি কইরা মারল।’
শ্রমিকদের জন্য এই সরকারের অবদান কী জিজ্ঞেস করা হলে দেশের প্রধান শিল্প খাতের এই শ্রমিক বলেন, ‘আমার তো জানামতে কিছু করে নাই। আগে যে নিয়ম ছিল কারখানায়, এহন তার চাইতে দ্বিগুণ, তিনগুণ কড়াকড়ি বাড়ছে। ছুটি চাইতে গেলে ছুটি দেয় না। একদিন কামাই হইলে আরও তিনদিনের ছুটি দিয়া দেয়। এই যে গরম, গরমে তো কমপ্লায়েন্স কারখানায় স্যালাইন থাকা লাগব। আমাগের কারখানাও কমপ্লায়েন্স, কিন্তু দেয় না। সেদিনও আমাদের কারখানায় আমিসহ পাঁচজন গরমে পড়ে গেছি, কিন্তু কেউরে ছুটি দেয় নাই। সাতটা পর্যন্ত বসায়া রাখছে। এইখানে উন্নতিটা কই?’

