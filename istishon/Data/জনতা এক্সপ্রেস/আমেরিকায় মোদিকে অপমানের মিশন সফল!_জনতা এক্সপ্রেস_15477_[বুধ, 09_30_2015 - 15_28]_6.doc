আমেরিকায় মোদিকে অপমানের মিশন সফল!


ন্যূনতম তিনটি ঘটনা ঘটেছে। যে কারণে মোদি ও তার বিজেপি আমেরিকায় থুতু বর্ষণ করতে পারে। এতটাই অপমানিত করা হয়েছে তথাকথিত বৃহৎ গণতন্ত্রের দেশ ভারতের প্রধানমন্ত্রীকে। যদিও ক্ষমতার খেলটা এমনই নোংরা যে, এ নিয়ে টুঁ শব্দটি পর্যন্ত করেনি ভারত সরকার। তবে কাটতি বাড়ানোর এই উপলক্ষ্যকে বেশ ভালোভাবেই কাজে লাগিয়েছে ভারতীয় গণমাধ্যমগুলো। ওবামা-পুতিন দ্বন্দ্বের খবর তলায় পড়ে গেছে। মোদির অপমানিত হওয়ার খবর নানা আঙ্গিকে ভরে ফেলেছে পত্রিকার পাতা ও টিভিগুলোর সময়সূচী! আর এই সূত্রেই সফলতা দেখছেন মোদি বিরোধীরা।
ভারতের প্রধানমন্ত্রী জাতিসংঘ সাধারণ পরিষদের ৭০তম অধিবেশনে যোগ দিতে যুক্তরাষ্ট্র সফরে গিয়েছেন। যদিও তার যাওয়ার আগে থেকেই সেখানে অবস্থানরত প্রগতিশীল ভারতীয় এবং অন্য দেশগুলোর সচেতন নাগরিকরা সোচ্চার ছিল। গুজরাট দাঙার নায়ক মোদির হাতে রক্ত, তার সঙ্গে হাত মেলাবেন না। আর যদি বাধ্য হয়ে হাত মেলাতেই হয়, তাহলে আপনার হাতটি ভালো করে ধুয়ে নিন। এমন প্রচারণা নিয়ে আগে থেকেই সরব ছিল মোদিবিরোধী মহল। ফলাফলও পেয়েছে তারা। মুখের ওপর মোদিকে কেউ অপমান না করলেও যা ঘটেছে তাই বা কম কী! এই ভিডিওটা দেখলেই তার কিছুটা বোঝা যায়!
মোদীর সঙ্গে হাত মেলানোর পর মাইক্রোসফটের প্রধান নির্বাহী সত্য নাদেলার হাত মোছার ভিডিও
গত শনিবার সিলিকন ভ্যালিতে শীর্ষ প্রযুক্তি প্রতিষ্ঠানের কর্ণধারদের নিয়ে মোদীর আয়োজিত ‘ডিজিটাল ইন্ডিয়া’ ডিনারের আলোচনাপর্বে প্রথম এমন ঘটনা ঘটে। ফেসবুক ও ইউ টিউবে ছড়িয়ে পড়া ওই ভিডিওতে দেখা যায়, মোদীর সঙ্গে হাত মেলানো শেষে ফিরে আসার সময় দুই হাতের তালু ঘষছেন সত্য নাদেলা। যিনি কিনা বর্তমানে মাইক্রোসফটের প্রধান নির্বাহীর দায়িত্ব পালন করছেন। অনেক ভারতীয় অবশ্য বলছেন নাদেলার হাত মোছাটা নিছক স্বভাববশত। কিন্তু মোদী বিরোধীরা 'ওয়াশ ইওর হ্যান্ড' শীর্ষক ক্যাম্পেইন চালানোর পর একে আর আপাত গুরুত্বহীন ঘটনা বলা যাচ্ছে না! 
দ্বিতীয় ঘটনাটি ঘটেছে এর পরদিনই। সিলিকন ভ্যালিতে নরেন্দ্র মোদীর সফরকে যখন সফল বলে জোর প্রচার শুরু করেছে বিজেপি, তখনই মার্কিন মুলুক থেকে আসে অস্বস্তিকর এক খবর। জানা গেল, বেশ কয়েকজন সিলিকন ভ্যালির বাসিন্দা ফেসবুক প্রধান মার্ক জাকারবার্গের বাড়িতে হ্যান্ডওয়াশ পাঠিয়েছেন। জাকারবার্গের বাড়িতে হ্যান্ডওয়াশ পাঠিয়ে লেখা হয়েছে, জাক, হাত ধুয়ে নাও- Zuck, wash your hands!

সংক্ষুব্ধরা ফেসুবক প্রধানকে পাঠানো চিঠিতে ২০০২ গুজরাট দাঙ্গায় মোদীর ভুমিকা উল্লেখ করে বলেছে, ''ভারতের প্রধানমন্ত্রীর সঙ্গে হাত মিলিয়ে তোমার হাতেও রক্তের দাগ লেগে আছে। তাই হ্যান্ডওয়াশ দিয়ে হাত ধুয়ে নাও।'' আন্দোলনকারীদের দাবি অনুযায়ী, জাকারবার্গের বাড়িতে ইতোমধ্যে ২৫০ বোতল হ্যান্ডওয়াশ পৌঁছে গেছে। প্রতিটি বোতলে গুজরাট হিংসায় নিহত মানুষদের নাম উত্‍সর্গ করে হয়েছে। 
এমনকি মোদী বিরোধী সেই সংগঠনের পক্ষ থেকে সাধারণ মানুষের কাছে আহ্বান করা হয়েছে জাকারবার্গের কাছে আরও হ্যান্ড সেনিটাইজার পাঠিয়ে আন্দোলন বেগবান করতে। এই লিঙ্কে গেলে আপনিও এই প্রতিবাদে শামিল হতে পারবেন।

তৃতীয় ঘটনাটি ঘটিয়েছেন মোদির এবারের সফরের সবচেয়ে ঘনিষ্ঠ বন্ধু তথা বুজুম ফ্রেন্ড বারাক ওবামা। এই অধিবেশনকে কেন্দ্র করে যিনি মোদির সঙ্গে ৭০ মিনিটের দীর্ঘ গোপন বৈঠক করেছেন। জাতিসংঘে ভারতের স্থায়ী সদস্যপদ প্রশ্নে দিল্লীর পক্ষে সওয়ালও করেছেন ওবামা। উষন আলিঙ্গন, জড়িয়ে ধরে সেলফি তোলা, কী না বাকি ছিল! অথচ সবই যে গ্যালারি শো'র অংশ এটা বোঝা যায় যখন সংবাদ সম্মেলনে মোদিকে 'প্রেসিডেন্ট' বলে সম্বোধন করেন ওবামা। এমন ঘনিষ্ঠ বন্ধুর সম্বোধন ভুলে যাওয়াটা নিশ্চয়ই স্বাভাবিক নয়। 
বার্তা সংস্থা আইএএনএসের প্রতিবেদনে জানানো হয়, সোমবার যুক্তরাষ্ট্রে এই দুই নেতার বৈঠকের পর দেওয়া বিবৃতির মাঝামাঝি এমন ভুল করেন ওবামা।
হোয়াইট হাউসের ওয়েবসাইটে ওবামার ওই বিবৃতির ভিডিও পোস্ট করা হয়। এতে ওবামাকে বলতে শোনা যায়, ‘পরিবেশবান্ধব জ্বালানির ব্যাপারে প্রেসিডেন্ট মোদি অঙ্গীকারে অটল থাকায় আমরা উৎসাহিত।’ 
সংশ্লিষ্টরা বলছেন, ঘটনাগুলো একের পর এক যেভাবেই ঘটে থাকুক না কেন, ভারতীয় মিডিয়ার প্রবল উৎসাহ মোদি বিরোধীদের এই মিশনকে সফল প্রমাণ করেছে।

