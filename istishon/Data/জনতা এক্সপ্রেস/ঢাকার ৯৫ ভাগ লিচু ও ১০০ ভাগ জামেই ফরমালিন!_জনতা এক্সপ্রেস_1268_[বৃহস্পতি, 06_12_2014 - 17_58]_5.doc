ঢাকার ৯৫ ভাগ লিচু ও ১০০ ভাগ জামেই ফরমালিন!


ঢাকার বাজারে মৌসুমী সুস্বাদু ও তৃপ্তিদায়ক ফলের সমাহার থাকলেও এসব ফলে বিষাক্ত কেমিক্যাল তথা ফরমালিনের উপস্থিতি নিয়ে উদ্বিগ্নতা কাটছে না ক্রেতা সাধারণের। ফলের বাজারে বিভিন্ন সময়ে মোবাইল কোর্ট পরিচালনা করে জেল জরিমানা করলেও জনমনে আতংক কাটছে না। এর মধ্যেই পরীক্ষায় জানা গেল ঢাকার বাজার ছেয়ে থাকা ৯৫ ভাগ লিচু ও ১০০ ভাগ জামেই ফরমালিন আছে। পরিবেশ বাঁচাও আন্দোলন (পবা) ঢাকার বিভিন্ন স্থানে ১ জুন থেকে ১০ জুন ২০১৩ পর্যন্ত দশদিনব্যাপী ফরমালিন পরীক্ষা করে। প্রাপ্ত ফলাফল থেকে বেরিয়ে এসেছে ফরমালিনে ফলের বাজার ছেয়ে যাওয়ার ভয়ঙ্কর এই তথ্য। 

মাঠ পর্যায়ে ফরমালিন পরীক্ষার প্রাপ্ত ফলাফলের ভিত্তিতে প্রস্তুতকৃত প্রতিবেদন আজ ১১ জুন ২০১৪, বুধবার, সকাল ১১ টায় পবা কার্যালয়ে সংবাদ সম্মেলনের মাধ্যমে প্রকাশ করে। পরীক্ষায় প্রাপ্ত ফলাফল ও পর্যবেক্ষণের ভিত্তিতে দেখা যায় ঢাকার বাজারে মৌসুমী ফলের ৯৫ শতাংশ লিচু ও ১০০ শতাংশ জাম ফরমালিনযুক্ত। 
সংবাদ সম্মেলনে আয়োজকরা বলেন, প্রতিটি ভোক্তার নিরাপদ ও ভোজালমুক্ত খাদ্য পাওয়ার অধিকার রয়েছে । কিন্তু আমরা এসব অধিকার থেকে বঞ্চিত। শিশু খাদ্য থেকে শুরু করে ফল-মূল, শাক-সবজি, মাছসহ প্রায় সব ধরনের খাবারে বিষাক্ত রাসায়নিক পদার্থ মেশানো হয়। বিভিন্ন সময়ে ভ্রাম্যমান আদালতের অভিযানে, জনস্বাস্থ্য বিশেষজ্ঞ, পরিবেশ আন্দোলন কর্মী ও ভোক্তা অধিকার কর্মীদের বক্তব্যে বিষাক্ত খাদ্যের ব্যাপকতার যে চিত্র ফুটে ওঠে, তা রীতিমতো আতঙ্কজনক।
উল্লেখ্য, ফল সংরক্ষণ এবং তা পাকাতে ব্যবসায়ীরা ফলে অহরহ ব্যবহার করছে বিষাক্ত ক্যামিকেল। এই বিষাক্ত ফল গ্রহণের ফলে গলায় ও ফুসফুসে ক্যান্সার, রক্ত ক্যান্সারসহ কিডনী, ত্বক, মুত্রথলী ও লিভারের জটিল রোগ সৃষ্টি হয়। সবচেয়ে বেশি ক্ষতিগ্রস্থ হয় শিশু ও মহিলারা, গর্ভস্থ শিশু প্রতিবন্ধী হওয়ার আশংকা থাকে।
ফরমালিন পরীক্ষার ফলাফল
ঢাকা মহানগরে মৌসুমী ফলে ফরমালিনের বর্তমান অবস্থা নিরুপণের লক্ষ্যে পবা আম, লিচু, জাম, আপেল, আঙ্গুর ও মালটায় ফরমালিনের পরিমাণ পরীক্ষা কার্যক্রম পরিচালনা করে। এ কার্যক্রমের আওতায় ঢাকা মহানগরীর ৩৫টি এলাকা থেকে আমের ১২৮টি, লিচুর ২১টি, জামের ১৪টি, আপেলের ৩৯টি, আঙ্গুরের ৮টি এবং মালটার ১৬টি নমুনা সংগ্রহ করা হয়। এসব ফল বিভিন্ন বাজার ও এলাকা হতে ক্রয় করে পবা কার্যালয়ে Z-300 Formalidehyde Meter দ্বারা পরীক্ষা করা হয়। 
পরীক্ষার ফলাফল পর্যালোচনায় দেখা যায়-
# আমে ৬৫.৬৩ শতাংশ। ১২৮টি নমুনার মধ্যে ৮৪টি নমুনায় ফরমালিনের উপস্থিতি রয়েছে (০.১০ - ১৩.৬৭ পিপিএম), যা মোট নমুনার ৬৫.৬৩ শতাংশ। ৪৪টি নমুনায় ফরমালিন অনপুস্থিত, যা মোট নমুনার ৩৪.৩৭ শতাংশ।
# লিচুতে ৯৫.২৪ শতাংশ। ২১টি নমুনার মধ্যে ২০টি নমুনায় ফরমালিনের উপস্থিতি রয়েছে (০.৭৬ - ২২.১২ পিপিএম), যা মোট নমুনার ৯৫.২৪ শতাংশ। ১টি নমুনায় ফরমালিন অনপুস্থিত, যা মোট নমুনার ৪.৭৬ শতাংশ।
# জামে ১০০ ভাগ। ১৪টি নমুনার মধ্যে ১৪টি নমুনাতেই ফরমালিনের উপস্থিতি রয়েছে (০.১৩ - ৬৮.৬৪ পিপিএম), যা মোট নমুনার ১০০ ভাগ।
# আপেলে ৫৮.৯৭ শতাংশ। ৩৯টি নমুনার মধ্যে ২৩টি নমুনায় ফরমালিনের উপস্থিতি রয়েছে (০.১০ - ৬.৪২ পিপিএম), যা মোট নমুনার ৫৮.৯৭ শতাংশ। ১৬টি নমুনায় ফরমালিন অনপুস্থিত, যা মোট নমুনার ৪১.০৩ শতাংশ।
# আঙ্গুরে ৮৭.৫০ শতাংশ। ৮টি নমুনার মধ্যে ৭টি নমুনায় ফরমালিনের উপস্থিতি রয়েছে (১.০০ - ১৬.০৮ পিপিএম), যা মোট নমুনার ৮৭.৫০ শতাংশ। ১টি নমুনায় ফরমালিন অনপুস্থিত, যা মোট নমুনার ১২.৫০ শতাংশ।
# মালটায় ৬৮.৭৫ শতাংশ। ১৬টি নমুনার মধ্যে ১১টি নমুনায় ফরমালিনের উপস্থিতি রয়েছে (০.১৭ - ৩০.০২ পিপিএম), যা মোট নমুনার ৬৮.৭৫ শতাংশ। ৫টি নমুনায় ফরমালিন অনপুস্থিত, যা মোট নমুনার ৩১.২৫ শতাংশ।

এছাড়া জামরুল, পেয়ারা, আনারস ও লেবুতে ফরমালিনের উপস্থিতি পরীক্ষা করা হয় এবং এসব ফলেও ভীতিকর পরিমাণে ফরমালিন পাওয়া যায়। এমনকি সবজিতেও ফরমালিনের উপস্থিতি রয়েছে। সবজির মধ্যে টমেটোতে ফরমালিনের উপস্থিতি সবচেয়ে বেশী। তরল দুধেও ফরমালিনের উপস্থিতি রয়েছে। এবার ভাবুন, ফল খেয়ে কী করবেন! চিকিৎসকরা বলেন যে, শরীরের নানা ধরণের ক্ষয়রোধে ফলের পুষ্টিগুণ কাজ করে। কিন্তু ফলই যদি হয় বিষের আধার, তাহলে তো উপকারের চেয়ে ক্ষতিটাই বেশি হয়ে গেল। দেশবাসীকে এখন ভাবতে হবে, এই সিন্ডিকেটকে তারা কিভাবে মোকাবেলা করবেন!

