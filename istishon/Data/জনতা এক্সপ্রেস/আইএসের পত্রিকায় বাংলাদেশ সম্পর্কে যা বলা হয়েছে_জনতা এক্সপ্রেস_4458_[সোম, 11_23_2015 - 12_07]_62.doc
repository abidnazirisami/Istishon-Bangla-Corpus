আইএসের পত্রিকায় বাংলাদেশ সম্পর্কে যা বলা হয়েছে


বাংলাদেশকে নতুন যুদ্ধক্ষেত্র হিসেবে ঘোষণা দিয়েছে ইসলামিক স্টেট। তাদের নিজস্ব প্রোপাগান্ডা ম্যাগাজিন 'দাবিক' বাংলাদেশকে 'বেঙ্গল' উল্লেখ করে তারা জানায়, কৌশলগত কারণে বাংলাদেশকে নতুন যুদ্ধক্ষেত্র হিসেবে বিবেচনা করছে তারা। দি হিন্দু পত্রিকা 'দাবিক' ম্যাগাজিনের বরাত দিয়ে প্রকাশিত এক প্রতিবেদনে জানায়, বাংলাদেশে নতুন করে আক্রমণ এবং কার্যক্রম সম্প্রসারণের জন্য কাজ করছে আইএস নামক জঙ্গি সংগঠনটি। দাবিক ম্যাগাজিনে এই বিষয়ে পাঁচ পাতার একটি পূর্নাঙ্গ প্রতিবেদন প্রকাশ করেছে তারা।

বাংলাদেশে নতুন করে সন্ত্রাসী হামলা চালানোর জন্য প্রস্তুতি নিচ্ছে বলে সতর্ক করেছে মধ্যপ্রাচ্যভিত্তিক জঙ্গি সংগঠন ইসলামিক স্টেট (আইএস)। সংগঠনটির অনলাইন ম্যাগাজিন ‘দাবিক’-এর সর্বশেষ সংস্করণে এ দাবি করা হয়েছে। আইএসের ম্যাগাজিনের নিবন্ধ নিয়ে ভারতের সংবাদ সংস্থা পিটিআইয়ের এক প্রতিবেদনে বলা হয়েছে, বাংলাদেশের মতো দেশে আইএস তাদের কৌশলগত অবস্থান বাড়ানোর চেষ্টা করছে। ম্যাগাজিনে বাংলাদেশের বিষয়ে দীর্ঘ বক্তব্য উঠে এসেছে। আর ‘দ্য রিভাইভাল অব জিহাদ ইন বেঙ্গল’ শীর্ষক নিবন্ধটি তাদের কর্মকাণ্ডের জন্য উত্সর্গ করা হয়েছে। 
দাবিক-এর ১২তম সংস্করণে বাংলাদেশ নিয়ে ৫ পৃষ্ঠার ওই নিবন্ধের লেখক হিসেবে উল্লেখ করা হয়েছে আবু আবদির রহমান আল-বাঙালির নাম। নিবন্ধের মাধ্যমে বাংলাদেশে চারটি হামলার দায় লিখিতভাবে স্বীকার করেছে আইএস। নিবন্ধে বলা হয়েছে, খিলাফতের সেনাদের সম্পৃক্ত একটি নিরাপত্তা সেল ইতালিয়ান নাগরিক চেজার তাভেল্লাকে খুন করেছে। রাজধানী গুলশানের একটি রাস্তায় গুলি করে ওই বিদেশিকে হত্যা করা হয়। এর কয়েক দিনের মাথায় রংপুরে ওই টিম এক জাপানি নাগরিককে টার্গেট করে খুন করে। ঢাকায় শিয়া সম্প্রদায়ের একটি মসজিদে (হোসেনী দালান) হামলা চালিয়ে একজনকে হত্যা ও প্রায় ১০০ জনকে জখম করেছে তারা। এ ছাড়া ঢাকায় এক তল্লাশিচৌকিতে পুলিশের ওপর হামলাও আইএস করেছে বলে নিবন্ধে দাবি করা হয়। নিবন্ধে বলা হয়, পর পর এসব হামলা ক্রুসেডর রাষ্ট্রের জনগণের বড় ক্ষতির কারণ হয়েছে। যে কারণে অনেক দেশ বাংলাদেশে তাদের নাগরিক, কূটনীতিক, পর্যটকদের চলাচল সীমিত করতে বাধ্য হয়েছে। এখনো তারা ভীতিকর অবস্থার মধ্যে দিন পার করছে।
নিবন্ধে বলা হয়েছে, আইএস নতুন করে আরো হামলা চালানোর জন্য প্রস্তুতি নিচ্ছে। একই সঙ্গে তারা বলেছে, আওয়ামী লীগের অসাম্প্রদায়িক সরকার ধারাবাহিকভাবে তথ্য বিভ্রাট ঘটাচ্ছে এবং ব্লেম গেম খেলছে। বাংলাদেশ সরকারকে হুঁশিয়ারি দিয়ে বলা হয়, সরকার দ্রুতই উপলব্ধি করবে যারা নির্লজ্জভাবে সত্য অস্বীকার করছে।

দাবিক-এর ওই নিবন্ধে বাংলাদেশে নিষিদ্ধ ঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) প্রশংসা করে এর প্রতিষ্ঠাতার মৃত্যুদণ্ড কার্যকর হওয়া শায়খ আবদুর রহমানকে ‘শহীদ মুজাহিদ’ আখ্যা দেয়া হয়েছে। নিবন্ধের ‘দ্য হিস্ট্রি অব জিহাদ ইন বেঙ্গল’ অধ্যায়ে শায়খ আবদুর রহমান ও জেএমবির প্রশংসা করে বলা হয়, এর ফলে ইউরোপীয় উপনিবেশ ও হিন্দু সংস্কৃতির চাপে যে ভূখণ্ড শত শত বছর ‘শিরক’ ও ‘বিদাতে’ ডুবে ছিল, সেখানকার মুসলমানরা একটা আশার আলো দেখেছিল। কিন্তু ২০০৭ সালে বাংলাদেশের সরকার শায়খ আবদুর রহমানকে গ্রেফতার করে তার আরো কিছু মুজাহিদ কমান্ডারসহ মৃত্যুদণ্ড দেয়। আইএসের সাময়িকীতে আওয়ামী লীগ, বিএনপি ও জামায়াতে ইসলামীকে ‘মুরতাদ’ বলে আখ্যায়িত করা হয়। জামায়াতের আমির মতিউর রহমান নিজামীর একটি ছবি দিয়ে তাতে লেখা হয়েছে, ‘মুরতাদপ্রধান’। নিবন্ধের শেষাংশে তারা বলেছে, তথাকথিত খিলাফতের সেনারা বেঙ্গলে তাদের প্রভাব বিস্তার করছে এবং তারা সন্ত্রাসের মাধ্যমে আতঙ্ক ছড়িয়ে যাবে।
দাবিক-এ আরও লেখা হয়েছে, “বাংলায় খলিফার সেনারা যখন কুফরের বিরুদ্ধে নতুন হামলার প্রস্তুতি নিচ্ছে, তখন ধর্মনিরপেক্ষ মুর্তাদ আওয়ামী লীগ সরকার সত্য বিকৃত করছে এবং মুরতাদ বিএনপি ও জামায়াতের ওপর দায় চাপাচ্ছে।” 

এদিকে বাঙালি যুবকদের দলে টানতে মাত্র পৌনে তিন মিনিটের বাংলায় একটি জেহাদি অডিও টেপ ছেড়েছে আইএস। যার শিরোনাম ‘খলিফারাজ আবার ফিরে এসেছে’। উদ্বেগ বেড়েছে আরও একটি তথে‍্য, সেটি হল ইন্টারনেটে আই এস–এর জেহাদি ভিডিও বা অডিও বার্তা দেখা, শোনায় ভারত রয়েছে এক নম্বরে। বাংলা ওই অডিও টেপে বাঙালি যুবকদের জেহাদে উদ্বুদ্ধ করে তাদের আই এস–এ যোগ দিতে ডাক দেওয়া হয়েছে। টেপটির উৎপত্তি বাংলাদেশে বলে জানিয়েছে গোয়েন্দারা। গোয়েন্দা সূত্রে খবর, এটি প্রচার করেছে আই এসের বাংলাদেশ শাখা বা আরও স্পষ্ট করে বললে আইসিস–এর ভারতীয় উপমহাদেশ শাখা। টেপটিতে বলা হয়েছে খলিফারাজ ফিরে এসেছে। তাই এই সংগঠনকে আরও শক্তিশালী করতে তরুণদের আরও বেশি করে এগিয়ে আসতে হবে। 

