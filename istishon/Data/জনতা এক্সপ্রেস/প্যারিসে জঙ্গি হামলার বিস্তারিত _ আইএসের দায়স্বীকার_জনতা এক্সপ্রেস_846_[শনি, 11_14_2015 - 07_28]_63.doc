প্যারিসে জঙ্গি হামলার বিস্তারিত _ আইএসের দায়স্বীকার



শার্লি এবদোর পর ফের ভয়াবহ জঙ্গি হানায় রক্তাক্ত প্যারিস। এলোপাথাড়ি গুলি আর একের পর এক বিস্ফোরণে প্রাণ হারিয়েছেন শতাধিক মানুষ। আহত বহু মানুষ। শহরের বিভিন্ন অংশে রেস্তোরাঁ, বার ও একটি কনসার্ট হলে আক্রমণ চালিয়েছে সন্ত্রাসবাদীরা। ফ্রান্সের প্রেসিডেন্ট ওলাঁদ দেশজুড়ে জরুরী অবস্থা জারি, নাগরিকদের গৃহে অবস্থান ও সীমান্ত বন্ধের নির্দেশ দিয়েছেন। নামানো হয়েছে দেড় হাজার সেনা। 
শুক্রবার রাতে প্রথম বিস্ফোরণ হয় প্যারিসের স্ট্যাডে ডি ফ্রান্স স্টেডিয়ামের বাইরে। সেখানে তখন ফ্রান্স-জার্মানি প্রদর্শনী ফুটবল ম্যাচ চলছিল। স্টেডিয়ামে হাজির ছিলেন ফ্রান্সের প্রেসিডেন্ট ফ্রাঁসোয়া ওলাঁ। কিছুক্ষণের মধ্যেই স্টেডিয়ামের কাছে একটি বারে হামলা চালায় বন্দুকবাজরা। এই হামলার এক ঘণ্টার মধ্যেই ল্যুভর মিউজিয়াম সংলগ্ন একটি শপিং সেন্টারেও গুলির খবর আসে। 
সবচেয়ে ভয়ঙ্কর জঙ্গি হামলার ঘটনাটি ঘটেছে বাটাক্ল্যান কনসার্ট হলে। সেখানে শুরুতেই শতাধিক দর্শককে পণবন্দি করে নেয় জঙ্গিরা। প্রত্যক্ষদর্শীদের মতে, পণবন্দিদের অনেককেই জঙ্গিরা একে একে গুলি করে মারছিল। এরপরই সেখানে অভিযান চালায় সেনা। সেনা অভিযানের মাঝেই কনসার্ট হলে গ্রেনেড বিস্ফোরণ ঘটায় জঙ্গিরা। পরে পাল্টা সেনা অভিযানে সন্দেহভাজন ৪ জঙ্গির মৃত্যু হয়েছে বলে জানা গেছে। 
পরিস্থিতি এক নজরে
এখন পর্যন্ত পাওয়া তথ্য অনুযায়ী-
১) বন্দুকধারী ও বোমারুরা রেস্তোরাঁ, পানশালা, একটি কনসার্ট হল ও একটি ফুটবল স্টেডিয়ামে আক্রমণ চালায়।
২) শেষ খবর পাওয়া পর্যন্ত প্রাণ হারিয়েছেন ১২০জন।
৩) ফরাসি প্রেসিডেন্ট ফ্রাঁসোয়া ওলাঁদের ভাষায় এই প্রাণঘাতী হামলা নজিরবিহীন।
৪) একটি রক কনসার্ট চলাকালীল বাটাক্ল্যান কনসার্ট হলে জঙ্গিদের এলোপাথাড়ি গুলিতে নিহত অন্তত ১০০।
৫) স্ট্যাডে ডি ফ্রান্স স্টেডিয়ামের বাইরে জোড়া আত্মঘাতী হামলা। সেখানে তখন ফ্রান্স-জার্মানি প্রদর্শনী ফুটবল ম্যাচ চলছিল। স্টেডিয়ামে হাজির ছিলেন ফ্রান্সের প্রেসিডেন্ট ফ্রাঁসোয়া ওলাঁদ। শহরের আরও পাঁচটি জায়গায় হামলায় প্রাণ হারিয়েছেন ৫০-এর অধিক।

৬) জঙ্গিদের পালাতে দেওয়া চলবে না। সরকারি নির্দেশে রুদ্ধ ফ্রান্সের সীমান্ত। দেশজুডে জারি জরুরি অবস্থা। প্যারিসের স্কুল, কলেজ, বিশ্ববিদ্যালয়, মেট্রো স্টেশনগুলি বন্ধ করা হয়েছে। বন্ধ সরকারি দফতর। জরুরিকালীন ভিত্তিতে চলছে কিছু রেল ও বিমান।
৭) সেনা অভিযানে মৃত ৮ সন্দেহ ভাজন জঙ্গির।
৮) সূত্রে খবর আইসিস এই হামলার দায় স্বীকার করে নিয়েছে।
৯) জি-২০ সামিটে যোগদান বাতিল করলেন ওলাঁদ।

১০টা ১৩ : প্যারিসে কারফিউ জারি।
৯টা ২৪ : প্যারিস হামলার পর নিউ ইয়র্ক সহ অনান্য মার্কিনি শহর কড়া নিরাপত্তায় মুড়ে ফেলা হল।
৮টা ২৯ : ফেসবুকে প্যারিসের জন্য সেফটি চেক চালু
৮টা ২৭ : প্যারিস পুলিশ কর্তারা জানালেন হামলাকারীরা সম্ভবত মৃত।
৮টা ২৫ : হামলাকারীদের সঙ্গীরা এখনও ফ্রান্সেই আছে, আশঙ্কা ফরাসি সরকারের।
৮টা ২৪ : জরুরি অবস্থা জারি করলেন ওলাঁদ। 

এদিকে প্যারিসের পর পর জঙ্গি হামলার দায় স্বীকার করল আইসিস। হামলার পরই টুইটারে জঙ্গিদের অভিনন্দন জানায় ওই জঙ্গি সংগঠন। এরপরই আইসিস দায় স্বীকার করেছে বলে খবর প্রকাশ করে ইউরোপের বিভিন্ন মিডিয়া। সিরিয়া হামলার বদলা নিতেই প্যারিসে হামলা। বাটাক্লাঁ কনসার্ট হলে এক জঙ্গি একথা আগেই জানিয়েছিল বলে দাবি করেছিলেন এক প্রত্যক্ষদর্শী। এই হামলার তীব্র নিন্দা জানিয়েছেন বিশ্বনেতারা।

ফ্রান্সের পত্রিকায় হামলার খবর
তথ্যসূত্র : সিএনএন, রয়টার্স, আনন্দবাজার, এবিপি।

