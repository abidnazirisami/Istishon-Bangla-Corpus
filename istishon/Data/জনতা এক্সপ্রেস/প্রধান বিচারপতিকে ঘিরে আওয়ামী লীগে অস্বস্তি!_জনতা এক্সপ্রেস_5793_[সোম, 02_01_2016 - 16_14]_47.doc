প্রধান বিচারপতিকে ঘিরে আওয়ামী লীগে অস্বস্তি!



প্রধান বিচারপতি সুরেন্দ্র কুমার সিনহাকে কেন্দ্র করে সরকারী দল আওয়ামী লীগে অস্বস্তি বাড়ছে। দলের ঊর্ধ্বতন নেতৃবৃন্দ এ বিষয়ে এখনও মুখ না খুললেও চাপা অস্বস্তি প্রকাশ পাচ্ছে নানাভাবে। ইতোমধ্যে তার বিরুদ্ধে প্রকাশ্যে বিবৃতি দিয়েছেন স্বয়ং অ্যাটর্নি জেনারেল। তালিকায় আছেন সদ্য অবসরে যাওয়া আপিল বিভাগের আলোচিত-সমালোচিত বিচারপতি শামসুদ্দিন মানিক এবং আওয়ামী লীগের কেন্দ্রীয় নেতা, দপ্তরবিহীন মন্ত্রী সুরঞ্জিত সেনগুপ্ত। 
আওয়ামী লীগ নেতারা মনে করছেন, প্রধান বিচারপতির বক্তব্যের কারণে বিএনপি-জামায়াত সুবিধা পাচ্ছে। প্রধান বিচারপতি হিসেবে দায়িত্ব গ্রহণের প্রথম বর্ষপূর্তি উপলক্ষে গত ১৭ জানুয়ারি সুপ্রিম কোর্টের ওয়েবসাইটে প্রকাশিত এক বাণীতে তিনি বলেছেন, ‘কোনো কোনো বিচারপতি রায় লিখতে অস্বাভাবিক দেরি করেন। আবার কেউ কেউ অবসর গ্রহণের দীর্ঘদিন পর পর্যন্ত রায় লেখা অব্যাহত রাখেন, যা আইন ও সংবিধান পরিপন্থী।’ তার এই বক্তব্যের কারণে বর্তমান সরকারকে অবৈধ বলার আইনি ভিত্তি পেয়ে গেছে বিএনপি। 
বিএনপি দাবি করছে, সাবেক প্রধান বিচারপতি এবিএম খায়রুল হক অবসরে যাওয়ার ১৬ মাস পরে সংবিধানের ত্রয়োদশ সংশোধনী বাতিলের মাধ্যমে তত্ত্বাবধায়ক সরকার ব্যবস্থাকে অবৈধ ঘোষণা করে যে রায় দিয়েছেন তা অবৈধ। তাদের দাবি ওই রায় অবৈধ হওয়ায় ২০১৪ সালের ৫ জানুয়ারি নিজের অধীনে অনুষ্ঠিত নির্বাচনের মাধ্যমে গঠিতশেখ হাসিনার তৃতীয় সরকারও অবৈধ। এর মধ্যে বিএনপি নেতারা খায়রুল হকের গ্রেপ্তারও দাবি করেছেন।
শুধু বিএনপির হাতে অস্ত্র তুলে দেয়া নয়, এ বিষয়ে সরকারের মনোনীতদেরও একাধারে বিরোধিতা করে চলেছেন বিচারপতি এসকে সিনহা। আইন মন্ত্রণালয় সংক্রান্ত সংসদীয় স্থায়ী কমিটির সভাপতি সুরঞ্জিত সেনগুপ্ত এ বিষয়ে বলেছিলেন, ''তিনি (সুরেন্দ্র কুমার) বলে বসলেন, জাজমেন্ট ডিক্লেয়ার করার পর অবসরের পর রায় লিখলে অসাংবিধানিক। এটা যদি অসাংবিধানিক-অগণতান্ত্রিক হয় তাহলে রাষ্ট্রের ভিত্তিগুলো অসাংবিধানিক হয়ে যায়। ইনক্লুডিং চিফ জাস্টিস হিমসেলফ। এ ধরনের কোনো কথা জুডিশিয়ারির কাছ থেকে আসার পরে দেশটা কেঁপে উঠল। সাথে সাথেই আমাদের বিরোধী দল বলে বসল এই সরকার অবৈধ।” এরপর ২৫ জানুয়ারি এক সভায় সুরঞ্জিত সেনগুপ্ত প্রধান বিচারপতিকে মুখে লাগাম টানার পরামর্শ দিয়ে বক্তব্য রাখেন।
প্রবীণ আওয়ামী লীগ নেতার এই বক্তব্যকে বিনা চ্যালেঞ্জ ছেড়ে দেননি প্রধান বিচারপতি। পাল্টা মন্তব্য করেছেন যে, ''সেনগুপ্তদেরই উচিত জিহ্বা সামাল দেয়া''। উল্লেখ্য, সুরেন্দ্র কুমার সিনহার জন্ম ১৯৫১ সালের ১ ফেব্রুয়ারি মৌলভীবাজার জেলার কমলগঞ্জ উপজেলার তিলকপুর গ্রামে। তার বাবার নাম ললিত মোহন সিনহা এবং মায়ের নাম ধনবতী সিনহা। স্ত্রী সুষমা সিনহা। তিনি এলএলবি পাস করার পর ১৯৭৪ সালে সিলেট জেলা জজ আদালতে অ্যাডভোকেট হিসেবে কাজ শুরু করেন। ১৯৭৮ সালে হাইকোর্টে এবং ১৯৯০ সালে আপিল বিভাগে আইনজীবী হিসেবে তালিকাভুক্ত হন। ১৯৯৯ সালের ২৪ অক্টোবর তিনি হাইকোর্টে বিচারক হিসেবে নিয়োগ পান ২০০৯ সালের ১৬ জুলাই আপিল বিভাগের বিচারপতি হন। বাংলাদেশের সংবিধানের ত্রয়োদশ সংশোধনীর মাধ্যমে আনা তত্ত্বাবধায়ক সরকার ব্যবস্থা আপিল বিভাগের যে বেঞ্চ বাতিল করেছিল, এস কে সিনহা ছিলেন তার অন্যতম সদস্য। ২০১১ সালে বঙ্গবন্ধু হত্যা মামলার চূড়ান্ত রায় দেওয়া বেঞ্চেও সদস্য হিসাবে ছিলেন তিনি। সরকারের অনুগ্রহপুষ্ট হলেও তাকে ঘিরে সাম্প্রতিক আলোচনা সরকারী দলকে বিব্রত করছে।
তবে সুরঞ্জিত সেনগুপ্তকে জবাব দেয়ার ঘটনায় পারদ যতটা না চড়েছে, তার চেয়ে বেশি চড়েছে বাংলাদেশ সরকার নতুন যে নাগরিকত্ব আইন করতে যাচ্ছে, তার বিধানকে কেন্দ্র করে প্রধান বিচারপতির জড়িয়ে যাওয়ায়। খবর এই যে, নতুন হতে যাওয়া নাগরিকত্ব আইনের বিধান বলে সুপ্রিম কোর্টের প্রধান বিচারপতি সুরেন্দ্র কুমার সিনহা ও তার সন্তানদের নাগরিকত্বও বাতিল হয়ে যেতে পারে!
বাংলাদেশ নাগরিকত্ব আইন-২০১৬ এর খসড়ায় বলা হয়েছে, কেউ বিদেশি কোনো সামরিক বা আধাসামরিক বাহিনী বা অন্য কোনো বিশেষ বাহিনীতে যোগদানপূর্বক বাংলাদেশের বিরুদ্ধে যুদ্ধ করলে, বাংলাদেশবিরোধী কোনো ষড়যন্ত্রের সহায়তা করলে বা বাংলাদেশের অস্তিত্ব অস্বীকার ও দেশবিরোধী কোনো কর্মকাণ্ডে লিপ্ত থাকলে তাদের নাগরিকত্ব বাতিল হবে। এমনকি তাদের সন্তানরাও নাগরিক হতে পারবেন না। আর এ আইনটি কার্যকর ধরা হয়েছে ১৯৭১ সালের ২৫শে মার্চ থেকে। যার মানে, ২৫ মার্চের যারা মুক্তিযু্দ্ধের বিরোধিতা করে পাকিস্তানী বাহিনীর পক্ষে কাজ করেছে বা সহায়তা করেছে তাদের নাগরিকত্ব বাতিল হয়ে যাবে।
২০১৪ সালের ১০ সেপ্টেম্বর সুপ্রিম কোর্টের আপিল বিভাগে যুদ্ধাপরাধীদের বিরুদ্ধে চলা যুদ্ধাপরাধী কামারুজ্জামানের মামলার শুনানিকালে বর্তমান প্রধান বিচারপতি সুরেন্দ্র কুমার সিনহা আত্মস্বীকৃতি দেন তিনি পাকিস্তানি সেনাবাহিনীকে সহায়তার জন্য গঠিত শান্তি কমিটির সদস্য ছিলেন। এই স্বীকৃতিতে তিনি পাক সেনাদের সহযোগিতার বিষয়টিও স্পষ্ট করে তুলে ধরেন। সুরেন্দ্র কুমার শুনানির এক পর্যায়ে বলেন, “আমি নিজেও শান্তি কমিটির একজন সদস্য ছিলাম।” তিনি আরো বলেন, “আমি নিজে পাকিস্তান সেনাবাহিনীর পক্ষে কাজ করেছি।” অবশ্য প্রধান বিচারপতিও এও দাবি করেন, দিনে পাক বাহিনীকে সহযোগিতা করলেও রাতে মুক্তিবাহিনীর সঙ্গে যোগাযোগ করতেন।
এই ঘটনা উল্লেখ করে সম্প্রতি অবসরে যাওয়া সুপ্রিম কোর্টের বিচারপতি শামসুদ্দিন চৌধুরী মানিক বেসরকারি টেলিভিশন একাত্তরে কিছুদিন আগে দাবি করেন, “প্রধান বিচারপতি সুরেন্দ্র কুমার সিনহা নিজে স্বীকার করেছেন, তিনি মুক্তিযুদ্ধের সময় শান্তি কমিটির সদস্য ছিলেন যাদের কাজ ছিল একাত্তরে আমাদের মুক্তিযুদ্ধের বিরোধীতা করা। তাই তিনি মুক্তিযুদ্ধ বিরোধী রাজাকার।” এভাবে একের পর এক ঘটনায় প্রধান বিচারপতি আলোচিত হওয়ায় সরকার পড়েছে অস্বস্তিতে। এর আগেও তিনি একবার ''এখন আর আগের দিন নেই, টেলিফোনে রায় লেখার দিন শেষ''। সরকারপক্ষের অভিযোগ, তার এ বক্তব্যকেও বিরোধিরা হাতিয়ার করেছিল।
নতুন নাগরিকত্ব আইনে প্রধান বিচারপতি শুধু একা ফাঁসবন না, একইসঙ্গে নাগরিকত্ব হারাতে পারেন তার দুই কণ্যাও। এরা হচ্ছেন সূচনা সিনহা ও আশা রানী সিনহা। পরিস্থিতি বিবেচনা করে অনেকে বলছেন, প্রধান বিচারপতি নাগরিকত্ব হারালেও তা আসলে ঘটবে সরকারের ইঙ্গিতেই। তবে এত বড় শাস্তি না পেলেও তার ভাগ্যে যে অন্ধকার নেমে আসছে এটা অনেকটা পরিষ্কার। কারণ এটা স্পষ্ট যে, ক্ষমতাসীনদের মধ্যে ইতোমধ্যে অনেক শত্রু উৎপাদনে সক্ষম হয়েছেন তিনি। আর তা এতটাই তীব্র যে, সরকারের মধ্যে তা রীতিমতো অস্বস্তি সৃষ্টি করেছে।

