পুলিশ বুথগুলোকে পাবলিক টয়লেট করা হোক



প্রতিটি বাণিজ্যিক ও জনসমাগমস্থানে বিনামূল্যে স্বাস্থ্যসম্মত পাবলিক টয়লেট নিশ্চিত করাটা সরকারের দায়িত্ব। কিন্তু সরকার সেই দায়িত্ব পালনে কোনো আগ্রহ দেখাচ্ছে না। জনগণের বিক্ষোভে পুলিশ নামানো অর্থাৎ শাসন ছাড়া তেমন কোনো সেবামূলক কর্মকান্ডেই সরকারের আগ্রহ এদেশে দেখা যায় না। এটা কার না জানা যে, নগরে চাহিদার তুলনায় পাবলিক টয়লেট কম এবং অধিকাংশ ব্যবহার অনুপযোগী। নারী ও প্রতিবন্ধীদের টয়লেট ব্যবহারে নিরাপত্তাসহ আলাদা ব্যবস্থা নাই। ফলে মানুষ বেশি সময় ধরে প্রস্রাব, পায়খানা আটকে রেখে কিডনিজনিত রোগসহ বিভিন্ন জটিল রোগে আক্রান্ত হচ্ছে। পুরুষরা তবু যেখানে সেখানে দাঁড়িয়ে বাঁচেন, কিন্তু সবচেয়ে বেশি সমস্যায় পড়তে হচ্ছে নারীদের। এসবের মধ্যেও পাবলিক টয়লেট বন্ধ হওয়া, কমা ছাড়া বাড়ার কোনো লক্ষণ নেই। অথচ সব শহরেই জনসংখ্যা বাড়ছে। 
জাতিসংঘের হিসাবে, বিশ্বে সাতশত কোটি মানুষের মধ্যে আড়াইশত কোটি মানুষের উন্নত স্যানিটেশন ব্যবস্থা নেই। একশত কোটি মানুষ খোলা জায়গায় মল-মূত্র ত্যাগ করেন। আমাদের দেশের গুটিকয়েক পাবলিক টয়লেট ব্যতিত বেশীরভাগই অপরিচ্ছন্ন এবং নিরাপত্তাহীন। বাংলাদেশের মোট জনসংখ্যা ১০% প্রতিবন্ধী হলেও পাবলিক টয়লেটগুলোতে তাদের জন্য উপযুক্ত ব্যবস্থা নেই।
ঢাকার দুটি সিটি কর্পোরেশনেই স্যানিটারী ইন্সপেক্টর থাকা সত্বেও পাবলিক টয়লেটগুলো তারা তদারকি করছে না। পর্যবেক্ষণে গেলে যে কেউ দেখতে পাবেন, বেশীরভাগ পাবলিক টয়লেটের অবস্থাই করুণ। কোনটির দরজা নেই, ছিটকিনি নেই, পর্যাপ্ত আলো-বাতাস নেই, বিদ্যুৎ নেই, অপরিস্কার, ময়লা, দুর্গন্ধ, ছাদ চুঁইয়ে পানি পড়ে, ময়লা পানি জমে থাকে, নেই পর্যাপ্ত নিরাপত্তা ব্যবস্থা। 
একটি সভ্য জাতির মানদন্ড হচ্ছে তাদের পয়ঃ নিষ্কাষণ ব্যবস্থা। ঢাকা শহরের টাইফয়েট, আমাশয়, জন্ডিসসহ ৪ টি রোগে আক্রান্ত হওয়ার অন্যতম কারণ পয়ঃব্যবস্থার সীমাবদ্ধতা। শুধু ঢাকা শহরের কথা চিন্তা করলে চলবে না, ঢাকার বাইরের পাবলিক টয়লেটও নিশ্চিত করতে হবে। 
ভাসমান মানুষ যারা ফুটপাতে থাকেন বা শহরের চলাচল করেন তাদের জন্য পাবলিক টয়লেটের ব্যবস্থা নিশ্চিত করতে হবে। সরকারের প্রতিষ্ঠানগুলোর পাবলিক টয়লেটের মান উন্নত করতে হবে। এছাড়া মানুষকে পাবলিক টয়লেট ব্যবহারের বিষয়ে সচেতনতা বৃদ্ধি করা প্রয়োজন।
পাবলিক টয়লেট নিশ্চিত করাটা সিটি কর্পোরেশনের আইনি দায়িত্ব। সিটি কর্পোরেশনের বাৎসরিক বাজেট হাজার কোটি টাকা হলেও তারা নগরে গুটিকয়েক পাবলিক টয়লেটের ব্যবস্থাপনা করতে পারছে না। অর্থ দিয়ে যদি মানুষকে পাবলিক টয়লেট ব্যবহার করতে হয়, তবে জনগন কেন স্থানীয় সরকারকে ট্যাক্স দেবে? এ প্রশ্নটাও জোর গলায় কেউ তুলছে না। বানিজ্যিক প্রতিষ্ঠান বা অন্যান্য জনসমাগমস্থল তৈরির সময় বিনামূল্যে পাবলিক টয়লেট সুবিধা নিশ্চিতের শর্ত আরোপ করার কথা সরকারের। এছাড়া নিয়মিত পাবলিক টয়লেটগুলো অবস্থা মনিটরিং ও অভিযোগ প্রদানের ব্যবস্থা গ্রহণ করতে হবে। কিন্তু সরকার নির্বিকার।
সরকারের কর্তাব্যক্তিদের প্রশ্ন করা হলে তারা বারবার বলেন, স্থান সঙ্কুলান ও বাজেটের সমস্যা। স্থান সঙ্কুলান ও বাজেটের সমস্যা সরকারি সব প্রতিষ্ঠানের আছে। কিন্তু ঢাকাসহ বড় শহরগুলোতে আমরা দেখেছি, কিভাবে রাস্তার মোড়ে মোড়ে পুলিশ বুথ বসানো হয়েছে। সেগুলোর ওপর বিজ্ঞাপন দিয়ে অর্থ সঙ্কুলানের সমস্যাও দূর করা হয়েছে। 
বেআইনিভাবে গড়ে তোলা ট্রাফিক পুলিশের এসব বুথ থেকে চাঁদাবাজি ছাড়া আর কোনো কাজ হয় না। নাগরিক অভিজ্ঞতা হচ্ছে, ঢাকার যে রাস্তায় ট্রাফিক বেশি থাকে সেখানে যানজট বেশি হয়। সব পুলিশ বুথগুলোকে পাবলিক টয়লেট ঘোষণা করা হলে এবং এগুলোতে বিজ্ঞাপন দেয়া প্রতিষ্ঠানগুলোকে পাবলিক টয়লেটের তদারকির ভার গ্রহণ করে এর মাধ্যমে তাদেরকে সিএসআর (কর্পোরেট সোশ্যাল রেস্পনসিবিলিটি) করতে বলা হলে পাবলিক টয়লেটের সমস্যা সহজে মেটানে যাবে। এতে করে নাগরিকদের স্বাস্থ্যসমস্যা দূর হবে, সরকারের ব্যয় কমবে এবং পুলিশের বাড়তি অত্যাচারের হাত থেকেও জনতা মুক্তি পাবে। 

