সার্নের বিজ্ঞানীদের নয়া অভিযান শুরু!



এবার ১৩ ট্রিলিয়ন ইলেকট্রনভোল্টস! আগের হিসাবটা মনে আছে কি? মনে থাকলে বুঝবেন, এটা তার প্রায় দ্বিগুণ। নিজের ‌শক্তি প্রায় দ্বিগুণ করে ২ বছর পরে ফের চালু হচ্ছে ইউরোপের পরমাণু গবেষণা সংস্থা সার্ন-এর লার্জ হ্যাড্রন কোলাইডার (এলএইচসি)৷‌ 
ইতোমধ্যে ২৭ কিমি দীর্ঘ সুড়ঙ্গে এক দিক থেকে প্রচণ্ড গতিতে পরমাণুর কেন্দ্র বা নিউক্লিয়াসে থাকা কণা প্রোটন পাঠানো শুরু হয়েছে৷‌ শিগগির উল্টোদিক থেকেও ছুটবে অ্যান্টি-প্রোটন৷‌ প্রায় আলোর গতিতে৷‌ হিসেব মতো আর মাস খানেকের মধ্যেই এলএইচসি-তে ঘটবে এই দুই দল বিপরীতমুখী প্রোটনের সংঘর্ষ৷ সেই সংঘর্ষের ভগ্নাবশেষ থেকেই সার্নের বিজ্ঞানীরা খুঁজে পেতে চান পদার্থের গঠন নিয়ে কিছু ‘অমূল্য রতন’৷
বিজ্ঞানীদের আশা, পদার্থবিদ্যার স্ট্যান্ডার্ড মডেল যেসব প্রশ্নের উত্তর দিতে পারে না, তার সন্ধান মিলবে এই সংঘর্ষে৷‌ স্ট্যান্ডার্ড মডেল অনুসারে এই ব্রহ্মাণ্ড ১৭টি কণা দিয়ে তৈরি৷‌ এর মধ্যে ১২টি কণা পদার্থ তৈরি করে, আর বাকি ৫টি দিয়ে হয় শক্তির আদান-প্রদান৷‌ গতবার, অর্থাৎ ২০১২ সালে এমনই শক্তি আদানপ্রদানকারী কণা হিগস বোসনের সন্ধান মিলেছিল এলএইচসি-তে৷‌ এবার স্ট্যান্ডার্ড মডেল ছাপিয়ে নতুন পদার্থবিদ্যার সন্ধান করতে চায় সার্ন৷‌ 

স্ট্যান্ডার্ড মডেল ১৭টি কণাকে মূলত ২ ভাগে ভাগ করেছে- কোয়ার্ক এবং লেপটন (ইলেকট্রন যা দিয়ে তৈরি)৷ এছাড়া রয়েছে ৪টি মূল শক্তি, যা এই কণাগুলি একে অপরের সঙ্গে আদান-প্রদান করে। শক্তির আদান-প্রদানও হয় হিগস বোসন নামক কণার মাধ্যমে৷‌ সমস্যা হলো, যে ৪টি শক্তির কথা বলা হচ্ছে তার মধ্যে ইলেকট্রোম্যাগনেটিক বা তড়িৎচুম্বকীয়, পরমাণুর কেন্দ্রের স্ট্রং এবং উইক ফোর্সকে ব্যাখ্যা করতে পারলেও স্ট্যান্ডার্ড মডেল গ্র্যাভিটি বা মহাকর্ষকে ভালভাবে ব্যাখ্যা করতে পারে না৷‌ যত নক্ষত্র আছে তার সবগুলিকে ধরলেও একটা গ্যালাক্সির মহাকর্ষ ব্যাখ্যা করার ক্ষেত্রে তা যথেষ্ট নয়৷‌ 
বিজ্ঞানীদের অনুমান, স্ট্যান্ডার্ড মডেলের বাইরেও রয়েছে কিছু ডার্ক ম্যাটার৷‌ যার জন্যই এই অতিরিক্ত মহাকর্ষ৷‌ এ ছাড়া নতুন তত্ত্ব বলছে, ব্রহ্মাণ্ড সম্প্রসারণের গতি কমার বদলে বাড়ছে৷‌ এর পেছনে রয়েছে ডার্ক এনার্জি৷‌ কিন্তু এই ডার্ক ম্যাটার বা এনার্জিকে সাধারণভাবে লক্ষ্য করা যায় না৷‌ এজন্য চাই বিগ ব্যাং-এর মাধ্যমে ব্রহ্মাণ্ড সৃষ্টির মুহূর্তে যে অবস্থা তা তৈরি করা৷‌ সেখানেই আসে এলএইচসি-র মতো পার্টিকল অ্যাক্সিলেটরের প্রয়োজনীয়তা৷‌ 

এলএইচসি-তে পার্টিকেল এবং তার অ্যান্টি পার্টিকেলের মধ্যে সংঘর্ষ ঘটিয়ে বিগ ব্যাং-এর ক্ষুদ্র সংস্করণ ‘লিটিল ব্যাং’ তৈরি করতে চান বিজ্ঞানীরা৷‌ তখন খুব অল্প সময়ের জন্য সংঘর্ষকারী কণা ও তার বিপরীত কণা ধ্বংস হবে, সৃষ্টি হবে শক্তি৷‌ মুহূর্ত পরেই সেই শক্তিই আবার সৃষ্টির আদি সময়কার কণা তৈরি করবে, যে কণাগুলিকে দেখে বোঝা যাবে ডার্ক ম্যাটার বা ডার্ক এনার্জি আছে কিনা, এবং থাকলে তা কোথায়, কিভাবে আছে!‌ সেই মুহূর্তটার জন্যই এখন অপেক্ষা৷‌
সার্ন-এর বিজ্ঞানীদের এই নয়া অভিযান সফল হোক। তাদের জন্য শুভকামনা। আরো তথ্য জানতে চাইলে এই লিঙ্কে যেতে পারেন।


