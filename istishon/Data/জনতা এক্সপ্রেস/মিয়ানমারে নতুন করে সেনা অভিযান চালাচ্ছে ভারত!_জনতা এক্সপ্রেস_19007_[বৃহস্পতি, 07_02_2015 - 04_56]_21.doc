মিয়ানমারে নতুন করে সেনা অভিযান চালাচ্ছে ভারত!



মিয়ানমার (বার্মা) সীমান্তে আবার জঙ্গি-দমনের অভিযান শুরু করেছে ভারতীয় সেনাবাহিনী৷‌ এবার বড়সড় বাহিনী নেমেছে মিয়ানমারের জঙ্গলের ভেতরে জঙ্গি খুঁজতে, জঙ্গিঘাঁটিগুলি ধ্বংস করতে৷‌ বুধবার ভোররাত থেকে শুরু হওয়া ভারতীয় সেনাদের এই অভিযানে সীমান্তের ওপারে মিয়ানমারের সেনারা সহায়তা দিচ্ছে৷‌ খবর ভারতীয় সংবাদ মাধ্যমগুলোর।
মিয়ানমারের সঙ্গে ভারতের উত্তর-পূর্বাঞ্চলের যে দুই রাজ্য রয়েছে সেই নাগাল্যান্ড ও মণিপুরের সীমান্ত বরাবর জোরদার অভিযান চলছে৷‌ মণিপুর-নাগাল্যান্ডে ভারতীয় সেনা কর্তৃপক্ষ এ খবর দিয়েছেন৷‌ এই সেনা অভিযানের কথা স্বীকার করে দিল্লিতে আজ কেন্দ্রীয় স্বরাষ্ট্র দপ্তরের রাষ্ট্রমন্ত্রী কিরেন রিজিজু বলেছেন, ভারতীয় সেনাদের এই অভিযানে সম্পূর্ণভাবে সহায়তা করছে মিয়ানমারের সেনারা৷‌ তবে এই অভিযানের বিষয়ে বিস্তৃত কিছু জানানো হয়নি৷‌ 
অনুসন্ধানে জানা গেছে, ডিমাপুরে ভারতীয় সেনাবাহিনীর যে থার্ড কর্পস-এর ৪০ হাজার সেনা জওয়ান রয়েছেন, সেখান থেকেই প্রচুর জওয়ান যোগ দিয়েছেন মিয়ানমার সীমান্তে এই অভিযানে৷‌ ব্যবহার করা হচ্ছে কপ্টার ও অত্যাধুনিক অস্ত্রশস্ত্র, সামরিক সরঞ্জাম৷‌ 
গত ৪ জুন, ২০১৫ মণিপুরের চান্দেলে ভারতীয় সেনা কনভয় আচমকা জঙ্গি-আক্রমণে ২০ জন জওয়ান নিহত হন৷‌ নাগাল্যান্ডের নিষিদ্ধ এন এস সি এন-খাপলং গোষ্ঠীর জঙ্গিরা এ ঘটনা ঘটিয়ে মিয়ানমারের ঘন জঙ্গলে আশ্রয় নেয়৷‌ এরপরই ৯ জুন মাঝরাতে চকিতে ভারতীয় সেনাবাহিনী মিয়ানমারের অভ্যন্তরে ঢুকে কয়েক ঘণ্টার ক্ষিপ্র অভিযান চালিয়েছিল৷‌ ওই অভিযানে নামানো হয়েছিল ছত্রী সেনাও৷‌ 
দিল্লিতে ভারতীয় কর্তৃপক্ষ সে ঘটনায় মিয়ানমারের সেনাদের সহায়তার কথা বললেও মিয়ানমার সরকার এ বিষয়ে ছিল নিশ্চুপ৷‌ ওই ঘটনায় দিল্লি কার্যত বার্তা দিয়েছিল, প্রয়োজনে প্রতিবেশী দেশে ঢুকে জঙ্গিঘাঁটি ধ্বংসে পিছপা হবে না ভারত৷‌ ৯ জুন মিয়ানমারের অভ্যন্তরে ঢুকে ওই অভিযানে এরকম বার্তা বুঝে বেশ অস্বস্তিতে পাকিস্তান এক বিবৃতি দিয়ে বলেছিল, ভারত এ ধরনের চেষ্টা চালালে ফল ভাল হবে না৷‌ এ সবের পর বুধবার ভোররাত থেকে মিয়ানমার সীমান্তে ভারতীয় বাহিনীর বড়সড় অভিযান তাৎপর্যপূর্ণ৷‌ 
জঙ্গি-আক্রমণে ২০ জন ভারতীয় জওয়ান নিহত হওয়ার পর নাগা জঙ্গি সংগঠন এন এস সি এন-খাপলং গোষ্ঠীর এক জঙ্গিনেতা খুমিও আবি আনাল মণিপুরের চান্দেল জেলাতেই ধরা পড়ে৷‌ তার জিম্মা থেকে পাওয়া একটি ভিডিওতে মিয়ানমারের অভ্যন্তরে জঙ্গলে জঙ্গিঘাঁটি ও সামরিক অনুশীলনের ছবি পাওয়া যায়৷‌ এ কথাও জানা যায় যে, বিভিন্ন জঙ্গিগোষ্ঠী ৯ জুনের সেনা অভিযানের বদলা নেওয়ার চেষ্টা করছে৷‌ 
এরপরই গতকাল বুধবার ভোররাত থেকে বড়রকম অভিযানে নেমে পড়েছে ভারতীয় সেনা৷‌ এই অঞ্চলে থাকা ন্যাশনাল সোশ্যালিস্ট কাউন্সিল অফ নাগাল্যান্ড (এন এস সি এন)-এর খাপলং গোষ্ঠী, মণিপুরের পিপলস লিবারেশন আর্মি (পি এল এ), উলফার পরেশ বরুয়া গোষ্ঠী এবং কামতাপুর লিবারেশন অর্গানাইজেশনের নেতা জীবন সিংহের গ্রুপকে লক্ষ্য করেই অভিযান চলছে। ভারতীয় গোয়েন্দাদের খবর অনুযায়ী অভিযান চালাচ্ছে সেনাবাহিনী।
তবে এ অভিযান সীমান্তরাষ্ট্রের সার্বভৌমত্ব লঙ্ঘনের দায় চাপাচ্ছে ভারতের কাঁধে। পার্শ্ববর্তী রাষ্ট্রগুলো ভারতের সম্প্রসারণবাদী চরিত্রকেই দুষছে। দক্ষিণ এশীয় দেশগুলো মনে করছে, ভারত ক্রমশ এ অঞ্চলে তার প্রভাব বৃদ্ধির নানা কর্মসূচী হাজির করছে। মিয়ানমার অভিযান তার অংশমাত্র!

