মালয়েশিয়ায় কর্মী প্রেরণ বন্ধ! কেউ দালালকে টাকা দিবেন না



গত ১৮ ফেব্রুয়ারি ঢাকায় বাংলাদেশের প্রবাসীকল্যাণ ও বৈদেশিক কর্মসংস্থান মন্ত্রণালয় এবং মালয়েশিয়ার মানবসম্পদ মন্ত্রণালয়ের মধ্যে একটি সমঝোতা স্মারক স্বাক্ষর হয়। যাতে তিন বছরে ১৫ লাখ শ্রমিক মালয়েশিয়া যাবে বলে দুই দেশের সরকার সম্মত হয়। কিন্তু ঠিক এর পরদিনই মালয় সরকারের পক্ষ থেকে বিদেশি যেকোনো শ্রমিক নিয়োগই স্থগিত করার ঘোষণা আসে। অনিশ্চয়তার মধ্যে পড়ে মালয়েশিয়ায় বাংলাদেশের শ্রমবাজার বিস্তৃতকরণের স্বপ্ন। 
অনুসন্ধানে দেখা গেছে, অসংখ্য কারণেই মালয়েশিয়ায় বাংলাদেশি শ্রমবাজার এখন বিরাট চ্যালেঞ্জের মুখে। মালয় সরকারের মধ্যেকার সমন্বয়হীনতা, সে দেশে বাংলাদেশবিরোধী জোর প্রচারণা, মানবাধিকার সংস্থাগুলোর অবস্থান, ১৫ লাখ কর্মী আসার খবরে মালয় সমাজে অস্বস্তি, মালয় সেনাবাহিনীর হস্তক্ষেপ ও বহিঃস্থ ইন্ধন এবং জনশক্তি ব্যবসা সিন্ডিকেটের অব্যাহত ভূমিকার ফলে আজকের এ পরিস্থিতি সৃষ্টি হয়েছে। বাংলাদেশ সরকার এ বিষয়গুলোকে মোকাবিলা করার কোনো পরিকল্পনা আগেও দাঁড় করায়নি, এখনও তা হচ্ছে না! ফলে এই শ্রমবাজারটি নিজেদের হাতে রাখা তাদের জন্য কঠিন হয়ে পড়ছে।
বিশেষজ্ঞরা বলছেন, পরিস্থিতির গতিপথ নির্দেশ করে সহসাই মালয়েশিয়ার শ্রমবাজার খুলছে না। এমনকি খুললেও ১৫ লাখ শ্রমিক তারা আদৌনিবেন কিনা তা নিয়ে সন্দেহ সৃষ্টি হয়েছে। এ অবস্থায় মালয়েশিয়া যেতে ইচ্ছুক সাধারণ মানুষদের উদ্দেশে বলা হচ্ছে, সরকারি কোনো ঘোষণা না আসা পর্যন্ত কোনো দালালের দ্বারস্থ হবেন না। কাউকে টাকা দিবেন না। সরকারি ঘোষণা এলেও কাউকে টাকা দিবেন না। সোজা ঢাকার নিউ ইস্কাটনে অবস্থিত প্রবাসীকল্যাণ ভবনে হাজির হয়ে সরকারি ব্যাংকের সঙ্গে টাকা লেনদেন করবেন, এর বাইরে যাই করবেন, ক্ষতি অবধারিত।
খোদ মালয় সরকারের অব্যবস্থাপনা ও সমন্বয়হীনতাকেই এ ঘটনার জন্য সবচেয়ে বেশি দায়ী করা হয়েছে। একটি দেশের সরকারের সঙ্গে সমঝোতার একদিন পরে তা স্থগিত করাটা তাই প্রমাণ করে। দেশটির সাবেক আন্তর্জাতিক বাণিজ্য ও শিল্পমন্ত্রী রাফিদাহ আজিজ এ ঘটনার প্রেক্ষিতে প্রশ্ন তুলেছেন, সরকারি নীতি নিয়ে কেন এমন ডিগবাজি দেয়া হলো? কী এমন ঘটেছে? ঘোষণার আগে কি এ প্রস্তাব বা নীতির কোনো সমীক্ষা করা হয়নি? 
সূত্র জানায়, মালয় সরকারের কয়েকটি মন্ত্রণালয়ের মধ্যে বোঝাপড়ায় ঘাটতি আছে। মানব সম্পদ মন্ত্রণালয় ও শিল্প মন্ত্রণালয়ের মধ্যে সমন্বয়হীনতা রয়েছে। এছাড়া সরকারের উচ্চমহলে নানা ধরনের গ্রুপিং বিদ্যমান। ফলে হুটহাট সিদ্ধান্ত বদলে যাওয়ার সঙ্গত কারণ রয়েছে। তাছাড়া মালয় ধনী মহলে শ্রমিক আমদানিকে কেন্দ্র করে মানব পাচারকারী চক্র ও আদম ব্যবসায়ীদের নানা চক্র সক্রিয় আছে। সরকারি তদারকিতে বাংলাদেশ থেকে ১৫ লাখ শ্রমিক আনাটা তাদেরও কাম্য নয়। 
সরাসরি হস্তক্ষেপের অভিযোগ উঠেছে সে দেশের সেনাবাহিনীর বিরুদ্ধেও। মালয়েশিয়ার রাষ্ট্রীয় বার্তা সংস্থা বারনামা জানিয়েছে, ১৯ ফেব্রুয়ারি সেনাবাহিনীর একটি ক্যাম্পে এক অনুষ্ঠানের পর দেশটির উপপ্রধানমন্ত্রী আহমেদ জাহিদ হামিদি সব দেশ থেকে কর্মী নেয়া স্থগিত রাখার ঘোষণা দেন। সেনাবাহিনীর সঙ্গে আলোচনার পর এমন ঘোষণা সবাইকেই স্তম্ভিত করেছে। উল্লেখ্য, মালয়েশীয় মানব পাচার চক্রগুলোর সঙ্গে সে দেশের ঊর্ধ্বতন প্রতিরক্ষা কর্মকর্তাদের যোগসাজশ আছে বলে অভিযোগ রয়েছে। গত কয়েক বছরে মালয়েশিয়া থেকে অসংখ্য নিরীহ মানুষের লাশ উদ্ধারকালে এটি আলোচনায় আসে যে, সীমান্তরক্ষী বাহিনী ও সেনাবাহিনীর গোয়েন্দা শাখা সব অবগত থাকলেও অপরাধীদের নিবৃত্ত করেনি।
এদিকে শ্রমিক সংগঠনগুলো দাবি জানাচ্ছে, আগে তাদের কর্মসংস্থান নিশ্চিত করতে। অন্যদিকে মানবাধিকার সংস্থাগুলো দাবি জানাচ্ছে, সঠিক হিসাব ব্যতীত কর্মী আনা হলে ২০০৮ সালের মতো দুর্নীতি হবে, বিদেশি শ্রমিকরা এসে দুর্দশায় পড়বে। এর প্রেক্ষিতে মালয় সরকার ঘোষণা দিয়েছে, কত কর্মী লাগবে তা নির্দিষ্ট না হওয়া পর্যন্ত নতুন করে বিদেশী শ্রমিক নিয়োগ বন্ধ থাকবে। 
পাশাপাশি যুক্ত হয়েছে বাংলাদেশি শ্রমিকবিরোধী প্রচারণা। এই অপপ্রচারের পেছনে ইন্ধন দিচ্ছে ভারতীয় বংশোদ্ভূত মালয় ও ভূমিপুত্র মালয়েশিয়ানরা। বাংলাদেশি শ্রমিকদের যেকোনো অপরাধকে এরা ফলাওভাবে প্রচার করে। এমনকি ১৫ লাখ শ্রমিক এলে মালয়েশিয়া বাংলাশিয়ায় পরিণত হবে বলে তারা প্রচার চালাচ্ছে। সেখানে কর্মরত বাংলাদেশিরা জানিয়েছেন যে, যখন সাধারণ কোনো বিচ্ছিন্ন ঘটনা ঘটে তা ফলাও করে সোশ্যাল মিডিয়া ও সেদেশের পত্রপত্রিকায় প্রকাশ করা হয়। আর যখন তদন্ত করে প্রমাণিত হয় নির্দোষ তখন এ খবরটি আর ফলাও করে প্রকাশ হয় না।
বাংলাদেশ থেকে ১৫ লাখ শ্রমিক আসার ব্যাপারে সেখানে এক রকম আতঙ্ক ছড়িয়ে দেয়া হয়েছে। বেশ কিছু বেসরকারি প্রতিষ্ঠান ও মিডিয়া বাংলাদেশি বিরোধী সেন্টিমেন্ট ছড়িয়ে দিয়েছে। ‘পাহাড়ে পালাও, বাংলাদেশিরা আসছে’ শিরোনামে ১৮ ফেব্রুয়ারি মালয় মেইল অনলাইনের এক নিবন্ধে বলা হয়, এসব শ্রমিকের কাছে আদর্শ হয়ে গেছে স্থানীয় নারীদের ধর্ষণ করা। মালয়েশিয়ায় বিভিন্ন জনের স্ত্রী, কন্যাদের ধর্ষণ করে তারা। তারা এমন আচরণ করে যেন তাদের ধর্ষণের লাইসেন্স আছে। এক্ষেত্রে কী পদক্ষেপ নেয়া হবে? এমন প্রশ্ন রেখে তারা আরও লিখেছে, ১৫ লাখ শ্রমিক এলে এসব অপরাধ বাড়বে, পরিস্থিতি আরও নাজুক হয়ে পড়বে।
এসব কারণের পাশাপাশি আলোচিত হচ্ছে সিন্ডিকেটের ভূমিকা। জানা গেছে, ২০০৯ সালে যখন মালয়েশিয়ায় শ্রমিক পাঠানো বন্ধ হয়ে যায়, তখন থেকে প্রবাসীকল্যাণ ও বৈদেশিক কর্মসংস্থান মন্ত্রণালয়ের সঙ্গে বেসরকারি জনশক্তি রপ্তানি প্রতিষ্ঠানসমূহের সংগঠন বায়রার সম্পর্ক খারাপ যাচ্ছে। সংস্থাটির নেতারা যথেষ্ট প্রভাবশালী। তাছাড়া মালয়েশিয়াতেও প্রভাবশালী কিছু বাংলাদেশি বংশোদ্ভূত ব্যবসায়ী আছেন, যারা সে দেশের সরকারের ঘনিষ্ঠ এবং জনশক্তি রপ্তানি ব্যবসার সঙ্গে যুক্ত। এমনকি উপপ্রধানমন্ত্রী আহমেদ জাহিদ হামিদির নিজস্ব প্রতিষ্ঠান রেয়াল নেটওয়ার্কও এই ব্যবসার সঙ্গে যুক্ত। যদিও দেশটির বৈদেশিক শ্রমিক বিষয়ক মন্ত্রিসভা কমিটির চেয়ারম্যানও তিনি। এদিকে সরকারের দ্বারা চাপে থাকা বাংলাদেশি জনশক্তি রপ্তানি ব্যবসায়ীরা ও মালয়েশীয় জনশক্তি রপ্তানি ব্যবসায়ীরা এক্ষেত্রে প্রভাব বিস্তার করছে এবং বাংলাদেশ থেকে কর্মী নিয়োগ প্রক্রিয়াকে ঝুলিয়ে রেখে নিজেদের লাভ আদায়ের চেষ্টা করছে বলে অভিযোগ আছে। এসব পক্ষকে সঠিকভাবে মোকাবিলা করা এবং সরকারের কূটনৈতিক দক্ষতার উপরে নির্ভর করছে, কত দ্রুত মালয় শ্রমবাজারকে ঘিরে সৃষ্ট এই অনিশ্চয়তা দূর করা যাবে। 
মালয়েশিয়ার শীর্ষ ইংরেজি দৈনিক দ্য স্টার অবশ্য এক খবরে মাস ছয়েকের মধ্যে এই স্থগিতাদেশ উঠে যাবে বলে ইঙ্গিত দিয়েছে। পত্রিকাটির বিশ্লেষণ অনুযায়ী মালয়েশীয় নাগরিকরা থ্রিডি (ডিফিকাল্ট, ডেঞ্জারাস, ডার্টি) সেক্টর-এ কাজ করতে আগ্রহী নয়। কিন্তু সরকার যেভাবে শিল্পায়নের বিকাশ ঘটানো, পাশাপাশি বৃক্ষায়ন ও উন্নয়নের ধারাকে এগিয়ে নিতে চায়, তাতে করে এই তিন খাতে অনেক বিদেশি শ্রমিক প্রয়োজন। মাস ছয়েকের মধ্যে অনেক বৈধ অভিবাসীর কাজের মেয়াদও শেষ দিকে চলে আসবে। এ বছরের শেষে তাদের মালয়েশিয়া ছাড়তে হবে। সুতরাং ওই শূন্যস্থান পূরণ করতে হলেও ছয় মাসের মধ্যে সরকারকে শ্রমবাজার খোলার ঘোষণা দিতে হবে। যেন নতুন শ্রমিক আনার প্রক্রিয়া শুরু করা যায়। কিন্তু এই শ্রমবাজার খুলে গেলেই সমস্যা সমাধান হয়ে যাবে না।
আগে কর্মী রপ্তানির বিষয়টি ঘটত বিটুবি (বিজনেস টু বিজনেস) পদ্ধতিতে। দেখা গেল দালালরা অতিরিক্ত টাকা হাতিয়ে নেয়ার ফলে এতে শ্রমিকের ব্যয় পড়ে অনেক, কিন্তু বিদেশে গিয়ে তারা ততটা আয় করতে পারে না। ফলে ঋণের টাকা শোধ করতেই উচ্চ বেতনের চাকরি খুঁজতে হয় শ্রমিকদের। তা না পেলে কেউ কেউ অপরাধেও জড়িত হয়ে পড়েন। এসব অভিযোগকে কেন্দ্র করে দুই দেশের মধ্যে সরকারিভাবে জিটুজি (গভর্নমেন্ট টু গভর্নমেন্ট) পদ্ধতিতে কর্মী পাঠানো শুরু হয়। এই প্রক্রিয়ায় শ্রমিক প্রেরণ হয় খুবই সীমিত। এর মধ্যেই দুই সরকার আলোচনার মাধ্যমে একমত হয় যে, সরকারি তদারকিতে রিক্রুটিং এজেন্সির ব্যবস্থাপনায় অর্থাৎ জিটুজি প্লাস পদ্ধতিতে মালয়েশিয়ায় শ্রমিক যাবে। ১৮ ফেব্রুয়ারি স্বাক্ষরিত স্মারকেও এমনটাই বলা হয়েছে। কিন্তু রিক্রুটিং এজেন্সির ভূমিকা কী হবে তা এখনও অস্পষ্ট। 
জানা গেছে, বায়রা অধিভুক্ত ১২০০ সদস্য প্রতিষ্ঠান ছাড়াও আরও প্রায় ১৮০০ লাইসেন্সধারী আছেন, যারা সকলেই মালয়েশিয়ায় লোক পাঠাতে পারবে। তবে সমঝোতা স্মারক স্বাক্ষরের দিন ঢাকায় সাংবাদিকদের উদ্দেশে মালয়েশীয় মানবসম্পদমন্ত্রী রিচার্ড রায়ট আনক জিম বলেন, ‘স্বচ্ছ প্রক্রিয়ায় বাংলাদেশ থেকে কর্মী নেওয়া হবে। এতে কোনো মনোপলি (একচেটিয়া) থাকবে না। বাংলাদেশ রিক্রুটিং এজেন্সির (বিআরএ) মধ্যে যাদের সুনাম ও স্বচ্ছতা আছে তারা কর্মী পাঠাতে পারবে। সন্ত্রাসী কর্মকাণ্ডে সম্পৃক্ত কিংবা সাজাপ্রাপ্ত ব্যক্তিরা কর্মী হিসেবে মালয়েশিয়ায় যেতে পারবেন না।’
এ থেকে পরিষ্কার হয় যে, দুই দেশের সরকারের সম্মতিক্রমে কিছু রিক্রুটিং এজেন্সিই কেবল মালয়েশিয়ায় লোক পাঠানোর সুবিধা পাবে- যা কিনা বায়রাকে ক্ষুব্ধ করেছে। সংগঠনটি ইতোমধ্যে মন্ত্রীর সঙ্গে দেখা করে আন্দোলনের হুমকি দিয়েছে। তাদের আশঙ্কা, মালয়েশিয়া থেকে সে দেশের যেসব সংস্থা কর্মী আমদানির জন্য নিয়োগ পাচ্ছে তারা এবং এখানে মন্ত্রণালয়কেন্দ্রিক গড়ে ওঠা সিন্ডিকেটভুক্তরা এক্ষেত্রে বাংলাদেশি রিক্রুটিং এজেন্সিগুলোকে বঞ্চিত করবে।
 নতুন চুক্তির আওতায় শ্রমিক গেলে ন্যূনতম বেতন হবে ৯০০ রিঙ্গিত বা ১৮ হাজার টাকা। মন্ত্রণালয়ের দেয়া তথ্যানুযায়ী শ্রমিকপ্রতি যাওয়ার খরচ পড়বে মাথাপিছু ৪২ হাজার টাকা। এর মধ্যে রয়েছে স্বাস্থ্য ও নিরাপত্তা পরীক্ষা, দক্ষতা পরীক্ষা ও উন্নয়ন এবং বিমান ভাড়া। যদিও আগে বলা হয়েছিল যে, সব খরচই নিয়োগকারী প্রতিষ্ঠান বহন করবে। কিন্তু পরে দুই সরকারই এ ঘোষণা থেকে সরে আসে। 
মন্ত্রণালয় সূত্রে জানা যায়, সরকারের কাছে বর্তমানে মালয়েশিয়া যেতে ইচ্ছুক ১৪ লাখ লোকের তথ্য রয়েছে। এসব তথ্য যাচাই করে যারা যেতে আগ্রহী, তাদের তালিকা সুনির্দিষ্ট করা হবে। নতুনরাও এ সময় নিবন্ধিত হতে পারবে। মালয়েশীয় চাহিদার তালিকা এলে তার সঙ্গে সমন্বয় করে এই কর্মীদের ডাকা হবে। মনোনীত রিক্রুটিং এজেন্সিগুলো মালয়েশিয়া গমনেচ্ছু কর্মীদের স্বাস্থ্য ও নিরাপত্তা পরীক্ষা ও ভিসা প্রসেস করবে। অভিবাসন বিশেষজ্ঞরা বলছেন, এখনও এসব কার্যক্রমের কিছুই শুরু না হলেও ইতোমধ্যে গ্রামাঞ্চলে দালালদের তৎপরতা বেড়ে গেছে। তারা আশঙ্কা করেন, সরকার জোর প্রচারণা না চালালে দালালদের দৌরাত্ম্যে ৪২ হাজারের খরচ অনায়াসে লাখ ছাড়িয়ে যাবে। 
বিশেষজ্ঞরা বলছেন, এখন সরকারের উচিত মুখ বন্ধ রেখে প্রস্তুতিমূলক কাজগুলো এগিয়ে নেয়া। বিবৃতি দেয়া বন্ধ করে বাস্তব কাজে হাত দেয়া। সরকারের কাছে ১৪ লাখ লোকের ডাটাবেজ আছে। এখন বাছাই করলে এদের অর্ধেকও পাওয়া যাবে না। এদের তালিকাভুক্ত করা হয়েছিল মালয়েশিয়া গিয়ে বাগানের মালি হিসেবে কাজ করার জন্য। কিন্তু এখন লোক নেয়া হবে বিভিন্ন খাতে। তাছাড়া অনেকেরই ইতোমধ্যে কর্মসংস্থান হয়ে গেছে বা অন্য কোনো দেশে চলে গেছে। সুতরাং এই ডাটাবেজ আপডেট করা দরকার। সরকার কর্মী নিয়োগ দিয়ে এই কাজটা শুরু করতে পারে। ওই কর্মীরা ডাটাবেজ অনুযায়ী প্রত্যেকের নাম ধরে ধরে ফোন করবে, এখনও তারা বিদেশ যেতে ইচ্ছুক কিনা জিজ্ঞেস করবে, অন্য কোনো কাজে দক্ষতা বা আগ্রহ আছে কিনা জিজ্ঞেস করবে এবং যাদের কর্মসংস্থান হয়ে গেছে তাদের তালিকা থেকে বাদ দিবে। যারা আগ্রহী তাদের পরামর্শ দিবে দ্রুত মেশিন রিডেবল পাসপোর্ট করে ফেলার জন্য। পাশাপাশি সরকার নতুন করে লোক নিবন্ধনের প্রক্রিয়াও এগিয়ে নিবে। যারা আগে মালয়েশিয়া কখনো গিয়েছিল তাদের অগ্রাধিকার দেয়া যেতে পারে, কারণ তাদের মালয় ভাষা, সমাজ ও সেখানকার কাজ সম্পর্কে ধারণা ও দক্ষতা আছে। এটা করা গেলে আমরা এগিয়ে থাকলাম। যখনই মালয় সরকার স্থগিতাদেশ প্রত্যাহার করবে, আমরা তখনই লোক পাঠানোর জন্য প্রস্তুত থাকব।
এ বিষয়ক মন্ত্রী নূরুল ইসলাম বিএসসি বলেছেন, বাংলাদেশ রিক্রুটিং এজেন্সির যত ভালো ভালো কোম্পানি আছে, ট্র্যাক রেকর্ড যাদের ভালো, মালয়েশিয়ায় কর্মী প্রেরণে যাদের অভিজ্ঞতা আছে, তাদের সবার নাম মালয়েশিয়ায় পাঠাব। সেখান থেকে তারা ৫০, ১০০ বা ২০০ রিক্রুটিং এজেন্সি বাছাই করে তালিকা পাঠাবে। এছাড়া দালালদের দমনে আমরা বদ্ধপরিকর। এছাড়া অভিবাসন ব্যয় কমানো সম্ভব নয়। অভিবাসন ব্যয় মেটাতে আগ্রহী শ্রমিকদের প্রয়োজনে প্রবাসীকল্যাণ ব্যাংক থেকে সহজ শর্তে ঋণ নেয়ার পরামর্শ দিচ্ছি আমরা। সবাইকেই বলা হচ্ছে, সরকারি ঘোষণা ভালো করে পড়ুন। কারও হাতে কোনো টাকা দিবেন না। মালয়েশিয়ায় শ্রমবাজার খুললেই এই প্রচার আরও ছড়িয়ে দেয়া হবে।
সব মিলিয়ে সরকারের সামনে অনেক চ্যালেঞ্জ। দায়সারা মন্তব্য ও পদক্ষেপ দিয়ে যদি সরকারের দায়িত্বরতরা এ সমস্যাকে মোকাবিলা করতে চান, তাহলে সংকট আরও বাড়বে। দরিদ্র অভিবাসন প্রত্যাশীদের দুর্ভোগ বাড়বে। সরকারের উচিত, সুনির্দিষ্ট নীতিমালা নিয়ে অপরাপর পক্ষগুলোর সঙ্গে আলোচনার মাধ্যমে সিদ্ধান্ত নেয়া এবং এ বিষয়ক প্রতিটি তথ্য প্রতিটি মানুষের কাছে সহজে পৌঁছানোর ব্যবস্থা করা। পাশাপাশি প্রভাব বিস্তারকারীদের হটিয়ে মালয়েশীয় সরকারের সঙ্গে বাংলাদেশের সম্পর্ককে সামনে এনে, দুই দেশের সমঝোতাকে অগ্রসর করাটাও এখন সরকারের কর্তব্য।

