ঢাকা ওয়াসার পুনর্গঠন জরুরী!



২১ আগস্ট, ২০১৫ ঢাকার মৌচাকে ওয়াসার উন্নয়নের জোয়ার!
রাজধানীতে নাগরিক সেবাদানমূলক প্রতিষ্ঠানগুলোর মধ্যে বর্তমানে ব্যর্থ প্রতিষ্ঠান হিসেবে ওয়াসাই সবচেয়ে বেশি আলোচিত। এই প্রতিষ্ঠানটি গত কয়েক বছর ধরে অব্যাহতভাবে সংশ্লিষ্ট সকল ক্ষেত্রে ব্যর্থতার পরিচয় দিয়ে চলেছে। বর্তমান সরকার যেখানে বিভিন্ন খাতে মহাপ্রকল্প নিয়ে হাঁটছে, নাগরিক সেবার ক্ষেত্রে বিদ্যুৎ, গ্যাস সড়কসহ অন্যান্য ব্যবস্থার উন্নয়ন ঘটানো হচ্ছে, ওয়াসা সেখানে পেছনপথে হাঁটছে। নানা ধরনের দুর্নীতির জন্য ধারাবাহিকভাবে পত্রিকার পাতা দখল করে আছে প্রতিষ্ঠানটি। সবচেয়ে বেশি সমালোচিত হয়েছেন ঢাকা ওয়াসার ব্যবস্থাপনা পরিচালক (এমডি) ও প্রধান নির্বাহী কর্মকর্তা প্রকৌশলী তাকসিম এ খান। টিআইবি থেকে শুরু করে বিভিন্ন সামাজিক সংস্থা ওয়াসার ব্যর্থতা ও দুর্নীতির বিরুদ্ধে সরব।
সরকারের অপরাপর উন্নয়ন কর্মকান্ডের সঙ্গে তাল মেলাতে পারছে না
সরকার ইতোমধ্যে সক্রিয় হয়েছে। নবনিযুক্ত স্থানীয় সরকারমন্ত্রী ইঞ্জিনিয়ার খন্দকার মোশাররফ হোসেন ওয়াসার কর্মকান্ডে ক্ষোভ প্রকাশ করেছেন। তীব্র প্রতিক্রিয়া ব্যক্ত করেছে সংশ্লিষ্ট সংসদীয় কমিটিও। দুদকে হাজিরা দিয়েছেন এমডি তাকসিম। ঢাকা ওয়াসায় সংগঠিত সম্প্রতিক নানা দুর্নীতির বিরুদ্ধে তদন্ত করছে সংস্থাটি। 
কিন্তু এর মধ্যেও ধরাছোঁয়ার বাইরে এমডি তাকসিম ও তাকে কেন্দ্র করে গড়ে ওঠা সিন্ডিকেট। এমনকি তাকসিমের পুনঃনিয়োগের প্রক্রিয়াও চলমান। বিশেষজ্ঞরা বলছেন, ঢাকার নাগরিক সমাজকে বাঁচাতে হলে ওয়াসার পুনর্গঠন করতে হবে। ব্যর্থ, দুর্নীতিবাজ কর্মকর্তাদের বিদায় দিয়ে তাদের অপরাধের জন্য বিচারের মুখোমুখি করতে হবে। দীর্ঘদিনের গড়ে ওঠা সিন্ডিকেট ভেঙে দিতে হবে। প্রশাসনিক পদ্ধতিতে পরিবর্তন আনতে হবে। সেবামূলক কর্মকান্ডকে ভিত্তি করে প্রতিষ্ঠানটির নবজন্ম ঘটাতে হবে। তা না হলে রাজধানীর এক কোটিরও বেশি মানুষের এই ভোগান্তি বাড়বে এবং ঢাকা হয়ে উঠবে আরও মানবেতর, বসবাসের অযোগ্য।
ব্যর্থ ওয়াসা
বর্তমান সরকারের আমলে নাগরিক সেবার কিছু খাত বেশ উন্নতি করেছে। গ্যাস লাইন, সরবরাহ ও বিতরণ ব্যবস্থার উন্নয়ন ঘটেছে। বিদ্যুৎ পরিস্থিতিও বেশ ভালো। সড়কে সরকারের চেষ্টা দেখা যাচ্ছে। বিশেষ করে ঢাকার অভ্যন্তরীণ সড়কগুলো চলাচল উপযোগী রাখতে চাচ্ছে সরকার। কিন্তু বাধ সেধেছে ওয়াসা। 
নাগরিক সেবার সঙ্গে সংশ্লিষ্ট প্রতিষ্ঠানগুলো একে অপরের ওপর নির্ভরশীল। যেমন বিদ্যুৎখাতের অবস্থা খারাপ হলে পানিসহ আরও অনেক কিছু বন্ধ হয়ে যাবে। গ্যাসখাত সেবা না দিতে পারলে সড়কে পরিবহনের অভাব তৈরি হবে। যদি পানি নিষ্কাশন ঠিক মতো না করা যায় তাহলে রাস্তা ও পরিবহন উভয়ই ক্ষতিগ্রস্ত হবে। ঠিক এই ব্যাপারটিই ঘটছে। ওয়াসার ব্যর্থতার ফলে সরকারের অন্য অর্জনগুলো দেখা যাচ্ছে না।
ওয়াসার ব্যর্থতার বিষয়টি এই মৌসুমের বৃষ্টিতে রাজধানীবাসীসহ সারা দেশবাসীর চোখে পড়েছে। নগরীর বিভিন্ন গুরুত্বপূর্ণ মোড়ে পানি জমেছিল কয়েক দিন। পয়ঃনিষ্কাশন ব্যবস্থা ভেঙে পড়ায় পানির সঙ্গে ময়লা এবং দুর্গন্ধটা ছিল বিশেষ সংযোজন। পানি জমে থাকার কারণে নগরে বেড়েছে মশার উৎপাত। নগরীর অনেক রাস্তাঘাটই ধ্বংস হয়ে গেছে। ভাঙা রাস্তার কারণে মানুষকে অল্প রাস্তা পার হতে ব্যয় করতে হচ্ছে অনেক সময়। গণপরিবহনগুলোও ক্ষতির শিকার হয়েছে। ব্যক্তিগত গাড়িগুলোকে পানিতে বন্ধ হয়ে পড়ে থাকতে দেখা গেছে। এখন একটু বৃষ্টি শুরু হলেই মানুষ দীর্ঘ পথ ঘুরে ভালো রাস্তা দিয়ে যাওয়ার চেষ্টা করেন। এজন্য সময় যেমন নষ্ট হচ্ছে তার সঙ্গে অপচয় হচ্ছে জ্বালানিও। এসবের বাইরে ওয়াসার ব্যয় করা সরকারি অর্থকেও অপচয়ের খাতায় যোগ করা যায়। কারণ কর্মকর্তাদের মধ্যে ভাগাভাগি ছাড়া সেগুলো জনগণের কোনো কাজে লাগছে না।
ওয়াসার এই ব্যর্থতা নতুন কিছু নয়। অব্যাহতভাবে চলছে এই উল্টোরথের যাত্রা। সংশ্লিষ্ট বিশেষজ্ঞরা মনে করেন, সরকার যদি নিজের আরও ক্ষতি না দেখতে চায়, তাহলে তাকে জরুরী ভিত্তিতে ওয়াসার পুনর্গঠন করতে হবে। আর তার প্রথম শর্তই হচ্ছে, ওয়াসার বর্তমান দায়িত্বশীলদের সরিয়ে তাদের ব্যর্থতার কারণ অনুসন্ধান ও অপরাধের বিচার করা। নইলে এরপর যারা আসবে, তাদের কাছ থেকেও নতুন কিছু পাওয়া যাবে না। আগের অপরাধের বিচার হলেই কেবল পরবর্তীরা সেবাদানে সক্রিয় হবে। কিন্তু ওয়াসা পুনর্গঠনের ক্ষেত্রে কিছু সঙ্কট রয়েছে। সেগুলোকে সঠিকভাবে সমাধা না করতে পারলে পুনর্গঠনের নামে কেবল অর্থ ও সময় ব্যয় হবে।

এমডিকে ঘিরে সঙ্কট
ওয়াসা পুনর্গঠনের ক্ষেত্রে প্রতিষ্ঠানটির বর্তমান এমডি ও এমডির পদ একটি গুরুত্বপূর্ণ বিষয়। বর্তমান এমডির বিরুদ্ধে এমনিতে অভিযোগের শেষ নেই। সরকারের গত ও এই মেয়াদ মিলে আর কোনো সরকারি কর্মকর্তা তার মতো সমালোচিত হননি। প্রতিটি প্রকল্পে সীমাহীন ব্যর্থতা, কাজের নামে টেন্ডারবাজি, আবার টেন্ডার ছাড়াই সিন্ডিকেট সদস্যদের কোটি কোটি টাকার ঠিকাদারি প্রদান, কাজ ছাড়াই বিল তুলে ভাগবণ্টন করে নেওয়াসহ হাজারো অভিযোগ এমডির বিরুদ্ধে। অথচ একটু আধটু শাসিয়ে দেয়া ছাড়া কোনো ব্যবস্থা নেই। ছয় বছর ধরেই ঢাকা ওয়াসায় চলছে তাকসিম এ খানের এমন অপ্রতিরোধ্য সাম্রাজ্য। 
অভিযোগ শুরু হয়েছে তাকসিমের অবৈধ নিয়োগ প্রক্রিয়া থেকে। সরকারের গত মেয়াদের শুরুতেই পরীক্ষায় অকৃতকার্য হয়েও ওয়াসায় নিয়োগ পান তাকসিম। এরপর ওয়াসা বোর্ডের তামাদি সিদ্ধান্তকে ভুলভাবে দেখিয়ে চাকরির মেয়াদ বাড়িয়েছেন তিনি। অবৈধভাবে ওয়াসার কর্মকর্তা নিয়োগ, নি¤œ মানের পানির পাইপ ক্রয়, পানি শোধনাগার নির্মাণ প্রকল্পে দুর্নীতি, কর্মচারীদের ভুয়া ওভারটাইম ও বেতন-ভাতা বাবদ অর্থ তছরূপ, এমন অসংখ্য অভিযোগ আছে এমডির বিরুদ্ধে। কিন্তু তার বিরুদ্ধে কোনো ব্যবস্থা নেই। অনেকের মতে, প্রধানমন্ত্রীর পরিবারের সঙ্গে আত্মীয়তার সূত্রেই তাকসিম তার সব অপকর্ম চালিয়ে যেতে পারছে।
বিশেষজ্ঞরা মনে করেন, এই এমডি তথা বর্তমান দুর্নীতিগ্রস্ত কর্মকর্তাদের তো অবিলম্বে সরাতেই হবে, পাশাপাশি এমডি পদে নিয়োগের বিধিমালায়ও আনতে হবে পরিবর্তন। নির্বাচন ও স্থানীয় সরকার বিশেষজ্ঞ বদিউল আলম মজুমদারকে এ বিষয়ে প্রশান করা হলে তিনি বলেন, ‘সংবিধানে কিন্তু এর নির্দেশনা রয়েছে যে, কিভাবে নিয়োগ করতে হবে। সাংবিধানিক পদগুলোর জন্য ওই নির্দেশনা প্রযোজ্য হলেও জনগুরুত্বপূর্ণ প্রতিষ্ঠানগুলোতে কর্মকর্তা নিয়োগের ক্ষেত্রে একই বিধান অনুসরণ করা যায়। এই পদ্ধতিতে এগুলে নিয়োগের আগে সংশ্লিষ্ট কর্মকর্তার বিষয়ে ডিউ ডিলিজেন্স (গুরুত্বের সঙ্গে তদন্ত) প্রদর্শন করতে হবে। অতীতে কিন্তু আমরা দেখেছি, বিচারক নিয়োগ হয়েছে খোঁজখবর ছাড়া। পরে দেখা গেল তাদের সার্টিফিকেট জাল। সাংবিধানিক পদে নিয়োগের বিষয়ে স্বাধীনতার ৪৩ বছর পেরুলেও এখনও কোনো আইন হয়নি। বিচারক নিয়োগের ব্যাপারে তত্বাবধায়ক সরকার একটি আইন করেছিল, কিন্তু আওয়ামী লীগ সরকার আইনটির অনুমোদন দেয়নি। ওয়াসার এই এমডির নিয়োগ নিয়েও অনিয়মের কথাবার্তা শোনা গেছে। অথচ অনেক দেশেই গুরুত্বপূর্ণ নিয়োগের ব্যাপারে সংসদীয় কমিটির মাধ্যমে সুপারিশ নেয়া হয়, তারপর চলে অনুসন্ধান। গণশুনানীর মাধ্যমে যোগ্য লোকের নিয়োগ নিশ্চিত করাটা সরকারের কর্তব্য। পাশাপাশি এটা নিশ্চিত করতে হবে যে, দুর্নীতি দমন কমিশনে যার বিরুদ্ধে অভিযোগ আছে বা অভিযোগ তদন্ত হচ্ছে সরকারি সংস্থায় তার নিয়োগ বা পুনঃনিয়োগ চলবে না।’
প্রশাসনিক দুর্নীতি
অবস্থা এমন যে ওয়াসার সঙ্কট এখন আর কেবল এমডিতে আটকে নেই। পুরো প্রতিষ্ঠানই অব্যভস্থাপনার বৃত্তে চলে গেছে। ফলে অনিয়ম, দুর্নীতি ছেঁকে ধরেছে এর পুরো প্রশাসনকে। অধিকাংশ কর্মকর্তার বিরুদ্ধেই আছে অভিযোগ। এমনকি ওয়াসায় নিয়োগপ্রপ্ত ম্যাজিস্ট্রেটরাও এর বাইরে নয়। ভ্রাম্যমাণ আদালত করে ওয়াসার ম্যাজিস্ট্রেটদের দুর্নীতি পত্রিকার কয়েক দফায় খবর হয়েছে। এ অবস্থায় ওয়াসার প্রশাসনিক পর্যায়ে রদবদলের পাশাপাশি ব্যাপক পুনর্গঠন দরকার। 
দুদক সূত্রে জানা গেছে, বিগত সরকারের শেষ মুহূর্তে ২০১৩ সালের ডিসেম্বরে ১১৩২ জনের নিয়োগ প্রক্রিয়া সম্পন্ন করেন এমডি তাকসিম এ খান। তখন পছন্দসই লোকদের নিয়োগ দিয়ে ৫০ কোটি টাকা হাতিয়ে নেওয়ার অভিযোগ ওঠে। এরা এখন বিনিয়োগকৃত টাকা উঠিয়ে নিতে দুই হাতে দুর্নীতি করছে। আরও জানা গেছে, মোট সাড়ে তিন হাজার জনবলের ওয়াসায় তিন হাজারই তৃতীয় ও চতুর্থ শ্রেণির কর্মচারী। তাদের ওভারটাইম বিলের নামে কোটি কোটি টাকা তছরুপ হচ্ছে অহরহ। ঢাকা মহানগরীর ৪৩ খালের মধ্যে ২৫টি প্রায় বিলুপ্ত হয়ে গেছে। বর্তমানে যে খালগুলো আছে সেগুলোও দখল হয়ে যাচ্ছে। বেশির ভাগ ক্ষেত্রে ওয়াসার এমডি সিন্ডিকেটভুক্ত দুর্নীতিবাজ কর্মকর্তারা মোটা অংকের অর্থের বিনিময়ে প্রভাবশালী মহলের কাছে খাল বিক্রি করে দিয়েছেন।
এ প্রসঙ্গে সম্প্রতি প্রকাশিত ট্রান্সপারেন্সি ইন্টারন্যাশনাল বাংলাদেশ (টিআইবি) ও বাংলাদেশ ওয়াটার ইন্টেগ্রিটি নেটওয়ার্কের (বাউইন) যৌথ গবেষণা প্রতিবেদনে বলা হয়, ঢাকা ওয়াসার কর্মকর্তা ও কর্মচারীদের নিয়ম লঙ্ঘন, আর্থিক দুর্নীতির সঙ্গে জড়িয়ে পড়া, দুর্নীতির শাস্তি না হওয়া এবং জবাবদিহিতা নিশ্চিত না হওয়ার অনেক উদাহরণ রয়েছে। সেখানে নিয়মবহির্ভূতভাবে কার্যাদেশ প্রদান, ইচ্ছেমাফিক পরিবর্তন ও অতিরিক্ত কাজের অনুমোদন, নিয়োগ-বিজ্ঞাপন না দিয়ে স্বেচ্ছাচারিতার মাধ্যমে কর্মকর্তা নিয়োগ, কর্মকর্তাদের দ্বারা ওয়াসার ভূমি জবরদখলের মতো অসংখ্য ঘটনা ঘটছে। এ ছাড়াও প্রকল্প বাস্তবায়নের নামে সিন্ডিকেট সদস্যদের ঠিকাদারি প্রদান, নীতিমালা লঙ্ঘন করে যন্ত্রপাতি আমদানি, কাজের অতিরিক্ত বিল প্রদান, প্রকল্প খাতের টাকা নানা কায়দা-কৌশলে লুটপাটের ভূরি ভূরি নজির রয়েছে ওয়াসায়। রয়েছে দালাল চক্রের মজবুত ঘাঁটি, তারাই নিয়ন্ত্রণ করছে সবকিছু। প্রতিষ্ঠানদ্বয় জোর দিয়ে বলেছে, যারা এসব দুর্নীতিতে জড়িত তাদের আইনের আওয়তায় এনে শাস্তি প্রদান করলেই কেবল প্রতিষ্ঠানটি থেকে নাগরিক সেবা নিশ্চিত হতে পারে।
এ প্রসঙ্গে প্রশ্ন করা হলে টিআইবির নির্বাহী পরিচালক ইফতেখারুজ্জামান বলেন, ‘ঢাকা ওয়াসা ও পানি উন্নয়ন বোর্ডের কর্মকর্তা ও কর্মচারীদের নিয়ম লংঘন, আর্থিক দুর্নীতিতে জড়িয়ে পড়া, দুর্নীতির শাস্তি না হওয়া এবং জবাবদিহিতা নিশ্চিত না হওয়ার তথ্য আমরা পেয়েছিলাম এবং আমাদের প্রতিবেদনে তা প্রকাশও করি। দেশের বিদ্যমান পানি বিষয়ক নীতি, আইন ও বিধি সংশ্লিষ্ট ২৯টি সরকারি নথিপত্র বিশ্লেষণ করে আমরা দেখিয়েছি, দুর্বল আইন এবং তার সঠিক বাস্তবায়নের নির্দেশিকার অভাবে পানি ব্যবস্থাপনায় নিয়োজিত প্রতিষ্ঠানগুলো তাদের ওপর অর্পিত দায়িত্ব সঠিকভাবে পালনে চ্যালেঞ্জের সম্মুখীন হচ্ছে। এক্ষেত্রে সামঞ্জস্যপূর্ণ আইন ও প্রাতিষ্ঠানিক কাঠামো হালনাগাদ ও আধুনিকায়ন না হওয়ায় নাগরিক সেবা প্রদানে বাধার সৃষ্টি হচ্ছে। আমাদের সুপারিশ হচ্ছে, জাতীয় পানি আইন, ২০১৩ এর আলোকে জাতীয় পানিসম্পদ কাউন্সিলকে পর্যবেক্ষক হিসেবে কার্যকর করা। সংশ্লিষ্ট নীতিমালা, আইন, কৌশলপত্র, নির্দেশিকা ইত্যাদি হালনাগাদ করা এবং এর ভিত্তিতে ইস্যুভিত্তিক কার্যপ্রণালী প্রণয়ন করা। এই কাজগুলো করলে পানি খাতে সার্বিক উন্নতির ছোঁয়া লাগবে বলে আমরা মনে করি।’
সেবার বালাই নেই
ওয়াসার উন্নয়ন প্রকল্পগুলোর অগ্রগতির অবস্থা মোটেই সন্তোষজনক নয়। অবস্থা এতই খারাপ যে, গত তিন মাসে অন্তত তিন দফায় মন্ত্রী ও সংসদীয় কমিটির তোপের মুখে পড়েছিলেন ওয়াসার এমডি তাকসিম। মাত্র মাস সাতেক আগেই, গত বছরের শেষের দিকে এই ধীরগতি ও অস্বচ্ছতার কারণেই ‘ওয়াটার সাপ্লাই এ্যান্ড স্যানিটেশন প্রজেক্টের’ প্রথম কিস্তির টাকা দেয়ার পর মধ্য মেয়াদে প্রকল্প থেকে সরে দাঁড়ায় বিশ্বব্যাংক। মোট প্রকল্প ব্যয় ১৬৫ দশমিক ৭ মিলিয়ন ডলারের মধ্যে ১৪৯ মিলিয়ন ডলার অর্থ সহায়তা দেয়ার কথা ছিল এই সংস্থার। প্রথম কিস্তিতে মাত্র ৫১ মিলিয়ন ডলার দিয়ে এখন বিশ্বব্যাংক টাকা দেয়া বন্ধ করে দিয়েছে। ইতোমধ্যে প্রকল্পটি পুনর্গঠনের জন্য আরও আড়াই বছরের সময় দিয়ে সরকারকে চিঠি দিয়েছে বিশ্বব্যাংক। বিশ্বব্যাংকের চিঠিতে বলা হয়েছে, প্রকল্পটি স্বচ্ছতা ও দক্ষতার সঙ্গে পুনর্গঠন করা হলে প্রত্যাহার করা ৯৮ মিলিয়ন ডলার অর্থ ফেরত দেয়া হবে। 
নাগরিক বিভিন্ন সংস্থার মতে, সেবার মান বিচার করলে ঢাকায় ওয়াসাই সবচেয়ে ব্যর্থ প্রতিষ্ঠান। খালগুলোকে তারা রক্ষা করতে পারছে না। বর্ষা এলেই শুরু হয় নগরজুড়ে ওয়াসার খোঁড়াখুঁড়ি। স্বাভাবিক বর্ষায়ও রাজধানীতে চলাফেরা করা যায় না, বেশি বৃষ্টি হলে তো শহর অচল হয়ে যায়। বৃষ্টির পানি জমে থাকার কারণে বিভিন্ন এলাকায় পানিবাহিত রোগ ও মশার উপদ্রব বেড়ে যায়। নষ্ট হয় রাস্তা ঘাট, ক্ষতিগ্রস্থ হয় পরিবহন। পানি নিষ্কাশনের ও পয়ঃনিষ্কাশনের ব্যবস্থাও যাচ্ছে তাই। এর সঙ্গে যোগ হয় সিটি করপোরেশনের বর্জ্য। সব মিলিয়ে ঢাকাকে বসবাস অযোগ্য করতে এই সংস্থাগুলোর ব্যর্থতাই দায়ি।
পরিবেশ বাঁচাও আন্দোলনের (পবা) সভাপতি, পরিবেশবিদ ও নাগরিক আন্দোলনের নেতা আবু নাসের খান বলেন, ‘ওয়াসার সার্বিক পুনর্গঠন না হলে ঢাকাকে ধ্বংসের হাত থেকে বাঁচানো যাবে না। পুরো ঢাকার পরিবেশ তো প্রধানত তার হাতে। পানি ও পয়ঃনিষ্কাশন ব্যবস্থার যদি আধুনিকায়ন না করা যায়, তাহলে তো এ পরিস্থিতির অবসান ঘটবে না। খালগুলো যদি পুনরুদ্ধার না করা যায়, তাহলে ঢাকার ফুসফুস বন্ধ হয়ে যাবে। ওয়াসার কাঁধে যখন এত দায়িত্ব, তখন আমরা দিনরাত পত্রিকায় শুধু এই সংস্থার অনিয়মের খবর পড়ি। প্রধানমন্ত্রীর কাছ আমার আকুল আবেদন, এরকম জনঘনিষ্ঠ প্রতিষ্ঠানগুলোকে পুনর্গঠন করে দেশপ্রেমিক লোকদের দিয়ে এগুলো পরিচালনা করুন। তাহলে মধ্যম আয়ের একটা অর্থ তৈরি হবে। নইলে পরিবেশের এ দশা হলে মধ্যম আয় হবে দুর্নীতির উদাহরণ।’
সব মিলিয়ে ঢাকাকে বাঁচাতে ওয়াসার পুনর্গঠন এখন সময়ের দাবি। সরকার যত দ্রুত এ দাবির গুরুত্ব অনুধাবন করবে, মানুষের ভোগান্তি থেকে মুক্তির পথও তত দ্রুত বের হবে। কিন্তু সরকার যদি আগের মতোই এগুতে থাকে, তাহলে ওয়াসা ক্রমশ এক বিষফোঁড়ায় পরিণত হবে রাজধানীবাসীর জন্য।

