ব্লাউজ প্রবর্তন করেন জ্ঞানদানন্দিনী দেবী


বাঙালি নারীদের মধ্যে সর্বপ্রথম ব্লাউজ প্রবর্তন করেন জ্ঞানদানন্দিনী দেবী (১৮৫০-১৯৪১)। জ্ঞানদা দেবীর জন্ম হয়েছিল যশোরের এক অজপাড়াগাঁয়ে। আট বছর বয়সে ভারতের প্রথম আইসিএস ও রবীন্দ্রনাথ ঠাকুরের বড় ভাই সত্যেন্দ্রনাথ ঠাকুরের সঙ্গে তার বিয়ে হয়। এই বিয়ের মাধ্যমেই জ্ঞানদা আধুনিক জীবনযাপন ও চিন্তা-দর্শনের সঙ্গে পরিচিত হন। তিনি ছিলেন প্রথম নারী যিনি অন্দরমহল থেকে বেরিয়ে তৎকালীন ব্রিটিশ কর্মকর্তাদের ভোজসভায় যোগ দিয়ে আলোচিত হয়েছেন। স্বামী সত্যেন্দ্রনাথ ঠাকুরের সঙ্গে কলকাতার রাস্তায় ঘোড়ায় চড়ে তৎকালীন সমাজে তিনি বেশ আলোচিত হন। 
ঠাকুরবাড়ির পুত্রবধূদের মধ্যে তিনিই প্রথম স্বামীর সঙ্গে স্বামীর কর্মস্থল মুম্বাইয়ে যাওয়ার দুঃসাহস দেখান। সেখানে পারসি নারীদের অভিনব জীবনযাত্রা পর্যবেক্ষণ করে তিনি বাঙালি নারীদের জীবনাচরণ ও পোশাক-পরিচ্ছেদে ব্যাপক পরিবর্তন করেন। তিনি পারসি নারীদের ‘ব্রাহমিকা’ শাড়ি’ পরার প্রথা বাংলায় প্রবর্তন করেন। এ শাড়ির সঙ্গে ছিল বডিস পেটিকোট, জুতা ও মোজা। ১৮৬০-এর দশকের মাঝামাঝি তিনি ব্লাউজ প্রবর্তন করে বাঙালি নারীর জন্য একটি সম্মানজনক পোশাকের ধারণা দেন।

১৮৭১ সালে জ্ঞানদা তার নতুন প্রবর্তিত পোশাকের একটি ছবি ‘বামাবোধিনী’ পত্রিকায় পাঠিয়েছিলেন। তাতে তিনি ঘোষণা করেন, কোনো বাঙালি নারী এই পোশাকে আগ্রহী হলে তিনি তাকে এই পোশাক পাঠানোর ব্যবস্থা করবেন। জ্ঞানদা দেবী ব্লাউজ প্রবর্তন করার পর এর ফ্যাশনে অনেক বিবর্তন আনেন। প্রথমে তিনি পরেছিলেন পুরো হাতার ব্লাউজ। ঠাকুর পরিবারের আরেক পুত্রবধূ কাদম্বিনী দেবীর পরনে ১৮৮২ সালের দিকে কলারওয়ালা ব্লাউজও দেখা যায়। বাংলা নাটকের কিংবদন্তি অভিনেত্রী বিনোদিনী দাসীর ওই সময়কার ছবিতে দেখা যায়, তিনি লম্বা হাতার ব্লাউজ পরেছেন। 
এর আগে বাঙালী নারীরা শুধুই শাড়ী বা তদ্রুপ কাপড় পেঁচিয়ে পরতেন। জ্ঞানদানন্দিনী কর্তৃক চালু হবার পরবর্তীকালে দেখা যায় ব্লাউজের দৈর্ঘ্য কমে গিয়ে কনুইয়ের নিচ অবধি পৌঁছেছে। তারপর খাটো হতে হতে হাতাবিহীন ব্লাউজেরও প্রচলন হয়। ব্লাউজের হাতায়ও বিভিন্ন রকম ফ্যাশন নকশা করা হতো। কাঁধের কাছে যেখানে হাতা শুরু হয়, সেখানে কুচিয়ে একটু উঁচু করে ঘটি-হাতা তৈরি হতো। কখনও হাতার পুরোটা কতগুলো স্তরে ভাগ করার ফ্যাশনও দেখা যেত। ব্লাউজের গলার বিভিন্ন আকার এবং গলা ও পিঠের কতটা দেখা যাবে, তা নিয়েও নানা রকমের পরীক্ষা-নিরীক্ষা হয়। ব্লাউজের ঝুল নিয়েও নানা রকম পরীক্ষা-নিরীক্ষা হয়। কখনও ছিল কোমরের নিচে পর্যন্ত ঝোলানো আবার ওপরে উঠতে উঠতে কেবল স্তন ঢেকে রাখার জন্য যতটুকু দরকার, ততটা খাটো হয়ে যেত।
বিশ শতকে এসে নজরুল ‘ব্লাউজ’ শব্দের প্রবর্তন করেন। তবে এখন এটা ‘ব্লাউজ’ নামেই পরিচিত। এভাবে জ্ঞানদা দেবীর মাধ্যমেই ভারতের নারীরা আধুনিক পোশাক পরিচ্ছদ ও জীবনদৃষ্টির সঙ্গে পরিচিত হন। জ্ঞানদা দেবী উনিশ শতকের বাঙালি নারীর অনেক অচলায়তন ভেঙে দেন। তৎকালীন রক্ষণশীল সমাজে নেতিবাচক বিবেচিত হলেও ১৮৭৭ সালে তিনি সন্তানদের নিয়ে ইংল্যান্ড সফরে যান। 
‘বামাবোধিনী’ ও ‘ভারতী’ পত্রিকায় তার বেশ কিছু নিবন্ধও প্রকাশিত হয়। এছাড়া তিনি স্বর্ণকুমারী দেবী প্রতিষ্ঠিত নারী সংগঠন ‘সখী সমিতি’র সদস্য হিসেবে নারী আন্দোলনে জড়িত ছিলেন।
[সূত্র: পৃষ্ঠা-২০৪, বাংলাপিডিয়া,খন্ড ৬, পৃষ্ঠা-৪৭৭, হাজার বছরের বাঙালি সংস্কৃতি]

