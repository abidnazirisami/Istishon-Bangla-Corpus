শিল্প ধ্বংস করে টাকা খেতে সরকারি নীতিমালা!


চট্টগ্রামে বিষয়টি নিয়ে ঝড় উঠেছে। যিনিই শুনছেন, তিনিই বলছেন দেশটা কি মগের মুল্লুক হয়ে গেল নাকি? ঘটনাটি হচ্ছে, সম্প্রতি নৌপরিবহন মন্ত্রণালয়ের সমুদ্র পরিবহন অধিদপ্তর ‘সমুদ্র পরিবহন অধিদপ্তরের নিবন্ধিত লাইটার জাহাজযোগে বাংলাদেশের সমুদ্রবন্দরসমূহে পণ্য পরিবহন-সংক্রান্ত নীতিমালা ২০১৩’ নামক একটি গেজেট প্রকাশ করেছে। এটি প্রকাশের পর থেকে চট্টগ্রামের বন্দর এলাকা এবং সারা দেশের সিমেন্ট ও নির্মাণ শিল্পের সঙ্গে সংশ্লিষ্টদের আক্কেল গুড়ুম। এই নীতিমালায় এমন কিছু বিষয় রাখা হয়েছে, যাতে দেশের সিমেন্ট শিল্প ধ্বংস হয়ে যাবে। আবার নীতিমালাটি করিয়েছেন এমন কিছু লোক, যাদের মূল হোতা ব্যাঙ্ক
চট্টগ্রামে বিষয়টি নিয়ে ঝড় উঠেছে। যিনিই শুনছেন, তিনিই বলছেন দেশটা কি মগের মুল্লুক হয়ে গেল নাকি? ঘটনাটি হচ্ছে, সম্প্রতি নৌপরিবহন মন্ত্রণালয়ের সমুদ্র পরিবহন অধিদপ্তর ‘সমুদ্র পরিবহন অধিদপ্তরের নিবন্ধিত লাইটার জাহাজযোগে বাংলাদেশের সমুদ্রবন্দরসমূহে পণ্য পরিবহন-সংক্রান্ত নীতিমালা ২০১৩’ নামক একটি গেজেট প্রকাশ করেছে। এটি প্রকাশের পর থেকে চট্টগ্রামের বন্দর এলাকা এবং সারা দেশের সিমেন্ট ও নির্মাণ শিল্পের সঙ্গে সংশ্লিষ্টদের আক্কেল গুড়ুম। এই নীতিমালায় এমন কিছু বিষয় রাখা হয়েছে, যাতে দেশের সিমেন্ট শিল্প ধ্বংস হয়ে যাবে। আবার নীতিমালাটি করিয়েছেন এমন কিছু লোক, যাদের মূল হোতা ব্যাঙ্ক কেলেঙ্কারি করে দেশ থেকে পালিয়েছেন। নীতিমালাটি সরকারি নীতি মেনেও করা হয়নি। একটু ভেতরে গেলেই বোঝা যায়, কিছু বাটপার ও শিপিং অধিদপ্তরের মহাসচিব মিলে আসলে এটি বানিয়েছেন ব্যবসায়িদের কাছ থেকে টাকা খাওয়ার জন্য। আবার এর পেছনে বিদেশী সিমেন্ট কোম্পানিগুলোর হাত থাকার আশঙ্কাও আছে।

নীতিমালার বক্তব্য
নীতিমালায় বলা হয়, দেশের মোট আমদানি পণ্যের ৯০ ভাগই আসে চট্টগ্রাম বন্দর দিয়ে, যার ৬০ ভাগই লাইটারেজ জাহাজ মারফত নৌপথেই গন্তব্যে যায়। সাশ্রয়ী বিধায় বিভিন্ন ব্যক্তিমালিকানাধীন শিল্পপ্রতিষ্ঠান নিজস্ব লাইটার জাহাজের সংখ্যা বাড়াতে থাকে। যার প্রেক্ষিতে মধ্যস্বত্বভোগীদের দৌরাত্ম্য বাড়তে থাকে। এর মধ্যে বাংলাদেশ কার্গো ভেসেল মালিক সমিতি (বিসিভোয়া) এবং কোস্টাল শিপ মালিক সমিতি (কোয়াব) ছোট-বড় জাহাজ মালিকদের একত্রিত করে। তারা একটি যৌথকেন্দ্র স্থাপন করে, যা ওয়াটার ট্রান্সপোর্ট কো-অর্ডিনেশন সেল বা ডব্লিউটিসি সেল নামে পরিচিত। কিন্তু শিল্পপ্রতিষ্ঠানগুলোর নিজস্ব জাহাজগুলো এর আওতায় আসে না। 
নীতিমালার ভূমিকায় স্পষ্টভাবে বলা হয়, ‘সিমেন্ট ফ্যাক্টরি/ব্যবসায়ী গ্রুপের আওতাধীন জাহাজগুলো প্রতিমাসে ৬/৭ ট্রিপ করে পণ্য পরিবহন করলেও ডব্লিউটিসির ক্রমতালিকাভুক্ত ব্যক্তিমালিকানাধীন জাহাজগুলো প্রতি দুই মাসে মাত্র একটির বেশি ট্রিপ করার সুযোগ পাচ্ছে না।’ নীতিমালা করার কারণ ও সমস্যা হিসেবে উল্লেখ করা হয়, ‘দেশীয় বড় বড় ফ্যাক্টরি ও ব্যবসায়ী কিছু প্রতিষ্ঠান নিজেদের মাদার ভেসেলের মাধ্যমে পণ্য আমদানি করছে।... পণ্য খালাস করছে, নিজেদের আওতাধীন লাইটারের মাধ্যমে আমদানিকৃত পণ্য ফ্যাক্টরিতে নিয়ে যাচ্ছে, আবার পরিশেষে উৎপাদিত পণ্য নিজেদের কার্গো জাহাজে করে পরিবেশকের নিকট পৌঁছে দিচ্ছে। ফলে ক্রমাগত ব্যবসা হারাচ্ছে সাধারণ মালিকদের লাইটার ও কার্গো জাহাজগুলো।’ এর ফলে ‘চট্টগ্রাম বন্দরভিত্তিক জাহাজশিল্পকে সকল বিপর্যয়ের হাত থেকে বাঁচানোর লক্ষ্যে’ এ নীতিমালা করা হয়েছে। 
নীতিমালার ১২.১ ধারায় বলা হয়, ‘বাংলাদেশের বন্দরে আগত জাহাজ/মাদার ভেসেল থেকে সুষ্ঠু মালামাল লোডিং বা আনলোডিং-এর জন্য লাইটার জাহাজ নিয়োগের নিমিত্তে একটি লিয়াজোঁ অফিস থাকবে (যা বর্তমানে ওয়াটার ট্রান্সপোর্ট কো-অর্ডিনেশন সেল হিসেবে পরিচালিত)।’
১২.৯ ধারায় বলা হয়, ‘সিমেন্ট ফ্যাক্টরির মালিকগণ কর্র্তক আমদানিকৃত সিমেন্ট ক্লিংকারের/পণ্যের অন্যূন ৫০ ভাগ ডব্লিউটিসি সেলের নিয়ন্ত্রণাধীন ব্যক্তিমালিকানাধীন জাহাজ দ্বারা পরিবহন করতে হবে।’
১২.১৫ থেকে ১২.১৮ পর্যন্ত চারটি ধারা মিলিয়ে নানা ভাষায় বলা হয়, সিমেন্টশিল্প মালিকদের জাহাজগুলোকে জাহাজ মালিক সমিতির আওতায় আনতে হবে এবং ডব্লিউটিসি সেলের অনুমতি ছাড়া এগুলো চলাচল করতে পারবে না। এর বাইরে নীতিমালার পুরোটাজুড়েই যেকোনো সমস্যা সমাধানের দায়িত্ব ডব্লিউটিসি সেলের ওপর ন্যস্ত করা হয়েছে।
নীতিমালাটি সংসদে ওঠেনি। সংশ্লিষ্ট মন্ত্রণালয়ের সংসদীয় কমিটিও এটি দেখেনি। কেবল সমুদ্র পরিবহন অধিদপ্তরের মহাপরিচালক ও চট্টগ্রাম বন্দর সংশ্লিষ্ট চারজন সরকারি কর্মকর্তা ও ছয়জন জাহাজ মালিক, যারা জাহাজ মালিকদের নানা প্রতিষ্ঠানের সঙ্গে যুক্তÑ এই গুটিকয়েক ব্যক্তির স্বাক্ষরবলে এরকম একটি গুরুত্বপূর্ণ নীতিমালা প্রণীত হয়েছে। গেজেট প্রকাশের ক্ষেত্রে সরকারের সংশ্লিষ্ট দপ্তর তাই গেজেটটির ওপর ‘অর্থের বিনিময়ে জারিকৃত বিজ্ঞাপন ও নোটিশসমূহ’ শীর্ষক বিশেষ এই বাক্যটি জুড়ে দিয়েছে। 
দেশটা কি মগের মুল্লুক?
প্রশ্ন উঠতেই পারে, দেশটা মগের মুল্লুক হয়ে গেল কি না। সরকারের কয়েকজন কর্মকর্তাকে দিয়ে ব্যবসায়ীরা চাইলেই একটি নীতিমালা করিয়ে নিতে পারেন কি না। সাধারণ হিসেবে, গেজেট করে সরকার কর্তৃক প্রকাশিত একটি নীতিমালা আইনের সমতুল্য। সাধারণত নীতিমালা করতে হলে সংশ্লিষ্ট সকল পক্ষের মতামত নিতে হয়, নীতিমালার খসড়া সরকারের সংশ্লিষ্ট দপ্তর তাদের ওয়েবসাইটে তুলে দেয়। সাধারণ জনগণ, সংশ্লিষ্ট বিশেষজ্ঞ এবং বিভিন্ন শ্রেণী-পেশার মানুষের মতামত সংগ্রহ করতে হয়। সবার মতামতের ভিত্তিতে সব পক্ষের সুবিধা ও দেশের সার্বিক উন্নয়নের নিমিত্তে সর্বশেষে সংশ্লিষ্ট মন্ত্রণালয়, সংসদীয় কমিটির মাধ্যমে প্রণীত হয় নীতিমালা। এ নীতিমালা করার ক্ষেত্রে যার কোনোটি ঘটেনি। এমনকি কয়েকটি সভা করে চূড়ান্ত করা এ নীতিমালাটি সংশ্লিষ্ট মন্ত্রণালয় তো দূরে থাক, শিপিং অধিদপ্তর নামক যে দপ্তরটি এটা প্রণয়ন করেছে, তাদের ওয়েবসাইটেও নেই।
এ নীতিমালার আগা-মাথাজুড়ে একটি বিশেষ উদ্দেশ্য স্পষ্ট। একবারে দিনের আলোর মতো স্পষ্ট যে, এ নীতিমালায় সিমেন্টশিল্পকে টার্গেট করা হয়েছে। এটা যদি সমুদ্র পরিবহনসংক্রান্ত নীতিমালাই হতো, তাহলে শুধু সিমেন্টশিল্প কেন? যাদের লাইটার-কার্গো ভেসেল রয়েছে সব ধরনের প্রতিষ্ঠানকে নিয়েই তো এখানে বক্তব্য থাকার কথা। গার্মেন্টশিল্প. খাদ্য-পানীয় শিল্প, ইস্পাতশিল্প, ওষুধশিল্পসহ বিভিন্ন শিল্পমালিকদের লাইটার-কার্গো চলে এ বন্দরে। কিন্তু নীতিমালাটি যে উদ্দেশ্যমূলক, তা এর ভূমিকাতেই উল্লেখ করা হয়েছে। কেন এই নীতিমালা, তা ব্যাখ্যা করতে গিয়ে সংশ্লিষ্টরা সিমেন্টশিল্পের প্রশ্নটি নিজেরাই উল্লেখ করেছেন। বিভিন্ন পক্ষের অভিযোগ, সিমেন্টশিল্পকে নিয়ে বিভিন্ন ধারা তৈরি করা থেকেই প্রমাণ হয় নীতিমালা যারা প্রস্তুত করেছেন, সিমেন্টশিল্প নিয়ে তাদের দুরভিসন্ধি রয়েছে।
মগের মুল্লুকের প্রশ্নটা আসছে শুধু ভুলভাল পদ্ধতিতে নীতিমালা তৈরি করাতেই নয়, জাহাজ মালিকদের আর সব সংগঠনের মতোই একটা সংগঠন হিসেবেই এতদিন ধরে চলছে ডব্লিউটিসি। সরকার কীভাবে এটিকে তদারকি সংগঠন হিসেবে অভিহিত করে নীতিমালায় ধারা যুক্ত করে? এটি অবাক হওয়ার মতো একটি বিষয়। তাছাড়া একটা নীতিমালায় বলা হচ্ছে যে, যিনি নিজস্ব মালামাল পরিবহনের জন্য জাহাজ কিনেছেন, তাকে ওই জাহাজ জমা দিয়ে দিতে হবে। তারপর তাকে আবার ওই জাহাজ ভাড়া করতে হবে। কখন জাহাজ পাবেন, পাবেন না, তা নির্ভর করবে অন্যদের ওপর। শিল্প-সংশ্লিষ্টরা প্রশ্ন তুলেছেন, দেশের বিকাশমান একটি শিল্পখাতকে ধ্বংস করে দেয়ার উদ্যোগ নেয়া এই মহলটির নেপথ্যে আসলে কারা? কোথা থেকে তারা এই শক্তি পাচ্ছে? কেন সরকারের দপ্তরও এদের সঙ্গে জোট বেঁধেছে? 
সিমেন্ট ও নির্মাণশিল্পের ক্ষয়ক্ষতি
এ নীতিমালা কার্যকর হলে দেশের নির্মাণশিল্প ও সিমেন্টশিল্প ব্যাপকভাবে ক্ষতিগ্রস্ত হবে। বিপরীতে লাভবান হবে বিদেশি সিমেন্ট কোম্পানিসহ এ সংক্রান্ত বৈদেশিক প্রতিষ্ঠানসমূহ। জানা গেছে, দেশে এ মুহূর্তে বেশ কয়েকটি বহুজাতিক সিমেন্ট কোম্পানি ব্যবসা করছে, যাদের মূলধন নিঃসন্দেহে বাংলাদেশের যেকোনো সিমেন্ট কোম্পানির তুলনায় বেশি। কিন্তু দীর্ঘদিনের অভিজ্ঞতা ও ব্র্যান্ড হিসেবে সুনাম ও আস্থা তৈরির মধ্য দিয়ে দেশের সিমেন্ট কোম্পানিগুলো একটি শক্ত ভিত্তির ওপর দাঁড়িয়ে আছে। দেশের চাহিদা মিটিয়ে বিদেশেও রপ্তানি হচ্ছে এ শিল্পের পণ্য। কিন্তু বহুজাতিক সিমেন্ট কোম্পানিগুলোর নানা কারসাজির মধ্যেও বিদেশের মাটিতে দেশীয় সিমেন্ট একাই নিজের সামর্থ্যরে ওপর দাঁড়িয়ে লড়ে যাচ্ছে। বৈদেশিক মুদ্রা আয়ের অন্যতম এ খাতটিকে সরকার মনোযোগের সঙ্গে দেখলেই অনেক সমস্যা মিটে যেত বলে মনে করেন সংশ্লিষ্টরা।
কিন্তু তা তো হলোই না, উল্টো এমন নীতিমালা করে এ শিল্পের মূলোৎপাটনের ব্যবস্থা করা হচ্ছে। সিমেন্ট খাতে প্রতিবছর প্রায় দুই কোটি মেট্রিক টন কাঁচামাল আমদানি হয়, যা বড় জাহাজে (মাদার ভেসেল) করে দেশের সমুদ্রবন্দরে আসে। এ ধরনের প্রতিটি জাহাজে সিমেন্ট ছাড়াও আরও অনেক কাঁচামাল থাকে। এসব জাহাজের একটির দৈনিক ভাড়া ১৬ থেকে ২০ লাখ টাকা। এক সময় এসব মালামাল ডব্লিউটিসি কর্তৃকই খালাস হতো। কিন্তু প্রায়ই তারা চাহিদামাফিক লাইটার জাহাজ বরাদ্দ দিতে পারত না। ফলে মাল খালাসের নির্ধারিত সময় সাধারণত ১০ দিন হলেও কারও কারও মাল খালাস করতে মাসখানেকও লেগে যেত। এর জন্য বিরাট ক্ষতিপূরণ গুনতে হতো সংশ্লিষ্ট আমদানিকারকদের। 
এর পাশাপাশি ডব্লিউটিসির জাহাজের ভাড়া দিতে হতো। মাঝেমধ্যেই তারা নানা অজুহাতে ভাড়া বাড়িয়ে দিত। ভাড়া বাড়াবার উদ্দেশ্যে কখনও কখনও তারা জাহাজ দিত না। শ্রমিকদের তারা ঠিকঠাক সুবিধা না দেয়ায় শ্রমিকরাও প্রায়ই কাজ বন্ধ রাখত। মালিকরা মাঝে মাঝেই তাদের জাহাজের নানা ধরনের ক্ষতির বিল চাপিয়ে দিত। এসব মিলিয়ে শুধু সিমেন্টশিল্পেই ক্ষতির পরিমাণ ছিল বছরে ১০ কোটি ডলারেরও বেশি। এই ক্ষতি কাটিয়ে উঠতেই এক পর্যায়ে সিমেন্টশিল্পের মালিকরা নিজেরা জাহাজ কিনে মাল খালাসের ব্যবস্থা গ্রহণ করেন। জাহাজ মালিকদের সিন্ডিকেট এতে আক্রোশে ফেটে পড়ে। তারা সরকারের সংশ্লিষ্ট দপ্তরকে বন্দরের সকল কার্যক্রম বন্ধ করে দেয়ার হুমকি দিয়ে বাগে আনে। এর সঙ্গে যোগ হয় সিমেন্টশিল্পকে ধ্বংস করার অদৃশ্য হাত।

এখন এ নীতিমালা কার্যকর হলে, সিমেন্ট শিল্পমালিকদের তাদের জাহাজগুলো বসিয়ে রাখা বা বিক্রি করে দেয়া ছাড়া উপায় থাকবে না। জাহাজ মালিকদের হাতে জিম্মি হয়ে থাকতে হবে তাদের। এর ফলে বাড়বে উৎপাদন ব্যয় ও সিমেন্টের দাম। দাম বাড়লে রপ্তানি বাজার থেকে ছিটকে পড়বে বাংলাদেশের সিমেন্টশিল্প। দেশের অভ্যন্তরে থাকা বিদেশি সিমেন্ট কোম্পানির সঙ্গে পেরে উঠবে না ছোট পুঁজির কোম্পানিগুলো। বাধ্য হয়ে এই ব্যবসা ত্যাগ করতে হবে তাদের। ধীরে ধীরে পুরো খাতটি চলে যাবে বিদেশি কোম্পানির দখলে। মূল্য বাড়ানো থেকে শুরু করে তখন এই খাতের সবকিছুতেই একচেটিয়াভাবে আধিপত্য করবে বিদেশিরা। 
এই নীতিমালার বিরাট নেতিবাচক প্রভাব পড়বে দেশের নির্মাণশিল্পে। ঘর-বাড়ি বানানোসহ সকল নির্মাণকাজের ব্যয় বেড়ে যাবে। ঘর-বাড়ির কাজ করতে গিয়ে এমনিতেই বিরাট ব্যয়ের চাপে থাকা গ্রামীণ মধ্যবিত্ত শ্রেণী পড়বে আরও সঙ্কটে। শহুরে মধ্যবিত্তদের ফ্ল্যাট কেনার ব্যয় বাড়বে। ক্ষতিগ্রস্ত হবে আবাসন কোম্পানিগুলো। রাস্তা-ঘাট ও সরকারি প্রতিষ্ঠান নির্মাণ বাবদ বাড়বে সরকারি ব্যয়। শেষ পর্যন্ত সেই ক্ষতি গিয়ে চাপবে দেশের দরিদ্র জনগণের কাঁধেও। যাদের দেয়া ভ্যাট-ট্যাক্সের টাকায় সরকার উন্নয়নকর্ম পরিচালনা করে। কারণ তাদের কর না বাড়ালে এই বাড়তি ব্যয়ে সামঞ্জস্য আনতে পারবে না সরকার। এতসব ক্ষতির কথা চিন্তা না করে কীভাবে একটি নীতিমালা প্রণীত হয়, তা খুবই আশ্চর্যের। এ ধরনের একটি নীতিমালা প্রকাশের পর তা প্রশ্নবিদ্ধ হয়ে পড়াটাই স্বাভাবিক। হয়েছেও তাই। এ নীতিমালা নিয়ে সবাই কথা তুলছে। শিপিং অধিদপ্তরের ভূমিকা নিয়ে অভিযোগ উঠেছে। কিন্তু সরকারের কোনো মহল থেকেই সমস্যা সমাধানের সাড়া মিলছে না। 
বেলায়েতের নেতৃত্বে অপরাধী চক্র
সিমেন্টশিল্পকে ধ্বংস করতে ওয়াটার ট্রান্সপোর্ট সেল (ডব্লিউটিসি), বাংলাদেশ কার্গো ভেসেল ওনার্স অ্যাসোসিয়েশন (বিসিভোয়া) ও কোস্টাল শিপ ওনার্স অ্যাসোসিয়েশন অব বাংলাদেশের (কোয়াব) নাম ব্যবহার করে মাঠে নেমেছে একটি মহল। তাদের মনোনীত প্রতিনিধি হিসেবে সম্মুখে থেকে এই চক্রান্ত বাস্তবায়ন করছেন গাজী বেলায়েত হোসেন। বেলায়েতকে সব সহযোগিতা দিচ্ছেন শিপিং অধিদপ্তরের মহাসচিব। বেলায়েত জাহাজ মালিকদের সংগঠন কোয়াবের সভাপতি ও বেলায়েত নেভিগেশনের মালিক। বন্দর এলাকার জাহাজ শ্রমিকদের নিয়ন্ত্রণ করেন। ভাঙার উদ্দেশ্যে আনা পুরনো জাহাজ চালানো, ফিটনেসবিহীন জাহাজ চালনা, অবৈধভাবে ফিশিং ট্রলার আমদানি, পণ্য খালাসের জটিলতা নিরসন ও মধ্যস্থতা করতে গিয়ে অর্থ আত্মসাৎ, জাহাজ মালিকদের তহবিল লুটপাট, বন্দর অস্থিতিশীল করে সুবিধা নেয়ার পাঁয়তারাসহ বেলায়েত গাজী ওরফে মিঠুর এরকম বিভিন্ন অপকর্মের খবর পত্রিকায় এসছে অনেকবার। 
১/১১ পর্বে দেশ ছেড়ে পালিয়ে গিয়ে কানাডা ওঠেন এই বেলায়েত। কানাডার নাগরিক হলেও দল ক্ষমতায় আসার পর থেকে দেশেই তার অবস্থান। ত্যাগী নেতাকর্মীরা মূল্যায়ন না পেলেও দেশে এসে ঠিকই নিজের অবস্থান দ্রুত গড়ে নেন বেলায়েত। গত মাসের ২০ তারিখে দেশের শীর্ষ দৈনিক ‘প্রথম আলো’ বাংলাদেশ ব্যাংকের বরাত দিয়ে জানায়, রিলায়েন্স শিপিং লাইনসের স্বত্বাধিকারী জনৈক আসিফ ইকবাল ২০১১ সালের ৪ ডিসেম্বর বেসিক ব্যাংকের দিলকুশা শাখায় একটি চলতি হিসাব খোলেন, যার প্রেক্ষিতে বেসিক ব্যাংক পরিচালনা পর্ষদ তাকে জাহাজ কিনতে ১৬ কোটি ১২ লাখ টাকার ঋণ দিয়েছে। বাংলাদেশ ব্যাংক বলেছে, এর থেকে ১৬ কোটি ছয় লাখ টাকা পে-অর্ডারের মাধ্যমে বেলায়েত নেভিগেশনের হিসাবে জমা হয়েছে। বেলায়েত নেভিগেশনের মালিক বেলায়েত হোসেন ওই ঋণগ্রহীতা আসিফ ইকবালের আত্মীয়। তিনি গত ৪ জুলাই বেসিক ব্যাংকের সাবেক চেয়ারম্যান আবদুল হাইয়ের পদত্যাগের এক দিন আগে কানাডায় চলে গেছেন। জানা যায়, আবদুল হাইয়ের সঙ্গে বেলায়েত হোসেনের ঘনিষ্ঠ যোগাযোগ ছিল।
এরকম নানা অভিযোগ থাকা সত্ত্বেও সরকারের কোনো সংস্থাকে এখনও তার বিরুদ্ধে কোনো ভূমিকা নিতে দেখা যায়নি। তার নেতৃত্বেই এখন লাইটার জাহাজের মালিকরা ঐক্যবদ্ধ হয়েছেন। সিমেন্টশিল্পের বিরুদ্ধে তারা একযোগে যুদ্ধ ঘোষণা করেছেন। 
খোঁজ নিয়ে জেনেছি, বেলায়েত দেশে নেই। তার ফোন বন্ধ আছে। কোয়াবের পুরো নাম লিখে গুগল করলে তার নম্বর পাওয়া যায়। তবে বন্দর এলাকার বন্ধুরা বলেছে, বেসিক ব্যাংক কেলেঙ্কারির খবর ফাঁস হওয়ার পর থেকে এখনও তার দেখা মেলেনি। বেলায়েত পালালেও তার সঙ্গীরা বসে নেই। 
গত ২৭ মে সমুদ্রবন্দরে পণ্য পরিবহনের ওই নীতিমালা গেজেট আকারে প্রকাশের পর বেলায়েতের চক্রটি প্রকাশ্যে বিভিন্ন শিল্পপ্রতিষ্ঠানকে চিঠি দিয়ে পুরো জাহাজ পরিবহন ব্যবস্থাকে নিজেদের নিয়ন্ত্রণে নেয়ার চেষ্টা চালায়। ওই চিঠিতে তাদের ষড়যন্ত্রটি বেশ ভালোভাবেই প্রকাশ পায়। ‘ঠাকুরঘরে কেরে! আমি কলা খাই না’- বিখ্যাত এক বাংলা প্রবাদ। অপরাধীরা যে অপরাধ লুকিয়ে রাখতে গিয়ে নিজেরাই তার জানান দেয়, এক্ষেত্রেও তার ব্যতিক্রম ঘটেনি। 
বিসিভোয়ার সভাপতি কর্তৃক পাঠানো চিঠিতে বলা হয়, ‘আমরা সরকারের এ নীতিমালাকে শিল্পবান্ধব পদক্ষেপ মনে করছি। আর তাই নীতিমালা বাস্তবায়নের জন্য আমরা শিল্পমালিকদের সহযোগিতা চেয়ে চিঠি দিয়েছি। এতে কোনো খারাপ উদ্দেশ্য নেই।’ এই বক্তব্যের মধ্য দিয়ে পরিষ্কার হয় যে, ষড়যন্ত্রকারীরা নিজেরাও এই নীতিমালার ফলে শিল্পের ক্ষয়ক্ষতির বিষয়টা বুঝতে পারছেন। তাই এটাকে এড়িয়ে যেতে পারেননি, ‘শাক দিয়ে মাছ ঢাকার চেষ্টা’ ছাড়া। 
এতসব অনিয়ম করে সরকারের নাম ভাঙ্গিয়ে প্রণীত হয়েছে এই নীতিমালা। অসাধু চক্র ও সরকারের ভেতর বসে থাকা একটি অর্থলোভী মহল নিজেদের পকেট ভরতেই এই নীতিমালা করিয়েছে। সরকার যদি এখনই এটা নিয়ন্ত্রণ না করে, তাহলে শিল্প, ব্যবসা ও মানুষ গভীর সঙ্কটে পড়বে। যার দায়ভার শেষ পর্যন্ত সরকারের কাঁধেই চাপবে। এটা সরকারি মহল যত দ্রুত বুঝতে পারেন, তত মঙ্গল।


