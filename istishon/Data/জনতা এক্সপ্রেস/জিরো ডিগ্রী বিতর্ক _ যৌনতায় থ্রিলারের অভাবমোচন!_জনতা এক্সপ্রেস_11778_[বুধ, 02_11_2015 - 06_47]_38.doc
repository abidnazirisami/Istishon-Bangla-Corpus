জিরো ডিগ্রী বিতর্ক _ যৌনতায় থ্রিলারের অভাবমোচন!



গেল ৫ ফেব্রুয়ারি ঢাকাসহ সারা দেশে মুক্তি পেল অনিমেষ আইচ পরিচালিত চলচিত্র 'জিরো ডিগ্রী'। মুক্তির আগেই ছবিটির প্রচার-প্রচারণা দর্শকদের মধ্যে ব্যাপক আগ্রহের জন্ম দিতে সমর্থ হয়। ইউটিউবে প্রচারিত সিনেমাটির ট্রেইলারেও বলা হয়, Expect unexpected. হলে গিয়ে দর্শকদের সেই প্রত্যাশা কতটুকু পূরণ হয়েছে ইতোমধ্যে তার খতিয়ান আসতে শুরু করেছে।
অনেকেই ছবিটির প্রশংসা করেছেন, এর নির্মাণ এবং কুশলীদের প্রশংসাই হয়েছে বেশি। তবে গল্পের মূলভাব অর্থাৎ থ্রিল ফিলিংসে বারংবার ছন্দপতন ঘটেছে বলে অভিযোগ উঠেছে। অনেকে সিনেমাটিকে যৌনতানির্ভর হিসেবেও মন্তব্য করেছেন। সিনেমা সমালোচকরা বলছেন, সিনেমায় থ্রিলের অভাব যৌনতা দিয়ে পূরণ করা হয়েছে। 
সস্তা থ্রিলিংয়ের উদাহরণ দিতে গিয়ে একজন সমালোচক লিখেছেন, 'রাতের বেলা বোরখা পরে ছুরি হাতে জয়া আহসান ব্যস্ত কাঁচা বাজারে তাড়া করছেন আরেকজনকে। বাজারের বাকি লোকদের তাতে ভ্রুক্ষেপ নেই, সবাই নিজেদের মতো বাজার সদাই করছেন। জয়া লোকটিকে খুন করলেন। লোকজন চারপাশে জমা হয়ে সেটির ভিডিও করতে লাগল। খুন শেষে জয়া লক্ষ্মী খুকির মতো ভিড় থেকে বের হয়ে গেলেন। লোকজন সরে জায়গাও দিল। তারও পরে দেখা গেল পুলিশ সেই খুন নিয়ে আলোচনা করছে। অথচ পুলিশ তো চাইলেই যারা ভিডিও করেছিল তাদের থেকে ফুটেজ নিতে পারত। এই ফেসবুকের জামানায় কেউ ওই ভিডিও শেয়ার দেয় নাই এটা বিশ্বাসযোগ্য না।'
প্রতিশোধপ্রবণ চরিত্রের এ ছবিতে হয় প্রতিশোধকারী হাঁটতে হাঁটতেই রাস্তার মোড়ে তার টার্গেটকে পেয়ে যায় নতুবা টার্গেট কোনো অতীব কাকতালীয়ভাবে তার সামনেই হাজির হয়। থ্রিলার এভাবেই মার খেয়েছে।
সিনেমায় সমান্তরালভাবে দুটো গল্প চলেছে। একটিতে মাহফুজ ও রুহির চমৎকার সংসার। একমুহূর্ত একজন আরেকজনকে ছাড়া থাকতে পারে না এমন প্রেম। এই মেয়েই আবার স্বামী-সন্তানের সঙ্গে প্রতারণা করছে। সে তার নতুন প্রেমিকের কাছে চলে যাচ্ছে, ঘর সংসার স্বামী ছেড়ে। আরেক গল্পে আছেন জয়া আহসান। তিনি নিজের প্রেমিক কর্তৃক প্রতারিত। প্রেমিক কতৃক বিক্রি হয়েছেন, অতঃপর ধর্ষণ। জয়া সেই প্রতারণার শোধ নিতে মরিয়া। 
সিনেমায় সাম্প্রতিক যুব সমাজের আচার-আচরণকে তুলে ধরা হয়েছে। এবং এতে কেবল যৌনবিকৃতির দিকটাই প্রাধান্য পেয়েছে। একটি দৃশ্যে এসেছে, রুহি গোসল শেষে শরীরে শুধু তোয়ালে জড়িয়ে মাহফুজের সঙ্গে স্কাইপেতে কথা বলছে। মাহফুজ বলছে- ‘একটু নামাও না।’ বাংলাদেশের কোনো হাসপাতালে চিকিৎসার আড়ালে দেহব্যবসা করা হয় কিংবা হাসপাতালে রোগীর বদলে খদ্দের অবস্থান করে, সেটা প্রশ্নসাপেক্ষ। কিন্তু সিনেমায় এটা প্রতিষ্ঠার চেষ্টা করা হয়েছে। সম্প্রতি এক টিভি সাক্ষাৎকারে মাহফুজ ছবির শুটিংয়ে এক বোতল ‘টাকিলা’ (বিদেশী মদ) হজম করার কথা বলে দম্ভোক্তি করেছেন। এটিও অনেককে নাড়া দিয়েছে।
সমালোচকরা বলছেন, সিনেমাটি তামিল ও হলিউড দ্বারা প্রভাবিত। নির্মাণশৈলীতে তামিল আঙ্গিকের ছাপ আর যৌনতার ক্ষেত্রে হলিউডি গড়পড়তা ধরন লক্ষ্য করা গেছে। মাহফুজকে সবসময় যৌন দৃশ্যের প্রতিই প্রবল আকর্ষিত দেখা গেছে। গানের শুরুতে জয়ার বুকে হাত দেয়ার দৃশ্যটা সেন্সর বোর্ড ছাড়ল কীভাবে? তা নিয়েও কেউ কেউ বিষ্ময় প্রকাশ করেছেন। প্রেমিকের সঙ্গে জয়ার বিছানার দৃশ্য যৌন সুড়সুড়ি দেয়া ছাড়া আর কোনো ব্যাখ্যার দাবি রাখে না, বলেই সমালোচকদের মত।
এর বাইরেও সিনেমাটি আরো একটি বিতর্কে জড়িয়েছে। ছবিতে আবিদা সুলতানার গাওয়া ‘বিমূর্ত এই রাত্রি’ গানটি চুরি করে ব্যবহার করা হয়েছে। আবিদা এর প্রতিবাদ করায় পরিচালক অনিমেষ আইচ এই গুণী শিল্পীকে ‘ফালতু শিল্পী’ বলে অপমান করেছেন। যা মিডিয়াপাড়ায় নানা গুঞ্জনের জন্ম দিয়েছে।
তবে অনেকের প্রশংসাও কুড়িয়েছে সিনেমাটি। এক সমালোচক লিখেছেন, 'অনিমেষ আইচের অনবদ্য গল্প, গল্প বলার ঢঙ, নির্মাণশৈলী ‘জিরো ডিগ্রী’কে অনন্য অবস্থানে নিয়ে গেছে। প্রেম ও ঘৃণায় এতটা ক্ষোভ কোনো বাংলা পরিচালক আগে ক্যামেরায় আনতে পারেনি। যতক্ষণ সিনেমা হলে থাকবেন মাহফুজ আহমেদের স্ত্রীর প্রতারণার শোধ নেওয়ার জন্য আপনার ভেতরেও ক্রোধ কাজ করবে। পরিচালক ঘৃণা ছড়িয়ে দিতে পেরেছেন। দর্শক যেভাবে মাহফুজের প্রতারক স্ত্রীকে শাস্তি দিতে চাচ্ছেন পরিচালক ঠিক সেভাবেই গল্প এগিয়েছেন। পরিচালক বোধহয় জানতেন দর্শকের ক্ষোভ কোন জায়গায় এবং দর্শক কি চায়। এটাই তার সফলতা।'
পরিশেষে আমরা বিতর্কের অবসানে নিজেরাই সুযোগমতো সিনেমাটি দেখে আসতে পারি। সিনেমা নিয়ে আলোচনা-সমালোচনার দরকার আছে। এতে করে দর্শকরা হলে যেতে আগ্রহী হন। আর দর্শক হলে গেলেই এসব সমালোচনা প্রাণ পাবে। আরো ভালো ও দরকারি ছবিগুলো তৈরীর পথ বেরুবে। সবাইকে হলে যাওয়ার আহবান।

