৫ বছরে ২৪ রগ কর্তনের একটিরও বিচার হয়নি


 প্রশিক্ষিত এবং আন্ডারগ্রাউন্ডে থাকা ক্যাডারদের দিয়ে রগ কাটা রাজশাহী বিশ্ববিদ্যালয়ে শিবিরের পুরনো ইতিহাস। আহতদের দুর্বিষহ জীবনযাপন দেখে যেন প্রতিপক্ষ সব সময় আতঙ্কে থাকে, এমন উদ্দেশ্য নিয়েই শিবিরের এই পৈশাচিকতা। 
আশির দশকের শুরুতে হত্যা, রগ কাটা, চোখ তুলে ফেলার রাজনীতি দিয়েই শিবির প্রভাব বিস্তার করতে থাকে। দুই দশক একক নিয়ন্ত্রণে থাকার পর ২০০৯ সালের ১৩ মার্চ পরিস্থিতি পাল্টে যায়। ওই দিন ছাত্রলীগের হামলায় শিবিরের সাধারণ সম্পাদক শরীফুজ্জামান নোমানী খুন হওয়ার পর ক্যাম্পাসে আবারও আতঙ্ক ফিরে আসে। ২০১০ সালের ৮ ফেব্রুয়ারি রাতে শিবিরের হামলায় নিহত হন ছাত্রলীগ নেতা ফারুক। হামলার সময় শিবির ক্যাডাররা রগ কেটে দেয় ছাত্রলীগ কর্মী ফিরোজ মাহমুদ, আরিফুজ্জামান, শহিদুল ইসলাম ও সাইফুর রহমান বাদশার। এরা কেউই আর স্বাভাবিকভাবে চলাফেরা করতে পারেন না। 
২০১২ সালের ২১ নভেম্বর সন্ধ্যায় ছাত্রীহলের সামনে তৎকালীন ছাত্রলীগের সহ-সভাপতি আখেরুজ্জামান তাকিমের হাত-পায়ের রগ কেটে দেয় শিবির। পঙ্গুত্ব বরণ করা তাকিমের সঙ্গে যোগাযোগ করা হলে তিনি বলেন, ‘ডাক্তার বলেছে, আমার আর স্বাভাবিক জীবনে ফেরা সম্ভব হবে না। জীবনটাই আজ অভিশপ্ত। সবাই জানে শিবির পরিকল্পিতভাবে আমার ওপর হামলা করেছে। অথচ ওই ঘটনায় পুলিশ এখন পর্যন্ত কাউকে প্রেপ্তার দেখাতে পারেনি।’
একই বছরের ১৭ মার্চ রাতে ক্যাম্পাসের পাশে বিনোদপুর বাজারে শহিদুল ইসলাম নামের এক ব্যক্তির হাত-পায়ের রগ কেটে দেয় শিবির। শহিদুল ইসলাম মহানগরীর ৩০নং ওয়ার্ড আওয়ামী লীগের সাধারণ সম্পাদক। তার ডান পা এখন অচল। বাম পায়ে ৩৫টি সেলাই দেয়া হয়েছে। দীর্ঘ চিকিৎসা নিয়েই তাকে চলতে হবে।
শিবিরের বর্বরতায় পা হারিয়েছেন রাজশাহী জেলা ছাত্রলীগের বিজ্ঞান ও প্রযুক্তিবিষয়ক সম্পাদক হাবিবুর রহমান। তিনি রাজশাহী বিশ্ববিদ্যালয়ের ছাত্র। ২০১২ সালের ১৪ এপ্রিল রাতে বিশ্ববিদ্যালয়-সংলগ্ন মেহেরচন্ডী এলাকায় হামলার শিকার হন হাবিব। ক্যাডাররা তার বাম পা এবং ডান হাতের রগ কেটে দেয়। পরে চিকিৎসকরা হাবিবের ডান পায়ের হাঁটু পর্যন্ত কেটে ফেলে তার জীবন রক্ষা করে।
গত বছরের ২২ আগস্ট রাবি ছাত্রলীগের সাধারণ সম্পাদক এসএম তৌহিদ আল হোসেন তুহিনের ডান হাত এবং দুই পায়ের রগ কেটে দিয়েছে শিবির ক্যাডাররা। এই ঘটনার পর রাবি ছাত্রলীগ ক্রমশই দুর্বল হয়ে পড়ে। অনেকেই ক্যাম্পাস ছেড়ে চলে যান।
সর্বশেষ গত ২৯ এপ্রিল ফিল্মি স্টাইলে ছাত্রলীগ কর্মী মাসুদ আর টগরের ওপর হামলা করে শিবির ক্যাম্পাসে নতুন করে ত্রাস সৃষ্টি করেছে। ক্যাম্পাসে এখন শুধুই শিবির-আতঙ্ক। গত পাঁচ বছরে শিবির এভাবে প্রায় দুই ডজন রগ কাটা ঘটনার জন্ম দেয়। একই উদ্দেশ্য, একই স্টাইলে এসব ঘটনা ঘটলেও পুলিশ এখন পর্যন্ত একটিরও রহস্য উদ্ঘাটন করতে পারেনি। 
কোনো কোনো ক্ষেত্রে মামলা হলেও পুলিশ কোনো তৎপরতা দেখায় না। বিচার তো পরের কথা, গত পাঁচ বছরে একটি মামলারও চার্জশিট দিতে পারেনি পুলিশ। বরং সন্দেহভাজন দু-একজনকে আটক করলেও টাকার বিনিময়ে থানা থেকেই ছেড়ে দেয়া হয়।
এ বিষয়ে জানতে চাওয়া হয় শিবিরের রাবি শাখার সাংগঠনিক সম্পাদক শোয়েব শাহরিয়ারের কাছে। তিনি বলেন, 'শিবির হত্যা বা রক্তপাতের রাজনীতিতে বিশ্বাস করে না। ক্যাম্পাসে কিছু ঘটলেই শিবিরকে জড়িয়ে মিথ্যা প্রপাগান্ডা ছড়ানো হয়।'

