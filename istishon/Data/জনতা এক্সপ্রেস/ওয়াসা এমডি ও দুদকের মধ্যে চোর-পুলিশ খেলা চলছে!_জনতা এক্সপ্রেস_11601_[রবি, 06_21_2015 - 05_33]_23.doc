ওয়াসা এমডি ও দুদকের মধ্যে চোর-পুলিশ খেলা চলছে!



ঢাকা ওয়াসায় এক ইউনিয়ন থেকে ৩৩৬ জন লোকবল নিয়োগে দুর্নীতির অভিযোগ অনুসন্ধান করছে দুর্নীতি দমন কমিশন (দুদক)। ঢাকা ওয়াসার ব্যবস্থাপনা পরিচালক তাকসিম এ খানের বিরুদ্ধে উঠা এ অভিযোগ অনুসন্ধানে দুদক বার বার তথ্য চাইলে তা না দিয়ে প্রতিষ্ঠানটি অসহযোগিতা করে বলে জানিয়েছে দুদক। তবে বার বার দুদকের চাহিদার পরিপ্রেক্ষিতে সম্প্রতি ঢাকা ওয়াসার ব্যবস্থাপনা পরিচালক (এমডি) তাকসিম এ খানের একটি চিঠি দুদকে এসেছে।
চিঠিতে বলা হয়েছে, ‘ঢাকা ওয়াসার কাছে এ দুর্নীতির অভিযোগ সংক্রান্ত কোনো ফাইল বা নথি নেই। এ সংক্রান্ত যাবতীয় নথিপত্র দুদকের চাহিদা অনুসারে আগেই সরবরাহ করা হয়েছে।’
যারা খবরাখবর রাখেন তারা জানেন যে, ওয়াসা এমডি প্রধানমন্ত্রীর লতায় পাতায় আত্মীয়। আর এ কারণেই তার বিরুদ্ধে শত দুর্নীতির অভিযোগ উঠলেও কেউই কিছু করছে না। দুদক মাঝে মাঝে হুঙ্কার দেয়, সংসদীয় কমিটি মাঝে মাঝে হুঙ্কার দেয়। কিন্তু তারপর আর কিছু হয় না। দুদক বলছে।, বার বার চেষ্টা করেও এ অনুসন্ধানের কোনো অগ্রগতি তারা করতে পারছে না। এ যেন দুদক ও তাকসিমের মধ্যে চোর-পুলিশ খেলা!
২০১৪ সালের সেপ্টেম্বর মাসে নিয়োগ দুর্নীতির এ অভিযোগ অনুসন্ধানে নামে দুদক। দুদকের অনুসন্ধানকারী কর্মকর্তা মো. জাহাঙ্গীর হোসেন ওই বছরের ১৬ অক্টোবর ঢাকা ওয়াসার এমডি বরাবর নথিপত্র তলব করে চিঠি দেন। পরবর্তী সময়ে আরও কয়েকবার নথিপত্র সরবরাহের তাগিদ দিয়ে চিঠি দেওয়া হয়। সর্বশেষ ঢাকা ওয়াসায় এসব নথিপত্র নেই বলে জানানো হয়েছে। এদিকে দুদকের বিভিন্ন দফতরের খোঁজ-খবর নিয়েও এ ধরনের কোনো নথিপত্রের সন্ধান পাওয়া যায়নি।
দুদকের অভিযোগে বলা হয়েছে, ২০০১ সালের শেষের দিকে কোনও নিয়োগ বিজ্ঞপ্তি ছাড়াই ঢাকা ওয়াসায় তৃতীয় ও চতুর্থ শ্রেণীর কর্মচারী পদে প্রায় এক হাজার লোক নিয়োগ দেওয়া হয়। পরবর্তী সময়ে নিয়োগ বিজ্ঞপ্তি দিয়ে তা বৈধ করা হয়।
অভিযোগে আরও বলা হয়ছে, ৫০ হাজার থেকে দেড় লাখ টাকার বিনিময়ে তারা চাকরি পেয়েছেন। যারা টাকা দিয়েছেন, তারাই চাকরি পেয়েছেন। এ ক্ষেত্রে যোগ্যতাও দেখা হয়নি। ওই সময় নিয়োগ পাওয়া এক হাজার কর্মচারীর মধ্যে ৩৩৬ জনই সন্দীপ উপজেলার গাছুয়া ইউনিয়নের বাসিন্দা।
ঢাকা ওয়াসার ব্যবস্থাপনা পরিচালক তাকসিমের তদারকিতে তৎকালীন উপ-প্রধান হিসাবরক্ষণ কর্মকর্তা ও উপ-সচিব (প্রশাসন) গোলাম মাওলা ও উপ-সচিব হাবিবুল গাফফার ওয়াসার শ্রমিক-কর্মচারী ইউনিয়নের (রেজি. ২৫২২) উচ্চ পর্যায়ের কর্মকর্তাদের যোগসাজশে ওই নিয়োগ দেওয়া হয়েছিল বলে অভিযোগে উল্লেখ করা হয়েছে।
২০০০ সালে প্রথম দফায় ৩০০ জনের ও ২০০১ সালের অক্টোবর মাসে দ্বিতীয় দফায় তড়িঘড়ি করে আরও ৭০০ জনকে নিয়োগ দেওয়া হয়। তাদের সবার নিয়োগের তারিখ ২০১১ সালের ৩০ সেপ্টেম্বর। উচ্চমান সহকারী, নিম্নমান সহকারী, পিয়ন ও সহকারী পাম্প অপারেটর পদে এরা নিয়োগ পান। 
উল্লেখ্য, ব্যবস্থাপকের নিজের নিয়োগই অবৈধ ও জালিয়াতিপূর্ণ। পত্রিকায় এ নিয়ে অসংখ্য খবর এসেছে। এমনকি ব্যবস্থাপকের চাপে পড়ে পদত্যাগ করেছেন ওয়াসার বোর্ড চেয়ারম্যান। আর ব্যবস্থাপক সচিবসহ বড় কর্তাদের সম্মানে মাঝে মাঝেই নৈশভোজের আয়োজন করেন। ফলে সব ভালো ভালো কথা শোনা গেলেও কাজের কাজ হওয়ার কোন লক্ষণ দেখা যাচ্ছে না। এদের দুর্নীতির কুফল মানুষ এই বর্ষায় ভোগ করবে। 

