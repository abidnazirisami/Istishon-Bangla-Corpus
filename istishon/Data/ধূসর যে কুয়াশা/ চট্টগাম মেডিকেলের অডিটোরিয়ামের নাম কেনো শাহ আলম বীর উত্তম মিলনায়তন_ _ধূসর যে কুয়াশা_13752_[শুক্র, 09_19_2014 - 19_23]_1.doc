 চট্টগাম মেডিকেলের অডিটোরিয়ামের নাম কেনো শাহ আলম বীর উত্তম মিলনায়তন_ 


 
"শাহ আলম বীর উত্তম মিলনায়তন" 
চট্টগ্রাম মেডিকেল কলেজের অডিটরিয়ামের নাম । 
নামটা প্রায়ই যাওয়া আসার সময় চোখে পড়ে । আমি আমার পরিচিত মেডিকেল পড়ুয়া বন্ধু, সিনিয়র অনেককেই জিগ্যেস করেছিলাম "এই শাহ আলম কে জানেন?"
দুঃখের ব্যাপার কেউ উত্তর দিতে পারেননি । উত্তর আমারও জানা ছিলোনা ।
কৌতূহলী হয়ে মুক্তিযুদ্ধ গবেষনা কেন্দ্র ট্রাস্ট এর চেয়ারম্যান মাহফুজুর রহমান স্যারকে জিগ্যেস করেছিলাম। উনি স্মৃতি হাতড়ে যা তথ্য দিয়েছিলেন " সে সম্ভবত নৌ কমান্ডোতে ছিলো ... মেডিকেলের ছাত্র ছিলো ... "
আমি যদি ভুল না করি তবে এই শাহ আলম হলেন ১৯৭৩ সালের গেজেট অনুসারে ৫৭ নম্বর খেতাব সনদধারী মোহাম্মদ শাহ আলম , যিনি জন্মগ্রহন করেছিলেন নোয়াখালীতে । মুক্তিযুদ্ধের সময় ছিলেন চট্টগ্রাম মেডিকেল কলেজের প্রথম বর্ষের ছাত্র । যুদ্ধে যোগদানের পর তিনি ভারতে গিয়ে নৌ কমান্ডো হিসেবে ট্রেনিং নেন ।
মুক্তিযুদ্ধের ইতিহাসে রূপকথাতুল্য দুঃসাহসিক "অপারেশান জ্যাকপটে"র একজন ছিলেন তিনি । জুনের শেষ থেকে সেপ্টেম্বর পর্যন্ত মুক্তিবাহিনী থেকে সারাদেশে একযোগে নৌ গেরিলা যুদ্ধ শুরু হয় , "জ্যাকপট" ছিলো তারই সাংকেতিক । প্রায় তরুণ কিছু দুঃসাহসী যোদ্ধার তুখোড় পরিকল্পিত এই অপারেশানে পাক বাহিনীর অস্ত্র রসদ বোঝাই বিশাল নৌবহরকে উড়িয়ে দেয়া হয়েছিলো। আগস্টের মাঝামাঝি সময়ে পরিচালিত এই অপারেশানে চট্টগ্রাম বন্দর অঞ্চলে ছিলো তিনটি কমান্ডো দল , শাহ আলম তার একটির টিম লিডার ছিলেন । 
অপারেশনের উদ্দেশ্যে নৌ-কমান্ডোরা আগরতলা হয়ে ৮ আগস্ট হরিণা সীমান্ত দিয়ে বাংলাদেশে ঢোকেন। পাঁচ দিন ধরে হেঁটে, নৌকায় চড়ে ১৩ আগস্ট তাঁরা চট্টগ্রাম শহরে প্রবেশ করেন । শহরের সবুজবাগ হোটেলটি ছিল নৌ-কমান্ডোদের হেড কোয়ার্টারের মতোই । 
অপারেশনের আগে বন্দর এলাকা রেকি করতে হবে, পাক বাহিনীর প্রতিটি ডিটেইলস সম্পর্কে নিখুঁত তথ্য সংগ্রহ করতে হবে । এই কাজে যে যাবে তাঁকে নিতে হবে চরম ঝুঁকি, তাঁর ফিরে আসার উপর নির্ভর করছে অপারেশানের গতি আর ধরা পড়লে সবশেষ ! 
শাহ আলম সিদ্ধান্ত নিলেন রেকি করতে তিনি একাই যাবেন । এবং গেলেনও ... শুধু গেলেননা, দক্ষতার সাথে সব করেও এলেন ...
১৪ বা পনেরই আগস্ট সংগঠিত হয় অপারেশান জ্যাকপট । যেহেতু দেশব্যাপী একই সময়ে অপারেশান তাই ঠিক করা হয়েছিলো আকাশবাণী বেতারকেন্দ্র থেকে গানের মাধ্যমে দুটি সিগন্যাল হিসেবে সম্প্রচার করা হবে। প্রথমটি হলো পঙ্কজ মল্লিকের গাওয়া একটি গান, ‘আমি তোমায় যত শুনিয়েছিলেম গান।’ এ গান মানে হল " গেট রেডি"। দ্বিতীয়টি সন্ধ্যা মুখোপাধ্যায়ের গাওয়া ‘আমার পুতুল আজকে যাবে শ্বশুরবাড়ি।’ এ গান শোনার সঙ্গে সঙ্গে কমান্ডোরা প্রস্তুতি শেষ করে পরিস্থিতি যাই থাকুক অপারেশন করবেন।
সেদিন ছিলো পাকিস্তানের স্বাধীনতা দিবস... নৃশংস হত্যাযজ্ঞ চালিয়ে হয়তো আরেকটি উৎসবের প্রস্তুতি নিচ্ছিলো তারা । কিন্তু বিধাতা চিত্রনাট্য লিখেছিলেন অন্যভাবে, ততক্ষণে শাহ আলমের দল সহ বাকি দুই দল ডুব সাতার দিয়ে জাহাজগুলোতে মাইন সেট করে এসেছেন । ঠিক ত্রিশ মিনিট পর পাক বাহিনীর প্রবল প্রতাপ ম্লান করে দিয়ে একে একে বিস্ফোরিত হলো ১০টি টার্গেট ( যুদ্ধজাহাজ, অস্ত্র ও রসদ বোঝাই জাহাজ, বার্জ ও পল্টুন ) । এমন আকস্মিক অভিযানে হতভম্ব হয়ে পড়ে পাক বাহিনী ,।
চট্টগ্রাম বন্দরের ভয়াবহ অপারেশনের খবর সারা বিশ্বে আলোড়ন তোলে । পৃথিবীর বিভিন্ন প্রচারমাধ্যম এ ঘটনা ফলাও করে প্রচার করে।তখনও অনেকের অজানা এমন আলোড়ন সৃষ্টিকারী ঘটনার নেপথ্যে আছে কিছু সদ্য কৈশোরোত্তীর্ণ তরুণদের ডেথ স্কোয়াড !মুক্তিযুদ্ধে সাহস ও বীরত্ব প্রদর্শনের জন্য মো. শাহ আলমকে বীর উত্তম খেতাবে ভূষিত করা হয়।
বীর উত্তম মো. শাহ আলম দেশ স্বাধীন হোয়ার পর চট্টগ্রাম শহরেই ডাক্তারি করেছেন । ১৯৮৫ সালে এই যুদ্ধজয়ী বীর মারা গেছেন ক্যান্সারের কাছে পরাজিত হয়ে।এমন এক বীরের নামে সিএমসির অডিটোরিয়াম । দেশ সেরা এই বিদ্যাপিঠের অধ্যয়নরত ভাবি চিকিৎসকদের জানা উচিত তাদের পুর্বসূরী একজন "বীরউত্তম" , একজন অদম্য সাহসী যে বুকে মাইন নিয়ে জীবনবাজী রেখে লাল সবুজ কিনে এনেছে ...এই ওডিটোরিয়ামের পাশ দিয়ে হেঁটে যাওয়া প্রত্যেকের মনে প্রশ্ন আসা উচিত "কে এই শাহ আলম? " "কি করেছিলো সে ? "আফসোস সে প্রশ্ন আসেনা [ তথ্যসূত্রঃ এ টেল অব মিলিয়ন্স - মেজর রফিক
অপারেশান জ্যাকপট - সেজান মাহমুদ
একাত্তরের বীরযোদ্ধা খেতাব পাওয়া মুক্তিযোদ্ধাদের বীরত্বগাঁথা - মতিউর রহমান সম্পাদিত ]

