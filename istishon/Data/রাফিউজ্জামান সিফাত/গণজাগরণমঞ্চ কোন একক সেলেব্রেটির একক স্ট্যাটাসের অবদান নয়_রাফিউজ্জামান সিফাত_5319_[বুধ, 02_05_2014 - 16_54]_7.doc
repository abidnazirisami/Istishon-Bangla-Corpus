গণজাগরণমঞ্চ কোন একক সেলেব্রেটির একক স্ট্যাটাসের অবদান নয়



গণজাগরণমঞ্চ কোন একক সেলেব্রেটির একক স্ট্যাটাসের অবদান নয় । 
৫ ই ২০১৩ ফেব্রুয়ারি বাংলাদেশের জন্য একটা ইতিহাস । ইতিহাসটা গর্ব করবার । একটি ভুল সিদ্ধান্তের বিরুদ্ধে একদম সাধারণ পোড়খাওয়া মানুষের রাস্তা দখলের ইতিহাস । 
অদ্ভুত বিষয় কি জানেন ? গতকয়েকদিন যাবৎ একটা সার্কাস দেখা যাচ্ছে । সার্কাসের নাম -- " আমি গণজাগরণের প্রবক্তা " টাইপ পোস্ট । বিভিন্ন আকারে ইঙ্গিতে বিভিন্ন সেলেব্রেটি বলতে চেষ্টা করছে - ' আরে মনা , শাহবাগ তো আমি সৃষ্টি করছিলাম । আমার একটা স্ট্যাটাস শাহবাগের জন্ম দিয়েছিল '
যারা এমন ধরনের ইঙ্গিত দিচ্ছে তাদের চিনে রাখুন । উনারা ইতর । কৌশলে ইতিহাস বিকৃত করে উনারা ফেমাস হবার ইতরামি করেন । ইতর চিনে রাখা সুস্থ মানসিক বিকাশের জন্য ভিটামিন স্বরূপ । 
একটি কথা সুস্পষ্ট ভাবে উল্লেখ্য করা দরকার - ২০১৩ সালের ৫ ফেব্রুয়ারি জাস্ট কয়েক সেকেন্ডের আবেগ অনুভূতির বিস্ফোরণ নয় সঠিক ভাবে এনালাইসিস করতে চাইলে বলতে হবে ৫ ই ফেব্রয়ারির গণজমায়েতের বীজ রোপিত হয়েছিল সেই ১৯৭১ থেকে । দীর্ঘ ৪২ বছরে এই দেশের সাধারণ ( ভালমতো খেয়াল রাখবেন ) বাংলাদেশের সাধারণ মানুষের জমানো ক্ষোভ , অভিমান , সু তীব্র আকাঙ্ক্ষা এবং দাবীর ফলশ্রুতিতে শাহবাগের জন্ম । আমাদের পূর্ব পুরুষদের জমানো ক্ষোভ , অভিমান , দাবী আমাদের মতো কয়েক লক্ষ তরুণ তরুণীদের মাঝে প্রবাহিত হয়েছিল বলেই প্রজন্ম চত্বর , শাহবাগ কিংবা গণজাগরণ যে নামেই অভিহিত করুন তার জন্ম । 
যেই বালক মা'র কাছ থেকে বিশ টাকা নিয়ে শাহবাগগামি বাসে চড়েছিল শাহবাগ তার , সে কিশোরী তার রিক্সা ভাড়ার জমানো টাকা দিয়ে শাহবাগে ফুল কিনেছিল প্রজন্ম চত্বর তার । যে ফটোগ্রাফার গতবছরের ফেব্রুয়ারি জুড়ে শাহবাগের পথে পথে ছবি সংগ্রহ করে অনলাইনে ছড়িয়ে দিয়েছে শাহবাগ তার । শাহবাগ শ্লোগানরত লাকি আক্তারের যতটা ঠিক ততটা স্কুল ফাঁকি দিয়ে শাহবাগের রাস্তায় বসে থাকা সেই কিশোরীর । শাহবাগ ইমরান ইএচ সরকারের যতটা ঠিক ততটা লাল হরফে ' রাজাকার নিপাত যাক ' লিখা খালি গায়ের সেই যুবকের । শাহবাগ হাজার লাইক পাওয়া ফেসবুক সেলেব্রেটির যেমন ঠিক তেমন নাম না জানা সেই তরুনের যে পারসনাল চ্যাটে বন্ধুদের আমন্ত্রণ জানিয়েছিল -- দোস্ত , কাল কিন্তু আমরা শাহবাগ যাচ্ছি ।রাতের পর রাত জেগে ব্লগিং করা সেই নিভৃতচারি নিক নেইমের আড়ালের মানুষটি শাহবাগের । শাহবাগ দেশের বাইরে পড়তে যাওয়া ছোট প্ল্যাকার্ড হাতে দাঁড়ানো সেই শিক্ষার্থীর । শাহবাগ আলো হাতে জাগ্রত প্রতিটি রক্তকনার । 
গণজাগরণমঞ্চ রাজাকারহীন বাংলাদেশের । রাজাকারমুক্ত বাংলাদেশের স্বপ্ন সেদিন দেখেছিলাম আজও দেখছি । কালও দেখবো । কারণ বাংলাদেশ স্বপ্ন সত্যি করতে শিখে গেছে ।
 ও মা দেখে যাও আবার জেগেছি আমরা
প্রজন্ম চত্বর ঘিরে জাগরিত বাংলা
আর ভয় নেই , তোমার সন্তানরা আছে সাথে
দাবী আদায়ে মুখরিত প্রতিটি রাজপথে ।

আমরা স্লোগানে স্লোগানে রক্ত ঝরাই
একাত্তরের চেতনায় সমস্বরে গাই
রাজাকারদের হতেই হবে ফাঁসি
আমার সোনার বাংলা আমি তোমায় ভালোবাসি ।

সাধারণ মানুষ অসাধারণ শক্তি
মা গো বুকে আছে তোমার চরন , চোখ জুড়ে ভক্তি ,
তোমার আকাশে শকুনের ছায়া কভু মানা হবে না
বীর বাঙ্গালী মরতে জানে , কোটি মরনেও ডরে না 
ছবি - কাজী সুদীপ্ত 

