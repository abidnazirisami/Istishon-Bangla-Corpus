বাংলাদেশের প্রানশক্তির অপর নাম -- ' রেশমা '



আমি নিশ্চিত ‘ রেশমা’র জায়গায় যদি , “ মম , আমাকে মুখে তুলে খাইয়ে দাও , না হলে আমি আজ রাতে খাবো না ‘ টাইপ কোন মেয়ে থাকতো সে ১৭ দিন কেন , ১৭ ঘণ্টাও এই ধ্বংসস্তুপে টিকে থাকতে পারতো না । 
‘ রেশামা ‘ কেন টিকে আছে ? 
রেশমা টিকে আছে কারণ রেশমা’রাই এই বাংলাদেশ টিকিয়ে রেখেছে । 
প্রতিদিন সকালে এই গার্মেন্টস কন্যা রেশমা’রা জেগে উঠে এই দেশের ঘুম ভাঙ্গানোর জন্য । এই দিদিমণিরা রাতে জমানো পানি ভাত খেয়ে হাতে টিনের ছোট একটা বাটিতে অল্প কিছু খাবার সম্বল করে প্রত্যয়ী পায়ে হেঁটে যায় বাংলাদেশ নির্মাণে । সস্তা সেলোয়ার কামিজ আর মাথায় কাপড় দেয়া এই নারীরা সুতো আর কাপড়ের মেলবন্ধনে তৈরি করে চলছে উন্নত মানের পোশাক যা বর্তমানে বাংলাদেশের মোট রপ্তানি আয়ের ৭৭ ভাগ । জি ডি পি’র ১৭ শতাংশেরও বেশী আসে রেশমাদের আঙুলের জাদুতে । এদের হাত ধরেই বাংলাদেশের আজ ওয়েস্ট্রান ব্র্যান্ড রপ্তানিতে বিশ্বে দ্বিতীয় । প্রায় ৪ মিলিয়ন বাংলাদেশী এই পোশাক শিল্পের সাথে জড়িত যার ৮০% নারী ।
কিন্তু বিনিময়ে রেশমা’রা কি পাচ্ছে ?
-- তিন থেকে সাড়ে তিন হাজার টাকা মুজুরি !
খোলা বাজারে মোটা চাল কিনতে যেখানে লাগে প্রতি কেজি ২২ টাকা সেখানে এই তিন সাড়ে তিন হাজারে কিভাবে একটা পরিবার টিকে থাকতে পারে ! কিন্তু রেশমা’রা টিকে আছে । সেইসাথে তারা আমাদেরকেও টিকিয়ে রাখছে ।
তারপরও আমাদের লোভ কমেনি । আমাদের আরও চাই । আমাদের চাই রেশমাদের আগুনে ঝলসানো শরীর অথবা পিলারের নীচে চাপা পড়া গলিত দেহ ! 
কিছুদিন আগে বাটপার CNN এর অসভ্য প্রতিনিধি আমানপররের কাছে যে বিব্রতকর পরিস্থিতির মুখোমুখি আমাদের হতে হয়েছিল সেই CNN এর পর্দায় আজ শোভা পাচ্ছে বাংলাদেশ নিয়ে বিশেষ প্রতিবেদন -- 'I'm alive!'
'I'm alive!' এই কথাটি শুধু রেশমার জন্য না , এই কথাটি বলছে বাংলাদেশ -- YES ! WE'R alive!'
রেশমা কিংবা শাহানা’রা পোশাক শ্রমিক নয় তারা ‘ পোশাক সৈনিক ‘ , সময় এসেছে রেশমাদের মূল্যায়নের । তাদের জীবনের নিরাপত্তা সেই সাথে আন্তর্জাতিক শ্রম আইনে যথার্থ মুজুরি নিশ্চিত করা এখন সময়ের দাবী ।
রেশমা’র মতো অভাবনীয় প্রান শক্তি নিয়ে মাথা উঁচু করে বেঁচে থাকুক আমাদের পোশাক শিল্প , আমাদের বাংলাদেশ

