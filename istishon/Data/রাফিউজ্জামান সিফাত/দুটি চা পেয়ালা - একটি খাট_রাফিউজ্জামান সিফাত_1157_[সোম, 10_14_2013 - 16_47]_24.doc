দুটি চা পেয়ালা - একটি খাট


 উৎসর্গ
চিত্রনায়িকা ববিতা
কাঁথাভরে কথা পাঠালাম , জড়িয়ে নিও
নিচু স্বরে হবে একটু আকটু কথা
অংশীদার যেন আর কেউ না হয় ,
খুব খেয়ালে । 
সুতোর ভাঁজে ভাঁজে কথা ছাড়িয়ে দিয়েছি
রাতের পর রাত ফুরোবে
কাঁচা আমে লবণ মাখানো কথা ফুরোবে না ;
সম্মোহনী বিজলি বাতি চোখ মুতবে
সাবধান হুইসেল হুঁশিয়ারী আওয়াজ ছেড়ে হবে ক্লান্ত
টিকটিক ঘড়িটাও বুঝবে , এবার
তার পাগলা ঘোড়ার লাগাম টানা প্রয়োজন ।
তবুও নরম কাঁথার নরম কথা - শেষ হবে না 
উপর নীচে , পরতে পরতে কথা আঁকটে আছে
চিকচিকে নক্ষত্রের নীচে শালিক জোড়া - তাদের
রূপকথার সেই দুই কামরার ঘর -
গুড়ের বোয়ম - হাতল ভাঙ্গা আলমারি -
খয়েরি বালতি - পুরনো স্টেরিও - ২৬০ টাকার উন্ডিন্সচ্রাম
ওয়েলকাম লিখা পাপোষ - জং ধরা গ্রিল - গোছানো ড্রয়িংরুম
এক বক্স রবীন্দ্রনাথ - দুটি চা পেয়ালা - একটি খাট
তিন বছরের রঙ মোছা সিলিং ফ্যান - আসমানি পর্দা
বিস্কুটের পট – কৃষি ব্যাংকের ফলাদি ক্যালেন্ডার
যার সারা শরীর জুড়ে পরিকল্পনার বৃত্ত আঁকা
সব । সব কথা জমা রয়েছে কাঁথায়
শক্ত করে জড়িয়ে নিও পা থেকে মাথা 
বিয়ের লাল সুতির শাড়ি দিয়ে বানানো এই কাঁথা
মেয়েভুলানো অচল কথা
তোমার উত্তাপে প্রতিনিয়ত ভাবাবে
অহেতুক বিচ্ছিন্নতার ব্যাকুলতা 
আমার জন্য নয় , কথা’র
কথা স্মরণে একটিবার ফিরে এসো 

