গল্প - ফ্যামিলি 


কামরুল সাহেব জুতোর ফিতে বাঁধা ভুলে গেছেন । প্রথমে এক গিঁট দিয়ে ডান পাশের ফিতা ফুল করে বাম পাশের ফিতা পেঁচিয়ে ঐ ফুলের ভিতরে ডুকিয়ে আলতো করে এক । ব্যাস ! হয়ে যায় ফিতে বাঁধা । কামরুল সাহেব ঘুরিয়ে পেঁচিয়ে সেই কাজ ই করে যাচ্ছেন । কিন্তু হচ্ছে না । হচ্ছে না তো হচ্ছেই না । এই অবস্থায় লুতফাকে কি ডাক দেয়া যায় ?
ঐ লুতফা , আমি না মানে জুতোর ফিতে বাঁধা ভুলে গেছি , তুমি একটু বেঁধে দিবে ?
কথাটা বলতে কেমন যেনো অস্বস্তি হচ্ছে । যে লোক প্রতিদিন টাই স্যুট জুতো মুজো পড়ে গত ২২ বছর যাবত চাকুরী করছে সে কিনা আজ সামান্য জুতোর ফিতে বাঁধতে পারছে না ! হাস্যকর ব্যাপার । তবে এই হাস্যকর ব্যাপারটাই আপাতত সত্য । তিনি জুতোর ফিতে বাঁধা বেমালুম ভুলে খেয়ে বসে আছে । 
শুধু জুতোর ফিতে না ইদানীং তিনি অনেক কিছুই ভুলে যাচ্ছেন । এই তো সেদিন তার বড় মেয়ের নাম ভুলে গেলেন । সুমি নাকি অন্তি । কোনটা ? কামরুল সাহেবের দুই মেয়ে । একজনের নাম সুমি অন্য জনের নাম অন্তি । সমস্যা হয়েছিল সুমি বড় নাকি অন্তি বড় সেটাই তিনি কয়েক মুহূর্তের জন্য মনে করতে পারছিলেন না । শেষ মুহূর্তে লুতফা ডাক দিলেন – ‘ এই সুমি , এইদিকে আয় তো , তোর বাবা তোকে কি জানি বলবে । ‘ কামরুল সাহেব মহাসাগরে ভেলা খুঁজে পেলেন । বড় মেয়ের নাম সুমি । এই নাম কামরুল সাহেবের মা তৈয়বা বেগম রেখেছিলেন । বড় মেয়ের নাম বাবা ভুলে গেছেন ! কতো বড় লজ্জার বিষয় ! মেয়ে বাবার কাছে আসলো ।
বাবা , ডাকেছিলেন আমায় ?
বড় মেয়েকে কামরুল সাহেব ডাকছিলেন , সত্য । কিন্তু কেন ডাকছিলেন সেটা মনে নেই ।
তিনি জড়তা নিয়ে বললেন - হ্যাঁ মা ডেকেছিলাম । তা তুই আছিস কেমন ?
সুমি কপাল কুঁচকে বাবার দিকে তাকালো । চোখগুলো সুরু হয়ে গেছে ঠিক কামরুল সাহেবের মতো । মেয়েটার গায়ের রং কালো । তার মতোই । লুতফার রং পেয়েছে ছোট মেয়ে । দুধে আলতা । আচ্ছা ছোট মেয়েতা জানি কোন ক্লাসে পড়ছে ? সিক্স নাকি সেভেনে ? দূর ... মনে পড়ছে না । 
কামরুল সাহেব জুতো হাতে বসে আছেন । অফিসের সময় হয়ে আসচ্ছে । অথচ তিনি বসেই আছেন । জুতো ছাড়া তিনি অফিস করেননি আজ পর্যন্ত । এমনকি বৃষ্টির দিনেও তিনি পলিথিনে জুতো মুড়িয়ে ব্যাগে করে নিয়ে যেতেন । অফিসে ডুকার আগে তাদের অফিসের দারোয়ান রোকনের টুলে বসে জুতো পড়ে তারপর অফিসে ডুকছেন । কিন্তু আজ ? আচ্ছা আজ অফিস ব্যাং দিলে কেমন হয় ! স্কুল কলেজ কতো ব্যাং দিয়েছেন , হারুন স্যার এর বেতের বারি এখনো প্যান্ট খুলে খুজলে পেয়ে যাবার কথা । আজ অফিসটাই ব্যাং হয়ে যাক । হারুন স্যার তো আর অফিসে নেই , নেই পশ্চাৎদেশে ট্যাঁস ট্যাঁস বেতের ভয় । 
কি ব্যাপার !! তুমি লাঞ্চের বাটি ফেলেই চলে যাচ্ছে যে ? লুতফা গোসল সেরে কামরুল সাহেবের পিছনে দাঁড়িয়েছে ।
আজ অফিসে লাচ করবো । এক কলিগের প্রমোশন হয়েছে তিনি সবাইকে খাওয়াবেন ।
তো এই কথাটা আগে বললে চলতো না ! এই ভোরে উঠে তোমার জন্য তো তাহলে আর মশলা বাটতে হতো না । এমনিতেই কাজের লোক নেই । সমস্ত সংসার সামলাতে হয় এক হাতে । দু মেয়ে তো হয়েছে নবাবজাদী । কোন কাজের ভিতরে নেই আছে শুধু অর্ডার দিতে । সেইসাথে তুমিও শুরু করছো তামাশা । মানে আমিও তো মানুষ , মনে থাকে সে কথা !
লুতফা কোমরে হাত দিয়ে কথা বলছে । কথার দমে দমে তার নাকের ফটো বড় হচ্ছে , ছোট হচ্ছে । কামরুল সাহেব অবাক নয়নের তার স্ত্রীকে দেখছেন । নাহ , ২৪ বছর আগে এই মেয়েটিকে পালিয়ে নিয়ে বিয়ে করে তিনি ভুল করেননি ।
লুতফা স্বামীকে বাগে পেয়ে অভিযোগের পর অভিযোগ দিয়েই যাচ্ছে । কামরুল সাহেব গভীর মনোযোগ দিয়ে শুনছেন , মূলত ভাবছেন । আজ তার তাড়া নেই । তিনি লুতফার প্রতি কৃতজ্ঞতা অনুভব করছেন । সত্যিই তো , মেয়েটা তার এই ছাপোষা সংসারে এসে একদম শেষ হয়ে যাচ্ছে । সারাদিন হাড়ি পাতিল নিয়ে পড়ে থাকতে হয় । আগে গান গাওয়ার যে চর্চাটা ছিল সেটা তো কবেই মরে ভূত । মেয়ে দুটোকে নিয়েও বহুদিন ঘুরে বেড়ানো হয় না । ঘুরে বেড়ানো দূরে থাক , বাসায় একসাথে চারজন বসে ঠিক মতো কথাটাও ইদানীং বলা হচ্ছে না । অফিস বাসা , বাসা অফিস । কারেন্ট বিল , গ্যাস বিল , বাসা ভাড়া , মাসের বাজার , সেভিংস , একটা বাড়ির চিন্তা , রাজনৈতিক অস্থিতিশীলতা , অফিস পলেটিক্স ! কোন মানে হয় ? এতো কিছুর কি মানে আছে ! 
আচ্ছা আজ লুতফা আর মেয়েদের নিয়ে বেড়াতে বের হলে কেমন হয় ।
লুতফা বেগম অনর্গল তার কষ্টের কথা বলে চলছেন , এরমাঝে কামরুল সাহেব ভেজা গলায় বলল –
লুতফা চল আজ মেয়েদের নিয়ে আমরা কোথা হতে বেড়িয়ে আসি । যাবে ? 
লুতফা বেগম কথার খেই হারিয়ে ফেললো । তিনি বিস্ফোরিত চোখে কামরুল সাহেবকে দেখছে ।
গত ২৪ বছরে যে কথা একবারও উচ্চারণ করোনি আজ হটাত সে কথা কেন !
এই তোমার কি আজ কিছু হয়েছে ? কখনো তো এতক্ষন আমার কথা শুনো না , আজ আমি বলছি আর তুমি ঠায় দাড়িয়ে শুনছো তো শুনছো ই আবার এখন বলছো আমায় নিয়ে বাইরে যাবে !! সতী করে বোল তো তোমার কি হয়েছে ?লুতফা বেগমের কণ্ঠে উদ্বেগ এবং কৌতূহল ।
কিছু হয়নি তো । ভাবলাম তোমাকে নিয়ে ঘুরে বেড়াবো । আচ্ছা লুতফা তুমি কি জুতোর ফিতে বেঁধে দিতে পারবে ? আমি না ভুলে গেছি 
কামরুল সাহেবের স্ত্রী লুতফা এইবার সতী সতী ভয় পেয়ে গেছে , তার কমকথা বলা নিরীহ স্বামীটির আজ কিছু একটা হয়েছে
এই , সুমির বাবা , তুমি ঠিক আছো তো !
তিনি দ্রুত স্বামীর কপালে হাত রাখলেন । কপাল ঠাণ্ডা । জ্বর টর নেই । প্রেশার কি বাড়ল । কাল রাতে ডিম তরকারী দেয়াটা ঠিক হয়নি । হজমে সমস্যা না তো ! 
লুতফা বেগম স্বামীকে জোর করে বিছানায় শুয়িয়ে দিলেন । ইতিমধ্যে সুমি আর অন্তি বাবার মাথার কাছে চলে এসেছে । তিন উদ্বিগ্ন নারী কামরুল সাহেবকের ঘিরে রেখেছে । কামরুল সাহেব মাথা ঘুরিয়ে ঘুরিয়ে তার আপন মানুষগুলোকে দেখছে । 
নাহ , মাঝে মাঝে ভুলে যাওয়া মন্দ নয় ।


