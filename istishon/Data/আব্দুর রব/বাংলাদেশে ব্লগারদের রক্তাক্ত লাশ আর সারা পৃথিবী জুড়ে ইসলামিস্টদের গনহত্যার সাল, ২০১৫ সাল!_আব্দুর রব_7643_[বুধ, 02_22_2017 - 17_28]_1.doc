বাংলাদেশে ব্লগারদের রক্তাক্ত লাশ আর সারা পৃথিবী জুড়ে ইসলামিস্টদের গনহত্যার সাল, ২০১৫ সাল!


২০১৫ সাল আমাদের যা দেয়নি, তারচেয়ে কেড়ে নিয়েছে অনেকগুন বেশি। ২৬শে ফেব্রুয়ারি আমরা হারিয়েছি একজন বিজ্ঞানমনষ্ক ও অত্যন্ত প্রগতিশীল লেখক, ধর্মান্ধদের "বিশ্বাসের ভাইরাস"-এর প্রতিরোধক, ড: অভিজিৎ রায়কে। বন্যাদি হারিয়েছে তাঁর একটি আঙ্গুল। হারিয়েছি ওয়াশিকুর বাবু, অনন্ত বিজয় দাশ ও নিলয় নীলের মতো ধর্মান্ধতা ও কুসংস্কারের তুখোড় সমালোচক একেকজন মুক্তচিন্তক আলোর দিশারীকে। হারিয়েছি আমরা একজন মুক্তচিন্তার সাহসী প্রকাশক (জাগৃতি প্রকাশন) দীপনকে। এঁরা ঘোর অমানিশায় নিজ দায়িত্বে আলোর মশালটা সবসময় ঠিকভাবে জ্বালিয়ে রাখতো, যাতে ধর্মান্ধ মানুষগুলো মধ্য যুগীয় বর্বর অন্ধকারের দিকে ধাবিত না হয়। তারা ধর্মের রুঢ়তা, সহিংসতা, জাতিভেদ, বর্ণবাদ, নারী-পুরুষের বৈষম্য, পরিবার, সমাজ ও রাষ্ট্রনীতির সমস্ত অন্যায়ের বিরুদ্ধে ক্লান্তিহীন লিখে গিয়েছিল। পৃথিবীর কোথায় কখনো মানবিক অবক্ষয় দেখলে এঁরা আহত বাঘের মতো চিৎকার করে তার প্রতিবাদ করতো। এই ১৫ সাল নিঃসন্দেহে মুক্তচিন্তকদের জন্য এক বিশাল শোকের সাল। অনেকিছু হারানোর সাল। এই ১৫ সাল এদেশে মধ্য যুগীয় বর্বরমনষ্ক ধর্মান্ধ ইসলামিস্টদের দানবীয় সাঁজে জেগে উঠার সাল। এই ১৫ সাল ছিল দেশের সুপ্ত ইসলামিষ্টদের পৈশাচের মতো দাঁত নখ বের করার সাল। এই ১৫ সালে ধর্মান্ধ ইসলামিষ্টরা একেকজন মুক্তচিন্তার ব্লগারদের হত্যা করে বাংলাদেশের অপুরনীয় ক্ষতি করে ফেলেছে। মুক্তিচিন্তার গতি অনেকটা শ্লথ করে দিয়েছে। ঠিক যেন ৭১-এর পাকিস্তানী হানাদাররা ১৪ই ডিসেম্বরে বুদ্ধিজীবীদের গণহত্যা করে এদেশকে অনেকটা মেধাশুন্য করে দিয়েছিল। এই ১৫ সালে আমরা আরো অনেক কিছু হারিয়েছি। অনন্য আজাদ, ইতু ইত্তিলা, শাম্মী হক, বাঁধন, এরা লেখালেখি করে ইসলামিষ্টদের রোষানলে পড়েছিল। তাঁরা দেশে থাকা থাকাকালীন প্রতিনিয়ত হুমকি পেতেন।এই ১৫ সালে এইসব সাহসী লেখকরাও বাধ্য হয়ে নিরাপত্তার কথা ভেবে প্রিয় জম্মভুমিটা পেছনে ফেলে দুরদেশে চলে গেলেন।

এই ১৫ সালে ইসলামিষ্ট জঙ্গি সন্ত্রাসীরা ইসলাম ধর্মের তাগিদে সারা বিশ্ব জুড়ে হত্যা-তান্ডব চালিয়েছে। ইসলামিক স্টেটের আইএস পন্থিরা ফ্রান্সে ব্যঙ্গ পত্রিকা শার্লি হেব্দোর ১২ জন কার্টুনিস্টকে গুলি করে হত্যা করেছে। পাকিস্তানী তালেবানরা ১৩২ জন শিশুকে একটি স্কুলে গুলি করে হত্যা করেছে। আইএসের ইসলামি জিহাদীরা তো আল্লাহু আকবর বলে বলে কতো মানুষকে জবাই করেছে তার ইয়ত্তা নেই। এই ১৫ সালে নাইজেরিয়ার আরেক ইসলামি জিহাদী সংগঠন বোকো হারাম কতো সহস্র মানুষের রক্ত নিয়ে হোলি খেলেছে তার হিসেব নেই। সেই বোকো হারামের দল কতো নাবালিকা শিশুকে বাজারে যৌনদাসী বানিয়ে বিক্রি করেছে, কতো মেয়ের উপর ধর্ষনযজ্ঞ চালিয়েছে তারো ঠিক হিসেব নেই। এই ১৫ সালেই আরেক ইসলামি সন্ত্রাসী গৌষ্ঠি আল-শাবাব" কেনিয়ার একটি বিশ্ববিদ্যালয়ে শুধু খ্রিস্টানদের বেচে বেচে ১৩২ জন ছাত্রকে গুলি করে হত্যা করেছিল। বাংলাদেশ ও বাদ যায়নি। এই ১৫ সালেই বৈশাখী উৎসবে একদল যৌনবিকারগ্রস্থ অসভ্য পুরুষ দ্বারা প্রকাশ্যে মেয়েরা যৌনাক্রমণের শিকার হয়েছিল। তার প্রতিবাদ করতে গিয়ে কিছু কিছু নারী আরেক দফা পুলিশের যৌনাক্রমণের শিকার হয়েছিল। হোসনে দালানের শিয়াদের উপর বোমা হামলা। আহমেদিয়া সম্প্রদায়ের মসজিদে বোমা হামলা। সেটেলার ও সেনাবাহিনী কর্তৃক আদিবাসীর ভুমি দখল, তাদের উপর ধর্ষন নির্যাতন। সংখ্যালঘুদের বাড়ি ভীটা জায়গা জমি দখল। তাদের নির্যাতন করে দেশ ত্যাগে বাধ্য করা। লজ্জা হিসেবে আছেই এদেশে দুইজন বিদেশীকে হত্যা। রাজাকারের উপর আঙ্গুল তুলেছে বলে মুক্তিযোদ্ধা ও সাংবাদিক প্রবীর সিকদারকে রিম্যান্ডে নেয়া। মুক্তমনা ব্লগার অভিজিৎ রায়, বাবু, অনন্ত, নিলয় হত্যাকারীদের অতি দ্রুত সময়ে গ্রেপ্তার না করা। ডিবি পুলিশদের দায়িত্ব জ্ঞানহীন পরিচয় দেয়া। গনতন্ত্রের তোয়াক্কা না করেই ইসলামতন্ত্রকে ঘিরেই নির্লজ্জের মতো আওয়ামিলীগ সরকারের রাষ্ট্র পরিচালনা করা ও ৯০% মুসলিম তোষণের রাজনীতি করা। দেশে ৫০০শ মসজিদের ঘোষণা দেয়া। তাছাড়া দেশে প্রতিদিন ধর্ষণ গণধর্ষণ, খুন হত্যা, মারামারি সংঘর্ষ, এসব তো ছিলই। এসব কিছুর ভীড়ে আমাকে সবচেয়ে বেশি অবাক করেছে প্রতি মাসে মাসে মুক্তচিন্তক ব্লগারদের লক্ষ্য করে হত্যা করা। চিন্তা করি এদেশের পুলিশ-প্রশাসন কতোটা দায়িত্বহীন হলে, বিচারহীনতার সংস্কৃতি কতোটা গড়ে উঠলে, প্রতি মাসে একই নিয়মে ইসলামিষ্ট চাপাতিধারীরা প্রকাশ্যে নির্ভয়ে ব্লগারদের হত্যা করতে পারে? এখানে যে সরকারী মদদ ছিলনা এই ধারণা সন্দেহের বাইরে রাখি কি করে? সবশেষে শুনলাম রাজীব হত্যার বিচারে নাকি দুই হত্যাকারীকে মৃত্যুদণ্ডাদেশ দিয়েছে আদালত। এর আগে আমরা বিশ্বজিৎ হত্যাকারীদেরও ফাঁসির আদেশ শুনেছিলাম, কিন্তু ফাঁসি কার্যকর কখন হবে, বা আদৌ হবে কিনা তা আমরা জানিনা। আজ ১৬ সাল। জানিনা সামনের দিনগুলো কেমন যাবে? তা সময় বলে দেবে।
লিখেছেন অপ্রিয় কথা ।

