ধর্মের প্রভাব 


আমরা এবার ধর্মের অত্যধিক প্রভাবযুক্ত দেশগুলোর দিকে একটু তাকাই। তাকিয়ে আমরা কী দেখছি? হয়তো দেখছি যে, এরকম বেশীরভাগ দেশে রয়েছে প্রচণ্ড দারিদ্র্য, নিরক্ষরতা, কুসংস্কার, বৈষম্য এবং সর্বোপরি বিশৃঙ্খলা বা গৃহযুদ্ধ।
‘গ্যালপ’ নামের শক্তিশালী জরিপ প্রতিষ্ঠানটি সম্পর্কে অনেকের ধারনা রয়েছে। এটি ২০০৯ সালে সর্বমোট ১১৪ টি দেশে একটি জরিপ পরিচালনা করেছিল। গ্যালপ এসকল দেশের মানুষের কাছে জানতে চেয়েছিল, তাদের দৈনন্দীন জীবনে ধর্ম গুরুত্বপূর্ণ ভূমিকা পালন করছে কিনা।
জরিপ শেষে গ্যালপ “Religiosity Highest in World’s Poorest Nations” শিরোনামে একটি প্রতিবেদন প্রকাশ করে। এখানে তারা দেখায় যে, সর্বোচ্চ ১০টি দেশের ৯৮ শতাংশ মানুষ তাদের দৈনন্দীন জীবনে ধর্মের প্রভাবের কথা স্বীকার করেছেন। এবং এদের প্রতিটিই তুলনামূলকভাবে গরীব দেশ (আয় ৫,০০০ ডলারের কম)। আর যেসকল দেশের ৯৫ শতাংশ মানুষ ধর্মীয় প্রভাবের কথা জানিয়েছেন, তারা আরও বেশী গরীব (আয় ২,০০০ ডলারের কম)।
অন্যদিকে যেসব দেশের মানুষের মাথাপিছু আয় ২৫,০০০ ডলারের বেশী, তাদের মধ্যে মাত্র ৪৭ শতাংশ মানুষ দৈনন্দীন জীবনে ধর্মের প্রভাবের কথা বলেছেন। এই প্রতিবেদনের একপর্যায়ে গ্যালপ মতামত প্রদান করে যে, ধর্মীয় প্রভাবের সাথে আর্থসামাজিক অবস্থার একটি ঘনিষ্ট সম্পর্ক রয়েছে।
দারিদ্র্যের সবচেয়ে উল্লেখযোগ্য ফলাফল হচ্ছে নিরক্ষরতা ও কুসংস্কার। যেসকল দেশে অভাব বেশী, সেখানে নিরক্ষরতার হারও বেশী। এবং স্বাভাবিকভাবে তাদের মধ্যে ধর্মের প্রভাবও অনেক বেশী। এটি একটি অদ্ভূত চক্র। ধর্মের অত্যধিক প্রভাব দারিদ্র্য নিয়ে আসে, দারিদ্র্য নিরক্ষরতার হার বজায় রাখে, এই নিরক্ষরতা ধর্মের প্রভাব আরও বাড়িয়ে তোলে। এসবের পাশাপাশি একত্রে অবস্থান করে বৈষম্য ও আইনশৃঙ্খলার অবনতি।
এই চক্রের কারনটি কী হতে পারে, আমার স্পষ্ট ধারনা নেই। এসবের পেছনে হয়তো ধর্ম সর্বাংশে দায়ী নয়। কিন্তু পরিস্থিতির কোনরকম উন্নয়ন ঘটাতে ধর্ম পুরোপুরি ব্যর্থ হয়েছে। কোন কোন দেশের দূর্ভাগ্যের জন্য বেশীরভাগ ক্ষেত্রে ধর্মকেই দায়ী করা যেতে পারে। কিংবা বলা যেতে পারে, ধর্মই বেঁচে আছে দারিদ্র্য-নিরক্ষরতা-কুসংস্কার-বৈষম্য ও যুদ্ধের উপর নির্ভরশীল হয়ে।
আমাদের দেশের বিপুল সংখ্যক শিক্ষার্থী ক্বওমি মাদ্রাসায় পড়াশোনা করে। এসব মাদ্রাসায় পড়াশোনা করা ছাত্র-ছাত্রীরা দেশের কল্যাণে কোনরকম ভূমিকা রাখতে পারে না। অথচ এদের মধ্যে অনেকে হয়তো ভালো অর্থনীতিবিদ কিংবা চিকিৎসক কিংবা বিজ্ঞানী কিংবা উদ্যোক্তা হতে পারতো। এসব সম্ভাবনাময় শিক্ষার্থীদের শুরুতেই ভিন্নপথে চলে যেতে হয়েছে। এটা মেধার বিপুল অপচয়।
আমাদের দেশে শিল্পায়নের জন্য পর্যাপ্ত জমি নেই। অথচ প্রতিনিয়ত মসজিদ-মন্দিরের সংখ্যা বাড়ছে। ইসলামিক ফাউন্ডেশনের হিশেবে, এই মুহূর্তে দেশে প্রায় পৌনে তিন লক্ষ মসজিদ আছে। এর মানে হচ্ছে প্রতি বর্গ কিলোমিটারে প্রায় দুটি করে মসজিদের অবস্থান। অবিশ্বাস্য! সারাদেশ মিলিয়ে এতোগুলো স্কুল-কলেজ-বিশ্ববিদ্যালয় কিংবা মাঝারি শিল্প নেই। এটা ভূমির অপচয়।
দীর্ঘদিন আমাদের মেয়েরা নিস্ক্রিয় হয়ে পড়ে ছিল। দেশের অগ্রগতি আশানুরূপ ছিল না, কারন মেয়েদেরকে অর্থনৈতিক কর্মকাণ্ড থেকে দূরে রাখা হয়েছিল। আর কীসে তাদের নিস্ক্রিয় করে রেখেছিল, সেটা ছিল স্পষ্ট।
এভাবে লিখতে চাইলে স্ট্যাটাসটিকে আরো লম্বা করা যেতে পারে। আমার উদ্দেশ্য তা নয়।
এসব প্রতিবন্ধকতা সত্ত্বেও দেশ এগিয়ে যাচ্ছে। দেশকে এগিয়ে নিয়ে যাচ্ছে দেশের শ্রমজীবী সাধারন মানুষগণ। একটু ভালো ভাবে বাঁচার প্রত্যাশা নিয়ে তারা পরিশ্রম করছে। এখানে ধর্মের কোন ভূমিকা নেই। ধর্মের কাছ থেকে তারা কোন প্রেরণা পায় না। যা পায়, তা হচ্ছে শুধু পরকালের ভয়। 
অনেকে বলেন, ধর্মই তো মানুষের জীবনকে সুন্দর করে। তাদের এই মন্তব্য শ্রমজীবী মানুষদের পরিশ্রমের প্রতি অপমান ছাড়া আর কিছু নয়।
লিখেছেনঃ শাহিনুর রহমান শাহিন

