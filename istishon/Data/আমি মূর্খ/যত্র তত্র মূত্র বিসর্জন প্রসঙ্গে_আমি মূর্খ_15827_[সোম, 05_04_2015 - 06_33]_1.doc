যত্র তত্র মূত্র বিসর্জন প্রসঙ্গে


টেলিভিশনে যেভাবে শর্ট ডকুমেন্ট্রী বানিয়ে এই বিষয়টাকে তুলে ধরা হয়েছে তাতে অচিরেই মানুষ বুঝে যাবে যেখানে আরবী লেখা সেখানেই মানুষ প্রস্রাব করত একসময় । অতএব প্রস্রাব করা যাবে। বেশীরভাগ মসজি্দের টয়লেট নামাযের সময় ছাড়া অন্যান্য সময় বন্ধ থাকে।নারী পুরুষের জন্য পরিষ্কার টয়লেট ব্যবস্থা না করে এভাবে পাব্লিককে তাক লাগানো যাবে আসল সমস্যার গোড়ায় পৌঁছা যাবে না ।
আমার প্রথম এবং কম গুরুত্বপূর্ণ আপত্তি হলো, রাস্তায় প্রস্রাব বন্ধ করা কি ধর্ম মন্ত্রণালয়ের কাজ?
পুর্ত মন্ত্রণালয় কিংবা সিটি কর্পোরেশন কিংবা নিদেনপক্ষে সমাজকল্যাণ মন্ত্রণালয় অথবা এরকম শত শত সংশ্লিষ্ট অথরিটি কি নিয়ে কাজ করে? তালিজোড়া দিয়ে, এর কাজ ও করার আনাড়িপনা দিয়ে এই দেশ আর কতদিন চলবে? অবশ্য, যেদেশে দুইজনের মারামারি থামাতে প্রধানমন্ত্রীর হস্তক্ষেপের প্রয়োজন হয় ঐদেশে এই আপত্তি কোন ব্যাপার না।
দ্বিতীয় এবং মধ্যম গুরুত্বপূর্ণ আপত্তি হলো, এই কাজটা কি প্রতারণা না?
যে লোকটা আরবী লেখা দেখে প্রস্রাব আটকে ফেললো, সে মনে মনে ভাবছে ওরে আল্লাহরে এখানে নিশ্চয় কোরআন হাদিসের কথা লেখা আছে। এখানে মুতু করলে আমার নুনুর উপর অভিশাপ পড়বে!
আপনি বলতে পারেন, অসুবিধা কি? একটা ভালো কাজ হচ্ছে তো অন্তত।
না। অনেক অসুবিধা আছে। একদিন মানুষ যখন জানবে, একদিন না একদিন অবশ্যই জানবে, আপনি চিরকাল মানুষকে অন্ধকারে রাখতে পারবেন না, এখানে আসলে কোন কোরআন হাদিস লেখা নেই, বরং সিম্পলি লেখা আছে মুত্রত্যাগ নিষেধ, এর উপর মূত্রত্যাগ করা এবং হিন্দি লেখার উপর মূত্রত্যাগ করা একই কথা, তখন হাজার হাজার জনের মাঝে একজন হলেও ঐ লেখার উপর প্রস্রাব করবে। থুথু ফেলবে। অথবা কোথাও সত্যি সত্যি আরবীতে কোরআন হাদীসের কথা লিখা থাকলে মনে করবে, ওহ পেয়ে গেছি প্রস্রাব করার জায়গা। তখন এই আপনারই আর ভালো লাগবে না।
মানুষ প্রতারিত হতে পছন্দ করে না। তাছাড়া একজন মানুষ অশিক্ষিত অথবা জানে না বলে তার সাথে প্রতারণা করার অধিকার নাই কারো।
তৃতীয় এবং সবচেয়ে বেশি গুরুত্বপূর্ণ আপত্তি হলো, ধর্মের এ শক্তি দেখে ধর্মপরায়ণদের আনন্দিত হওয়া।
একটু থেমে চিন্তা করেন ব্রাদারস প্লিজ। এইটা ধর্মের শক্তি না, এইটা হলো অজ্ঞানতার শক্তি।
আপনি যতই আবেগপ্রবণ হয়ে পরেন না কেন, এই অজ্ঞানতা কোনদিন ধর্মের জন্য ভালো কিছু আনে নাই আনবেও না। আল্লাহ প্রথমে বলছেন, ইক্বরা। পড়েন। তিনি যদি না পড়ে না বুঝে মুত্র বন্ধের আদেশ দিতেন তাহলে ধর্মের প্রাণ ও ব্যাবস্থাগুলো অন্যরকম হতো। আর তাহলে ধর্মবিদ্বেষীদেরই জয়জয়কার হতো শেষপর্যন্ত।

