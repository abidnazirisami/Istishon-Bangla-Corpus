কবিতা ও জীবন 


 আচ্ছা, কবিতার জন্ম কীভাবে হয়?
কবিতার জন্মও কি রহমান আর পাপড়ির
একমাত্র মেয়ে কবিতা'র মতো?
একটু একটু করে ভালোবাসা
উষ্ণ থেকে উষ্ণতর শরীরযুগল
অবশেষে চুড়ান্ত তৃপ্তি!
শুক্রাণু ডিম্বাণুর মিলন
পৃথিবীতে আগমন নতুন শিশুর।
এভাবে কি কবিতারাও জন্ম নেয়? 
ধরে নিলাম তাই!
এখানে ভালোবাসার শুরুটা কোথায়?
সেকি প্রকৃতি?
নদীনালা খাল, ব্যস্ত দুপুর?
কিশোরীর নৃত্যে নুপুর?
নাকি মিছিলের মাঝে উদ্ধত হাত?
ব্যস্ত শহরের বিনিদ্র ফুটপাত? 
ধরে নিলাম হয়ে গেল ভালোবাসা!
তাহলে মিলন? কার সাথে?
সে কি শুধু খাতা আর কলমের সঙ্গম?
সাদা আর কালোর মিশ্রণে
অপরুপ সৌন্দর্য! 
আচ্ছা, মানুষের যেমন জারজ সন্তান হয়
তেমনি কবির হয়না?
যে কবিতাটির পিতা হিসেবে
খুজেঁ পাওয়া যায় না কোন কবিকে
সে কি জারজ? 
আবার মানুষের ক্ষেত্রে তো
এমন হতে শুনেছি যে
অমুকের পোলা আর তমুকের মাইয়া বিয়ার আগেই . . .
এহন এবরশন করতে অইব।
সন্তানের আর ভূমিষ্ঠ হওয়া হয়না।
কবিতার ক্ষেত্রে এমন হয়না?
ধরুন হাটতে হাটতে মাথায় এসে গেল দুএকটা লাইন
যে লাইন দুটিতে হতে পারতো
কোন এক মহা কাব্যের পরিসমাপ্তি!
কিন্তু বেখেয়ালে জন্ম হয়না লাইন দুটির।
কবিরাও খুনী হয়!
কুখ্যাত খুনী!
খুনীরা নিভৃতেই থেকে যায়।
তাদের খবর কেউ রাখেনা।
রাখা সম্ভব হয়না।

