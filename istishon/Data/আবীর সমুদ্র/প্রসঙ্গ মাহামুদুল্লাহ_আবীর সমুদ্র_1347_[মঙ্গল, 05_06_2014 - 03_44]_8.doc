প্রসঙ্গ মাহামুদুল্লাহ


 আমাদের প্রিয় এই দেশটিতে নানান দুঃসংবাদের ভীড়ে কিছু টুকরো টুকরো সংবাদ আমাদের নতুন আশান্বিত করে। ক্রিকেট আমাদের কাছে বর্তমানে সেরকম একটি অনুষঙ্গ। আমাদের কাছে বাংলাদেশের ক্রিকেটাররা প্রত্যেকে বীরের মর্যাদা পায়। একসময় এদেশের কিশোর যুবকদের প্রিয় ক্রিকেট দলের তালিকায় ছিল অস্ট্রেলিয়া ,ইন্ডিয়া ,পাকিস্তান। কাউকে যদি বলা হতো তোমার প্রিয় ক্রিকেটার কে , তাহলে নিশ্চিত ভাবেই উত্তর আসতো শচীন , পন্টিং , লারা , সৌরভ কিংবা জয়সুরিয়া। কিন্তু সেদিন এখন অতীত। এখন নিশ্চিত ভাবেই বলা যায় ক্রিকেট বল ছুড়তে পারে এমন শিশু কিংবা পাড়ার মাঠে সেঞ্চুরী হাকানো কিশোরকে যদি বলা হয় তোমার প্রিয় ক্রিকেটার কে , তাহলে উত্তর আসবে সাকিব , মুশফিকুর , বিজয় অথবা নাসির। আসলে এক এক জন জয় করে নিয়েছে এক এক জনের হৃদয়। তাই হালের ধুম ধারাক্কা ব্যাটসম্যানরা অথবা গতি দানবেরা পানসে হয়ে সাকিবদের কাছে। আমাদের তরুণরা আজ মাঠে বসে গলা ফাটায় বাংলাদেশের পক্ষে। টিভির সামনে সৃষ্টি হয় লক্ষ লক্ষ গ্যালারির। বালিকা খেলা দেখতে আসেনা সে দেখলে আউট হয়ে যাবে এই ভয়ে। বৃদ্ধ চাচা স্নায়ু চাপ সইতে না পেরে সরে যায় টিভি সেটের সামনে থেকে। বালক শপথ করে খেলার মধ্যে ফেসবুকে স্ট্যাটাস আপডেট করবে না , কারণ সে নাকি স্ট্যাটাস দিলে হেরে যায় আমাদের প্রাণের দল!! 
 এভাবে টুকরো টুকরো ভালো লাগা ভালোবাসায় সিক্ত আমাদের ক্রিকেট। এমনও হয় যে ম্যাচের পর ম্যাচ হারার পর খেলা না দেখার সিদ্ধান্ত নেয় কেউ। কিন্তু ম্যাচের সময় ঠিকই উপস্থিত হয় টিভি সেটের সামনে। মোদ্দা কথা হলো ক্রিকেট আমাদের স্বপ্ন ,আমাদের ভালোবাসা। এই ভালোবাসার জন্যই একশত প্রভাবশালী বাংলাদেশীর মধ্যে শীর্ষ দশে স্থান পায় সাকিব আল হাসান। 
 এতো ভালোবাসা যাদের জন্য ,যারা আমাদের ভবিষ্যৎ প্রজন্মের হিরো তাদের কাছ থেকে অবশ্যই গঠনমূলক আচরণ আশা করবে। কিছু দিন আগে স্টেডিয়াম এ অশালীন আচরণের জন্য শাস্তি পেয়েছিল সাকিব। তাকে শাস্তি দেয়ার জন্য বিসিবি সহ ব্যাপক সমালোচনার সম্মুখীন হন নাজমুল হাসান পাপন। কিন্তু আমাদের ক্রিকেট প্রেমী আবেগী জনগণ ভুলে গিয়েছিল শিষ্টাচার বলতে কিছু একটা থেকে যায়। আসলে দুষ্ট গরুর চেয়ে শূণ্য গোয়াল ভালো। আমিও তাই বিশ্বাস ধারণ করি। সেদিন যদি সাকিব কে মাফ করা হতো তাহলে তার মাঝে একটা ধারণা এসে যেত যে সেই প্রথম এবং শেষ। তাকে ছাড়া বাংলাদেশ টিম অচল। 
 মাহামুদুল্লাহ। সাকিব ,তামিম বা মুশফিকের মতো হয়তো লাইম লাইটে আসেনি , কিন্তু মাঝে মাঝেই ভালো কিছু ইনিংস খেলে দলকে পৌছে দিয়েছেন ভালো অবস্থানে। কার্যকরী বোলিংয়ে উপকৃত হয়েছে বাংলাদেশ টিম। তিনিও হয়তো কোন কিশোরের প্রিয় তালিকায় আছেন। হয়তো কোন কিশোর ফলো করে তার স্টাইল। কিন্তু সে যখন মাঠের মধ্যে সেঞ্চুরির পরে অশালীন আচরণ করে তখন তার কাছ থেকে কী শিখবে আমাদের তরুণেরা? বুড়ো আঙ্গুল ও মধ্যমার সংযোগে গোল করে তার মধ্যে দিয়ে ব্যাটের হাতল ঢুকিয়ে তিনি কী বোঝাতে চেয়েছেন? এরকম অশালীন আচরণ যারা করে তাদের শাস্তি দুই ম্যাচ নিষিদ্ধ ও শতভাগ ম্যাচ ফি জরিমানা মনে হয় যথেষ্ট না। সাকিবের শাস্তি থেকে এরা কিছুই শিখতে পারেনি। তাই রিয়াদের শাস্তি আরো দীর্ঘ হোক যাতে তাকে দেখে নাসির , রাজ্জাক বা নতুনেরা সাহস না পায় ভবিষ্যতে এরকম করার। 
 বাংলাদেশের খেলা হচ্ছে কিন্তু সেখানে ফর্মে থাকা সত্যেও খেলছেনা সাকিব ,রিয়াদ কিংবা অন্য কেউ , এটা দেখতে আমাদের কারোই ভালো লাগার কথা না। আবার ভয় দেখিয়েও কি কারো আচরণ পরিবর্তন সম্ভব? এর দায়িত্ব আমাদের ক্রিকেটারদেরই নিতে হবে। তাদের বুঝতে হবে আমরা হয়তো তাদের কাছে কিছুই না ,কিন্তু তারা আমাদের কাছে অনেক কিছু।

