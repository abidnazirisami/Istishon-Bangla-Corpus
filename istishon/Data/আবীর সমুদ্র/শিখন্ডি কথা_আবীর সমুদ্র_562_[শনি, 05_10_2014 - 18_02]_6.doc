শিখন্ডি কথা


 "নিতাইদা তুমি আমার সাথে আজ রাতটা থাকবা? না তোমার শরীর স্পর্শ করবো না , শুধু তোমার পায়ের কাছে মাথা রেখে সারা রাত শুয়ে থাকব।"
"এই পেটের ভিতর বাচ্চা হইলে কি খালি লাত্থি মারে? ইশ! যদি একটা লাথি খাইতে পারতাম!"
"ও মাসি তোমার মাথার উপরে আসমান, আসমানের উপরে কেডা? তারে একটু কইতে পারো , মানুষই যদি বানাইলো তয় লিঙ্গ দিলনা ক্যান? তার কি মালের অভাব পরছিলো?"
 এগুলো একটা নাটকের কয়েকটি চরিত্রের উক্তি। নাটকের নাম শিখন্ডি কথা। রচনায় আনন জামান , নির্দেশনায় রশীদ হারুন, প্রযোজনায় মহাকাল নাট্য সম্প্রদায়। 
 'বরিশাল নাটক'এর ত্রিশ বছর পুর্তি উপলক্ষে আমন্ত্রণ জানানো হয়েছিল ঢাকার 'মহাকাল নাট্য সম্প্রদায়' কে। নাটকের নাম আগেই পরিচিত ছিল। বিষয়বস্তুও মোটামুটি জানা। কমন জেন্ডার সিনেমাটি দেখা থাকায় নাটকের প্রতি তেমন আগ্রহী ছিলাম না। হাতে সময় থাকায় গেলাম দেখতে। কিন্তু বের হওয়ার পরে মনে হলো, ইশ কি মস্ত একটা ভুল করতে যাচ্ছিলাম। কমন জেন্ডার এর কাহিনী এই নাটকের কাহিনীর মতোই। কিন্তু শিল্পীদের অভিনয় শিখন্ডি কথাকে কমন জেন্ডারের চেয়ে অনেক উপরে তুলে ধরেছে। ডায়লগ গুলো অসাধারণ। 
 আমাদের দেশের প্রায় প্রতিটি ক্ষেত্রে এমনভাবে ধরে নেয়া হয় যে শুধু পুরুষ কিংবা মহিলারাই কোন কাজের জন্য যোগ্য। আপনি যখন কোন প্রতিষ্ঠানে ভর্তি হবেন বা চাকুরীর
জন্য আবেদন করবেন তখন সেখানে সেক্স এর ক্ষেত্রে লেখা থাকে মেইল অর ফিমেল। অবশ্য বর্তমান সরকার এর সময় থেকে কিছু কিছু ক্ষেত্রে 'অন্যান্য ' এর ব্যবহার শুরু হয়েছে। আশাকরি এই প্রাকটিস দেশের সর্বত্র সকল প্রতিষ্ঠানে শুরু হবে। ওরাও আমাদের মতো পড়াশুনা করবে , চাকুরী করবে। হিজরাদের জন্য ভিন্য কোন বাসস্থান থাকবেনা। অন্যান্য ছেলে মেয়েদের মতো ওরাও বাস করবে পরিবারে।
নাটকের শেষের দিকের একটি দৃশ্যে মারা যায় ছোটকি নামক এক হিজড়া। তার দলের সবাই চায় তার জানাজা হোক। কিন্তু হুজুর তার জানাজা পড়তে চায় না। ছোটকি জীবনে পৌরুষত্ত্বের স্বাদ না পেলেও তার লাশ পায় পুরুষের মর্যাদা! পুরুষ হিসেবে তার জানাজা পড়ানো হয়। উপস্থিত সকল দর্শক আবেগে আপ্লুত হয় যখন নাটকের চরিত্র বলে ওঠে 'ছোটকির মৃত্যুতে সবুজবাগের হিজড়া পল্লী ছাড়া কেউ কাদেনা।" 
 আমার মনে হিজড়াদের যে মানবেতর জীবন , তারা কাজ পেলে অবশ্যই করতে রাজি হবে। আসুন আমরা সবাই মিলে তাদের জন্য কাজের পরিবেশ সৃষ্টি করি। যাতে করে কোন মায়ের সন্তানকে যেন আর হিজড়া পল্লীতে যেতে না হয়। বিলুপ্ত হয়ে যাক সকল হিজড়া পল্লী।

