হৃদয়ে রবীন্দ্রনাথ চেতনায় নজরুল 


 ছোটবেলা থেকে বইয়ে যত কবিতা পড়েছি তার মধ্যে প্রিয় তালিকায় সবসময় থাকত রবীন্দ্রনাথ অথবা নজরুল। এমনও হয়েছে যে দুটো কবিতাই খুব পছন্দ। এর পরে একটু একটু করে বড় হয়েছি। পাঠ্যবইয়ের বাইরেও যে এক বিশাল জ্ঞান সমুদ্র আছে তা শুনেছি। তবে তার মধ্যে উপন্যাসের প্রতিই যেন ঝোকটা বেশী ছিল। এর মধ্যেও মাঝে মাঝে কবিতার সংস্পর্শ এড়ানো সম্ভব হয়নি।
এই উপমহাদেশে সবচেয়ে জমজমাট ব্যবসা নাকি ধর্ম ব্যবসা! তবে সেই ধর্ম যে সাহিত্য মনষ্ক একজন মানুষকে এতটা প্রভাবিত করতে পারে আসলেই আমার জানা ছিল না। আমরা সাম্যের কবি হিসেবে জানি নজরুলকে। কিন্তু সেই নজরুল যখন শ্যামা সংগীত লিখেন তখন মোল্লাদের কাছে হয়ে ওঠে মালাউনদের কবি। আবার তিনিই যখন গজল লিখেন তখন হয়ে ওঠে তাদের প্রিয় কবি। রবীন্দ্রনাথ মালাউন কবি, তাই তার কবিতা পড়াও পাপ।
ওয়াজ মাহফিলে হুজুরের মুখে শুনি নজরুল সাহেব কিছু কুকর্ম করেছেন, কিন্তু এরপরে তিনি অনেক সুন্দর সুন্দর কিছু গজল লিখে গিয়েছেন। তাই তাকে মাফ করা যেতে পারে!! 
 এতো গেলো হুজুর মোল্লাদের কথা। আসলে তাদের কাছ থেকে এর বেশি কিছু আশাও আমাদের করা বোধহয় ঠিকনা। ওদের বাদ দিয়ে বাকি সমাজের কথাই চিন্তা করি। আমার একজন ভার্সিটি পড়ুয়া বন্ধু সেদিন বললো রবীন্দ্রনাথ নাকি বিখ্যাত হয়েছেন নজরুলের লেখা চুরি করে! নোবেল পুরষ্কার নাকি নজরুলেরই পাওয়ার কথা ছিল। কিন্তু রবীন্দ্রনাথের নাকি ইংরেজদের সাথে ভালো হাত থাকায় তিনি পুরষ্কার তার নামে নিয়ে নিয়েছেন। আমি বললাম পুরষ্কার তো দেয়া হয়েছে সুইডেন থেকে। সে বলে স্বয়ং ইল্যান্ডের রাণী নাকি রবীন্দ্রনাথকে সাপোর্ট করেছিল। এজন্যই তার নোবেল পাওয়া। সঙ্গত কারণেই ওর সাথে তর্ক বেধে গেল। সে যুক্তিতে না মিলাতে পেরে একসময় বলল তোরা তোদের রবীন্দ্রনাথ নিয়ে থাক, আমরা আমাদের নজরুল নিয়ে থাকি!! আমি বললাম আমাদের রবীন্দ্রনাথ তোদের নজরুল মানে কী? সে আমাকে স্পষ্টভাবে বুঝিয়ে দিল নজরুল মুসলমানদের কবি, রবি ঠাকুর হিন্দুদের। অথচ আমার জানা মাতে এই ছেলেটি কিন্তু প্রচন্ড ছাত্র শিবির বিদ্বেষী। ব্যাপারটা খোলসা করতে অন্য এক বন্ধুর সাথে., যে কিনা মুসলিম , শেয়ার করলাম। দেখলাম তাদের দুজনার মতামত মোটামুটি একই রকম!! ব্যাপারটাতে আমি মোটামুটি আহত। অথচ আমার কয়েকজন মুসলিম বন্ধু আছে যারা অনেক সুন্দর রবীন্দ্র সঙ্গীত গায়। তাহলে ঐসব বন্ধুদের সমস্যা কোথায়? তারা কই তাদের পরিবার থেকেই এভাবে পরিচালিত? নাকি নিজেরাই একটা জগত তৈরী করে নেয় এভাবে? আমি ওদের বোঝাতে চেষ্টা করেছিলাম যে সাহিত্য ধর্ম সম্পুর্ন ভিন্ন ব্যাপার। রবি ঠাকুর..নজরুল দুজনেই আমাদের কবি। আমাদের বাঙ্গালীদের কবি। কোন ফল হয়নি। ওদের চেতনা অনেক আগেই বোধহয় কেউ বা কারা ভোতা করে দিয়েছে। কিন্তু ভাবতে খুব কষ্ট লাগে যে আমার কোন এক বন্ধু আজীবন রবীন্দ্রনাথ নামক একটা রাজ্যে প্রবেশ করবেনা। কাজের ফাকে কিংবা অবসরে গেয়ে উঠবেনা রবি ঠাকুরের একটা লাইন। 
 যে ধর্মের কারনে শুধু ধর্মের কারনে মানুষ রবি ঠাকুর নজরুলের মাঝে পার্থক্য খোঁজে ধিক সেই ধর্মকে। ওরা বরং বঞ্চিতদের দলেই থাক! বাকি সবার হৃদয়ে চেতনায় থাকবে কবিবরেরা।

