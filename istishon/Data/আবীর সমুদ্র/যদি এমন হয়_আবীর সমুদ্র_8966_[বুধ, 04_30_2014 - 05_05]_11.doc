যদি এমন হয়


 আচ্ছা যদি এমন হয়
ভাল ছেলেটি বখে গেছে..
তবুও কি বলবে ভালবাসি? 
যদি এমন হয়
আদর্শের বুলি কপচানো ছেলেটি
হয়ে ওঠে মৌলবাদী
তবুও কি বলবে ভালবাসি? 
ধর যদি এমন হয়
চরম যুক্তিবাদী ছেলেটি
ধীরে ধীরে হয়ে ওঠে যুক্তিহীন একগুয়ে
তবুও কি বলবে ভালবাসি? 
যে ছেলেটি তোমাকে ভালবাসার কবিতা শোনাত
কথায় কথায় সুনীল, শক্তিদের পংক্তিমালা শোনাত
সে যদি মার্ক্স, লেলিনের নি:রস দর্শন শোনায়
তবুও কি বলবে ভালবাসি?
যে ছেলেটি রাস্তার মোড়ে দারিয়ে থাকত
প্রেয়সীর জন্য ফুল হাতে
সেই ছেলেটির হাতে রক্তাক্ত কৃপাণ দেখেও
বলতে পারবে ভালবাসি? 
কোন শর্ত ছাড়াই বলতে পারবে ?
ভালবাসি, ভালবাসি, ভালবাসি।

