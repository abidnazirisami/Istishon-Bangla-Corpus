হরতাল, নাশকতা এবং আমাদের রাজনীতি


তখন ২০০৩ কি ২০০৪ সাল। আমি প্রাইমারী স্কুলে পড়ি। আমাদের বাসাটা ছিলো গুলশান এলাকায়। বিএনপি রাষ্ট্র ক্ষমতায় এবং আওয়ামী লীগ বিরোধী দলে। কি এক ইস্যুকে কেন্দ্র করে আওয়ামীলীগ হরতালের ডাক দেয়। বেশ কিছুদিন ব্যাপি। আমরা যে ফ্ল্যাটে ভাড়া থাকতাম তার জানালা দিয়ে বড় রাস্তাটা সম্পুর্ন পরিষ্কার দেখা যেত।
হরতালের এমন এক দিনে আমি জানালা দিয়ে বাইরে তাকিয়ে আছি। দু একটা গাড়ি অবশ্য রাস্তায় চলছিলো। হঠাৎ একদল লোক এসে একটা বাস থামিয়ে তাতে আগুন ধরিয়ে দিল। আমি ভয়ে চোখ বন্ধ করি।
অতঃপর বিটিভিতে সংবাদঃ “গুলশানে বাসে আগুন। একই পরিবারের তিনজন নিহত।” ঐদিন ঐ পরিবারের ৫ বছরের এক শিশু কন্যা ব্যতিত সবাই মারা যায়। মেয়েটি বেঁচেছিল, কারন তার মা তাকে জানালা দিয়ে বাইরে ফেলে দিয়েছিলো। কয়েকদিন পর্যন্ত টেলিভিশনে দেখানো হয়েছে মেয়েটিকে। কথা বলার কোন ভাষা ছিলোনা তার, শুধু বাকরুদ্ধ অবস্থায় দু চোখের পানি ফেলেছে।
এরপর তার কি হয়েছিলো, তা আমি জানিনা। জানার কথাও না। ঐ ঘটনাকে কেন্দ্র করে গুরু জেমস নাকি আইয়ুব বাচ্চু, ঠিক মনে পরছেনা, একটা গান গেয়েছিলেনঃ“আরে ঐ মিয়া
কি পাইছেন?
লাঠি দিয়া
বাস ভাংছেন,
বাসের ওই নিরীহ যাত্রীর গায়ে
ঢেলে দেন বারুদের আগুন,
এরাও তো আমাদের ভাই বোন।“
ঐ সময়ের অনেকেরই এই বিষয়টি মনে পড়ার কথা। আমি কিন্তু নিছক কোন গল্প বলছিনা। আমার নিজ চোখে দেখা বাস্তব ঘটনা।
আজ প্রায় বারো বছর হতে চলেছে। কিন্তু ঘটনাটি আজও আমার মন থেকে মুছে যায়নি। আজও চোখ বন্ধ করলে যেন আমি দেখতে পাই দাউ দাউ করে জ্বলে উঠা সেই আগুনের লেলিহান শিখা। শুনতে পাই অগ্নিদগ্ধ মানুষের করুন আর্তনাদ। যেন দেখতে পাই বাবা-মা হারানো সেই মেয়েটির সজল চোখ এবং সকরুন চাহনি।
অতীতে হরতাল আহ্বান করা হতো ন্যায্য দাবী আদায়ের জন্য (যেমনঃ মুক্তিযুদ্ধের সময়)। মানুষের মঙ্গলের জন্য। আর সর্বস্তরের মানুষ তখন হরতাল সফলতার জন্য কাজ করত। আজও যারা হরতাল ডাকেন, তারা বলে থাকেন, দেশের মানুষ মুক্তি চায়, জনগনের স্বার্থেই তারা হরতাল ডেকেছেন। জনগন তাদের ডাকা হরতালকে স্বাগত জানিয়েছে... ইত্যাদি ইত্যাদি। কিন্তু আসলে মুল উদ্দেশ্য হলোঃ বিচার মানি তবে তালগাছ আমার। আমি সবার উদ্দেশ্যে বলছি, একবার তাকিয়ে দেখুন, বিগত দিনে যতগুলো হরতাল সংগঠিত হয়েছে, তাতে কয়টা নেতা মারা গিয়েছে? হলফ করে বলতে পারি, শুন্যের পাল্লাই ভারী হবে। অন্যদিকে যারা আমার মত আপনার মত সাধারন মানুষ, এবার তাদের পরিসংখ্যান লক্ষ্য করুন। হিসাব করে কুল-কিনারা পাবেন না। হরতালে ক্ষতি হয় কাদের? আমাদের, আপনাদের। আমি আপনি মারা যাই। সেই ছোট্ট মেয়েটির মত মেয়েরা তাদের স্বজন হারায়। অন্যদিকে হরতাল আহ্বানকারীরা চায়ের পেয়ালায় চুমুক দিয়ে পত্রিকার পাতায় চোখ বুলায়, অথবা রিমোট কন্ট্রোল হাতে টিভির পর্দায় চোখ মেলে।
আমি চ্যালেঞ্জ করে বলতে পারি। মুক্তিযুদ্ধের পর থেকে শুরু করে রাজনৈতিক কারনে যত মানুষ মারা গিয়েছে, বিগত দিনের প্রাকৃতিক দুর্যোগ সমুহেও এতো মানুষ মারা যায়নি। ব্যারিস্টার আন্দালিভ রহমান পার্থ বলেছিলেন, এপর্যন্ত হরতাল অবরোধের নামে রাজনৈতিক নেতৃবৃন্দ যত গাড়ি ভেঙ্গেছেন বা পুড়িয়েছেন, জাপান এক বছরে তত গাড়ি বানাতে পারেনা।
বিএনপি ক্ষমতায় থাকাকালে আ.লীগ তাদের কুৎসিত চেহারা দেখিয়েছে। বিপরিতে আ.লীগ ক্ষমতায় আছে বলে বিএনপিও তার কুৎসিত চেহারা দেখানোর প্রস্তুতি নিচ্ছে। কিন্তু বালুর ট্রাক ডিঙ্গাতে না পারার কারনে সফল হতে পারছেনা। কিন্তু এর শেষ হবে কবে? হরতাল শেষে প্রধানমন্ত্রী ঘোষনা দিয়ে থাকেন দেশের ১৬ কোটি জনগন হরতাল প্রত্যাখ্যান করেছে। অপরদিকে বিরোধী দলের যিনি আছেন তিনি ঘোষনা দেন দেশের ১৬ কোটি জনগন হরতালকে স্বাগত জানিয়েছে। তাহলে দেশের জনসংখ্যা আসলে কি ৩২ কোটি!
আসলে সবই রাজনীতির খেইল মাত্র। একটা প্রবাদবাক্য পড়েছিলাম, ষাঁড়ে ষাঁড়ে লড়াই করে, দুর্বাঘাস উপড়ে মরে। এখানে আমাদের অবস্থা হচ্ছে সেই দুর্বাঘাসের মতো। আ.লীগের হরতালে বিএনপি আ.লীগের চৌদ্দগোষ্ঠী উদ্ধার করে জনগনকে বলেছিলো তারা দেশের মানুষের ভালো চায়না। তাই হরতাল দিচ্ছে। তাহলে তারা এখন নিজেরা হরতাল দিচ্ছে কোন মুখে? আবার লীগেরা তখন তাদের রাক্ষসী চেহারা দেখিয়েছে। শত শত মায়ের বুক খালী করেছে, অনেককে এতিম করেছে, যেমনটা করেছিলো পাকিস্তানী হানাদাররা। ২৮ শে অক্টোবরে নিজেদের মানুষের পরিবর্তে পশু হিসেবে প্রমান করেছে। সেই আওয়ামীলীগ আজ কিভাবে নিজেদের জনগনের বন্ধু দাবী করতে পারে? বিভিন্ন ইস্যুতে তারা নিজেরাও হরতাল দিচ্ছে। ইতিপুর্বে যা কোন ক্ষমতাসীন দলই করেনি।
আবার হরতাল থামাতে গিয়েও তারা দেখিয়েছে নতুন চমক! শিবির সন্দেহে নির্দোষ বিশ্বজিৎকে দিনের আলোতে নৃশংসভাবে কুপিয়ে কুপিয়ে হত্যা করেছে। এক ভাই অবশ্য এ নিয়ে ইষ্টিশনে সুদীর্ঘ পোস্ট লিখেছেন। তিনি অবশ্য হত্যাকারীদের পক্ষেই সাফাই গেয়েছেন। তিনি বলেছেন বিশ্বজিৎ হত্যার মাধ্যমেই প্রমানিত হয় ছাত্রলীগ ছাত্রশিবিরকে কতটা ঘৃনা করে। হ্যা, ঠিক আছে। তবে তিনি হয়তো জানেন না যে ইট মারলে পাটকেল খেতে হয়। কারন সময় মত ছাত্রদল বা শিবিরও দেখিয়ে দেবে তারাও ছাত্রলীগকে কতটা ঘৃনা করে। কেউ কি একটিবার খেয়াল করেছেন? বিশ্বজিৎ কোন রাজনৈতিক ব্যক্তিত্ব ছিলেন না। তিনি ছিলেন সাধারন পাবলিক। তেমনি যদি দল বা শিবিরের কেউ হরতাল থামাতে এসে ছাত্রলীগ ভেবে কোন সাধারন কাউকে হত্যা করে বসে, সেই সাধারন লোকটি কে হচ্ছেন? আমি বা আপনি নই তো?
আসলে আমি মনে করি এ সবই হচ্ছে কেবল খামখেয়ালিপনা। তবে এবার বোধহয় খামখেয়ালিপনাটা অতীতের সবকিছু ছাড়িয়ে গেছে। অযথাই হয়রানি করা হচ্ছে মানুষকে। মামলার জালে জড়িয়ে আদায় করা হচ্ছে টাকা। এইতো কিছুদিন আগে আমার পরিচিত এক রিক্সাচালককে গ্রেপ্তার করেছে পুলিশ। অপরাধ, সে নাকি মানুষের চোখে বালু ছিটিয়ে ছিন্তাই করতো! এভাবে ঐ রিক্সাওয়ালার মত কোন কারন ছাড়াই কত মানুষ গ্রেপ্তার হচ্ছে কে জানে। এ প্রসঙ্গে আমার একটি জোকস মনে পরে গেল। পুলিশ তিনজন লোককে গ্রেপ্তার করেছে। প্রথমজনের অপরাধ, সে হেসেছে, দ্বিতীয় সে কেঁদেছে। আর তৃতীয়, সে চুপচাপ থেকেছে। তো খবর পেয়ে সাংবাদিকরা এসেছে। তারা পুলিশের সাথে কথা বলছেঃ
সাংবাদিকঃ প্রথমজনকে কেন গ্রেপ্তার করেছেন?
পুলিশঃ আরে বলেন কি? দেশে নাশকতা হচ্ছে। মানুষ মারা যাচ্ছে আর ও হাসছে। এর মানে ও এই নাশকতার সাথে জড়িত। তাই ওকে গ্রেপ্তার করেছি।
সাংবাদিকঃ দ্বিতীয়জন তো কেঁদেছে। তাকে কেন গ্রেপ্তার করেছেন?
পুলিশঃ আরে ওই ব্যাটা দেশের বিরুদ্ধে ষড়যন্ত্রে লিপ্ত। সে কেঁদে কেঁদে প্রমান করতে চাইছে দেশের মানুষ সুখে নেই। তাই ওকে নিয়ে এসেছি।
সাংবাদিকঃ তা ঠিক আছে। তাহলে তৃতীয়জন তো চুপচাপ ছিল। তাকে গ্রেপ্তার করেছেন কেন?
পুলিশঃ আরে কি যে বলেন? দেশের এই অবস্থায় কেউ চুপচাপ থাকতে পারে? আর এই ব্যাটা চুপচাপ ছিলো। নিশ্চয় কোন নাশকতার পরিকল্পনা করছিলো। তাই ওকে গ্রেপ্তার করেছি।
আসলে এটাই হচ্ছে আমাদের দেশের বর্তমান অবস্থা। তবে আমার বিশ্বাস, একদিন জাতি অবশ্যই জাগ্রত হবে। এসব দুরবস্থার অবসান ঘটবে। আবার ফিরে আসবে সেই শান্ত সুশৃংখল পরিবেশ। বাস্তবে রুপ নিবে নচিকেতার সেই গানঃ“বসতি আবার উঠবে গড়ে,
আকাশ আলোয় উঠবে ভরে
জীর্ন মতবাদ সব, ইতিহাস হবে
পৃথিবী আবার শান্ত হবে...
পৃথিবী আবার শান্ত হবে...”

