এই যে, শুনছেন!!!


 এই যে, শুনছেন
ঘুমপরী কেবলমাত্র চোখের পাতায় হাত
বুলাতে শুরু করেছে, ঘুম আসি আসি ভাব
অমনি এই অত্যাচারের শুরু।
চোখ মেলে দেখি একজন তরুণী উদ্বিগ্ন
চোখে আমাকে ডাকছেন। গায়ে হলুদ
রঙ এর কামিজের ওপর লাল কাজ করা।
ফর্সা মুখ বাঙ্গালি আর পাহাড়িদের
সংমিশ্রণ। এক কানে মোবাইল ধরা। এক
দেখাতেই বলে দেয়া যায়
মোবাইলটা বেশ দামী।
আমাকে বলছেন?
(বিরক্তির ভাব স্পষ্ট) আমার তো তাই
মনে হয়
বলুন?
এটা কোন জায়গা
জায়গার নাম বললাম
হ্যালো বাবা আমি ......
পৌঁছে গেছি।
তুমি গাড়ি নিয়ে রেডি থেকো।
পৌঁছেই যেন
তোমাকে দেখতে পাই......
আমি পুনরায় ঘুমপরীর করতলে স্থান
নেয়ার চেষ্টা করলাম।
কিন্তু কিছুক্ষণ
যেতে যেতে না যেতেই আবার শার্ট
ধরে ছোট বাচ্চার মত টানতে লাগল।
এটা কোন জায়গা?
জায়গার নাম বললাম
হ্যালো বাবা......
ফোন রেখে দিয়ে মিষ্টি হেসে বলল
থ্যাংকস
তাকে অবাক করে দিয়ে বললাম,
জায়গার নাম দোকানের
সাইনবোর্ডে লেখা আছে।
বাস এত দ্রুত
যাচ্ছে যে দেখতে পারছি না, বিরক্ত
করার জন্য দুঃখিত।
কিছুক্ষণ পর আবার একই ঘটনার পুনরাবৃত্তি
আমার বিরক্ত হওয়া উচিৎ। কিন্তু
আমি বিরক্ত হচ্ছি না।
শিশুরা কাঁদলে আমরা বিরক্ত হই,
বৃদ্ধারা বার বার কিছু
জিজ্ঞাসা করলে বিরক্ত হই। কিন্তু
একজন তরুণী তাও আবার যদি হয়
সুন্দরী তাহলে আমরা তরুণরা বিরক্ত হই
না। আমাদের বিরক্ত হতে নেই।
মুখে আর্টিফিশিয়াল
হাসি হাসি ভাব এনে বললাম
বলুন
কি ঘন কুয়াশা দেখেছেন।
মনোরম দৃশ্য (মনে মনে বললাম,
কুয়াশা তো আমি কি করব)
ড্রাইভার কি জোরে চালাচ্ছে দেখুন
হুম, এক্সিডেন্ট হতে পারে
আপনার ভয় করছে না?
করছে, এজন্যই তো চোখ বন্ধ করে আছি
এখন আমি কি করব?
আপনিও চোখ বন্ধ করে থাকুন
তাকে উদ্বিগ্ন রেখে আমি পুনরায়
চোখ বন্ধ করলাম। ড্রাইভার কুয়াশার
মাঝে ভয়ংকরভাবে দ্রুত
গতিতে চালাচ্ছে। এ অবস্থায় চোখ
খোলা রাখা উচিৎ নয়। আর এ ধরণের
মেয়েদের সাথে বেশিক্ষণ
কথা বলা উচিৎ নয়। এরা নিজেরা ভয়
পায়, অন্যদের অন্তরে ভয় ঢুকিয়ে দেয়।
আমার এখন ভয় লাগছে।

