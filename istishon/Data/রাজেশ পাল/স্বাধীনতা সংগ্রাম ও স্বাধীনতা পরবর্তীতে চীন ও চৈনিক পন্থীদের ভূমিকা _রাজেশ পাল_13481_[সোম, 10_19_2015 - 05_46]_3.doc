স্বাধীনতা সংগ্রাম ও স্বাধীনতা পরবর্তীতে চীন ও চৈনিক পন্থীদের ভূমিকা 


ষাটের দশকের শুরুতে আন্তর্জাতিক কমিউনিস্ট আন্দোলনে ভাঙনের জের ধরে কমিউনিস্ট পার্টি মস্কো ও পিকিংপন্থী তে বিভক্ত হয়ে যায়। চীনের সাথে পাকিস্তানের হৃদ্যতাপূর্ণ সম্পর্কের কারণে চৈনিক পন্থী অংশটি বাংলাদেশের স্বাধীনতা সংগ্রামের বিরোধিতা করে। ৬ দফা আন্দোলনের সময়ে কমরেড তোয়াহা একে সরাসরি সিআইএ প্রণীত দলিল বলে আখ্যায়িত করেন। চীনের প্রতি আনুগত্যের অবস্থান থেকে সরে এসে রাশেদ খান মেনন ,হায়দার আকবর খান রনো ,কাজী জাফর এর মতো কেউ কেউ স্বাধীনতা যুদ্ধে অংশ নেন। ক্র্যাক প্লাটুনের বীর যোদ্ধা রুমী ও তাদের একজন। কিন্তু সিংহভাগ অংশই পাকিস্তানের প্রতি অনুগত থাকেন। সিরাজ সিকদার ,মানস ঘোষদের মতো কেউ কেউ আবার পাকবাহিনী ও মুক্তিবাহিনী উভয়ের বিরুদ্ধেই লড়াই করেন।
মস্কোপন্থী বাম দলগুলো সরাসরি মুক্তিযুদ্ধে অংশগ্রহণ এবং মুজিবনগর সরকারকে মেনে নিলেও পিকিংপন্থী বাম দলগুলো মুক্তিযুদ্ধে বিতর্কিত ভূমিকা পালন করে। ভাসানী ন্যাপ নেতা মাওলানা আব্দুল হামিদ খান ভাসানী ভারতে গেলেও তার দলের নেতাকর্মীরা দেশের অভ্যন্তরেই আত্মগোপন করে থাকে। পিকিংপন্থী অন্য দলগুলো পাক বাহিনী ও আওয়ামী লীগ উভয়কেই শক্র হিসাবে চিহ্নিত করে। এমনকি মুক্তিবাহিনীর সদস্যদের আওয়ামী লীগের সমর্থক বিবেচনা করে তাদেরকেও তারা শক্র হিসাবে গণ্য করে। ফলে এসব বাম দলের প্রতিপক্ষ হয়ে দাঁড়ায় একই সঙ্গে পাকিস্তান বাহিনী, আওয়ামী লীগের সদস্য এবং মুক্তিবাহিনী। নক্সাল আন্দোলনের প্রভাবে কোনো কোনো দল এদেশের জোতদার শ্রেণীকে খতম করাও শুরু করে। এভাবে এ দলগুলো মুক্তিযুদ্ধের সময় ভুল লাইন অনুসরণ করে।
চীন পাকিস্তানের ঘনিষ্ঠ বন্ধু দেশ হওয়ায় পিকিংপন্থী দলগুলো মুক্তিযুদ্ধে অংশগ্রহণ করতে দ্বিধা দ্বন্দ্বে পড়ে যায়। ভারত ও সোভিয়েত ইউনিয়নের সঙ্গে দা-কুমড়া সম্পর্ক থাকায় চীনা সরকার বাংলাদেশের মুক্তিযুদ্ধের প্রতি সমর্থন দিতে ব্যর্থ হয়। চীনকে অনুসরণ করতে গিয়ে পিকিংপন্থী পার্টিগুলোও মুক্তিযুদ্ধের বিরোধিতা করার সিদ্ধান্ত নেয়। তবে রাষ্ট্র ক্ষমতা দখল ও সমাজতন্ত্রের ভিত্তি স্থাপন করার লক্ষ্যে তারা পাক বাহিনী, মুক্তিযোদ্ধা, আওয়ামী লীগ সদস্য ও জোতদার খতমের লড়াই চালিয়ে যায়।
এ প্রসঙ্গে বামপন্থী লেখক বদরুদ্দীন ওমর তার ‘একাত্তরের স্বাধীনতা যুদ্ধে বাংলাদেশের কমিউনিস্টদের ভূমিকা’ নামে বইয়ের ১১ পৃষ্ঠায় লিখেছে, ‘পাকিস্তান সরকার আমাদের জনগণের উপর যে আক্রমণ শুরু করেছিল সে আক্রমণ প্রতিহত করে মুক্তিযুদ্ধ সংঘটিত করার ক্ষেত্রে ব্যাপকতম ঐক্য গঠনের পরিবর্তে তারা পাকিস্তান সরকারের সঙ্গে আওয়ামী লীগকেও ঐ পরিস্থিতিতে কুকুর হিসাবে আখ্যায়িত করে তাদের পারস্পরিক যুদ্ধকে দুই কুকুরের লড়াই বলে আখ্যায়িত করে এবং তাদের উভয়েরই বিরোধিতা করার মতো এক নির্বোধ লাইন নিধার্রণ করে। এছাড়া এ কাজ করতে গিয়ে তারা আওয়ামী লীগ ও মুক্তিবাহিনীকে সম্পূর্ণভাবে এক করে দেখে প্রত্যেক মুক্তিযোদ্ধাকেই আওয়ামী লীগ মনে করে তাদের সকলের বিরোধিতায় নিয়োজিত হয়। অন্য কোনো বিকল্প না থাকায় আওয়ামী লীগের লোক নয় এমন অসংখ্য তরুণ ও বিভিন্ন পেশার লোক সাধারণভাবে আওয়ামী লীগের নেতৃত্বে যুদ্ধে অংশগ্রহণ করেছিল। তাদের সঙ্গে আওয়ামী লীগের পার্থক্য না বুঝার পরিণাম হয়েছিল কমিউনিস্টদের জন্য ভয়াবহ। শেষ পর্যন্ত তারা নিজেরাই শুধু পাকিস্তানি বাহিনী বা আওয়ামী লীগের নয়, সাধারণ জনগণের তাড়া খেয়ে অনেক ক্ষেত্রে এলাকা ত্যাগ করতে বাধ্য হয়েছিল।’
বাংলাদেশের মুক্তিযুদ্ধের প্রতি চীনের প্রতিক্রিয়া ব্যক্ত হয় ১১ই জুলাই ইয়াহিয়ার প্রতি চৌ এন লাইয়ের চিঠির মাধ্যমে।পিপলস ডেইলীতে সোভিয়েত প্রক্রিয়ার সমালোচনা করা হয় বাংলাদেশকে সমর্থন দানের জন্য।চৌ এন লাই পাকিস্তানের ‘জাতীয় স্বাধীনতা’ ও "রাস্ট্রীয় সারভৌমত্ব রক্ষায়" চীনের দ্ব্যর্থহীন সমর্থনের কথা জানান।
১৯৭১ সালের জুন মাস থেকে পশ্চিম পাকিস্তান সীমান্ত দিয়ে চীন প্রতিদিন ১০০ টি লরী ভর্তি সামরিক সরঞ্জাম পাঠায়।এছাড়া স্বাধীনতা বিরোধী শক্তিকে গেরিলা যুদ্ধবিরোধী প্রশিক্ষণদেয়ার জন্য বিশেষজ্ঞও পাঠায় তারা।শুধু ৭১ সালেই চীন পাকিস্তানকে প্রদান করেছিল ৪৫ মিলিয়ন ডলারের সামরিক উপকরণ।যার বেশীরভাগ ব্যবহার করা হয়েছিল বাঙালি নিধনে।
বাংলাদেশ স্বাধীন হওয়ার পরেও চীনের বৈরীতা শেষ হলো না।স্বাধীনতার পরপরই ঢাকাস্থ চীনা কন্স্যুল অফিস তারা বন্ধ করে দেয়। ৭২ সালের ২১ শে আগষ্ট চীন বাংলাদেশের জাতীয়সঙ্গের সদস্যভুক্তির প্রশ্নে প্রথম ভেটো প্রয়োগ করে। ৭১ সালের স্বাধীনতাকে চৌ এন লাই “এক অন্তহীন যুদ্ধের সুচনামাত্র ‘’ বলে উল্লেখ করেছিলেন।তারি অংশ হিসেবে চীন বাংলাদেশের অভ্যন্তরে ‘ক্রমাগত অস্থিতিশীল পরিস্থিতি’ বজায় রাখার কৌশল গ্রহণ করে। 
বঙ্গবন্ধুর নৃশংস হত্যাকাণ্ডের পরদিন ১৬ ই আগস্ট ১৯৭৫ চীন ও সৌদি আরব বাংলাদেশকে স্বীকৃতি প্রদান করে।
স্বাধীনতার পরপর সিরাজ সিকদারের পূর্ব বাংলা সর্বহারা পার্টি ‘স্বাধীনতার নামে বাংলাদেশ ভারতের পদাবনত হয়েছে’উল্লেখ করে ‘স্বাধীন জনগণতান্ত্রিক পূর্ব বাংলা’ কায়েমের জন্য সশস্ত্র সংগ্রামের আহবান জানায়।মাওলানা ভাসানী দেশে ফিরে আসার পরে ‘হক কথা’ নামে একটি সাপ্তাহিক পত্রিকা প্রকাশনা শুরু করেন,যার সম্পাদক ছিলেন একজন কলাবারেটর।
হক,তোহা,মতিন,আলাউদ্দিন,দেবেন সিকদার,শান্তি সেন,অমল সেন প্রমুখের বিভিন্ন ক্ষুদ্র ক্ষুদ্র দলের নেতাগণ ‘চীনের চেয়ারম্যান আমাদের চেয়ারম্যান’ শ্লোগান দিয়ে শ্রেণী শত্রু খতমের নামে সন্ত্রাসবাদী রাজনীতির পথ বেছে নেন।মাওলানা ভাসানী এদের নেতা সেজে পল্টনের জনসভায় হুঙ্কার দিলেন, ‘আমি নতুন পতাকা ওড়াবো’।এই ঘোষণার পরপর জুলফিকার আলী ভুট্টো ভাসানীকে পাকিস্তান সফরের আমন্ত্রণ জানান।আমন্ত্রণপত্রে "মুসলিম বাংলা" প্রতিষ্টার জন্য তিনি ভাসানীর সহোযোগীতা কামনা করেন।
জামাতে ইসলাম,পিডিপি,নেজামে ইসলাম ও মুসলিম লীগের নেপথ্য শক্তিকে আড়ালে রেখে ভাসানী গঠন করেন “ হুকমতে রব্বানী” যার উদ্দেশ্য ছিল চরম সাম্প্রদায়িক উত্তেজনা সৃষ্টি করা।এদের সমর্থনে বিভিন্ন সভা সমিতিতে প্রকাশ্যে হাত তুলে দোয়া করেন ‘মুসলিম বাংলা প্রতিষ্টার জন্য যারা কাজ করছেন তাদের আমি দোয়া করছি।আল্লাহ্র রহমতে তারা জয়যুক্ত হবেন’।এই মুসলিম বাংলার শ্লোগানটি ভুট্টো প্রদত্ত যা ঐ সময়ে রেডিও পাকিস্তান থেকে প্রচারিত হতো।
জাতীয় চারনীতি গণতন্ত্র, জাতীয়তাবাদ, সমাজতন্ত্র,ধর্মনিরেপেক্ষতার উপরে ভিত্তি করে রচিত সংবিধানের সমালোচনা করে তিনি ঘোষণা দেন , “এই সংবিধান. মানিনা।বাংলাদেশের সংবিধান কোরাণ হাদিসের উপর ভিত্তি করে রচিত হতে হবে” 
শুধু তাই নয় ,পল্টনের জনসভায় তিনি হুংকার দিয়ে বলেন , “বাংলাদেশকে আমি ভিয়েতনামে পরিণত করে ছাড়বো” স্বাধীনতার পরে যখন যুদ্ধবিদ্ধস্ত দেশ গঠনে সবার সহযোগীতায় যখন দেশ গড়ার সংগ্রামের প্রয়োজন ছিলো তখন তিনি বারবার বলতে লাগলেন “আমি এই দেশে প্রতিবিপ্লব ঘটাবো”
 সারাজীবন নীপীড়িত মানুষের জন্য সংগ্রাম করা ভাসানী জীবনের শেষ প্রান্তে এসে এভাবে চরম সাম্প্রদায়িক ৭১ এর পরাজিত শক্তি ও উগ্র চৈনিকপন্থীদের ক্রীড়ানক হয়ে গেলেন।
এভাবেই বিভ্রান্তির বেড়াজালে আটকে থেকে তারা আজ এদেশের রাজনীতিতে ক্রমশঃ বিলুপ্তির পথে।
তথ্যসূত্রঃ 
১.বঙ্গবন্ধু হত্যাকাণ্ড ফ্যাক্টস এণ্ড ডকুমেন্টস –অধ্যাপক আবু সায়ীদ
২.মূলধারা ৭১: মইদুল হাসান
৩. শতাব্দী পেরিয়ে : হায়দার আকবর খান রনো
৪. আমি বিজয় দেখেছি : এম আর আখতার মুকুল
৫. একাত্তরের স্বাধীনতা যুদ্ধে বাংলাদেশের কমিউনিস্টদের ভূমিকা : বদরুদ্দিন ওমর

