ধর্ম কি ঐক্যের নাকি বিভেদের হাতিয়ার_



জন্মলগ্ন থেকেই শুরু হয় মানুষের মধ্য বিভাজনের বিভেদরেখা তৈরী। সমাজ, ধর্ম, সভ্যতা, রাজনীতি, সম্পদ ইত্যাদি বিষয়গুলো ক্রমাগতভাবে সৃষ্টি করে চলেছে বিভেদের বেড়াজাল। জন্মের পূর্বে মানুষের মনে থাকেনা এই বিভেদের দেয়াল।পৃথিবীতে জন্ম নেয়ার পরে একটি মানবশিশু যখন হাটি হাটি পা পা করে চলতে শুরু করে , তখন থেকেই শুরু বিভেদের সাথে তার পথচলা। রাস্ট্র তাকে বিভক্ত করে সীমান্ত আর পাসপোর্টের মাধ্যমে,রাজনীতি বিভক্ত করে দল আর উপদলে। সম্পদ তাকে বিভাজিত করে ধনী আর নির্ধন হিসেবে। বিভক্ত করে তাকে ভাষা, সংস্কৃতি খাদ্যাভ্যাস সবকিছুই। তবে সবচেয়ে বেশী বিভক্ত করে ধর্ম বা রিলিজিয়ন। 
ধর্ম শব্দটির উত্তপত্তি সংস্কৃত ধৃ ধাতু থেকে। যার অর্থ ধারণ করা। আক্ষরিক অর্থে যা কিছু সুন্দর,যা কিছু মঙ্গলকর, তাকে ধারণ করাই ধর্ম। কিন্তু ধর্ম কি আসলেই সত্যসুন্দরকেই ধারণ করে সবসময়ই? পৃথিবীতে বর্তমানে প্রায় তিন হাজারের মতো ধর্ম রয়েছে। রয়েছে তাদের তিন সহস্রাধিক ঈশ্বর বা সৃষ্টিকর্তা। এর মাঝে সংখ্যার দিক থেকে ক্রিস্টধর্ম, ইসলাম , বৌদ্ধ, ইহুদী, সনাতন বা হিন্দু ধর্ম, শিখ,জৈন,পারসিক ইত্যাদি প্রধান। বিগত কয়েকহাজার বছরে এই ধর্মগুলোর অনুসারীরা নিজেদের ধর্মমতের শ্রেষ্ঠত্বের প্রমাণ দিতে গিয়ে জিহাদ বা ক্রুসেডের নামে জড়িয়ে পড়েছে একের পর এক ভয়াবহ যুদ্ধে। শুধুমাত্র ধর্মের মর্যাদা রক্ষা করতে গিয়ে যুদ্ধক্ষে্ত্রেই জীবন দিয়েছে লক্ষ লক্ষ মানুষ।বয়ে গেছে রক্তের মহাসাগর।ভুলন্ঠিত হয়েছে মানবতা। বিভাজনের সবচেয়ে বড় হাতিয়ার হয়ে দাড়িয়েছে তাই ধর্মমত। যদিও সব ধর্মপ্রাণ ব্যক্তিই দাবী করেন যে, তাদের নিজ নিজ ধর্ম শিখিয়েছে মানবতা আর শান্তির অমিয় বাণী, কিন্তু তারাই আবার সেই মর্যাদা রক্ষার জন্য অন্য ধর্মাবলম্বীর বুকে ছুড়ি চালাতে কুন্ঠিত হন না মোটেও। এতেই বোঝা যায় বিভাজনের শক্তি আসলে ঠিক কতটুকু হতে পারে।

ধর্মীয় বিভাজনের আরেকটি ন্যাক্কারজনক দিক হচ্ছে গোত্রভিত্তিক বিভাজন। সহজ বাংলায় বলতে গেলে জাত পাতের বিভাজন। প্রায় প্রতিটি ধর্মেই বিভক্ত হয়েছে অসংখ্য সম্প্রদায়ে। এই সম্প্রদায়গুলোর মধ্যে একটি কমন মানসিকতা দেখা যায় যে তারা প্রত্যেকেই নিজ নিজ সম্প্রদায়ের মতকে শ্রেষ্ঠতার আসনে বসান আর বাকিদের ছুড়ে ফেলেন বাতিলের খাতায়।ফলে আরো প্রকট হয়ে ওঠে বিভাজনের সীমারেখা।

সনাতন বা হিন্দু ধর্মের কথাই ধরুন। ব্রাম্মণ,ক্ষত্রিয়,বৈশ্য ও শুদ্রে বিভক্ত হয়ে আছে পৃথিবীর অন্যতম প্রাচীন এই ধর্মমতটি বলতে গেলে শুরু থেকেই। এই বিভাজন লিপিবদ্ধ আছে তাদের মূল ধর্মীয় গ্রন্থ বেদেও। এই বিভাজনের বিধান আজো টিকে আছে সনাতনী সমাজ ব্যবস্থায়। যদিও সংস্কার এসেছে বিশাল মাপেই। তবু মুছে যায়নি পুরোপুরি। এই চারগোত্রের বাইরেও শাক্ত,বৈষ্ণব,শৈব ইত্যাদি ভাগেও বিভক্ত হয়েছে তারা। মূলতঃ উপাসনা পদ্ধতির ভিন্নতা থেকেই এই উপদলগুলোর সৃষ্টি। হালে আবার ইসকনপন্থী, ব্রাম্ম, রামকৃষ্ণ মিশনপন্থী ইত্যাদি সাংগঠনিক বিভাজনেও বিভাজিত তারা। এর সাথে যুক্ত হয়েছে গুরুবাদ বিতর্ক। বিভিন্ন গুরুদের ভক্তরাও তাদের নিজ নিজ গুরুদের শ্রেষ্ঠত্ব নিয়ে দ্বন্ধে এখন বহুধাবিভক্ত। দিন যতই যাচ্ছে এই গুরুবাদের বিভাজন ততই তীব্র থেকে তীব্রতর হয়ে উঠছে ক্রমাগতই।

অনুরুপভাবে অসংখ্য ভাগ বা ফেরকায় বিভক্ত হয়ে পড়েছেন ইসলাম ধর্মাবলম্বীরাও। একটিমাত্র ধর্মগ্রন্থ পবিত্র কোরান শরীফে বিশ্বাসী হলেও তারা আজ বিভক্ত অসংখ্য সম্প্রদায়ে। এর মধ্যে সর্ববৃহত সম্প্রদায় হলো সুন্নী সম্প্রদায়।এর অসংখ্য উপশাখা রয়েছে। এদের মধ্যে প্রধান উপশাখাসমূহ হলো-
হানাফি ,বেরেলভি, দেওবন্দি, ইলিয়াসি জামাত, মওদুদি জামাত, শাফেয়ি উপশাখা; মালেকি উপশাখা; হাম্বলি উপশাখা; ওহাবি বা সালাফি উপশাখা; আহলে হাদিস উপশাখা; জাহিরি উপশাখা; 
ইসলামের দ্বিতীয় বৃহত্তম শাখা শিয়া। শিয়াদের মধ্যেও রয়েছে অনেকগুলো উপশাখা। চিন্তা-ভাবনা ও কর্মপদ্ধতির দিক থেকে এই উপশাখাগুলোও পরস্পর থেকে আলাদা।যেমনঃ ইশনা আশারিয়া বা বার ইমামিয়া বা জাফরিয়া উপশাখা; জাইদিয়া বা সপ্ত ইমামিয়া উপশাখা; ইসমাঈলিয়া উপশাখা; আলাভি বা নুসাইরি বা আনসারি উপশাখা; 
ইসলামের তৃতীয় বৃহত্তম শাখা আহমদিয়া। অনেকের কাছে এরা কাদিয়ানি নামে পরিচিত। প্রথমদিকে তারা হানাফিদের একটি উপশাখা ছিল। পরবর্তীতে হানাফিদের চিন্তা-ধারা পরিত্যাগ করে এরা নতুন মতবাদ সৃষ্টি করে। আমাদের উপমহাদেশে অসংখ্য আহমদিয়া মুসলমান বসবাস করে। এরাও মোটামুটি দু’ভাগে বিভক্ত।এক, আহমদিয়া আঞ্জুমান ইশাত ই ইসলাম উপশাখা; দুই, জামাতে আহমদিয়া; 
চতুর্থ বৃহত্তম শাখা ইবাদি। ওমান ও আফ্রিকার জাঞ্জিবার দ্বীপে এদের দেখা মেলে। 
ইসলামের অন্য একটি গুরুত্বপূর্ণ শাখা সুফিজম। এদের সম্পর্কে নির্দিষ্ট করে কিছু বলা কঠিন। দেখা যায়, একেক এলাকায় একেকজন সুফি আসন গেড়ে বসেছেন। সেখানে তিনি নিজের আস্তানা তৈরী করেছেন, মানুষজনকে মুরিদ বানিয়েছেন। মুরিদগনের ধর্ম-কর্মের সবকিছু তাকে ঘিরেই আবর্তিত হয়। তিনি মুরিদকে যা যা করতে বলেন, যেভাবে নামাজ পড়তে বলেন, রোজা রাখতে বলেন, মুরিদগণ তাই করে। এক্ষেত্রে অনেক সুফি নিজস্ব স্বতন্ত্র নিয়ম-কানুন অনুসরন করেন। আমাদের দেশের শাহজালাল, চরমোনাই, দেওয়ানবাগী, কুতুববাগী প্রমুখ হচ্ছেন সুফিবাদের উদাহরণ।এদের সংখ্যা অসংখ্য। তবে এদেরকে কয়েকটি শ্রেণীতে বিভক্ত করার চেষ্টা করা হয়েছে। এগুলো হচ্ছে আলেভি, বেকতাশি, বোরহানিয়া, মেভলেভি, বা’লাভিয়া, চিশতিয়া, রিফাঈ, খালবাতি, নকশাবন্দি, নি’মাতুল্লাহি, কাদেরিয়া, বোস্তামিয়া, সাধিলিল্লা, মাইজভান্ডারি, মোজাদ্দেদিয়া, কালান্ধারিয়া, সোহরাওয়ার্দিয়া ইত্যাদি।
এগুলো ছাড়াও আরো অসংখ্য শাখা আছে ইসলামে। এদের মধ্যে দ্রুজ, বাহাই, আলেভি ইত্যাদি উল্লেখযোগ্য।আবার অসংখ্য শাখা-উপশাখা সময়ের সাথে সাথে বিলুপ্ত হয়ে গেছে কিংবা নতুন কোন শাখায় পরিবর্তিত হয়েছে। যারা বিলুপ্ত হয়েছে তাদের মধ্যে খারেজি, মুরজিয়া, মুতাজিলা, মুশাব্বিয়া, জাহমিয়া, জারারিয়াহ, নাজ্জারিয়া, কালবিয়াহ ইত্যাদি অন্যতম।

অনুরূপভাবে খ্রিস্ট ধর্ম ও বিভক্ত কয়েকটি উপশাখায় যেমনঃক্যাথলিক,বেপটিস্ট,প্রোটেস্টেন্ট,বেপটিস্ট,অক্সফোর্ড ইত্যাদি। এরা সবাই ধর্মগ্রন্থ হিসেবে পবিত্র বাইবেলকে স্বীকার করলেও এরা ভিন্ন ভিন্ন চার্চের অনুসারী হয়ে থাকেন।ফলে বিভাজন রয়েছে এখানেও।
বৌদ্ধ আর ইহুদী ধর্মেও গজিয়েছে শাখা প্রশাখা, জাতিবেদের বিষবাস্প থেকে মুক্ত রয়েছে। শিখ আর জৈনদের মধ্যেও রয়েছে বিভক্তি।

এভাবেই বিভেদের বেড়াজালে আবদ্ধ হয়ে নাভিশ্বাস উঠেছে শান্তি ও মুক্তিকামী মানুষদের। কবে হবে এর পরিসমাপ্তি, আদৌ কখনো হবে কিনা, তা বলতে পারবেননা কেউই। একমাত্র সময়ই দিতে পারে এর প্রকৃত সদুত্তর।
শেষ করি কবীর সুমনের গানের কলি দিয়ে,
“ আমি চাই হিন্দু নেতার সালমা খাতুন পুত্রবধু,
আমি চাই ধর্ম বলতে মানুষ বুঝবে মানুষ শুধু”

