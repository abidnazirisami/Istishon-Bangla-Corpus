চট্টগ্রামের রণাঙ্গনের প্রথম তিন শহীদ 



চট্টগ্রামের মুক্তিযুদ্ধের রণাঙ্গনে শহরাঞ্চলে পাকবাহিনীর সাথে প্রথম সশস্ত্র প্রতিরোধ হিসেবেই ঈদগাঁ এলাকার প্রতিরোধকে বিবেচনা করা হয়। পরিকল্পনা করেই পাকবাহিনীর উপর হামলা করা হয় ১৯৭১ সালের ২৮ মার্চ, রবিবার। এর নেতৃত্বে ছিলেন ৮ম ইস্ট বেঙ্গল রেজিমেন্ট এবং মুক্তিযুদ্ধের ০১ নম্বর সেক্টরের বীর মুক্তিযোদ্ধা মেজর রফিকুল ইসলাম। মেজর রফিকুল ইসলামই প্রথম ২৫ মার্চ বিদ্রোহ করেন এবং ৮ম ইস্ট বেঙ্গলের দায়িত্বে থাকা আনসারীকে গ্রেফতার করেন। অসীম সাহসী মেজর রফিকের অধীনে সাতশ ইপিআর সৈনিক ছিলেন। তিনি এই সৈন্যবল নিয়েই ২৫ মার্চ বিদ্রোহ শুরু করেন এবং ২৮ মার্চ তারিখে পাক বাহিনীর উপর হামলে পড়েন ঈদগাঁ এলাকায়।
চট্টগ্রাম বন্দরে এমভি সোয়াত থেকে অস্ত্র খালাসের সময় সমস্যা তৈরী হয়, ২০ জন বন্দর খালাসি এতে মারাও যান। পাক বাহিনী তাই চট্টগ্রাম অঞ্চলকে তাদের পূর্ণ দখলে রাখার উদ্দেশ্যে কুমিল্লা থেকে প্রয়োজনীয় লোকবল এবং অস্ত্রশস্ত্র আনতে উদ্যোগ নিবে এটা ধারণা করেছিলেন মেজর রফিক। তাছাড়াও চট্টগ্রাম থেকে দেশের অন্যান্য অঞ্চলের সংযোগ সড়ক হিসেবে সেনাবাহিনী যে সড়ক ব্যবহার করতো তা ভালো করেই জানতেন মেজর রফিক। ঈদগাঁতেও একটি গোপন শেল্টার আগে থেকেই ছিলো, যার নাম "নাহার মঞ্জিল"। এই নাহার মঞ্জিলের মালিক ছিলেন কাজী জয়নুল আবেদীন, যিনি নিজেও একজন গেরিলা মুক্তিযোদ্ধা এবং তার ছিলো মোজাহিদ বাহিনী। মূলত ৭ মার্চের সময় থেকেই বাঙালি বুঝে ফেলে যুদ্ধ এবার হবেই, তাই প্রস্তুতিও নিচ্ছিলো গোপনে গোপনে। ঈদগাঁ কাঁচা রাস্তার এলাকাতে পাকবাহিনীর উপর হামলার সিদ্ধান্ত নেয়া হয়। ইপিআর বাহিনী অবস্থান নেয় নাহার মঞ্জিল, রেডিও স্টোর এবং আশেপাশে। ২৮ মার্চ দুপুর বেলা বন্দর এবং টাইগার পাশ নৌবাহিনী'র (এটি বখতিয়ার নৌঘাঁটি হিসেবে পরিচিত ছিলো) ক্যাম্প থেকে ৭টি জীপ ও ট্রাক ভর্তি করে প্রায় ৮০ জনের একটি দল এগুতে থাকলো দেওয়ানহাট হয়ে ঈদগাঁ'র পথ ধরে ঢাকা ট্রাংক রোড বরাবর। উদ্দেশ্য কুমিল্লা থেকে আসতে থাকা জিনিসপত্র সমূহের নিরাপত্তা বাড়ানো। কিন্তু তারা তো জানতো না, যে বীর বাঙালির অসীম সাহসী সন্তানেরা তাদের ঘায়েল করতে বসে আছে অল্প দূরে।
দুপুর থেকেই অধীর আগ্রহে অপেক্ষার প্রহর গুনে চলছিলেন মেজর রফিক এবং তার অধীনস্ত বাঙালি সৈনিকেরা। অপেক্ষার পালা একসময় শেষ হয়ে বিকাল তিনটা নাগাদ দেখা দেয় পাকবাহিনীর সেই দলটি। উত্তেজনায় কেঁপে ওঠেন সকলেই, অপেক্ষার পালা এবার দ্রুতই শেষ হতে যাচ্ছে। মুহুর্তকালের মধ্যে নেমে যেতে হবে সম্মুখ যুদ্ধে, সকলেই তৈরী। পাকবাহিনীর দলটি পৌঁছানো মাত্রই নাহার মঞ্জিল, রেডিও ষ্টোর এবং আশপাশে অপেক্ষারত বাংলা মায়ের সন্তানেরা হামলে পড়লো। অতর্কিত ত্রিমুখী হামলায় পড়ে দিশেহারা হয়ে গেলো পাকি দলটি। সমানতালে তাদের লক্ষ্য করে গোলা-বারুদ ছুঁড়েই চলেছেন মেজর রফিক এবং তার দল। একঘন্টার মধ্যেই ৮০ জন দলের ৭৫ জন মরে পড়ে রইল, বাকীরা ড্রেন ধরে পালিয়ে গেলো, পথে তাদের সাধারণ জনতা পিটিয়ে মেরে ফেললো। এই সম্মুখ যুদ্ধে তিনজন বাংলা মায়ের সন্তান শহীদ হন, যারা চট্টগ্রামের রণাঙ্গনের প্রথম শহীদ -
১) নায়েক মনু মিয়া (৮৩৫২)
২) ল্যান্স নায়েক আব্দুস সাত্তার (১২০৬৭)
৩) সিপাহী বাচ্চু মিয়া
ইনাদের লাশ পড়েছিল রেডিও স্টোরে, পাকবাহিনী পরে ইনাদের লাশ ঝুলিয়ে রেখেছিলো। দেশ স্বাধীন হলে বিজিবি ১১ উইং তাদের দেহাবশেষ রেডিও স্টোরের সামনে বালুর মাঠে দাফন করে সেখানে স্মৃতিস্তম্ভ নির্মাণ করেন।
এমন পরাজয়ে জ্ঞান হারিয়ে ফেললো পাক বাহিনী, ক্ষোভে-অপমানে ফুঁসে উঠলো। মুহুর্তেই শক্তি বৃদ্ধি করে তারা ঐ এলাকায় তান্ডব শুরু করলো, নাহার মঞ্জিল লুট করে নিলো, আশে পাশে নির্যাতন চালাতে লাগলো। যুদ্ধে ক্ষতি হয়ে যাওয়া রেডিও ষ্টোর তারা বিদেশীদের দেখাতে দ্রুত মেরামত করে দিলো।
সূত্রঃ মুক্তিযুদ্ধের পাঠশালা

