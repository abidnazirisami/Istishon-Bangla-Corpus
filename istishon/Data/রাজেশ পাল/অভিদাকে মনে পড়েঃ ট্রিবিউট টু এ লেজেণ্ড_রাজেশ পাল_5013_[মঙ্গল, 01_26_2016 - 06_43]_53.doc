অভিদাকে মনে পড়েঃ ট্রিবিউট টু এ লেজেণ্ড


 
অভিদার সাথে অনলাইনে পরিচয় আমার হঠাত করেই।লেখালেখির জগতে অনেকটা নবীন হলেও পাঠক হিসেবে অনলাইনে ইতস্তত ঘোরাঘুরি আমার অনেক দিনের।ব্লগে একটা ফেইক আইডিও ছিলো সামহোয়্যার ইন এ। যার একমাত্র কাজ ছিলো ছাগু ফাইটারদের সাথে মিলে বিভিন্ন ব্লগপোস্টে ঝামেলা বাধানো।ফেসবুক তখনো এতোটা জনপ্রিয় হয়ে ওঠেনি।সেটা মূলতঃ ব্যবহার হতো ছবি আপলোড দেয়া,আর বন্ধুদের সাথে চ্যাট করার কাজেই।বন্ধু সংখ্যাও ছিলো হাতেগোণা।একদিন আমার বন্ধু “ব্রম্মপুত্র” বললো মুক্তমনা বাংলা ব্লগের নাম।তবে তেমন একটা গ্রাহ্য করলামনা। আমার কাছে তখন ব্লগ মানেই ছাগু ধোলাই ছাড়া আর কিছু না।বেশ কিছুদিন পরের কথা, একদিন সাইবার ক্যাফেতে গেলাম নেট ব্রাউজ করতে।সেসময় নেট এতো সহজলভ্য ছিলোনা। আর আমাদের মতো সাধারণ মধ্যবিত্ত পরিবারের সন্তানের কাছে তো ছিলো বলতে গেলে স্বপ্নই।হঠাতই মনে পড়ে গেলো বন্ধুটির কথা। দিলাম সার্চ।স্ক্রিনে ভেসে উঠলো মুক্তমনা।আগ্রহ করে পড়তে শুরু করলাম।কিছুটা পড়েই রীতিমতো স্তম্ভিত হয়ে গেলাম। একি পড়ছি? এ যে প্রবীর ঘোষ,হুমায়ুন আজাদকেও হার মানায়।এতোদিন তাহলে কি পড়ে অযথা সময় আর অর্থ নস্ট করলাম অযথা।
ক্রমশঃ নিয়মিত পাঠক হয়ে উঠলাম মুক্তমনা আর সচলায়তনের।পরিচিত হলাম কিছু অসাধারণ নামের সাথে। আদিল মাহমুদ,ফরিদ আহমেদ,ফড়িং ক্যামেলিয়া,সুব্রত শুভ,কাজী রহমান,দেবপ্রসাদ দেবু,বিপ্লব পালসহ আরো অনেকের লেখাই মুগদ্ধ করতো প্রতিনিয়ত। এর মাঝে একটি নাম ছিলো নিজ স্বকীয়তায় পরিপূর্ণ।হাজারো নক্ষত্রের মিলনমেলায়ও অভুতপূর্ব। সেই নামটি অভিজিত রায়।অবাক হয়ে লক্ষ্য করতাম তাঁর যুক্তি খণ্ডন,রেফারেন্স,পাল্টা রেফারেন্স প্রদানের সহজাত প্রতিভাশক্তি দেখে।বিশেষতঃ তাঁর “মার্ক্সবাদ কি বিজ্ঞান?” লেখাটি অসম্ভব দাগ কেটেছিল মনে।মনে আছে, অনেক সময় নিয়ে ব্লগটি পড়েছিলাম।বেছে বেছে কিছু পয়েন্ট নোটবুকে লিপিবদ্ধ করেছিলাম,আর সেগুলোর জোড়ে বামপন্থী রাজনীতির সাথে জড়িত বন্ধুদের সাথে সিগারেতটের ধোঁয়া ছড়িয়ে তর্কযুদ্ধে মেতে উঠতাম।
কাদের মোল্লার ফাঁসির দাবীতে গণজাগরণ মঞ্চ গড়ে উঠার পরে হঠাত করেই বেড়ে যায় ফেসবুকের জনপ্রিয়তা।অনলাইন এক্টিভিজমেও আসে ব্যাপক পরিবর্তন।স্বনামধন্য লেখকেরা ব্লগের পাশাপাশি ফেসবুকেও স্বক্রিয় হয়ে উঠতে থাকেন।একসময় মনোযোগ অনেকটাই ফেসবুক কেনদ্রিক হয়ে পড়ে আমার।সাহস করে ফ্রেন্ড রিকোয়েস্ট পাঠাতে শুরু করলাম প্রিয় মানুষগুলোকে।কিন্তু সেখানেও আরেক ধাক্কা।বেশীরভাগের ফ্রেন্ড রিকোয়েস্ট এতো বেশী জমেছে যে, রিকোয়েস্টই পাঠানো যায়না! এখন উপায়?ভেবেচিন্তে কিছুই মাথায় আসলোনা।এক বন্ধু একদিন পরামর্শ দিলেন,মেসেজ পাঠাতে এড করার জন্য। আমি তাই করলাম।কিন্তু তেমন সাড়া পেলামনা।হঠাত করে একদিন দেখি আমার কাছে অভিজিত রায়ের ফ্রেণ্ড রিকোয়েস্ট!আনন্দে আত্মহারা হয়ে গিয়েছিলাম সেদিন। অভিজিত রায় আমার মেসেজ পড়েছেন আর আমার রিকোয়েস্ট পাঠানোর ব্যবস্থা না থকায় ,তিনি স্বয়ং রিকোয়েস্ট পাঠিয়েছেন। এটা যে আমার জন্য কতোবড় পাওয়া ছিলো,তা আসলে লিখে প্রকাশ করা যাবেনা।আজ এতোদিনে অনেকের সাথেই ফেসবুকে সুসমপর্ক গড়ে উঠেছে আমার।কিন্তু সেদিনের অনুভূতি ছিলো ভিন্নরকম। অভিদার বেশীরভাগ পোস্টেই আমার লাইক কমেন্ট থাকতো। সেটা ভালো লাগুক বা না লাগুক বিবেচনা করিনি।কারণ আমার মনের ধারণা ছিলো লাইক দেয়া মানে লেখককে আরো লিখতে উতসাহ করা।একদিন একটি হিন্দু ধর্মীয় গ্রুপে সতীদাহ প্রথার উপর বেশ বিতর্কে জড়িয়ে গিয়েছিলাম কয়েকজনের সাথে।অনলাইন সিপি গ্যাং বা জেড ফোর্সের কমন গালিবাজ নয়,রীতিমতো সমঝদার ব্যক্তিদের সাথে বিতর্ক।কূলকিনারা খুজে পাচ্ছিলাম না। কয়েকজনের কাছে বিষয়টি জানতে চেয়ে ইনবক্সে নক করলাম।মেসেজ সিন করেই রেখে দিলেন সবাই।উত্তর দিলেননা।উপায়ান্তর না দেখে নক করলাম দাদাকে। আমাকে অবাক করে দিয়ে রিপ্লাই দিলেন তিনি।সাথে দিলেন যুদ্ধজয়ের হাতিয়ার।অর্থাত বেশকিছু রেফারেন্স।সেই শুরু। এরপর আরো বেশ কয়েকবার জরুরী কিছু ব্যাপারে নক করেছিলাম দাদাকে।একটিবারের জন্যও নিরাশ হতে হয়নি।অভিদার ব্যাপারে আরো কয়েকজনের সাথেই কথা বলে দেখেছি,তারা সকলেই বলেছেন এই বিশাল হৃদয়ের মানুষটির উপকারের কথা।কাউকেই অবহেলা করেননি তিনি।আমার মতো নগণ্যকেও না।
২৬ শে ফেব্রুয়ারী সন্ধ্যায় আমি চেম্বার সেরে বৈকালিক আড্ডায় যাচ্ছিলাম। পথিমদ্ধ্যে সৈকত বলে একটি ছেলে কল দেয়।(অদ্ভুত ব্যাপার হলো, পরে জানতে পারি সেই সৈকত হি্যবুত তাহেরীরের সাথে জড়িত)! ফোনে সে দেয় দুঃসংবাদটি। শুনে ঠিক বিশ্বাস করতে পারছিলামনা।চোখে অন্ধকার দেখতে শুরু করলাম।মাত্র কদিন আগে শেষ চ্যাটে কথা হয়েছিল যে মানুষটির সাথে,সেই মানুষটি আর নেই একথা বিশ্বাস করতে পারছিলাম না কিছুতেই।ফোন করি দেবপ্রসাদ দেবু দাকে।তিনি নিশ্চিত করেন ব্যাপারটি।ছুটে যাই নিজ বাসায়।টিভি অন করতেই শুধু অভিদা,চাপাতি আর অভিশপ্ত বইমেলা।পুরোপুরি স্তব্ধ হয়ে গিয়েছিলাম।সারারাত জেগে ছিলাম টিভি পর্দা,আর ল্যাপটপের স্ক্রিনে চোখ রেখে।একটু পরপরই অশ্রুসজল হয়ে উঠছিলো আখিপট।বুক চিরে বেরিয়ে আসছিলো দীর্ঘশ্বাস।সে এক দুঃসহ স্মৃতি।
শেষবার যখন কথা হয়েছিল,তখন অভিদাকে বলেছিলাম ‘আপনার সাথে দেখা করার খুব ইচ্ছে আছে দাদা” উনি বলেছিলেন “ বইমেলায় আসছি,তখন দেখা হবে” দেশে তখন চলছিল অবরোধের নামে বাসে পেট্রোলবোমা মেরে মানুষ পোড়ানোর মহোতসব।তাই আজ যাব,কাল যাব করে আর যাওয়া হয়নি। দেখা হয়নি দাদার সাথে।আর হবেও না কোনদিন।আমি মুক্তমনা নই।সেই দাবীও করিনি কোনদিন।ধর্মীয় ও রাজনৈতিক সকল প্রকার সংস্কারের উর্ধে যারা মুক্তমনে চিন্তা করতে পারেন তারাই মুক্তমনা।একটি পারলেও আমি অপরটি পারিনি।সংস্কারের উর্ধে যেতে না পারলেও অভিজিৎ রায় আর মুক্তমনা আমাকে কু সংস্কারের বিরুদ্ধে কথা বলার সতসাহসটুকু ঠিকই প্রদান করেছে।
এই লেখাটি লিখেছিলাম মুক্তমনা ব্লগের জন্য।কিন্তু মুক্তমনার কঠিন মডারেশন প্যানেলের দক্ষ মারডেটরদের ছাড়পত্র পায়নি।হয়তো আস্তিক,নাস্তিক,মডারেট,উগ্র,নম্র ইত্যাদি মাপকাঠিতে উত্তীর্ণ হতে পারেনি। শুধু একজন প্রকৃত মুক্তমনার অনাকাঙ্খিত বিদায়ের ১১ মাসের মাথায়, একজন নগণ্য ভক্তের অন্তরের শ্রদ্ধাঞ্জলিটুকু নিবেদন করে গেলাম।

