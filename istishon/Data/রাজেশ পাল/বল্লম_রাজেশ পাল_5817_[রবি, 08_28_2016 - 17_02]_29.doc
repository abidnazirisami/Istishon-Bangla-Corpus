বল্লম



মাথার পেছনে খচখচ শব্দ হতেই চমকে ওঠে শফর আলী। একটানা বসে থাকতে থাকতে কেমন জানি তন্দ্রার মতো এসে গিয়েছিল। পেছনে ফেরে দেখে মাচানের নীচ একটা নেড়ি কুকুর কুণ্ডলী পাকিয়ে বসে আছে। শব্দটা সেখান থেকেই আসা। আসলে পরপর তিনরাত ধরে চড়ে পড়ে আছে তারা। হাবীব বেপারীর দলবলের আর দেখা নেই।সামনে বিস্তৃত হামিদার চর। দূপুরের রোদে বালি ঝিকমিক করছে। যেন অসংখ্য হীরক খণ্ড ছড়িয়ে আছে সবখানে। হীরা না হলেও এ চরের মাটি কাঁচা সোনা। অতি উর্বরা এই পলল মাটিতে ফলে সোনার ফসল। সারা বছর ধরে আমজাদ গাজীর বর্গা চাষীদের কর্মব্যস্ততায় মুখরিত হয়ে থাকে চরটা। এখন ফসল কাটার সময়। তাই ডাক পড়েছে শফর আলীদের। তিন পুরুষের লাঠিয়াল তারা।আমজাদ গাজীর দাদুর আমল থেকে রক্ষা করে চলেছে তাদের সম্মান আর প্রতিপত্তি। শফরের বাপ কালু লাঠিয়াল এই চরের মাটিতেই লড়তে লড়তে জীবন দিয়েছে। কালু ছিলো একাই দশ জনের সমান। ১০০ লড়ার দাগ ছিলো তার গৌরবের প্রতীক। হাবীব বেপারীর বাপ মনসুর বেপারীর ও লোভ ছিলো এই চরের মাটির প্রতি। সেবার তিন চরের লাঠিয়াল ভাড়া করে ঝাঁপিয়ে পরে সে। কিন্তু ঠেকিয়ে দেয় কালু লাঠিয়াল। লাশ পরে বেশ কয়েকটা। লাশগুলো চরে ফেলেই পালাতে থাকে ওরা। পেছনে বল্লম উচিয়ে তাদের তাড়া করে কালুর দল। হঠাত ভেসে আসে বন্দুকের গর্জন। বেপারীর নৌকা থেকে কে জানি গুলি চালায়। কালু ছিলো সবার সামনে। বুক চেপে ধরে মাটিতে লুটিয়ে পড়ে সে। রক্তে ভেসে যায় চরের বালি। কালুকে পড়ে যেতে দেখে ভড়কে যায় অন্যরা। পিছু হটে পালাতে থাকে চর ছেড়ে। আর বেদখল হয়ে যায় হামিদার চর। লাশগুলো বস্তায় ভরে নদীতে ডুবিয়ে দেয় বেপারীর লোকজন। কোন হদিসই আর পাওয়া যায়নি। শফর তখন দশ বছরের বালক মাত্র। আমজাদ গাজীর বাপ রুস্তম গাজী কিন্তু ভার নেয় তাদের। ফলে অনাহারে মরতে হয়নি। মাঝেমাঝে অনেক রাতে রুস্তম গাজী আসতো তাদের কুটিরে। শফরকে তখন গাজীর নৌকায় চলে যেতে বাধ্য করতো শফরের মা। বলতো , বড়দের কথার মাঝে ছোটদের থাকতে নেই। রুস্তম না আসা পর্যন্ত শফর অপেক্ষা করতো নৌকায়। নৌকার মাঝি আর গাজী সাবের বরকন্দাজ থাকতো নৌকায়। নানারকম ইঙ্গিতে কথা বলতো তারা। আর নানারকম প্রশ্ন করতো তার মাকে নিয়ে। কিছুই বুঝতোনা শফর। ফ্যালফ্যাল করে তাকিয়ে থাকতো শুধু। 
একদিন সকালে ঘুম থেকে ঊঠে মাকে আর দেখতে পেলোনা শফর। অনেক খোঁজাখুঁজি করলো। কিন্তু কোথাও সন্ধান পেলোনা। পাশের বাড়ির শামসু চাচার বৌ বলেছিলো, “পেটে পাপ বাইধা আর মুখ দেহাইবো কেমনে? তাই দূর অইয়া গেছে মাগীটা” কিছুই বোঝেনি শফর। আজো বোঝেনা। তার কাছে রহস্যই হয়ে রইলো মায়ের এই অন্ত্ররধ্যান। মা চলে যাওয়ার পরে শামসু চাচার বাসাতেই বড় হয় শফর। অবশ্য রীতিমতো খরচ পাঠাতো রুস্তম গাজী। শামসু চাচাও কালুর দলের লাঠিয়াল ছিলো। তার কাছেই বল্লম ধরা শেখে শফর। সবাই বলতো বাপের মেজাজ পেয়েছে শফর। বছর পাঁচেকের মধ্যেই আশেপাশের সব গাঁয়ে রটে গেল শফরের মতো লাঠিয়াল নাকি আর ১০ ক্রোশের মধ্যে কেউ নেই। একদিন বাড়িতে ডেকে তার হাতে কালুর বল্লমটা তুলে দেয় রুস্তম গাজী। সেই থেকে গাজী পরিবারের ছায়া হয়ে আছে সে। প্রথমে রুস্তম গাজীর আর এখন তার ছেলে আমজাদ গাজীর। শুধু দিনে একবার রাতের খাবার খেতে শামসু চাচার বাড়ীতে যায় শফর। চাচা মারা গেছেন কবছর হলো। বাড়ীতে শুধু চাচী আর মরিয়ম। মরিয়ম চাচার মেয়ে। রোজ বাড়ী ফিরলেই মরিয়ম গামছা এগিয়ে দেয় শফরকে হাতমুখ ধোয়ার জন্য। বোঝা যায় তার পথ চেয়েই বসে থাকে মেয়েটা। শফরেরও জানি বুকের মাঝে কেমন মুচড়ে ওঠে মরিয়মকে দেখলে। ভাত বেড়ে দেয়ার সময়ে বোকার মতো চেয়ে থাকে মরিয়মের ফর্সা মুখটার দিকে। কেমন যেন আকুলি বিকুলি করে ওঠে মনটা। মরিয়ম বোধহয় সবই বুঝতে পারে। চোখাচোখি হলেই মুচকি হাসি হেসে মাথা নামিয়ে নেয় প্রতিদিন। কোন কথা না বলেও যেন অনেক কথাই বিনিময় হয়ে যায় দুজনের মাঝে। কিসের যেন আকর্ষণ আর দূর্নিবার আকাঙ্খা। সৃষ্টিকর্তা মানুষের শরীরে ভালোবাসা নামের এক অদ্ভুত অনুভূতির বীজ বপন করে রেখেছেন ,যার সঠিক ব্যাখ্যা আজ পর্যন্ত কেউ দিতে পারেনি, হয়তো পারবেওনা কোনোদিন।এভাবেই দিন, মাস, এভাবে দিন কাটাতে। জীবন নিয়ে শফরের কোন উচ্চাশা নেই, তাই নেই কোন অভিযোগও। অল্পেই সে সন্তুষ্ট চিরকাল।
হঠাত প্রচণ্ড একটা যান্ত্রিক শব্দে চৈতন্য ফেরে শফরের। চরের নিশব্দতাকে খান খান করে ক্রমশঃ এগিয়ে আসছে শব্দটা। হাতের বল্লমে চাপ বাড়ে শফরের। প্রথমে ঠাওর করতে পারেনা কিছুই। একটু পরেই বুঝতে পারে শব্দের উতসস্থল। গাঙের জল তোলপাড় করে ছুটে আসছে একটা গানবোট। চরের কাছে নোঙর করলো, এরপর নেমে এলো একটা পাটাতন। আর সেই পাটাতন বেয়ে একে একে নেমে এলো জনা বিশেক খাকি পোশাকধারী। সবার হাতেই উদ্যত রাইফেল।মিলিটারী আগেও অনেক দেখেছে শফর। আমজাদ গাজী শহরে গেলেই ছুটে যেতো ক্যান্টনমেন্টে।সাথে থাকতো শফর। তার মালিকের সাথে বেশ দহরম মহরমই দেখেছে সে। আমজাদ গাজী একবার বলেছিল, “বুঝলি শফর, পাকিস্তানের আসল হিম্মত হলো এই মিলিটারী। এরাই রক্ষা করছে পাকিস্তানের “পাক সার জমিন সাদ বাদ” নাহলে বহু আগেই দেশটা ইণ্ডিয়ার দখলে চলে যেতো। আর মুসলমানদের থাকতে হতো মালাউনদের গোলাম হয়ে”।নিতান্ত অশিক্ষিত, গোবেচারা মানুষ শফর। এসব ভারী ভারী কথার বিন্দু বিসর্গও বুঝতোনা সে। কিন্তু এটা বুঝতো মিলিটারী জিনিসটা আসলে পাহারাদার কুত্তার মতোই উপকারী। পার্থক্য হলো কুত্তা দেয় ঘর পাহারা, আর এই দেয় দেশ পাহারা। কিন্তু সেতো গ্রামের ছানা চৌকিদারও দেয়। কই তাকেতো কোনোদিন এভাবে খাতির করতে দেখেনি গাজীর পোকে। সবকিছু কেমন যেন গুলিয়ে যায় শফরের।
মিলিটারীর দলটা কাছাকাছি আসতেই দলের সাথে আমজাদ গাজীকেও দেখতে পেল শফর। পরনে কালো শেরেওয়ানী, মাথায় কিস্তি টুপি। কালো চশমা পড়া একজনের সাথে কথা বলতে বলতে এগিয়ে আসছে সে।উদ্যত আমজাদ গাজীকে দেখে মনে হচ্ছে নিতান্ত প্রভুভক্ত ভৃত্যের মতোই।বিনয়ে গলে যাচ্ছে যেন। মাচানের কাছাকাছি এসে ডাক দেয় আমজাদ গাজী। ডাক শুনে নীচে নেমে আসে শফর। বললামটা তখনো হাতে ধরা।ভ্রু কুঁচকে একবার বল্লমটার দিকে, আরেকবার শফরের পেশীবহুল উদোম শরীরটার দিকে তাকালো পাশের কালো চশমা পরা লোকটি। 
……… শোন, ইনি ক্যাপ্টেন সাহেব, উনি আর উনার লোকজন কয়েকদিন থাকবেন এই চরে ক্যাম্প করে।উনাদের যেন কোন সমস্যা না হয় , সেদিকে সবসময় খেয়াল রাখবি। আমি রোজ দুবেলা এসে খবরাখবর নিয়ে যাবো। 
সেদিনটা কেটে গেল কোন ঝামেলা ছাড়াই , তাবু টাঙানো, বালির বস্তা বসানো, এসব নিয়েই ব্যস্ত ছিলো লোকগুলো। পরদিন থেকে যেন নেমে এলো কেয়ামত। গ্রামে হিন্দু পাড়া ছিলো দুটো। তাতীপাড়া আর জেলেপাড়া। যদিও কিছুদিন আগে ঢাকায় নাকি কিসব গণ্ডগোল হয়েছে শুনতে পেয়েই এই দুই পাড়ার বেশীরভাগ লোকই গাট্টি বোঁচকা বেঁধে বৌ ছেলের হাত ধরে কোথায় জানি চলে গেছে। আর গেছে এই চরের উপর দিয়েই। মানুষগুলোর উপরে মনে মনে বিরক্তই হয়েছিল শফর আলী। কোথায় ঢাকা, আর কোথায় এই অজ পাড়াগাঁ। আসতে যেতেই তো দুদিন লাগে। আর সেখানে গণ্ডগোল হয়েছে জেনে এখান থেকে চলে যাবে এ কেমনতর কথা? যতোসব ভীরুর দল। পাড়া দুটোতে রয়ে গিয়েছিল কিছু বুড়োবুড়ি, আর কয়েকজন বেকার মানুষ। প্রথমদিনেই ঝড়টা আসে তাদেরই ওপরে।আমজাদ গাজী মিলিটারীর দলটাকে নিয়ে গেল সেখানেই। আর সাথে সাথে শুরু হলো এমন এক তাণ্ডব যা কখনোই কল্পনা করেনি শফর। যাকে সামনে পেল, তাকেই গুলি করে মারলো ওরা। পেট্রোল ঢেলে লাগিয়ে দেয়া হলো আগুন। আগুনের লেলিহান শিখা আকাশ ছুঁয়ে গেলো। পুড়ে ছাই হয়ে গেলো পাড়াদুটো। সেইসাথে চললো আমজাদ গাজীর চামচাদের গণলুটতরাজ। শফরের ল্যাংটা কালের বন্ধু রতন তাঁতি আর তার বিধবা মায়ের ঝাঝড়া শরীর দুটো তাদের বাড়ির সামনেই পরে থাকতে দেখলো শফর।রতন বিয়ে করেনি। মা ছেলের ছোট সংসার ছিল তাদের। রতনের মায়ের হাতে কতবার খেয়েছে শফর। লাশদুটো পড়ে আছে জড়াজড়ি করে। মরণকালেও পরষ্পরকে আঁকড়ে রেখেছিলো তারা। শফরের মতো খুনী লাঠিয়ালের চোখের কোণেও অশ্রু দেখা দেয় জীবনে প্রথমবারের মতো। 
এতো ছিলো সবে শুরু মাত্র। এরপর ঘটতে থাকে একের এক নারকীয় ঘটনা। গ্রামের সবার প্রিয় হামিদ মাস্টারকে ধরে আনলো আমজাদের লোকেরা।আগে থেকেই মাস্টারের উপরে ক্ষোভ ছিলো আমজাদ গাজীর। গাজীর ছেলেকে পরীক্ষায় ফেল করানোর পর থেকেই এই ক্ষোভ পুষে রেখেছিল সে। নিরীহ মানুষটাকে বাজারের মাঝখানে উলঙ্গ করে পেটাতে পেটাতেই মেরে ফেলে ওরা। মুখ দিয়ে সমানে রক্ত গড়িয়ে পড়ছিলো মানুষটার। তবে এসব বলে আর কি হবে? এরপর আরো কতোজনইতো এলো আর গেলো। একদিন হঠাত অন্যরকম একটা ঘটনা ঘটলো। দুজন খানসেনা গিয়েছিলো গ্রামের বাজারে। ফিরতে একটু দেরী হয়েছিল। পরদিন লাশদুটো পাওয়া গেল জংলার পাশে।গুলিতে ঝাঁঝরা। সাথের অস্ত্রদুটোও নেই। কিন্তু এদের মারলো কারা? তাও আবার গুলি করে? আশেপাশের পাঁচ গ্রামে বেপারী আর গাজীদের দুটো বন্দুক ছাড়া আর কারো কাছে বন্দুক আছে বলেতো জানেনা সে। ভেবে কূল করতে পারেনা শফর।
পরদিন এর বদলা নিতে সারা এলাকায় তাণ্ডব চালায় মিলিটারী। বেশ কিছু বাড়িঘর জ্বালিয়ে দেয় ওরা। দূপুরের দিকে ৩০/৪০ জনকে মারতে মারতে নিয়ে আশে গাঙের পারে। মসজিদের ঈমাম সাহেবও আছেন সেই দলে। সবারচোখ কালোকাপড়ে বাঁধা। গাঙের হাটুপানিতে নামিয়ে দেয়া হলো সবাইকে। তারপর শুরু হলো এলোপাথাড়ি গুলি। রক্তে লাল হয়ে গেল গাঙের পানি।সব দেখে যাচ্ছে শফর আর করে যাচ্ছে হুকুম তামিল।নিয়ম করে ক্যাপ্টেনের তাঁবু পরিষ্কার করছে, গাজীর পাঠানো গ্রাম থেকে লুট করা মুরগী আর খাসি পৌঁছে দিচ্ছে, গরমে পাখা হাতে বাতাস করছে। কিন্তু কোথায় যেন একটা তীব্র জ্বালা অনুভব করে চলেছে প্রতিনিয়ত। বিশেষ করে তার দোস্ত বদি শেখের বৌকে বেইজ্জত করে মারার পর থেকে ক্যাপটেনের আর আমজাদের উপরে তীব্র একটা ঘৃণা ক্রমশঃ বেড়ে উঠেছে নিজেরই অজান্তে।
প্রতিদিনের মতো সেদিনও রাতে চাচীর বাড়ি গেল শফর রাতের খাবার খেতে। কিন্তু বাড়ির ভেতরে ঢুকতেই কেমন যেন খটকা লাগলো তার। সারা বাড়ি অন্ধকার। আলো জ্বালেনি কেন? তেল নেই নাকি? একটু এগোতেই দেখতে পেলো কে যেন পড়ে আছে উঠোনের উপরে। সামনে যেতেই দেখতে পেলো চাচীকে। মাথা থেকে রক্ত ঝরছে। তাড়াতাড়ি পাজকোলা করে চাচীকে বারান্দায় নিয়ে গেলো শফর। কলসী থেকে পানি এনে ঢালতে লাগলো চোখে মুখে। একটু পরে হালকা চোখ মেললেন তিনি।
……… চাচী , ও চাচী, কি অইছে? মাথা ফাটলো কেমনে? মরিয়ম কনে?
শফরকে আঁকড়ে ধরে ডুকড়ে কেদে উঠলেন চাচী।
……… সর্বনাশ অইয়া গেছেরে শফর। মরিয়মরে মিলিটারী তুইল্যা লইয়া গেছে। আমজাদ গাজীর লগে আইছিলো। আমি আটকাইতে চাইচি, মাইরা আমার মাথা ফাটাইয়া দিছে। আমার মরিয়মরে আইনা দে বাপ।আমার যে আর কেউ নাই রে। 
বলে আবারো জ্ঞান হারিয়ে ফেললেন তিনি। সেই জ্ঞান আর ফিরলোনা। পরদিন চাচীর দাফন সারলো শফর আলী একাই। একেবারে নীরব, অবিচল, ভাবলেষহীনভাবেই। পাড়ার কয়েকজন সাহায্য করতে এসেছিলো। কিন্তু তাদেরকে কিছুই করতে দিলোনা সে। এরপর পশ্চিমের মাঠ ধরে সোজা হেটে গেলো সবার সামনে দিয়ে। কাউকে কিছুই বললোনা। কই গেলো, কেউ জানেনা।দিন পাঁচেক পরে নিজের কাছারি ঘরে পাওয়া গেল আমজাদ গাজীর লাশ। বল্লমটা বুক ফেড়ে সোজা মাটিতে গেথে আছে অর্ধেকটা। আর উপড়ে ফেলা হয়েছে চোখদুটো।
বল্লমটা চিনতে কারো কিন্তু ভুল হলো না ……………………………………………………

