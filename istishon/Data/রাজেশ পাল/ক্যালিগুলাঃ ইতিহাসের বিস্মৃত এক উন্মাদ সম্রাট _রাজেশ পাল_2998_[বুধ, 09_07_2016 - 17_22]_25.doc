ক্যালিগুলাঃ ইতিহাসের বিস্মৃত এক উন্মাদ সম্রাট 



৩১ অগাস্ট ১২ খ্রিস্টাব্দ। ইতালীর অ্যান্টিনাম-এ {বর্তমানে অ্যানজিও} তে একটি শিশু জন্ম নেয় এদিন।শিশুটির বাবা ছিলেন বিখ্যাত রোমান সেনাপতি জার্মানিকাস সিজার। মা, আগরিপপিনা দি এলডার ছিলেন রোমান রাজকুমারী। আর আগরিপপিনার মা জুলিয়া ছিলে প্রথম রোমান সম্রাট অগাস্টাস এর কন্যা। ক্যালিগুলার বংশ জুলিও-ক্লাউডিয়ান বংশ নামে পরিচিত। রোমান সম্রাট অগাস্টাস থেকে সম্রাট নিরো- এই প্রথম পাঁচ সম্রাট এই জুলিও-ক্লাউডিয়ান বংশের অর্ন্তগত।শিশুটির পুরো নাম গাইউস জুলিয়াস সিজার জারমানিকাস।তবে সেই নামে তাকে খুব কম মানুষই চেনে। বেশীরভাগ মানুষ তাকে চেনে অন্য নামে।যার মৃত্যুর প্রায় দুই সহস্রাব্দ পরেও যে নামটি রীতিমতো বিস্ময়ের সৃষ্টি করে নাটকে,নভেলে,চলচ্চিত্রে। সেই নামটি হলও “ ক্যালিগুলা”
ক্যালিগুলা রোমান সাম্রাজ্যের তৃতীয় রোমান সম্রাট।মাত্র ১৪০০ দিন সম্রাট ছিলেন তিনি। কিন্তু এই ১৪০০ দিনের ভয়াবহতার স্মৃতি মুছে যায়নি বিগত ২০০০ বছরেও। প্রচণ্ড অত্যাচারী ,ধর্ষণকামী, রীতিমতো এক বদ্ধ উন্মাদ সাইকোপ্যাথ ছিলেন এই রোম সম্রাট। মানুষের জীবনের বা সম্মানের কোনপ্রকার মূল্যই ছিলোনা তার কাছে।তার নিজের মুখের উক্তি, “বলেছিলেন: Would that the Roman people had but one neck! ” থেকেই বোঝা যায় কি পরিমাণ নিষ্ঠুর স্বৈরশাসক ছিলেন এই সম্রাট। 
ক্যালিগুলার জন্মের সময়ে অর্থাৎ প্রথম শতাব্দীতে রোমান সাম্রাজ্য পশ্চিমে প্রায় ব্রিটেন অবধি বিস্তৃত ছিল। এর অর্ন্তগত রাইনল্যান্ডে (বর্তমান জার্মানি)ছিলো তার পিতা সেনাপতি জার্মানিকাস সিজার এর সৈন্য শিবির। ক্যালিগুলার মা আগরিপপিনা দি এলডার রোম থেকে চলে যান রাইনল্যান্ডে। শিশু ক্যালিগুলার তখন বয়স মাত্র ২। ৪ বছর অব্দি রাইনল্যান্ডেই ছিল ক্যালিগুলা।সে সময় খুদে সৈনিকের পোশাক পরে সৈনিকদের সাথে ঘুরে বেড়াতেন ক্যালিগুলা।তাকে খুব স্নেহ করতো তারা। ওই সময়ে সৈন্যরা তার নাম দেয় ক্যালিগুলা।যার অর্থ ছোট আকারের জুতো। ক্যালিগুলা নিজে এই নামটি পছন্দ না করলেও সেটিই স্থায়ী হয়ে যায় ইতিহাসে।
ক্যালিগুলার আরো দুই ভাই ও তিন বোন ছিলো। ভাইদের নাম ছিলো নিরো ও ড্রুসুস। বোনদের নাম ছিলো আগরিপপিনা দ্য ইয়াংগার, ড্রুসিলা ও লিভিল্লা। ১৯ খ্রিষ্টাব্দে সিরিয়ার গর্ভনরের সঙ্গে জার্মানিকাস সিজার-এর বিরোধের সময়ে এক অস্বাভাবিক পরিস্থিতিতে তার মৃত্যু হয়।ঐতিহাসিকদের মতে তাঁকে বিষপানে হত্যা করেন তার চাচা সম্রাট টাইবেরিয়াস। কেননা জার্মানিকাস ছিলেন একজন অত্যন্ত জনপ্রিয় সেনাপতি।যার জনপ্রিয়তাকে সম্রাট ঈর্ষা করতেন প্রচণ্ডভাবে। এখানে সম্রাট টাইবেরিয়াস সম্পর্কে প্রাসঙ্গিক কিছু কথা না বললেই নয়। টাইবেরিয়াস নিজেও ছিলেন অত্যন্ত স্বেচ্ছাচারী ও যৌন বিকৃতি সম্পন্ন এক মানুষ। জনপ্রিয় সম্রাট আগস্টাস সিজারের মৃত্যুর পরে তিনি সম্রাট হন। কিন্তু নিজের উদ্ভট খামখেয়ালীপনার কারণে ক্রমেই জনপ্রিয়তা হারিয়ে ফেলেন। এর আগে ৪০০ বছর ধরে রোমের রাষ্ট্রপরিচালনার ক্ষেত্রে সিনেটের অভিজাতদের মতামতকে সর্বাগ্রে প্রাধান্য দেয়া হতো।কিন্তু টাইবেরিয়াস তাদের অত্যন্ত তুচ্ছ তাচ্ছিল্য করতেন।বিভিন্ন সময়ে বিভিন্ন বানোয়াট অভিযোগে তাদের অনেককেই প্রাণদণ্ড দেন তিনি।যার মূল উদ্দেশ্য ছিলো ক্ষমতা সুসংহত করা।এছাড়া রোমের সাধারণ নাগরিকদের উপরে অতিরিক্ত কর আরোপ করায় তাদের কাছেও ছিলো না তার জনপ্রিয়তা। যে কারণে তৃতীয় সম্রাট হিসেবে ক্যালিগুলার প্রতি অনেক আশা ছিলো রোমানদের।কিন্তু ইতিহাস বলে ,সেই আশা পূরণ হয়নি মোটেও।
সম্রাট টাইবেরিয়াস শুধুমাত্র জারমানিকাসকে হত্যা করেই ক্ষান্ত হলেননা।তার নির্দেশে রোমে ফেরার পরে চক্রান্তের অভিযোগে নিরো ও ড্রুসুস সহ আগরিপপিনা দি এলডার কে গ্রেফতার করে প্যানডাটারিয়া দ্বীপে নির্বাসিত করা হয়। কারাগারে রোমান আর্মি অফিসার তাদের প্রচন্ড মারধোর করে। ফলে আগরিপপিনা দি এলডার এর চোখ নষ্ট হয়ে যায়। প্রতিবাদে আগরিপপিনা দি এলডার অনশন করেন এবং ৩৩ খ্রিস্টাব্দের ১৮ অক্টোবর মারা যান। ছেলেদের মধ্যে ড্রুসুস-এর একই পরিনতি হয় এবং নিরো আত্মহত্যা করে।শুধুমাত্র নিতান্ত বালক হওয়ায় ক্যালিগুলা প্রাণে বেঁচে যান।কিন্তু প্রতিশোধের আগুন দাউ দাউ করে জ্বলতে থাকে তার বুকের ভেতরে।
এভাবেই কাটছিলো দিনগুলো।হঠাৎ ঘটলো একটি অভাবনীয় ঘটনা।ক্যালিগুলার ২৪ বছর বয়সে তাঁকে নিজের বিলাসবহুল প্রাসাদ ক্যাপরিতে ডেকে পাঠান টাইবেরিয়াস।অভাবনীয়ভাবে তাকে ঘোষণা করেন নিজের উত্তরসূরী হিসেবে।হয়তোবা তার পিতাকে হত্যা করার জন্য এক ধরণের বিবেক দংশনে ভুগছিলেন তিনি। সম্রাট টাইবেরিয়াসেরও বয়স হয়েছে। তিনি সত্তর বছরের বৃদ্ধ। ক্যাপ্রি দ্বীপে তার রয়েছে এক বিলাসবহুল প্রাসাদ। নাতি জার্মিলাসকে নিয়ে বাস করেন প্রাসাদে। খুব স্নেহ করেন জার্মিলাসকে। টাইবেরিয়াস দয়া পরবশ হয়ে জার্মিলাসের সাথে ক্যালিগুলাকে থাকার অনুমতি দিলেন।কিন্তু সেই উদারতায় কাল হয়ে দাঁড়ায় টাইবেরিয়াসের জন্য।পিতার হন্তারককে কখনোই ক্ষমা করেননি ক্যালিগুলা।মনে প্রতিহিংসার আগুন সবসময়ই দাউ দাউ করে জ্বলতো তার।প্রথম সূযোগেই আঘাত হানলেন তিনি। রোমান সম্রাটের নিরাপত্তারক্ষীদের বলা হত প্রিক্টোরিয়ান গার্ড। আর গার্ড প্রধানকে প্রিফেক্ট। সম্রাট টাইবেরিয়াসের প্রিফেক্ট ম্যাকরো ও ক্যালিগুলার মধ্যে নিবিড় সখ্য গড়ে উঠল। দুজনে লিপ্ত হলেন প্রাসাদ ষড়যন্ত্রে। ক্যালিগুলার প্ররোচণায় মুখে বালিশ চাপা দিয়ে শ্বাসরোধ করে সম্রাটকে হত্যা করলেন ম্যাকরো। বন্দি করা হল জার্মিলাসকে।আর ক্যালিগুলা হয়ে উঠলেন রোমান সাম্রাজ্যের একচ্ছত্র অধিপতি। ইতিহাসের নিষ্ঠুরতম বর্বর সম্রাট। দ্য ম্যাড এমপেরর।
শুরুতে ক্যালিগুলাকে কিন্তু সাদরে বরণ করেই নিয়েছিল রোমবাসী। ক্যালিগুলার রোম প্রবেশের দিনে
নগরী সেজেছিল অপরূপ সাজে।দুপাশে সারি বেঁধে দাঁড়িয়ে তরুণ তরুণীরা করেছিলেন জয়ধ্বনি। হয়েছিল পুষ্পবৃষ্টি। ফুলে ফুলে ঢেকে গিয়েছিল রোমের রাজপথ। ঢেকে গিয়েছিলেন সম্রাট নিজেও। সিনেট ভবনের সামনে দাঁড়ানো রোম সাম্রাজ্যের সর্বোচ্চপদধারী সিনেটররা তাকে জানিয়েছিলেন স্বাগত। বৃদ্ধ সম্রাট টাইবেরিয়াস খুব একটা সদয় ছিলেন না তাঁদের প্রতি। বরং খানিকটা সন্দেহই করতেন তাদের।ফলে খর্ব করেছিলেন তাঁদের প্রতিপত্তি।এই কারণে টাইবেরিয়াসের বিদায়ে ভেতরে ভেতরে বেশ খানিকটা পুলকিতও বোধ করছিলেন অনেকেই। হায়রে বিধির বিধান। তারা ভুলেও ভাবতে পারেননি কাকে স্বাগত জানাতে সেদিন ছুটে গিয়েছিলেন প্রাসাদ দ্বারে !!
শুরুতে ক্যালিগুলাও কিন্তু বেশ জনপ্রিয় ছিলেন রোমবাসীদের কাছে। কথিত আছে যে মাথায় সম্রাটের মুকুট পড়েই ক্যালিগুলা রোমের সুউচ্চ টাওয়ারে আরোহণ করেন।আর মুঠো মুঠো স্বর্ণমূদ্রা ছুড়ে দিতে থাকেন নিচে অপেক্ষামাণ রোমবাসীদের দিকে।ধাতব মূদ্রার আঘাতে অনেকেরই শরীর ফেটে রক্তক্ষরণ হতে থাকে।পদদলিত হয়ে মারাও যান বেশ কয়েকজন।তথাপি রোমবাসী এটাকে তার উদারতার বহিঃপ্রকাশ বলেই ধরে নিয়েছিল। এরপর তিনি রোমবাসীর জন্য আয়োজন করেন মাসব্যাপী উৎসবের। এরকম জমকালো উৎসব রোমের ইতিহাসে আর দ্বিতীয়টি দেখেনি কেউ।চারিদিকে জয়ধ্বনি ওঠে সম্রাটের।
কিন্তু অচিরেই মোহভঙ্গ ঘটে রোমবাসীর।এ কাকে বসিয়েছে তারা রোমের সিংহাসনে? একি সম্রাট? নাকি উন্মাদ? নাকি সাক্ষাৎ নরপিশাচ শয়তান?
ক্যালিগুলা প্রথমেই খড়গহস্ত হন রোমের অভিজাত শ্রেণীর উপরে। যে অভিজাতরা ছিলেন রোমান সাম্রাজ্যের সবচেয়ে উঁচু স্থানে অবস্থিত তাঁদের সামাজিক মর্যাদা ক্রীতদাসেরও নীচে নিয়ে আসেন তিনি।ধনীদের বিরুদ্ধে কোনোরকম রাজনৈতিক প্রতারণার অভিযোগ আনতে পারলেই সমস্ত সম্পত্তি বাজেয়াপ্ত করে রাজকোষাগারে নিয়ে যেতেন । তিনি মৌরিতানিয়ার রাজা টলেমিসহ তার উত্তরাধিকারী মার্ক অ্যান্টনিকে রোমে ডেকে এনে হত্যা করে সমস্ত সম্পত্তি জবরদখল করলেন। যখন তখন যে কারো উপরেই কোন কারণ ছাড়াই ক্ষিপ্ত হয়ে উঠতেন তিনি।ক্রোক করতেন তাঁদের সহায় সম্পত্তি।দিতেন প্রাণদণ্ডের আদেশ। ক্যালিগুলার শাসনামলে এমন একটি দিন বিরল ছিলো যেদিনকোন না কোন অভিজাতের মৃত্যুদণ্ড কার্যকর হয়নি।ক্রীড়ার মাঠে অভিজাতদের বিশেষ আসন ব্যবস্থা বাতিল করে তাঁদের সাধারণ নাগরিকদের সাথে একই সারিতে বসতে বাধ্য করতেন তিনি।কেউ সামান্য টু শব্দটি করলেই তাকে সাথে সাথে ছুড়ে ফেলে দেয়া হতো ক্ষুধার্ত সিংহের মুখে।সিনেটরদের হেয় করার উদ্দেশ্যে ক্যালিগুলা তার ইনসিটাটাস নামে প্রিয় ঘোড়াকে কাউন্সিল বা পরামর্শদাতা নিয়োগ করেছিলেন। তাছাড়া ক্যালিগুলা ছিলেন ভয়ানক যৌন বিকারগ্রস্থ।অবাধ যৌন সংসর্গের ফলে তিনি নিউরোসিফিলিস নামে এক জটিল রোগে আক্রান্ত হন যা তার মৃত্যু পর্যন্ত টিকে ছিলো।এই রোগে আক্রান্তদের মধ্যে ভয়াবহ রকমের যৌন বিকৃতি দেখা দেয়। যা ক্যালিগুলার ক্ষেত্রেও ঘটেছিল। অসংখ্য অভিজাত শ্রেণীর সম্ভ্রান্ত ভদ্রলোকের স্ত্রী কন্যাদের সাথে তাঁদের স্বামীদের সম্মুখেই যৌন সম্পর্ক স্থাপন করতেন তিনি। রাজপ্রাসাদের মধ্যেই তিনি রাজকীয় পতিতালয় খুলে বসেন আর সভ্রান্ত ভদ্রলোকের স্ত্রী কন্যাদের সেখানে পতিতাবৃত্তিতে বাধ্য করেন। ঐতিহাসিকরা বলেন তার নিজের ভগ্নি ড্রুসিলার সাথেও অজাচারের সম্পর্ক ছিলো তার।ক্যালিগুলা চারটি বিবাহ করেছিলেন। তার স্ত্রীদের নাম: জুনিয়া ক্লাউডিল্লা, ওরেসটিল্লা,লোললিয়া পাউলিনা, মিলোনা সিসোনিয়া। ক্যালিগুলার ভগ্নির সাথে অজাচারের গুজব আরো প্রতিষ্ঠা পায় যখন তিনি তার কন্যার নাম তার পরলোকগত ভগ্নির নাম অনুসারে রাখেন জুলিয়া ড্রুসিলা।
নিজেকে একসময় দেবতাও ঘোষণা করেন তিনি।পেগান দেবতা জুপিটার আর আফ্রোদিতির সাজে সজ্জিত হয়ে জনতার সাথে দেখা করতেন তিনি। সাম্রাজ্যের বিভিন্ন স্থানে তার নামে উপাসনালয় নির্মাণেরও আদেশ দেন তিনি। তার ইচ্ছে ছিলো সবাই তাকে দেবতার মতোই পূজো করুক। যতোই দিন যেতে থাকে ততোই বেড়ে যেতে থাকে তার অমিতব্যয় আর খামখেয়ালীপনা। তার খামখেয়ালীর একটি ছোট্ট উদাহরণ দিই।ক্যালিগুলা ৩৯ থেকে ৪০ খ্রিস্টাব্দে রাইনল্যান্ড ও গল (ফ্রান্স) অভিমূখে সামরিক অভিযান পরিচালনা করেন। তবে তিনি যুদ্ধের পিছনে ব্যয় করতে কুন্ঠিত ছিলেন।তার চেয়ে বিলাস ব্যসন আর মানুষের জীবন নিয়ে খেলতেই তার বেশী আগ্রহ ছিলো। তবে মজার কথা হল ক্যালিগুলা যুদ্ধ না-করেও পূর্ববর্তী সম্রাটদের গৌরব চাইতেন। ইংল্যান্ড অভিযানের সিদ্ধান্ত নিয়েছিলেন। তবে ক্যালিগুলা ইংলিশ চ্যানেল পাড়ি না দিয়ে রোমান সৈন্যদের ঝিনুক কুড়োতে নির্দেশ দিয়েছিলেন। এই খামখেয়ালীর কোন যৌক্তিক কারণ আজও আবিস্কৃত হয়নি।
ক্যালিগুলার স্বেচ্ছাচারীতা আর অত্যাচারে রোমের অভিজাত শ্রেণী আর সাধারণ জনগণ চরম অসন্তোষে ফুঁসতে থাকে।অভিজাতরা। উন্মাদ সম্রাটের নির্যাতন হতে উদ্ধার পেতে তারা ক্রমশঃ সংগঠিত হতে থাকে। অবশেষে ৪১ খ্রিস্টাব্দের ২৪ জানুয়ারি প্রক্টোরিয়ান গার্ড দের আকস্মিক ছুরিকাঘাত ক্যালিগুলা নিহত হন। আন্ডারগ্রাউন্ড করিডোরে হাঁটার সময় এই আক্রমনের নেতৃত্ব দিয়েছিল প্রাক্টরিয়ান গার্ড-এর প্রধান ক্যাসিয়াস চায়েরিয়া। এই হত্যাকান্ডের পিছনে বেশির ভাগ রোমান অভিজাতদের সমর্থন ছিল। ক্যালিগুলাকে প্রথমে ছুরিকাঘাত করে প্রিফেক্ট ক্যাসিয়াস চায়েরিয়া পরে অন্যরা ঝাঁপিয়ে পড়ে। তাকে প্রায় ৩০ বার ছুরিকাঘাত করা হয়।এরপর সম্রাটের চতুর্থ ও শেষ স্ত্রী মিলোনা সিসোনিয়া কে উপর্যপুরি ছুরিকাঘাতে হত্যা করা হয়। কন্যা জুলিয়া ড্রুসিল্লার মাথা দেওয়ালে ঠুকে থেতলে দেয়া হয়। এভাবেই অবসান ঘটে ইতিহাসের উন্মাদতম সম্রাট ক্যালিগুলার।
তথ্যসূত্রঃ
দ্য টুয়েলেভ সিজারস, গ্রান্ট মাইকেল

