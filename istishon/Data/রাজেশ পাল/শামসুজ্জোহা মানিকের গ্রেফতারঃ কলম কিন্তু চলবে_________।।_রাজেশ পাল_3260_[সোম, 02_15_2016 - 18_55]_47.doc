শামসুজ্জোহা মানিকের গ্রেফতারঃ কলম কিন্তু চলবে_________।।



গ্রেফতার করা হলো বদ্বীপ প্রকাশনীর মালিক ,বয়োজ্যষ্ঠ লেখক শামসুজ্জোহা মানিক কে, এর আগে বন্ধ করে দেয়া হলো অমর একুশে গ্রন্থমেলায় ব দ্বীপ প্রকাশনীর স্টল।কারণ সেই পুরোনো ইস্যু। ধর্মীয় অনুভূতিতে আঘাত। গতবছর ঠিক একই অভিযোগে বন্ধ করে দেয়া হয়েছিল রোদেলা প্রকাশনীর স্টল।শাহবাগ থানার ভারপ্রাপ্ত কর্মকর্তা সাহেব জানিয়েছেন, কেউ তার কাছে কোন লিখিত অভিযোগ করেননি।স্বপ্রণোদিত হয়েই তিনি এই মহৎ কর্মটি সম্পাদন করেছেন।আর এই আঘাতের ব্যাপারটি তিনি জানতে পেরেছেন, ফেসবুক পেইজ থেকে। ফেসবুকে প্রথম এই সংক্রান্তে লেখা প্রকাশ করে চরম ধর্মীয় উস্কানিমূলক পেইজ নয়ন চ্যাটার্জী রিটার্ণস।এরপরে জামায়াতের মুখপাত্র বাঁশের কেল্লা,অণিমেষ রয় ইত্যাদি চরম সাম্প্রদায়িক বিষবাষ্প ছড়ানো পেইজগুলোতে এই সংবাদ পুনঃপ্রকাশিত হয়।দীর্ঘদিন ধরে এই পেইজগুলো অনলাইনে চরম সাম্প্রদায়িক উস্কানি প্রদান করে চলেছে।দেশের প্রগতিশীল অনলাইন এক্টিভিস্টরা দীর্ঘদিন ধরে এই পেইজগুলোর বিরুদ্ধে ব্যবস্থা নেয়ার দাবী জানিয়ে আসলেও প্রশাসন তাতে কর্ণপাত করেনি।অথচ আজ এই প্রপাগণ্ডামূলক পেইজগুলো থেকে প্রকাশিত সংবাদের উপর ভিত্তি করে গ্রেফতার করা হলো এমন একজন লেখককে যিনি এদেশে মুক্তচিন্তার আন্দোলনে একজন নীরব কর্মী হিসেবেই পরিচিত।
বইমেলার প্রারম্ভেই বাংলা একাডেমীর মহাপরিচালক মহোদয় লেখক প্রকাশকদের সবক দিয়েছিলেন উস্কানিমূলক লেখা যাতে না লেখা বা প্রকাশ করা হয়।যদিও সেই উস্কানির মানদণ্ড কি তা তিনি উল্লেখ করেন নি।অথচ একটি চরম উস্কানিমূলক পেইজ হতে প্রকাশিত স্ট্যাটাসের উপর ভিত্তি করে যাচাই বাছাই ছাড়াই একজন প্রবীণ লেখককে অবরুদ্ধ করা হলো সম্পুর্ন বিনা বাক্যব্যয়ে। সত্যি সেলুকাস কি বিচিত্র এই দেশ!এদেশে মুক্তচিন্তার উপরে আঘাত নতুন কিছু নয়।স্বাধীনতার পরপরই ধর্মীয় অনুভূতিতে আঘাত দেয়ার অভিযোগ দিয়ে দেশান্তরী করা হয় কবি দাউদ হায়দারকে।দেশান্তরী হন তসলীমা নাসরিন।আহমদ শরীফকে ঘোষণা করা হয় মুরতাদ হিসেবে।প্রথম আলোর কার্টুনিস্ট আরিফুর রহমান হন দেশছাড়া। একাধিকবার নিষিদ্ধ হয় হুমায়ুন আজাদের বই। সবশেষে তার উপর চালানো হয় চাপাতি হামলা যা তাঁকে অকাল মৃত্যুর দিকে ঠেলে দেয়।এর সাথে যুক্ত হয় ব্লগার হত্যা। একে একে হত্যা করা হয় রাজীব হায়দার, মুক্তমনা বাংলা ব্লগের প্রতিষ্টাতা বিজ্ঞান লেখক অভিজিৎ রায়, অনন্ত বিজয় দাশ, ওয়াশিকুর বাবু, নীলয় নীল,জাগৃতি প্রকাশনীর মালিক দীপনকে।হামলা চালানো হয় শুদ্ধস্বরের স্বত্বাধিকারী টুটুল,ব্লগার রণদীপম বসুর উপর।অল্পের জন্য প্রাণে বেঁচে যান তারা। জীবন আশংকায় দেশত্যাগী হয়েছেন বেশ কয়েকজন প্রথম শ্রেণীর ব্লগার।একদিকে চাপাতি আর একদিকে ৫৭ ধারা নাভিশ্বাস তুলেছে প্রগতিশীল লেখক,প্রকাশক,ব্লগারদের মাঝে।অনেকেই তীব্র ক্ষোভে বলে উঠছেন “ ধরা যাবেনা,ছোয়া যাবেনা বলা যাবেনা কথা, রক্ত দিয়ে পেলাম শালার এমন স্বাধীনতা”
ব্রিটিশ ভারতে স্বাধিকারের গান গেয়ে কারারুদ্ধ হয়েছিলেন কাজী নজরুল।জেল খেটেছেন আরো অনেকে।কিন্তু স্বপ্ন তাদের বৃথা যায়নি।স্বাধীনতার স্বর্ণালী সূর্য ঠিকই উদ্ভাসিত হয়েছিল স্ব মহিমায়।লেখকের কলম আর অনলাইন এক্টিভিস্টদের কী বোর্ড চিরকাল লড়ে চলে অচলায়নের বিরুদ্ধে।আর তা বন্ধ করে দেয়া তাঁকে হত্যারই নামান্তর।গতবার রোদেলা আবার এইবারে বদ্বীপ বন্ধ করে দিয়ে মুক্তবুদ্ধি চর্চার মূলে আবারো সমূলে কূঠারাঘাত করা হলো নির্দয়ভাবে। উস্কানি জিনিসটা আসলে আপেক্ষিক। কারণ তার সার্বজনীন মানদণ্ড কখনো থাকতে পারেনা।একজনের কাছে যা উস্কানিমূলক, আরেকজনের তাই চির আরাধ্য। যুগে যুগে অনেক লেখকেরাই কথিত মতে উস্কানি দিয়েছেন।আর সেই উস্কানি ভেঙে ফেলেছে সকল অচলায়তের বেড়াজাল। বিসর্জন নাটকে কবিগুরু দিয়েছেন উস্কানি, অগ্নিবীণা,বিষের বাশীতে নজরুল দিয়েছেন উস্কানি,উস্কানি দিয়েছেন “পথের দাবী”তে শরত ,দিয়েছেন প্রবীর ঘোষ,রাহুল সাংকৃত্যায়ন,হুমায়ুন আজাদ,আহমেদ শরীফসহ অনেকেই। তাঁদের দেয়া উস্কানিতে ঊদিত হয়েছে নতুন সূর্য।হারিয়ে গেছে অন্ধকার। তাহলে কিসের ভিত্তিতে করা যাবে এই তথাকথিত উস্কানির মাননির্ধারণ?অভিজিত রায়ের “ বিশ্বাসের ভাইরাস” ,বা আলী দস্তির “নবী মুহাম্মদের ২৩ বছর যেমন কারো কাছে উস্কানিমূলক মনে হয়, ঠিক তেমনি লজ্জাতুন্নেছা তাবিজের কিতাব, মরণের আগে ও পরে, নুরানী খোয়াবনামা ও হয়তো কারো কারো কাছে উস্কানিমূলক মনে হতে পারে বৈকি। একইভাবে মাও সে তুং এর রেডবুক, বা হফনারের প্লেবয় পত্রিকাও তো উস্কানিমূলক আরব্য রজনী বা বাতসায়নের কামসূত্রের মতো। তাহলে কি হবে সেই উস্কানির ষ্ট্যাণ্ডার্ড?
চাপাতি আর ৫৭ ধারা ইতিমধ্যেই চেপে ধরেছে অনলাইন এক্টিভিস্টদের কন্ঠ।এখন প্রিন্টিং মিডিয়ার সবচেয়ে বড় উৎসবের প্রাক্কালে মহাপরিচালক মহোদয় দিলেন উস্কানি থিউরী।ঘুরেফিরে মুক্তচিন্তার আর প্রতিবাদী মানুষের কণ্ঠরোধ এর অপচেস্টা। লেখকের কলমকে আটকে রেখে কোনদিন শৈল্পিক সৃষ্টিকর্ম প্রত্যাশা করা সমীচিন নয়।আস্তিকতা, নাস্তিকতা, মুক্তচিন্তা,বদ্ধ চিন্তা,সাহিত্য,নারীবাদ ,পর্ণসাহিত্য সবকিছু লেখার বা প্রকাশের পূর্ন স্বাধীনতা থাকতেই হবে। গ্রহণ বা বর্জনের বিচারক পাঠক ব্যতীত আর কেউ তো হতে পারেনা। তারাই নির্ধারণ করবে কোনটি উস্কানিমূলক আর কোনটি মাস্টারপিস। জাতির মনন গড়তে হলে,আলোকিত মানুষ পেতে হলে এই বিধিনিষেধের বেড়াজাল ছিন্ন যে করতেই হবে। তবেই গড়ে উঠবে একটি সত্যিকারের আধুনিক যুক্তিবাদী প্রজন্ম। যুক্তির আকাশে উড়বে মুক্তির বারতা।
কারো লেখা বই বা ব্লগপোস্টে যদি কারো ধর্মীয় অনুভূতি আহত হয় তবে তার বিরুদ্ধে যে কেউ আইনের আশ্রয় নিতেই পারে।কিন্তু কারো কোন লিখিত অভিযোগ ছাড়াই বই নিষিদ্ধ করণ ,স্টল বন্ধ করে দেয়া, সর্বোপরি লেখককে গ্রেফতার করা ঘুরেফিরে পরাধীনতার দিনগুলোকেই কি স্মরণ করিয়ে দেয়না?এক হুমায়ুন আজাদের মৃত্যু শত হুমায়ুন আজাদের পথ দেখিয়েছে, এক মৃত অভিজিৎ জন্ম দিয়েছেন হাজারো জীবিত অভিজিতের।সংস্কৃতি হল নদীর মতো। যার স্বভাবই বহতা।কোন রকম বাধ দিয়ে সেই বহমান স্রোতকে ঠেকিয়ে রাখা যায়নি কোনকালে,যাবেওনা।হেমলক পারেনি সক্রেটিসের শিক্ষা মুছে দিতে, নির্মমতা পারেনি ভুলিয়ে দিতে হাইপেশিয়াকে। গ্যালিলিওর পৃথিবী আজো চার্চের নির্দেশ অমান্য করে সূর্যকে ঠিকই প্রদক্ষিণ করে চলেছে। অন্ধকারের শৃংখল ভেঙে নতুন সূর্যের আলোকচ্ছটা এভাবেই যুগ যুগান্তর ধরে আলোকিত করে চলেছে এই মহাবিশ্বকে। 
কলম তাই থেমে থাকবেনা , কলম চলবে .....................

