রুখে দাড়াতে হবে মুসলিম বিশ্বকেই


প্যারিস হামলায় ক্ষতিগ্রস্ত হলো কারা? 
ইউরোপ ,আমেরিকা , ইজরায়েল , চীন ,ভারত? 
মোটেই নয়। এই ধরণের ঘটনাগুলো বরং তাদের মতপার্থক্য ভুলে কাছে আসার পথই সহজ করে দেয়। common enemy তাদের করে unified. যা আমরা দেখেছি দ্বিতীয় বিশ্বযুদ্ধ , ১/১১ পরবর্তী দিনগুলোতে। 
তাহলে কারা? 
উত্তর নিসন্দেহে মুসলমানরা।
এই নৃশংস হত্যাযজ্ঞের ফলে পশ্চিমাদের মধ্যে যে ভয়ঙ্কর মুসলিম বিদ্বেষ ছড়িয়ে পড়বে , তা আর বলার অপেক্ষা রাখেনা। উচ্চশিক্ষা ,চাকুরী ,উন্নত নিরাপদ জীবন ধারণের জন্য ইউরোপ বিশ্ববাসীর চিরকাল কাছে আদরণীয়। শিক্ষিত তরুণ মাত্রই বিভোর থাকেন ইউরোপ পাড়ি দেয়ার স্বপ্নে। এই হামলার ফলে সে পথ যে অনেকটাই রুদ্ধ হয়ে যাবে তা সহজেই অনুমেয়।
বাংলাদেশ সহ পৃথিবীর অধিকাংশ মুসলিম প্রধান দেশের উন্নয়ন সহযোগী হিসেবে ইউরোপের রাষ্ট্রগুলো দীর্ঘদিন ধরেই জড়িত। এই হামলা যে তাতেও ব্যাঘাত সৃষ্টি করবে ,তাও নির্দ্বিধায় বলা যায়। সেই সাথে মার্কিন সাম্রাজ্যবাদের তথাকথিত war on terror এর জন্য সহযোগী শক্তির সংখ্যাও বৃদ্ধি পেতে পারে উল্লেখযোগ্য পরিমাণে।
সবচেয়ে বেশী সাফার করতে হতে পারে ইউরোপের মুসলমানদের্। এই হামলার প্রত্যোত্তরে যে প্রতিহিংসামূলক পাল্টা ঘটনা ঘটবে না , এ কথা হলফ করে বলা যায়না। বরং সেটাই ঘটা স্বাভাবিক। বিভিন্ন কট্টরপহ্নি জাতীয়তাবাদী গোষ্ঠী দূর্বিষহ করে তুলতে পারে তাদের জীবন ও জীবিকা। বিশেষত ইরাক ও সিরিয়া হতে আসা রিফিউজিদের পার করতে পারে কঠিন সময়।
কিন্তু টনক নড়েনি এখনো অনেকের্। গতকাল সোশ্যাল মিডিয়ার বিভিন্ন পেইজে এই হামলাকে যৌক্তিক এবং বীরত্বের পরিচায়ক মনে করে উল্লাস প্রকাশ করতে দেখা গেছে অনেককেই। যেমনটি দেখা গেছে বোম্বের তাজ হোটেলে হামলার পরে।
সৌদি পেট্রোডলারের বদৌলতে বিশ্বব্যাপী ওহাবী মতবাদের বিস্তার লাভের সূযোগ কে সাম্রাজ্যবাদী শক্তি পূর্ণ কাজে লাগায় আফগানিস্তানে রুশ বিরোধী লড়াইয়ের সময়ে। যে বিষবৃক্ষের চারা সেদিন রোপণ করা হয়েছিল তা আজ পরিণত হয়েছে বিষবৃক্ষে। যার করুণতম শিকারে পরিণত হচ্ছে সাধারণ মুসলমানরাই। আফগানিস্তান ,সিরিয়া ,ইরাকে লক্ষ লক্ষ মানুষ মানবেতর জীবনযাপন করছেন জঙ্গিবাদের করাল থাবায় আক্রান্ত হয়ে। 
কাজেই এখুনি রুখে দাড়ানোর উপযুক্ত সময়। তবে রুখে দাড়াতে হবে মুসলমানদেরই। ইহুদী ,খ্রিস্টান ,হিন্দু , বৌদ্ধ বা নাস্তিকদের কথা তারা আমলে নেবেনা। নেয়ার কারণ ও নেই। শতাব্দীর পর শতাব্দী ধরে তিল তিল করে যে পারস্পরিক অবিশ্বাস আর ঘৃণার সঞ্চয় করা হয়েছে তা হিমালয়ের চেয়েও বেশী উচ্চতা লাভ করে ফেলেছে। রাতারাতি এর অবসান অলীক স্বপ্ন ছাড়া আর কিছুই নয়। 
এ ক্ষেত্রে এগিয়ে আসতে হবে শিক্ষিত মুসলমানদেরকেই। যেভাবে একদিন ডিরোজিও শিষ্যরা ভেঙে ফেলেছিলেন সনাতনী সমাজব্যবস্থার সীমানাকে। প্রতিবাদীরা খর্ব করেছিলেন চার্চের একচেটিয়া ক্ষমতা , ঠিক সেইভাবে জ্বালতে হবে আলোকশিখা। শেখাতে হবে সহনশীলতা ও পরমতসহিষনুতা। রুখে দাড়াতে হবে জঙ্গিবাদী অপতৎপরতার বিরুদ্ধে ,সজাগ করতে হবে সাম্রাজ্যবাদী শক্তির নীলনকশার ব্যাপারে। নগর পোড়ালে যে দেবালয়ে অক্ষত থাকে না , এই সহজ কথাটি মর্মে মর্মে উপলব্ধি করাতে হবে , নিজেদের প্রয়োজনেই।
জানি একদিনে হবেনা , হওয়া সম্ভবও নয়। কিন্তু শুরুতো করতে হবে। না হলে এই ধরণের প্যারিস বা লেবানন বা কাবুল তৈরী হতে থাকবে অগণিত ভাবে। 

