মানুষের প্রকারভেদ 


হেডস্যার ক্লাসে ঢুকতেই হট্টগোল থেমে গেল সবার্। এমনিতেই রাশভারী মানুষ ,তারউপর শ্রদ্ধাজাগানিয়া
মুখমণ্ডল। চশমার আড়ালে হীরার মতো চোখ দুটো জ্বলজ্বল করে প্রতিনিয়ত। চেয়ারে বসে ঝাড়া দুমিনিট তাকিয়ে রইলেন ছাত্রদের দিকে। স্যারের তাকানো দেখে বুক দুরুদুরু করতে লাগলো সবার্। আবার কি নতুন ঝামেলা হলো কে জানে? মাত্র দিন দশেক আগেই হুমায়ূন আর অঞ্জনকে স্কুলের পাশের ইদ্রিস সাহেবের বাড়ির ডাব চুরির অপরাধে বেত দিয়ে বেদম পিটিয়েছেন তিনি। মারের চোটে জ্বর উঠে গেছে দুজনেরই। তাই নতুন আশংকা পেয়ে বসেছে সবাইকে। সারা ক্লাসে পিনপতন নীরবতা।
--"আজ তোমাদের ক্লাস নেবো না। " নীরবতা ভেঙে বলে উঠলেন তিনি।
--"কেন স্যার? " বেশ কয়েকজনের যুগপত্ জিজ্ঞাসা।
---আজ তোমাদেরকে একটা প্রশ্ন জিজ্ঞেস করবো। ভেবে চিন্তে উত্তর দেবে কিন্তু।
---ইয়েস স্যার্। 
মৃদু হাসলেন তিনি। ছাত্রদের এই সবজান্তা ভাবটুকু তাঁর ভালোই লাগে। পকেট থেকে রুমাল খুলে চশমার কাচটা পরিষ্কার করলেন কিছুটা। আবার তাকালেন কিশোর মুখগুলোর দিকে। 
--বলতো বাবারা , মানুষ আসলে কয় প্রকার? 
এতটা সহজ প্রশ্ন কেউই আসলে আশা করেনি। শুরু হলো উত্তরের প্রতিযোগিতা।
-- মানুষ স্যার তিন রকম। ধনী ,গরীব ,মধ্যবিত্ত।
---না স্যার , মানুষের রকম হলো সাদা ,কালো আর বাদামী মানে আমাদের মতো।
-----ও ভুল বলছে স্যার্। মানুষ হলো মুসলিম ,হিন্দু ,বৌদ্ধ ,খ্রিস্টান ,শিখ ,জৈন ,ইহুদী , পারসিক।
----না স্যার ,মানুষ হলো ব্রাম্মণ ,ক্ষত্রিয় ,বৈশ্য ,শুদ্র।
--- আসলেই সুন্নী ,শিয়া , ওহাবী ,কাদিয়ানী ইত্যাদি হলো মানুষের প্রকারভেদ।
---মূলত ক্যাথলিক , ব্যাপ্টিস্ট ,অক্সফোর্ড এগুলোই মানুষের প্রকারভেদ।
চেয়ার ছেড়ে উঠে দাড়ালেন তিনি। আবার তাকালেন সবার দিকে।
---আজই ছিলো আমার শেষ দিন। আমি রিটায়ার করছি। যাওয়ার আগে জেনে গেলাম ৩৫ বছরের শিক্ষকতা জীবনে আমি আসলে কিছুই শেখাতে পারিনি।
নীরবে ক্লাসরুমে ছেড়ে বেরিয়ে গেলেন তিনি। ভালো করে তাকালে বোঝা যেত , তাঁর দুচোখ তখন অশ্রুতে টলটল করছে ………………………

