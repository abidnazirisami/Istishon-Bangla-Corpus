উস্কানি তোমার জন্যে


আজও এক খানি গল্প লেখা হলো না আমার -
উস্কানি তোমার জন্যে।
মাথার মধ্যে যা আছে, যা আসে- সব তোমাকেই খুঁচিয়ে তোলে;
তাই ভয়ে মরি!
না! তুমি না আবার ক্ষেপে গিয়ে খোঁচা দিয়ে বসো কারো ধর্মদন্ডে!
তাই আজ আমি ভুলতে চাচ্ছি সত্য বলা-
উস্কানি তোমার জন্যে।
জন্মের সাধ ছিলো- একটি প্রেম, মাত্র একটি প্রেম করবো জীবনে;
প্রিয়ার স্পর্শের অনুভব নিয়ে সোনালী বিকেলে হেঁটে বেড়াবো-
দিগন্ত থেকে দিগন্তে;
মুখোমুখি হয়ে- ঠোঁটের উষ্ণতায় কাটিয়ে দেবো প্রহরের পর প্রহর-
সেও তো দূর অস্ত -
উস্কানি তোমার জন্যে।


