দুই শহিদের কথোপকথন


 (১)
মধ্যরাত।
মেলবোর্ন শহর তখন ঘুমিয়ে। চাঁদ মামাও মেঘের সাথে লুকোচুরি খেলছে।
চাঁদমামা এখন, মেঘের আড়ালে।তাই শহর এখন অনেকটাই অন্ধকারাচ্ছন্ন।
হটাৎই MCG তে রাতের অন্ধকার চিরে, এক সাদা কুয়াশার মতো মানুষের একটা অবয়বের আবির্ভাব।চারদিক দেখে নিয়ে, চুপি চুপি চলে গেল মাঠের একেবারেই মাঝখানে।যেখানে মাটিকে, প্রায় ২০ গজের ও বেশি লম্বা কাপড় দিয়ে ঢেকে রাখা হয়েছে। অবয়বটি সেখানে গিয়ে কাপড়খানা সরায়।তারপর মাটির দিকে ঝুঁকে কি জানি পরীক্ষা করছে। কিছুক্ষণ মাটি দেখে, সোজা হয়ে কি জানি ভাবে। আবার মাটি দেখায় মগ্ন হয়। এভাবেই চলে অনেকক্ষণ।কিন্তু,অবয়বটির কর্মকাণ্ডে একটি জিনিস স্পষ্ট, সেটা হল-অবয়বটি কাজটি করছে এমনভাবে, যাতে কোন সত্ত্বাই তার উপস্থিতি টের না পায়।
অবয়বটি জানেই না,অল্পবয়সী আরেকটা ছেলে গ্যালারিতে বসে,তার কর্মকাণ্ডে অনেকক্ষন ধরে লক্ষ্য করছে।
 (২)
জুয়েল,অনেকক্ষণ ধরে, ছেলেটিকে দেখছে। ঘুরতে ঘুরতে, অজানা এই জায়গায় চলে আসার পর,জুয়েল যখন ফেরার পথ ধরার চিন্তা করছে,তখনই ছেলেটির উদয় হল। ঠিক তখন থেকে , ঐ ছেলেটার পাগলামি দেখছে,জুয়েল । নাম না জানা ছেলেটার কর্মকাণ্ড দেখে মুচকি হাসল,জুয়েল।ঐ ছেলেটা মাটির দিকে তাকিয়ে কি যেন ভাবছে। ছেলেটাকে দেখার পর থেকেই, জুয়েলের মনটা কেমন জানি করছে। বুকের ভেতরটা খালি খালি লাগছে।বারবার,দেশের কথা,ওর প্রিয় শহরটার কথা,ওর মার কথা মনে পড়ছে জুয়েলের।আচ্ছা, আজ তার এরকম লাগছে কেন!নিজেকে প্রশ্ন করল জুয়েল । আচ্ছা,ঐ ছেলেটাকি তার পূর্ব পরিচিত, নাকি তারই দেশের মানুষ।না হয়, তাকে দেখে জুয়েলের এইরকম চিন্তা আসবে কেন!!
"ঐ ছেলেটার সাথে ,কথা বলে দেখলে কেমন হয়?" জুয়েল ভাবল।আর পরক্ষনেই তার মত পাল্টাল।
অনেকক্ষণ ইচ্ছা-অনিচ্ছার দোলাচলে ভুগে,চিরকাল আত্মকেন্দ্রিক জুয়েল ,ছেলেটার কাছেই যাবার মনস্থির করল। 
 (৩)
 অনেকক্ষণ ধরে MCG র উইকেট পরীক্ষা করছে,মুশতাক। কারন,তার এনালাইসিস সঠিক হওয়া চাই।তার একটু ত্রুটিই অনেক বড় বিপদ ডেকে নিয়ে আসতে পারে।তাই সে, হাঁটু গেড়ে উইকেটের উপর বসে, তার কাজ করতে থাকে।মুশতাক বাংলাদেশ ক্রিকেট দলের একজন একনিষ্ঠ সাপোর্টার। বাংলাদেশের খেলায় তার উপস্থিত থাকা চাই চাই। কারন, ক্রিকেট যে তার ধমনি-শিরায়!!যতই খারাপ খেলুক, এই দলের প্রতি মুশতাক আস্থা হারায় না।তবে, এখন সে আরেকটা গুরুত্বপূর্ণ দায়িত্ব পালন করছে, অবশ্য দায়িত্বটা নিজের থেকে নিয়েছে।সে ছাড়া দুনিয়ায় আর কেউ,তার দায়িত্ব নিয়ে ওয়াকিবহাল নয়। পিনপতন নিরবতা চারদিকে। মুশতাক কাজে নিমগ্ন। হঠাৎতই,পায়ের শব্দ- সচকিত হয় মুশতাক।
তারপরেই গলার স্বর।
অদৃশ্য কণ্ঠস্বর ,অন্ধকারে দাঁড়িয়ে একটু দূর থেকে পরিষ্কার বাংলায় বলল,"আসতে পারি,ভাই?"
মুশতাক আগেই ভেবে রেখেছিল, সে কথার জবাব দিবে না। কিন্তু বাংলার সুমধুর সুর শুনেই , সে তার সিদ্ধান্ত পালটাল।
তার উপর মুশতাকের মনে হল- এই কণ্ঠস্বরের মালিক তার চেনা।
মুশতাক তাই জবাব দিল, "আপনি কে ভাই?,আর এখানে কি চান?"
অদৃশ্য কণ্ঠস্বর জবাব দিল,"আমি জুয়েল। আমি আপনার কর্মকাণ্ড অনেক্ষণ যাবত লক্ষ্য করছি। আমি আপনার সাথে কথা বলতে চাই।"
মুশতাক এবার নিশ্চিত হল- এই কণ্ঠস্বর তার চেনা।
তাই সে নিচুস্বরে বলল, "আসুন।"
জুয়েল তখন,দূর থেকে মুশতাকের কাছে চলে এসেছে। জুয়েল কাছে ,আসতে না আসতেই, ভোজবাজির মত চাঁদমামাও মেঘের আড়াল থেকে বেরিয়ে এল। চাঁদের রূপালী আলোয় জুয়েলের মুখ তখন উন্মোচিত। তার মুখে চিন্তার ছাপ স্পষ্ট।
আর মুশতাক মুখে কালো চাদর জড়িয়ে আছে,পাছে কেউ তাকে চিনে ফেলে। মুশতাক চাদরের ফাঁক দিয়ে, জুয়েলের দিকে তাকাল; চন্দ্রালোকে জুয়েলের মুখ দীপ্তিমান।জুয়েলের দিকে তাকিয়েই, মুশতাক আনন্দে প্রায় চিৎকার দিয়েই ফেলেছিল।কিন্তু নিজেকে সংবরন করল।মুখের চাদর সরিয়ে ফেলে , জুয়েলের আরো কাছে গেলো ,মুশতাক।
 (৪)
মুশতাকঃ জুয়েল ভাই, আপনি!!!!!!!!
জুয়েলঃ হ্যাঁ। আপনি মুশতাক ভাই, না হয়ে যান না।
মুশতাকঃ ঠিকই ধরেছেন ভাই। আমিই মুশতাক। কতদিন পর দেখা আপনার সাথে,সর্বশেষ দেখেছিলাম "আজাদ স্পোর্টস" এর হ্যে খেলার সময়। মনে আছে?
জুয়েলঃ হু, মনে আছে।
মুশতাকঃ ভাই,এতোদিন আপনি কোথায় ছিলেন?
জুয়েলঃ দেশ-বিদেশ ভ্রমণের ইচ্ছা ছিল ছোটবেলায়,সেটাই এখন পুরন করছি। জানা-অজানা অনেক জায়গায় ঘুরছি,প্রতিনিয়ত। আজ হঠাতই চলে এলাম এইখানে। আচ্ছা এটা কোন জায়গা?স্টেডিয়ামের মত মনে হচ্ছে।
মুশতাকঃ হ্যাঁ। এটা ক্রিকেট স্টেডিয়াম। মেলবোর্ন ক্রিকেট ক্লাব গ্রাউন্ড (এম.সি.জি.) অস্ট্রেলিয়া।
জুয়েলঃ তা,আপনি এখানে কি করছেন?
মুশতাকঃ জানেন না ভাই!! বাংলাদেশ জাতীয় ক্রিকেট দল এবার বিশ্বকাপ খেলছে।
জুয়েলঃ কি বলেন এইসব!!! বাংলাদেশ বিশ্বকাপ খেলে! আমরা যখন খেলতাম তখন বাংলাদেশ তো ওয়ান ডে স্ট্যাটাস ও পায় নাই,আর এখন...
মুশতাকঃ আর বলিয়েন না ,ভাই। বাংলাদেশ সকল টেস্ট প্লেয়িং দেশকে হারাইছে।জিম্বাবুয়ে, ওয়েস্ট ইন্ডিজ, নিউজিল্যান্ডকে হোয়াইটওয়াশ করছে। আর এই বিশ্বকাপে ইংল্যান্ডকে হারিয়ে কোয়ার্টার ফাইনালে ঊঠছে।
জুয়েলঃ অনেক দিন, আসলে এই দুনিয়ার খবর নেওয়া হয় না।তাই আসলে এসব খবর জানি না। যাই হোক ,দেশের ক্রিকেটের এমন উন্নতিতে আমি খুশি।
মুশতাকঃ খুশি হওয়ারই কথা।
জুয়েলঃ আরো বলেন, ভাই। টীমের ব্যাটসম্যান বা বোলাররা কেমন? টীমের মোট স্কোর ১০০+ রেগুলার হয় তো?
মুশতাকঃ কি যে বলেন ভাই, বাঙ্গলাদেশ টীম ৩০০+ রান তাড়া করে জিতে। আর প্লেয়াররা তো একাই একশ করে!!! কতো ভালো ব্যাটস্ম্যান- মুশফিক,মাহমুদুল্লাহ,সৌম্য এরা।
আর সাকিব নামের ছেলেটা তো তিন ফরম্যাটেই সেরা অলরাউন্ডার।
আর , বাংলাদেশের বোলাররা এখন ঘণ্টায় ১৪৫ কিমি বেগে বল মারে।
আর দলের ক্যাপ্টেন মাশরাফি, সে পায়ে ব্যান্ডেজ, নি -ক্যাপ পরে খেলতে নামে।দলের জন্য চোখ বুজে শত ব্যথা সহ্য করে যায়।
জুয়েলঃ বাহ, অনেকদিন পর ভালো খবর শুনলাম। আচ্ছা ,অনেকক্ষণ ধরে দেখছিলাম, আপনি মাটিতে কি জানি দেখছিলেন। আসলে আপনি কি করছিলেন?
মুশতাকঃ আমি, আসলে বাংলাদেশের খেলার আগের দিন রাতে, ভেন্যুর উইকেট নিয়ে গবেষণা করি। সেই এনালাইসিস, আমি গোপনে টীম হোটেলে,টীম ম্যানেজমেন্ট এর কাছে দিয়ে আসি। সকালে উঠে কেউ বুঝতেই পারে না।এই কাজটা কে করছে।
জুয়েলঃ হা, হা। আপনি আসলেই,সবার অজান্তেই মহৎ কাজ করছেন, মুশতাক ভাই।
মুশতাকঃ গোপন আর থাকল কই!! দলের অধিনায়ক "মাশরাফি" ছেলেটা বুঝে ফেলছে,এইসব আমাদেরই কারো কাজ। তাইতো ও, ইংল্যান্ডের সাথে জেতার পর- আমাদের উদ্দেশ্যে ম্যাচটা উৎসর্গ করে দিল।
জুয়েলঃ আজকে আপনি মাঠে,তার মানে কালকে খেলা আছে?
মুশতাকঃ হ্যাঁ, কালকে ভারতের বিরুদ্ধে কোয়ার্টার ফাইনাল ম্যাচ।
জুয়েলঃ রাত পোহাবার তো, আর বেশি বাকি নেই। চলেন দুজনে মিলে উইকেট নিয়ে গবেষণা করি। ভোরের আগেই হোটেলে উইকেট এনালাইসিস,টীম হোটেলে পৌঁছাতে হবে।
মুশতাকঃ (একটু হেসে) চলেন,ভাই।। 
উৎসর্গঃ 
স্বাধীনতা সংগ্রামে শহিদ ক্রিকেটারদ্বয় ১)শহিদ আব্দুল হালিম চৌধুরী( শহিদ জুয়েল নামেই বেশি পরিচিত) ও ২)শহিদ মুশতাক সহ সকল স্বাধীনতা সংগ্রামীদের
এবং
বাঙ্গলাদেশ জাতীয় ক্রিকেট দলকে।

