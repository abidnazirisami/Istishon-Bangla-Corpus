_গন্ধ বিভ্রাট_


আরিফের মেজাজটা খুব খারাপ হয়ে আছে। মেজাজ খারাপের মূল কারন হলো বৃষ্টি। এভাবে ভেজার মধ্যে কোন আনন্দ নেই। তার বৃষ্টি বিলাস করার কোন শখ নেই। আর কাজে বের হয়ে যদি বৃষ্টিতে ভিজে জবজবে হতে হয় তাহলে তার কোন মানেও হয়না। আরিফ অনেকক্ষন ধরে জাকিরকে ফোন করছে কিন্তু জাকির কল রিসিভ করছেনা। জাকিরের ইদানিং নতুন এই বদভ্যাস হয়েছে। কল রিসিভ না করাটা একটা বড় ধরনের বদভ্যাস। আরিফ আবার বেশ কয়েকবার ট্রাই করলো কিন্তু নো আন্সার। আরিফকে তাহলে জাকিরের বাসায় যেতেই হবে। জাকিরকে এখন বাসায় অবশ্যই পাওয়া যাবে। ইদানিং জাকির ঘর থেকে তেমন একটা বের হয়না। আরিফের ব্যাগটা যদি জাকিরের বাসায় না থাকতো তাহলে আরিফ জাকিরের ওই বদ সুরুত দেখার জন্য জাকিরের বাসায় যেত না। অবশ্য জাকিরের সুরত মোটেই বদ না। বেশ ভালো। চেহারা ভালো হওয়ার কারনে এই ব্যাটা মাসে যতবার প্রেমিকা বদলায় আরিফ মাসে অতবার শেভও করেনা। শেভের কথা মনে হতেই আরিফ গালে হাত দিল। খোঁচা খোঁচা দাঁড়ি। পকেটে পয়সার অভাবে শেভও করা হচ্ছেনা। টাকার কথা মনে হতেই আরিফের মনে পড়ে গেল আজ তার আজিজ স্যারের কাছে যাওয়ার কথা। অনেক কষ্টে স্যারের সাথে দেখা করার দিন ঠিক করা গেছে। স্যার ব্যস্ত মানুষ। আরিফ আজিজ স্যারের স্কুলে একটা প্রোগ্রাম করবে আর তার জন্য আজিজ স্যারের অনুমতি নেয়াটা খুবই দরকার। অনুমতি ছাড়া আরিফ স্কুলে ওই প্রোগ্রাম করতে পারবেনা। অনুমতি মানে কিছু পেপারে আজিজ স্যারের সিগ্নেচার লাগবে। পেপারগুলো সব আরিফের ব্যাগে আর ব্যাগ জাকিরের বাসায়। ভালোই হয়েছে কাল ব্যাগটা জাকিরের বাসায় ভুলে রেখে এসেছিল নাহলে আজ বৃষ্টিতে ভিজে তার পুরো প্রোগ্রামই মাটি হত। আরিফ একটা সিগেরেট ধরিয়ে হাঁটতে লাগলো। জাকিরকে আর কল দিতে ইচ্ছে করছেনা। আরিফ জাকিরের বাসার সামনেই চলে এসেছে। তার পুরো শরীর ভেজা। ভেজা কাপড়ে তার খুবই অস্বস্তি লাগছে। জাকিরকে আবার কল দিল। না জাকির রিসিভ করছেনা। আরিফ ধীরে ধীরে জাকিরের বাসার দোতলায় উঠলো।
দরজা নক করতেই আরিফ পুরো অবাক-
আপনি?
ইয়ে মানে আমি জাকিরের বন্ধু।
ও আচ্ছা।
কিন্তু আপনি কে?
আমি?আমি আপনার বন্ধুর জিএফ।
জিএফ!!!!
হুম। আপনি বাইরে কেন ভেতরে আসুন?
আরিফের ভেতরে যেতে ইচ্ছে করছেনা। জাকির ঘরেই ডেটিং শুরু করে দিয়েছে। অবশ্য আরিফের তাতে কিছুই এসে-যায়না। আরিফ বেশ বিরক্তি নিয়ে বললো-
আমি একটা ব্যাগ নিতে এসেছি।
ও আচ্ছা আসুন।
আরিফ ড্রইংরুমে এসে দেখে সোফার এক কোণে তার ব্যাগটা পড়ে আছে। আরিফ ব্যাগ নিয়ে দ্রুত জাকিরের বাসা থেকে বেরিয়ে এল। জাকিরের সাথে এখন দেখা করার সময় তার নেই। কারন আজিজ স্যারের সাথে দেখা করার সময় হয়ে যাচ্ছে। আরিফ একটা রিকশা নিল। রিকশা দ্রুত টানছে।আরিফের টি-শার্ট,প্যান্ট,জুতো-মোজা সবই ভিজে একেবারে জুবুথুবু হয়ে আছে। আরিফ সিগেরেট ধরানোর চেষ্টা করছে। বাতাসের জন্য আগুন বারবার নিভে যাচ্ছে। আরিফ বারবার ম্যাচ জ্বালাবার চেষ্টা করেই যাচ্ছে।
আরিফ একদম পাথরের মূর্তির মত দাঁড়িয়ে আছে। সে স্কুল পাশ করেছে আজ থেকে প্রায় দশ বছর আগে। অথচ আজো আজিজ স্যারকে দেখলে তার ভয় লাগে। স্যার খুব চুপচাপ হয়ে কী যেন লিখছেন। আরিফের মনে হল স্যার যেন আরো বেশি গম্ভীর হয়ে গেছেন। নাকি স্যার কোন কিছু লেখার সময় আরো গম্ভীর হয়ে যান। আরিফ খুব মনোযোগ দিয়ে আজিজ স্যারের লেখা দেখছেন। পুরো ঘরে একটা অদ্ভুত নীরবতা। এই নীরবতা ভাঙলেন আজিজ স্যারই।
কী ব্যাপার ওরকম বেকুবের মত দাঁড়িয়ে আছিস কেন?
না স্যার এমনি।
তা কী কাজ বল।
স্যার আমরা আপনার স্কুলে একটা প্রোগ্রাম করবো।
সেটাতো আমি জানি। আর আমিতো তোদের প্রোগ্রামের ব্যাপারে পারমিশন দিয়েই রেখেছি।
কিন্তু স্যার কিছু পেপারে আপনার সিগ্নেচার লাগবে।
কই দেখি।
আরিফ পেপারগুলো বের করে দিল।
আজিজ স্যার সিগ্নেচার করতে লাগলেন। হঠাৎ নাক কুঁচকে বললেন, কীসের যেন গন্ধ পাচ্ছি।
আরিফ অবাক হয়ে স্যারের দিকে তাকিয়ে আছে। হঠাৎ স্যার এটা কী বললেন?
আজিজ স্যার নাক কুঁচকাতে কুঁচকাতে বললেন উহহহ!!!!কী বাজে গন্ধ। মনে হয় কোথাও কোন বিড়াল পায়খানা করেছে। এটা বিড়ালের পায়খার গন্ধ কিনা কে জানে।
আজিজ স্যারের গা গুলিয়ে এল। তিনি কয়েকবার বমির ভাব করলেন।
আরিফ বললো স্যার মনে হয় আমিও পাচ্ছি। স্যার আর দুইটা সিগ্নেচার বাকী।
আজিজ স্যার দ্রুত সিগ্নেচার করে বললেন, না এটা বিড়ালের পায়খানার চেয়েও খারাপ। মনে হয় কোথাও বিড়াল মরে পচে আছে। স্কুলের কর্মচারীরা করেটা কী বুঝিনা।
আরিফ দ্রুত পেপারগুলো নিয়ে স্যারকে সালাম দিয়ে ঘর থেকে বেরিয়ে এল। সে জানে সে চলে আসলে ওই ঘরে আর কোন গন্ধ থাকবেনা। কারন গন্ধটা তার ভেজা জুতো-মোজার থেকেই আসছে।
এদিকে আজিজ স্যার আরিফ চলে আসার পরেও গন্ধ অনুভব করছেন। তার মাথাটাও কেমন যেন ধরেছে। তিনি দ্রুত ওয়াশরুমের দিকে গেলেন।

