ধর্মগুলোর বিধাতা কড়ায়-গন্ডায় প্রতিদান আশা করে


অহংকার নাকি বিধাতার পোষাক। একমাত্র বিধাতাই নাকি অহংকার করতে পারেন। কিন্তু আর কেউই অহংকার করতে পারবেনা। আচ্ছা ধরে নিলাম অহংকার খারাপ।তাই মানুষ করবেনা। কিন্তু খারাপ কোন কিছু কি বিধাতার সাথে জড়িত হতে পারে। আর বিধাতার অহংকার আর মানুষের অহংকার কি এক কথা? পিএইচডি ডিগ্রিধারীর অহংকার আর এসএসসিতে পাশ কারোর অহংকার কি এক হবে। অহংকার মানে আসলে অতি আত্মবিশ্বাস। অতি আত্মবিশ্বাসী হলে মানুষের ব্রেন উত্তেজিত হয়ে অনেক সিদ্ধান্ত খুব দ্রুত নিয়ে ফেলে তাই অনেক সময় অনেক ভুল হয়ে যায়। অহংকার মানে নিজেকে নিয়ে বাড়িয়ে বলা। কিশোর কুমার যদি বলতেন তিনি আসলেই খুব ভালো গান করেন তাহলে কি তা অহংকার হবে? কারন তিনিতো আসলেই ভালো গান করেন। 
যা সত্য তা বলাও ধর্মের চোখে অহংকার। আর অহংকার করে মানুষ সমগোত্রীয়দের সাথে। কারন নীচস্তরের কারোর সাথে অহংকার করার কোন দরকার নেই। বিধাতা নাকি সবার উপরে। তাহলে তিনি এই অহংকার কার সাথে করেন? নিজ সৃষ্টির সাথে অহংকার করার দরকারটাই বা কী? বড় ভাই কি কোনদিন ছোট ভাইকে অহংকার করে বলে আমি তোর চেয়ে বড়? কারন ছোট ভাই জানেই যে বড় ভাই তার চেয়ে অবশ্যই বড়। নাহলে বড় ভাই আর বড় ভাই হতেন না। এখন বিধাতা এই অহংকার করে আসলে কী প্রমান করতে চান? তিনি কেমন বোধ সম্পন্ন যে তিনি তার থেকে অনেক নীচে থাকা কিছু সৃষ্টির সাথে অহংকার করেন? তাদের হুমকি দেন, তাদের আগুনের ভয় দেখান,তাদের সাবধান করার নামে শাস্তির ভয় দেখান। 
বিধাতা কেন অহংকার নিয়ে এত ব্যস্ত হবেন আর তিনি কি জানেন না যে মানুষের অহংকার আর বিধাতার অহংকার আলাদা ব্যাপার। বিধাতা ধারনাটা নানান ধরনের মানবীয় বৈশিষ্ট্য দিয়ে সংজ্ঞায়িত করা। আমি মনে করি যদি কোন বিধাতা থেকেই থাকেন তাহলে তিনি তার সৃষ্টি থেকে কোন কিছুই চাইতে পারেন না। হ্যাঁ যদি কোন সৃষ্টি তাকে ভালোবাসে আর ভক্তি করে তাহলে সেটা সেই বিধাতা হয়ত ফিরিয়ে দেবেন না। কিন্তু অবশ্যই স্তব করতেই হবে তাও দিনে-রাতে একাধিকবার স্তবাগারে এমন চাওয়া কোন বিধাতার থাকতে পারেনা। চাওয়া এই শব্দটাই বিধাতার ধারনার সাথে যায়না। বিধাতা কোনদিন কোনদিন কারোর কাছেই কোন কিছু চাইতে পারেন না। কেন চাইবেন? কিন্তু ধর্ম গুলো এমন সব বিধাতার ধারনা দিচ্ছে যারা কেমন যেন আদান-প্রদানের সম্পর্কে খুব বেশি আগ্রহী। 
মহান তাকেই বলে যে শুধু দিয়েই যায় কিন্তু প্রতিদান আশা করেনা। কিন্তু ধর্মগুলোর বিধাতা কড়ায়-গন্ডায় প্রতিদান আশা করে। আচ্ছা তর্কের খাতিরে যদি কড়ায়-গন্ডায় নাও বলি কিন্তু কিছু পরিমান হলেওতো প্রতিদন আশা করে। কিন্তু বিধাতার থাকতেই পারেনা কোন চাওয়া তা যত অল্পই হোক তার সৃষ্টির কাছ থেকে। যদি কোন বিধাতা আদৌ থেকেই থাকেন তাহলে তিনি তার সব সৃষ্টিকে দেখাশুনার কাজটা হয়ত করতে পারেন কিন্তু তার কি এত সময় আছে সবার খবর রাখার। তিনিতো খুব উন্নত মানের একটা মগজ দিয়েছেন এই পৃথিবীতে কাজ করে বেঁচে থাকার জন্যে। হয়ত তিনি কোন তথাকথিত ধর্মই দেননি। তিনি কেবল মগজটাই ভালো করে বানিয়ে দিয়েছেন আর বাকিটা মানুষ কী করে তা পর্যবেক্ষন করছেন। তাকে মানুষ বিশ্বাস করবে কি করবে না তা নিয়ে বিধাতার চিন্তিত হওয়াটা বিধাতাসুলভ নয় কারন তিনি ভালো করেই জানেন তার দেয়া মগজে বিশ্বাস-অবিশ্বাস দুইটাই আছে। 
হয়ত এই পৃথিবী বিধাতার জন্য কেবলই এক নাট্যমঞ্চ আর তিনি উপভোগ করে যাচ্ছেন বেশ আগ্রহ নিয়ে এই নাট্যশালায় চিত্রিত হওয়া প্রতিটি দৃশ্য।

