একজন জ্যাকলিন মিথিলা এবং বাঙালী সংস্কৃতি


গত কিছুদিন ধরে ফেসবুকে একটি মেয়ের অনেক খোলামেলা ছবি খুব বেশি দেখা যাচ্ছে।মেয়েটির আসল নাম আমি জানিনা। তবে এই মেয়ে জ্যাকলিন মিথিলা নামে পরিচিত। এই মেয়ে কী হতে চায় তা হয়ত সে নিজেই জানেনা। সে নিজেকে সানি লিওনের ফ্যান বলে দাবি করে। এতে কোন গৌরব নেই। কারন ফ্যান যে কেউ হতে পারে। সানি লিওন একজন সাবেক পর্ণ স্টার। বর্তমানে তিনি বলিউডে নাম করার চেষ্টায় আছেন। তবে সানি লিওন কোন প্রতিষ্ঠিত নায়িকা নন। এখনো মানুষ তাকে পর্ণ স্টার হিসেবেই গণ্য করে। এই লেখার বিষয় সানি লিওন নন। কিন্তু জ্যাকলিন মিথিলার আচরন দেখে আমার মনে হয় এই মেয়ে আসলে মডেলিং, অভিনয় এসবকে খুব হালকা আর সস্তা ব্যাপার বলে মনে করে। বাংলাদেশে মডেলিং এর জগতে এখনো মেয়েদের আদর্শ মৌ আর ছেলেদের নোবেল। সানি লিওন কোন পেশাদার মডেল নন। তাই মডেলিং এর জন্য যদি সানিকে কেউ আদর্শ মনে করে তাতে বুঝা যায় তার এই মনে করা আসলে একান্তই ব্যক্তিগত এবং এটার সাথে মডেলিংএর কোন সম্পর্ক নেই। বাংলাদেশ এবং বাংলাদেশের বাইরে অনেক নামকরা প্রতিষ্ঠিত মডেল আছেন যারা তাদের মডেলিংএর জন্য জগত জোড়া খ্যাতি পেয়েছেন। এবার আসি অভিনয়ের ব্যাপারে, সানি লিওন এখনো যতগুলো সিনেমা করেছেন সেগুলোতে মানুষ কিন্তু তার অভিনয় প্রতিভার চেয়ে তার দেহ প্রদর্শনটাই বেশি দেখেছে এবং এটাই ভারতের প্রযোজক এবং পরিচালকের উদ্দেশ্য ছিল। তার অভিনয় হয়ত কোথাও কোথাও ভালো হয়েছে কিন্তু তাই বলে সানি লিওন কিন্তু তার অভিনয় প্রতিভার এমন কোন স্বাক্ষর রাখতে পারেননি যার জন্য ভারতীয় সিনেমায় তার নাম একজন নায়িকা হিসেবে মানুষ মনে রাখবে। সে হিসেবে বাংলাদেশের অনেক ভালো অভিনেত্রী আছেন যারা তাদের অভিনয় দিয়ে মানুষের শ্রদ্ধা এবং ভালোবাসা অর্জন করে নিয়েছেন।কবরী, শাবানা, ববিতা, দিতি, মৌসুমী, শাবনূর এরা তাদের অভিনয়ের জন্য বিখ্যাত। তাই এই দেশের কোন মেয়ে যদি বলে অভিনয়ের ব্যাপারে তার আদর্শ সানি লিওন তাহলে বলতে বাধ্য হচ্ছি এই মেয়ে আসলে এই দেশের চলচ্চিত্র সম্পর্কে কোন ধারনাই রাখেনা। কথা হচ্ছে কেউ যদি কাউকে আদর্শ মানে তাতে আমার কী সমস্যা? আমার কোন সমস্যা নেই কিন্তু অহেতুক কাউকে নিজের আদর্শ বানিয়ে খুব দ্রুত আলোচনায় আসার যে অসুস্থ একটা কালচার এই ক্ষেত্রে দেখছি তা বাংলাদেশের একজন মানুষ হয়ে আমি মানতে নারাজ। সানি লিওন একটা ক্ষেত্রেই কারোর আদর্শ হতে পারে আর তা হলো পর্ণ ফিল্মের ক্ষেত্রে। কিন্তু বাংলাদেশে পর্ণ ইন্ডাস্ট্রি নেই। তাই সানি লিওনকে আদর্শ মেনে এই দেশে আসলে কিছু করা সম্ভব নয়। শিল্প কোন সস্তা জৈবিক ব্যাপার নয় যে নগ্ন হলেই মানুষ তা লুফে নেবে। বাংলাদেশের একটা আলাদা কালচার আছে। সাংস্কৃতিক যে ধারা বাংলাদেশে প্রবাহমান তাতে নগ্নতা কোনদিনই শিল্পের মর্যাদা পায়না। তবে আমি নগ্নতা বলতে তাকেই বুঝাচ্ছি যা শৈল্পিক মূল্যহীন। কেবলমাত্র নগ্ন হয়েই কেউ পেতে পারেনা শৈল্পিক জগতে প্রতিষ্ঠা। যদি তাই হতো তাহলে হয়তো বাংলাদেশের চলচ্চিত্র আজ অশ্লীলতার কারনে এত নীচে নেমে যেত না। তবে শৈল্পিক যে নগ্নতা তা কিন্তু এই তথাকথিত শৈল্পিক মূল্যহীন নগ্নতা থেকে সুস্পষ্টভাবে পৃথক।জ্যাকলিন মিথিলা সানি লিওনের নাম ব্যবহার করে একটা চমক দেখাতে চায় যদিও এই ধরনের চমক শেষ পর্যন্ত হাওয়ায় মিলিয়ে যাবে যদি মডেলিং এবং চলচ্চিত্রে সে শৈল্পিক কোন কিছু করতে ব্যর্থ হয়। সুচিত্রা সেন আজো বাঙালীর হৃদয়ের রাণী কারন তিনি ছিলেন অত্যন্ত দক্ষ অভিনেত্রী। তাইতো এত বছর পরেও তিনি আজো সমানভাবে জনপ্রিয়। জ্যাকলিন মিথিলা বাঙালী সংস্কৃতি থেকে বেরিয়ে এমন এক ধারায় গা ভাসিয়ে দিচ্ছে যা আসলে কোন শৈল্পিক বোধের তুল্য হয়না।বাঙালী কালচারে নারীর দেহ প্রদর্শন এখনো অনেক দামি ব্যাপার। বাঙালী সস্তায় পাওয়া যৌন অনুভূতিকে অত্যন্ত নোংরা চোখে দেখে। শর্টকাটে সেলিব্রেটি হওয়ার জন্য যদি উলঙ্গ হয়েই ছবি ফেসবুকে দিতে হয় তাহলে সেই খ্যাতি হবে আসলে কুখ্যাতি। কুখ্যাত কাউকেও কিন্তু মানুষ মনে রাখে তবে তার প্রতি থাকে ঘৃণা আর অবহেলা।

