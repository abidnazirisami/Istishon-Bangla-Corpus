ধর্মের সামাজিকীকরণ


ধর্ম মানুষের জীবনে আছে।এটা ব্যক্তিগত অনুভুতির ব্যাপার।কিন্তু অনেক ধর্মই পৃথিবীতে আছে যাদের কথা আমরা জানিই না।কেন?সেইসব ধর্মের কোন দূর্বলতার কারনে সেগুলো লাইমলাইটে আসতে পারেনি তা কি আমরা ভেবে দেখেছি কখনো।ধর্মের মূল কেন্দ্র হচ্ছে মানুষ।আর যেখানে মানুষ সেখানেই পরিবার আর সমাজ।পরিবার আর সমাজ অত্যন্ত প্রাচীন কালেই পরিগণিত হয়েছিল উৎপাদন ব্যবস্থার একটি মাধ্যম হিসেবে।সমাজ শক্তিশালী হয় কারন এর ব্যপ্তি তখন ছিল পর্যাপ্ত।এর অন্যতম প্রধান কারন হচ্ছে তখনো রাষ্ট্রের ধারনা গড়ে ওঠেনি।তখন সমাজে ধর্ম হয়ে ওঠে ধর্মতন্ত্রের এক বড় হাতিয়ার।ধর্ম তখন ব্যক্তি ছাপিয়ে পরিবার আর পরিবার ছাপিয়ে সমাজের কাঁধে ভর করেছে।ধর্মের উৎপত্তি মূলত প্রাকৃতিক দূর্যোগের পেছনে দৈব শক্তির ইন্ধনের কল্পনা থেকে।তখনো মানুষের জ্ঞান ছিল প্রাত্যহিক জীবনের তরে আহরিত।মানুষ বেশি ভাবতে পারতো না কারন তার ছিল প্রচুর কায়িক পরিশ্রম।এই সুযোগে সমাজে ধর্ম হয়ে ওঠে এক ক্ষমতাবান পলিচালক।আর ধর্মের ভালো ব্যাখ্যাকারীরা হয়ে ওঠে ধর্মতন্ত্রের নেতা।তখন হয়ত একের অধিক ধর্ম সমাজে প্রচলিত ছিল না কারন এক সমাজে একের অধিক ধর্ম তখন না থাকাই স্বাভাবিক।তাই একটি ধর্ম সমাজের প্রতিটি জায়গায় গেঁড়ে বসে তার আসনে।আর যদি একের অধিক ধর্ম তখন থেকেও থাকে তাহলে যে ধর্ম মানুষের প্রাত্যহিক জীবনের সমস্যার সমাধান দিতে বেশি পারদর্শী ছিল সেটাই ধীরে ধীরে শক্তিশালী হয়।তখনো দর্শনের প্রসার ঘটেনি।কারন ধর্ম তখন সমাজের প্রতিটি জায়গায় দেখাচ্ছিল তার চমক।কিন্তু সময়ের সাথে যখন ধর্মের জ্ঞানের ফারাক বাড়তে লাগলো তখন দর্শন একের পর এক প্রশ্ন তুলে ধর্মের সামাজিকতার চরিত্রে হানলো আঘাত।এতে করে ধর্ম নিয়মের বদলে পরিবর্তিত হয়ে গেল অন্য ধর্মে আর সমসাময়িক সমাজের সাথে মিশে গেল চমৎকারভাবে।তবে এই মিশে যাওয়ার সাথে সাথে ধর্ম বিলুপ্তি ঘটালো সমাজের অনেক পুরনো নিয়মের যেগুলো ধর্ম সামাজিকীকরণে খুব একটা সুবিধে করতে পারছিলনা।কিন্তু এর মধ্যে দর্শন তার পরিধি বাড়িয়ে প্রশ্নের প্রায়োগিক ব্যবহার শুরু করে আর এর মাধ্যমে গড়ে ওঠে বিজ্ঞান চর্চা।আর বিজ্ঞান বারবার আঘাত করেছে ধর্মের নিয়মের ভিতে।এতে করে ধর্ম কখনো পালটে গেছে অন্য ধর্মে আর নাহলে পালটে ফেলেছে স্বীয় নিয়ম কেবলমাত্র সমাজের সময়ের সাথে তাল মেলাতে।ধর্ম কখনো চেপেছে দর্শনের কাঁধে,কখনো উঠেছে বিজ্ঞানের কোলে কিন্তু ধর্মের লক্ষ্যই ছিল সমাজের সাথে নিজের একাত্বতাকে জিইয়ে রাখা।যে ধর্ম এই একাত্বতা জিইয়ে রাখতে পারেনি সেগুলো বিলুপ্ত হয়ে গেছে কিংবা অর্ধমৃত অবস্থায় আছে।আর ধর্ম এক সময় সমাজের গন্ডি পেরিয়ে যখন রাষ্ট্রের ধারনার সাথে এক হতে গেল তখনই মানবতা বারবার হলো লঙ্ঘিত।কারন ধর্মের চোখে পরিবার আর রাষ্ট্র একই।অথচ পরিবার আর রাষ্ট্রের মধ্যে জমিন আর আসমানের ফারাক।এতে করে ধর্ম সমাজের সহোদর মনে করে রাষ্ট্রের সাথে একাত্ব হতে গেলে দেখতে পেল রাষ্ট্র আসলে সমাজের সহোদর নয় বরং বন্ধু।তাই সমাজের থিউরি রাষ্ট্রের বেলায় মুখ থুবড়ে পড়লো।যার প্রমান ধর্মভিত্তিক রাষ্ট্রগুলোয় ক্রমাগত মানবাধিকার লঙ্ঘন।ধর্ম সময়ের সাথে সাথে রূপ বদলায়।কিন্তু ভান ধরে চরম মৌলিকত্বের।

