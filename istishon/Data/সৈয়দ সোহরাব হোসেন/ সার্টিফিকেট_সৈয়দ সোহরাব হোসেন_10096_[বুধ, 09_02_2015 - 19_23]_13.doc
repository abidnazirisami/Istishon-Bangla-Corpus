 সার্টিফিকেট


আসগর আলীর মন সকাল থেকে খুব খারাপ,পুরনো বাতের ব্যাথাটা আবার বেড়েছে।অবশ্য বাতের ব্যাথার চেয়েও বেশি কষ্টের হল টাকার কষ্ট।এই বয়সে টাকার কষ্ট বড় কষ্ট।বেশ কিছুক্ষণ ধরেই মাথায় একটা চিন্তা ঘুরপাক খাচ্ছে।কিন্তু কিছুতেই মন সায় দিচ্ছে না।হাতে কোন টাকাই নেই।তারউপর আবার মাসের শুরু।বাড়িওয়ালা ভাড়ার জন্য আসবে।ফরমান মিয়ার কাছে কি সে আবার যাবে টাকা হাওলাতের জন্য?ফরমান মিয়ার কাছে অবশ্য অনেক দেনা হয়ে গেছে।ভাগ্য ভালো ফরমান মিয়া সুদ খায় না।নাহলে দেনা হত পাহাড় সমান।হায়রে!! একাত্তরের বীর মুক্তিযোদ্ধা আসগর আজ এক অসহায় ঋনগ্রস্থ মানুষ।তাও তার সব দেনা হচ্ছে ফরমান মিয়ার কাছে,যে কিনা একাত্তরে ছিল কুখ্যাত রাজাকার।ফরমান মিয়া গেল শুক্রবার কিছু টাকা চেয়েছে।আসগর আলী এই দিব বলে কোনরকমে কাটালো।ফরমান মিয়া হাসতে হাসতে বললো,আরে আসগর ভাই আপনাগো সরকার অহন ক্ষমতায়,আর আপনে কিনা টাকার কষ্টে আছেন?আসগর আলী ভাবে,আমাদের সরকার!!!!তাহলে কি এই সরকার ফরমান মিয়ার না?আসগর আলী কোন রকমে উঠে দাঁড়ালো।নাহ,হাতে কিছু টাকা না হলে আজ দুপুরে ঘরে ভাতও রান্না হবেনা।
ঐ গোলামের বাচ্চা, আমার কাছে কি টাকার গাছ আছে?আর কত টাকা দিমু তোরে।আসগর আলী ফরমান মিয়ার বাসায় গিয়েই শুনে ফরমান মিয়া তার একমাত্র ছেলে আমানকে বিশ্রী ভাষায় গালিগালাজ করছে।আসগর আলীর মনটা দমে গেল।নাহ,এই অবস্থায় ফরমান মিয়ার কাছে টাকা চাওয়া যাবেনা।পরে আসা যাবে।
হঠাৎ শুনে পেছন থেকে ফরমান মিয়া ডাকছে।
আরে আসগর ভাই,আপনে?
না মানে একটা কাজে আসছিলাম।
তো চইলা যাইতাছেন ক্যান?
না থাক পরে আসুম নাহয়।
আহা কী কাজ বইলা ফালান।আমি আছি এক মুসিবতে।পোলাটা হইছে আস্তা বজ্জাত।খালি টেকা টেকা করে।তা কী দরকার বলেন?
হাতটা একদম খালি।
আরে ধুর ভাই,কী না কী কন।ভাইয়ের কাছে আবার সংকোচ করা লাগেনি মিয়া?কত লাগবো কন।
এই আপাতত হাজার পাঁচেক।
একেবারে দশ হাজার নিয়া যান।পরে সব একসাথে দিয়া দিয়েন।কিন্তু একটা কথা ছিল?
কী কথা?
ঐ বুঝেনইতো।টাকাতো আপনি দিয়াই দিবেন।কিন্তু যদি কিছু জমা রাখতেন………
মানে?
কিছু যদি বন্ধক দিতেন আর কি।
আমার কাছেতো তেমন কিছুই নাই।জমি-জমা সব বেইচা ফালাইছি।
আরে ধুর কী যে কন না ভাই।এক কাজ করেন।আপনার ঐ মুক্তিযোদ্ধা সার্টিফিকেটটা যদি আমার কাছে জমা রাখেন।ঐটা এখন খুব দামি একটা জিনিস।
সার্টিফিকেট!!!!মুক্তিযোদ্ধা সার্টিফিকেট!!!!
ক্যান ভাই।কোন সমইস্যা?ভাই কোন কিছু জমা না হইলে যে টাকাটা দেওন যাইবো না।ব্যবসা-বাণিজ্যের অবস্থা একদম ভালা না।তার উপর আবার আপনাগো সরকার রাখছে সারাক্ষণ বিচারের হুমকির উপর।বলা যায়না কবে আবার এরেস্ট হইয়া যাই।
আসগর আলী শূন্য দৃষ্টি মেলে তাকিয়ে থাকে।হয়ত ভাবছে সার্টিফিকেটটা কই রাখলো।
আসগর আলী পুরনো একটা ট্রাংক থেকে তার ধুলো জমা মুক্তিযোদ্ধা সার্টিফিকেটটা বের করলো।তার ঘরের অবস্থা ভালো না।বৃষ্টি হলেই পানি পড়ে।বাড়িওয়ালাকে বার বার বললেও কোন কাজ হয়না।বাড়িওয়ালা কেবল বিরক্তি-ভাব নিয়ে বলে,ঠিক কইরা দিমু ঠিক কইরা দিমু।ফরমান মিয়ার আলিশান বাড়ি।সেখানে এই মুক্তিযোদ্ধা সার্টিফিকেটটা নিরাপদেই থাকবে।আসগর আলী একটা বড় খামে সার্টিফিকেটটা নিল।তাড়াতাড়ি ফরমান মিয়ার কাছে যেতে হবে।বেলা হয়ে যাচ্ছে।ঘরে বাজার নেই।বাজার করতে হবে।

