ইসরাইল ক্যান্সার সৃষ্টিকারী বোমা ফেলছে গাজায়


ইহুদি রাষ্ট্র ইসরাইল ফিলিস্তিনের অবরুদ্ধ গাজা উপত্যকায় ক্যান্সার সৃষ্টিকারী বোমা ফেলছে। গাজায় কর্মরত নরওয়ের একজন ডাক্তার ইসরাইলের এ জঘন্য অপরাধের তীব্র সমালোচনা করেছেন।
রেডিও তেহরানের খবরে বলা হয়, ডাক্তার এরিক ফস ইরানের প্রেস টিভিকে বলেছেন, ইসরাইলি হামলায় হতাহত যেসব রোগী হাসপাতালে আসছে তাদের বেশিরভাগই বেসামরিক লোকজন এবং তাদের বাড়ি-ঘরের ওপর বোমা হামলা করেছে ইসরাইল। আর এর মধ্যে প্রায় শতকরা ৩০ ভাগ শিশু।
ইহুদিবাদী সেনারা গাজার ওপর ডেন্স ইন্টার-মেটাল এক্সপ্লোসিভ বা ডিআইএমই ব্যবহার করছে। বিশেষজ্ঞরা বলছেন, এর বিস্ফোরণ ছোট হলেও বিস্ফোরণ এলাকায় ধ্বংস ক্ষমতা অনেক বেশি কার্যকরী। ডিআইএমই টুকরো থেকে আঘাতপ্রাপ্ত ব্যক্তি বা জীবের ওপর শক্তিশালী বায়োলজিক্যাল প্রভাব পড়ে।
অসলো বিশ্ববিদ্যালয় হাসপাতালের বিভাগীয় প্রধান ফস বলেন, অবরুদ্ধ গাজায় বেশ কিছু ফিলিস্তিনি নাগরিক নতুন ধরনের অস্ত্রে আহত হয়েছেন যা যুদ্ধক্ষেত্রে কাজ করার অভিজ্ঞতা সম্পন্ন ডাক্তাররা শনাক্ত করতে পারেননি। এর আগে গাজা যুদ্ধে ইসরাইল ইউরেনিয়াম-সমৃদ্ধ ও ফসফরাস বোমা ব্যবহার করেছে।

