পাঁচিল


#পাঁচিল-১ 
পুরনো দিনের কথা বলছি,ছবির মতো সুন্দর একটা গ্রাম।পাশেই বড় বিল।এই বিলে শুধু বর্ষাকালে পানি থাকে,বিলের নাম "নইল্যা বিল"।বিলের গা ঘেঁষে বড় রাস্তা। রাস্তার পশ্চিমে পায়ে চলার মত একটা পথ,সেই পথ ধরে দুই মিনিট এগোলেই গাছপালায় ঘেরা কয়েকটা টিনের ঘর।বাড়ির সামনে আমগাছের নিচে বসে মেয়েরা কাঁথা বুনছে,জসীমউদ্দিনের নকঁশী কাঁথা।আমগাছের ড়ালে পাশাপাশি কয়েকটা কাঠের পাটাতনের দোলনা টাঙানো,সেখানে কয়েকটা শিশু দোল খাচ্ছে।দোল খেতে থাকা সেই শিশুদের মধ্যে একজন আমি।
মা'র কাছে শোনা কোন এক কালবৈশাখীর রাতে এই টিনের ঘরগুলোর একটাতে আমার জন্ম হয়।মায়ের ভাষায় আমার জন্মের রাতটা খুব অলুক্ষুণে ছিল।আমার জন্মের রাতেই আমার দাদী মারা যান। প্রচন্ড় বৃষ্টি আর বাজ পড়ার ভয়ংকর শব্দ শুনতে শুনতে আমার জন্ম হয়েছে।মুসলমানের ছেলে হলে আজান দেওয়ার নিয়ম,আমার বেলায় আজান দেওয়া হয়নি।বাতাসে টিনের চালের একপাশটা উড়ে গিয়েছিল,বাবা দাদীকে সামলাতে ব্যস্ত ছিলেন।আজান দেওয়ার মতো দ্বিতীয় কোন পুরুষ বাড়িতে ছিলনা।ঘরের এক কোণে আমায় নিয়ে ভিজতে ভিজতে কোনরকমে মা রাতটা পার করেন।তাই হয়তো কালবৈশাখীর মেঘ দেখলে আমি ভয় পেয়ে যাই,জন্মের সময় যে বিভীষিকা আমি দেখেছি সেটা দ্বিতীয়বার না দেখার জন্য আমি চোখ বন্ধ করে ফেলি.. 
শহরের শত ব্যস্ততার মধ্যেও একটু সময় বের করে আমি মাঝে মাঝে এই গ্রামটার কথা ভাবি।ইট পাথরের শহরে ঘরে বন্দী থেকে গ্রামের দৃশ্য কল্পনা করা সহজ কথা নয়,মাঝে মাঝে খেই হারিয়ে ফেলি।তবু চেষ্টা করি,ভাবতে ভালো লাগে।
বাবা লাজুক ধরনের মানুষ ছিলেন,আমার জন্মের ১৫দিন পর্যন্ত এই মানুষটা আমার সাথে লুকোচুরি খেলছেন।ষোল দিনের মাথায় মা একরকম জোর করে আমাকে বাবার কোলে তুলে দেন।আমাকে কোলে নিয়ে তিনি প্রথম যে শব্দ উচ্চারণ করেন তা হলো-"অদ্ভুত"।বাবা হালকা কবিরাজী জানতেন,তার মতে আমার উপর অশুভ কিছু ছিল।এই অশুভ কিছুকে তাড়ানোর জন্য আমাকে ৬বছর বয়স পর্যন্ত গলায় অনেকগুলো তাবিজ ঝুলিয়ে রাখতে হয়েছে।আমি যখন দ্বিগম্বর হয়ে এদিক ওদিক ছুটতাম তখন তাবিজগুলো ঝুনঝুনির মতো শব্দ করতো।
৬বছর বয়সে আমাকে স্থানীয় মক্তবে ভর্তি করে দেওয়া হয়।আমার চাচাত বড় বোনের সাথে মক্তবে যাই,আসি।আমাদের মৌলবি মোটা বাশের কন্চি নিয়ে একে একে পড়া ধরেন।প্রতিদিন এক একটা সূরা মুখস্থ করে বলতে হয় না পারলে বাম হাতে তিনটা বেতের বাড়ি।আমি প্রায় প্রতিদিনই মৌলবির হাতে মার খেতাম,হিজিবিজি আরবি লেখাগুলো আমার মাথায় ধরতো না।মক্তবে সবাই আমাকে ড়াকতো হাঁদা বলে।আমার মতো বোকা মক্তবে ছিলনা বলে এই নাম।আমার চাচাতো বোন ঘোষণা করলো আমার মতো হাঁদারামকে নিয়ে সে আর মক্তবে যাবেনা,আমার জন্য সবাই নাকি ওকে হাঁদার বোন বলে।ফলাফল, আমার মক্তবে যাওয়া বন্ধ।
আমার দাদী মৃত্যুর আগে আমার নাম রেখে গিয়েছিলেন মুনীর ।কোন এক কারনে এই মৃত মানুষটির রেখে যাওয়া নামে আমার নামকরণ করা হয়নি।আমি মাঝে মাঝে এই মহিলার কথা ভাবি,দাদীর শেষ ইচ্ছে পূরণ হয়নি বলে আমার খারাপও লাগে।যদিও আমি এসবে বিশ্বাসী নই তবুও আমি মাঝে মাঝে আয়নার সামনে দাঁড়িয়ে নিজেকে মুনীর,মুনীর বলে ড়াকি।আমার কেন জানি মনে হয় এতে দাদীর আত্মা শান্তি পায়..

