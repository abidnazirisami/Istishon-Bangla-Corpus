_স্বপ্ন_ - (কবিতা দিয়ে শুরু হলো উপন্যাস দিয়ে শেষ হবে)


 কখনও ভেবেছি সকাল হয়ে,
তোমার ঘুম ভাঙাব।
তোমার সকালে আমি হবো,
সকাল বেলার পাখি।
কখনও বা সূর্য হয়ে-
কনকনে শীতে দিতে চেয়েছি একটু উত্তাপ,
কখনও বা ফুল হয়ে,
রঙিন হতে চেয়েছি তোমার ঐ দুটি চোখে।
কখনও বা সুর হয়ে ছুয়ে যেতে চেয়েছি
তোমার হৃদয়।
কখনও কবি-গায়ক হয়ে,
ছন্দ ও সুর দিয়ে কখনও বা-
সাদা কাগজে রঙিন আচড়ে
তোমার প্রতিচ্ছবি এঁকে
হতে চেয়েছি কবি গায়ক অথবা
শ্রেষ্ঠ কোন চিত্রশিল্পী।
কখনও বা দখিনা বাতাস হয়ে
গ্রীষ্মের অসহ্য গরমে-
শীতল করতে চেয়েছি তোমাকে।
কখনও বা রুমাল হয়ে
ঘামের মতো মুছে দিতে চেয়েছি তোমার কষ্টগুলো।
কখনও বা-
চাঁদের আলোর মত-
পৃথিবীতে ছড়িয়ে দিতে চেয়েছি তোমার হাসিগুলো।
কখনও মেঘ হয়ে, তোমাকে ছায়া দিতে
কখনও বৃষ্টি হয়ে তোমাকে স্নান করাতে,
কখনও কাজল হয়ে চেয়েছি,
তোমার চোখদু'টোকে স্বপ্নময় করতে।
কখনও প্রেমিক হয়ে কাছে এসেছি,
তোমার মনকে রাঙাতে।
কখনও বা চেয়েছি পুতুল হয়ে
তোমার খেলার সাথী হতে।
কখনও বা-
ঘুম পাড়ানির মাসী হয়ে, তোমাকে ঘুম পাড়াতে,
কখনও শত অপবাদ গায়ে মেখেছি,
শুধু তোমায় হাসাতে।
কখনও তোমার পায়ে আলতা দিয়েছি,
হৃদয় নিংড়ানো রক্ততে।
কখনও বা রিনিঝিনি নূপুর হয়ে তোমার পায়ে ঠাই নিয়েছি,
কখনও বা- কাকন হয়ে তোমার ঐ দু'টি হাতে।
কখনও হতে চেয়েছি চাঁদ-
জোৎস্না রাতে তারা গুণতে তুমি বাইরে আসবে বলে।
কখনও কাঁদামাখা পথ, তুমি নগ্নপদে হেটে যাবে বলে।
কিন্তু, কখনও ভাবিনি ....
আমি তোমাকে যতোটা.............
তুমি কি ততোটা আমাকে............? ?? ???

