আজ উৎসবদিন


উৎসব শুরু হয়ে গেছে
বনে বনে মাঠে ঘাটে ইট পাথর ফুটপাতে বস্তিতে
উৎসব শুরু হয়ে গেছে এই বাংলায়
জারি সারি ভাটিয়ালী বাউল গানের তুফান
রাখালের সাথে গান ধরবে মাঠুরে
বাজারের মোড়ে ধরবে টান কামারের হাতুড়ে
উৎসব হচ্ছে বারানদায় সিঁড়িতে সবুজে ঘাসে বাসে
তরুণ তরুণী যুবতী যুবারা টিএসসি মোড়ে শাহবাগে এখানে ওখানে
গাইছে সমতার গান
আজ উৎসব বাংলার সমস্ত আকাশজুড়ে
বটতলায় মেঠো গান হচ্ছে
শিষ দিয়ে যাচ্ছে পাখিরা পলাশ তমালে
দোকানীরা শেষ বিকেলের আলতো রোদ বিকোচ্ছে
হাটুরে কিনে নিচ্ছে সব চড়া দামে
গৃহিনীরা হেঁটে যাচ্ছে কলশি ভর্তি রঙধনু কাঁখে
আকাশে খুশির চড়ক লেগেছে
শরৎ পরেছে কিশোর কিশোরীরা তুলতুলে গায়
উৎসব লেগেছে রাজপথে অফিসে আদালতে
আজ ট্রাফিক কোন জরিমানা করবে না
“প্রতিটি মামলা মোকদ্দমার বিপরীতে একটি করে গোলাপ ছুঁড়ে দেবে বিচারক”
ফাইল আটকে করবে না আদায় বখরা কোন কেরানী
আজ লোকাল বাসগুলো আদায় করবে না অতিরিক্ত ভাড়া
ডাকপিয়নের কাছ থেকে পৌঁছে যাবে কুড়ি বছর আগের বকেয়া অনন্য চিঠিখান
তেপানন্তরের মাঠে বাঁশির সুরে উৎসব হবে
রাখাল শোনাবে বাঘ তাড়ানোর গল্পগাঁথা
কফিশপে রুপসীবাংলায় টুংটাং করে গাইবে বাউল একতারা হাতে
জরাজীর্ণ হাড়ে লুকিয়ে থাকা জীবানুগুলো
সুভাষিত ঘ্রাণ হয়ে ঘুরে বেড়াবে অন্দরে বন্দরে শহরে
দায়িত্বের খাতিরে টিকে থাকা দুবোধ্য দাম্পত্যগুলোও সহবাসে যাবে অবধারিতভাবে আজ রাতে
এ উৎসবের উন্মুখ সুখে দূর হবে জ্বরা ক্ষরা যত
গলবে পাথুরে হৃদয়
ফুল হয়ে ফুটবে যত ভুল
কুলকিনারা পাবে কৈশোরের পুরনো কোন তীব্র চাহনীর মূল
পাবে উত্তর হয়ত আমুল প্রশ্নের কবেকার কিশোরীর
আজ হানাহানি হবে না কোন
বরং প্রেম দিয়ে অপরাধ ঢাকা হবে
লাজ ভেঙে সংসারের বাঁকে বলবে ভালবাসি বিগত প্রেমিকা বর্তমানে
আজ ছুঁটি হবে গোয়েন্দাদের
৭ লক্ষ পদাতিক মার্চ করবে কোমরে গোঁজা রবে রক্তজবা
শহীদ মিনারে উৎসবের নতুন ইতিহাস রচবে আগামীর শিশুরা
বনফুলের সৌন্দর্য্য বিহব্বলতায় কেঁপে কেঁপে উঠবে শহুরে মালি
আজ কোন প্রেমিক অপেক্ষায় রাখবে না কোন প্রেয়সীরে
কোন প্রেমিকা করবে না অকারন জ্বালাতন
সমস্ত আবহাওয়ার মেঘ জমা হবে উপস্থাপিকার ঠোঁটের নীলে
আজ সর্বত্রই সবুজ সংকেত
চাকা আর রানওয়ের সকল চুম্বন মসৃণ
প্রকৃতিময় ভালবাসার সহাবস্থান ঘোষনা করবে মুয়াজ্জিন
মাঠে ঘাঠে ভালবাসার পদ্য ফলবে
পণ্ডিতগণের মুখে মুখে বাজবে প্রেমিকযুগলের স্তুতি
মানুষেরা আজ ভালবাসার বাঁকে বাঁকে ছড়াবে মানবতার মুক্তির বুলি
আজ উৎসব হবে মানুষের
মুক্তির গান বাজবে মানুষের
শুধু পতন হবে অসুরের৷
১৮ নভেম্বর ২০১৫
মেহেদীনগর, হিঙ্গুলী

