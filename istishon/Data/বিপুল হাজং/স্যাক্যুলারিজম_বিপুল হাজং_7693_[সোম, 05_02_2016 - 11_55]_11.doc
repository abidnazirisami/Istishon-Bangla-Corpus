স্যাক্যুলারিজম



যা বলো তা সত্য নয় অসত্য নয়
জটিল অথই গাঁথা থেমে আছে যার
শুদ্ধ স্বচ্ছ আদিবাসী পল্লীর জন্মপত্রে,
জন্মজন্মান্তরের মননে নেই স্যাক্যুলারিজম
অচেনা রাজ্যের জড়তা মৌলবাদ মতবাদ
ঐ দ্যাখ ! নির্ভাবনায় বিকশিত ঝোপ-ঝার
লতা-পাতা-বৃক্ষরাজি নেই মৌলবাদী নেই দলবাজী ।
ঐ দ্যাখ ! জোনাকীর দল আলো জ্বালে
আলো ছড়ায় দ্বীপাবলী কাঠিকাটা বাস্তুভূমিতে
সন্ধ্যার আধোঅন্ধকারে ঝিঝি ডাকে বনঝিরি ঢালে
আদিবাসী পল্লীতে বেজে ওঠে রে-রে গানে দামা খ্রাং
বয়ে চলে নির্মল সজল জলধি সিমসাং
ঐ শোন ! শুদ্ধ সমস্বর সমতন্ত্র দেউলীর দেউল
ঐক্যতানে আবদ্ধ আদিবাসী নির্মল মাতৃহৃদয়
ঐশ্বর্যে গড়া যে হৃদয় ছুয়ে গেছে আদিবাসী
প্রেমিকার হৃদয় অনুরাগে শুদ্ধপ্রেম প্রেমে
প্রেমীক সুহৃদ সজন জন জাগরনে -
সে কী বোঝে... স্যাক্যুলারিজম ! মৌলবাদ !
তবু বলে দিলাম অর্জিত আপ্তবাক্য একধাপ
“আমি স্যাক্যুলারিজম নই, স্যাক্যুলারিজমের বাপ !” 
------------------------------
শব্দার্থ -
রে-রে গান- গারো আদিবাসীদের আনন্দ গান
দামা- গারো আদিবাসীদের ঢোল জাতীয় বাদ্যযন্ত্র বিশেষ
খ্রাং - গারো আদিবাসীদের ধাঙসা জাতীয় বাদ্যযন্ত্র বিশেষ
সিমসাং- মেঘালয়ে সোমেশ্বরী নদের স্থানীয় প্রচলিত নাম
দেউলী - হাজং, কোচ, বানাই বিভিন্ন আদিবাসীদের উতসব
---------------------------------
বিপুল হাজং-‘র আদিবাসী কাব্য ও কবিতা

