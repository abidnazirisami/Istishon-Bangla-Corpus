মুক্তিযোদ্ধা ১৯৭১


বাবু ! আমি উদালিয়া চা-বাগানের
রাখাল নরেন বাউরী,
পরিচয় মুক্তিযোদ্ধা ১৯৭১
নেতা শেখ মুজিব।
কথা ছিলো খাটি সোনার পাতায় পাতায়
মেলে মুক্তির স্বাদ।
সোনার পাতা ঝরে প্রতিদিন
ক্লান্ত দৃষ্টি চায় সোনালী দিন
আমার শীর্ণ কুটিরে বৃষ্টিস্নাত নিদ্রায়
রোগ-শোক-দারিদ্র নিত্যসঙ্গি
পাহাড়ী ছড়ার জলে
জীবন-সংসার।
মৃদঙ্গ-উলুধ্বণী-করতাল-সংকির্তনে
আমার প্রার্থনা-বিনোদন,
মত্ততায় আমার আনন্দ।
এই জীবন সংগ্রামে
শুধু একটাই মুক্তির আনন্দ
নেতা শেখ মুজিব !
চার পুরুষের অধিকারে নেই
অনাগত পুরুষের বাস্তুভূমিতে
আমার সংসার
তবু একটাই মুক্তির আনন্দ
গড়ি বাংলাদেশ
বিজয়ের স্বপ্নে এখনো
লাল-সবুজের পতকা
সোনাপাতার স্বপ্নেগাঁথা
বন্দি দেহখানি...
অবিরত পরাজয়ের গ্লানি।
বাবু ! আমি উদালিয়া চা-বাগানের
রাখাল নরেন বাউরী,
পরিচয় মুক্তিযোদ্ধা ১৯৭১
চার পুরুষের জীবন সংগ্রামে
শুনেছি একটাই মুক্তির বাণী
‍‍‌‘নেতা শেখ মুজিব ।’
-----------------------
- বিপুল হাজং-'র আদিবাসী কাব্য ও কবিতা

