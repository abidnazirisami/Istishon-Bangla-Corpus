আজ এখানে ___ 


আজ এই এখানে অদ্ভুত কিছু লোক জড়ো হয়েছে , তারা কথা বলে, কিন্তু মনের কথা নয়, তারা ভেবে ভেবে বলে, আজ এই এখানে আকাশ বিশাল দূষিত মেঘে বোঝাই হয়েছে , নদীর বুকে ভেসে যায় মানব শরীর , এখানে পিচ ঢালা রাস্তা বহুবার মরেছে একেকটা লাশের সাথে , রক্তে ভেসে যায় এখানে শিক্ষা প্রতিষ্ঠান , বোবা মুখগুলো তবু চেয়ে থাকে , তবু হাত কাঁপে প্রতিবাদে !
আজ এই এখানে একদল লোক জড়ো হয়েছে, এরা ভীষণ দলীয়, এরা কেন যেন মানুষের উপরে বাকি সব কিছুকে সত্য করে দেখে, এরা ধর্মে-কর্মে-জীবনে-যাপনে বার বার মানবতার অপমান করে, এরা যেন গোটা জগতটাই নিয়ে বসেছে - বিচারের ভারে , এদের কাছে যা কিছু সত্য তার অনেক নিচে মানবতার হাহাকার গুমরে মরছে , এরা যেন অন্ধত্বের সাথে সন্ধি করেছে আজ !
আর আজ এই এখানে বসে আছে অসীম ক্ষমতার অধিকার নিয়ে একদল , এদের পরিচয় বোঝা যায় না, এদের লোভাতুর চোখ ধ্বংস করে দিচ্ছে মাঠ-ঘাট-প্রান্তর , সদ্য ফোটা ফুলের শরীরে ছিটকে পড়ছে রক্ত ! শিউরে উঠি ! পৃথিবীতে এখনো না আসা সেই ছোট্ট প্রাণের আগমনেও যেন ভয় ! এত নির্মমতায় এরা যেন আরো বেশি ক্ষমতাধারী হচ্ছে ! আরো বেশি হিংস্রতায় এরা উন্মত্ত , এদের পরিচয় জানা গেলে বোঝা যেত হয়ত - কিছু মানুষ মন আর হৃদয় ছাড়াই মানুষ নামে বেঁচে থাকে ; পুরো এক মানবজন্ম কে বৃথা করবার জন্যে !
আর আজ এইখানে আমি-আমরা-আমাদের মত একদল; আমরা কি মানুষ ? আমাদেরও তো হাত কাঁপছে , কলম আর চলছে না - না ! কালি ফুরিয়ে যায়নি , আমাদের ও বিবেক- মনুষ্যতব-কন্ঠের জোর ফুরিয়ে আসছে , এত এত বিভীষিকার দলের ভিড়ে একদল মানুষ কি আর মানুষ হয়ে বেঁচে থাকতে পারবে ? কতদিন ? আর কতদিন এইভাবে ........... আমি যে ফুরিয়ে যাচ্ছি, ক্ষয়ে যাওয়া এই - এখানে ! 

