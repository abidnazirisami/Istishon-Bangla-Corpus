রেড লাইটের ভালোবাসা 



" দ্যাখ ওসব ভালোবাসার কথা বলিস না " - ললিতা বিরক্ত হয়ে ভ্রু কোঁচকায় ।
" ক্যান , বলব না ক্যান ? " কথায় বাঁধা পড়ায় সেলিম ও বিরক্ত হয় , তারপরো সে চুপসে যায় ললিতার ধমক খেয়ে , মেয়েটাকে ভয় পায় সে । কিসের ভয় হ্যাঁ ? - নিজেকেই অনেকবার এই প্রশ্ন করেছে সে , উত্তর ঘুরে ফিরে এসে পড়ে এক কথায় , হয়ত মেয়েটাকে হারানোর ভয়। সেলিম জানে ললিতা কি কাজ করে , তবু মেয়েটার মধ্যে কিছু আছে , সম্মান করে সে । 
রেড লাইটের এই জায়গাটায় প্রথমবার যখন সে আসে , ঘুরে ফিরে দেখতে থাকে এদিক - ওদিক বোকার মত , এক দালাল এসে স্বভাবমত পাকড়াও করে তারে, কি চায় সে ? - জানতে চায় লোকটা । সেলিম বেকুবের মত দাঁড়িয়ে থাকে ঠায় , দালাল জিজ্ঞেস করে - টাকা আছে ? কত ?
সেলিম পকেট থেকে টাকা বের করতে করতে উপরে তাকায় , ললিতাকে দেখতে পায় সে , ললিতা তারে দ্যাখে না , সে আরো বছর দুয়েক আগের কথা । তার পকেটে ৩০০ টাকা ছিল , সে হাত তুলে ললিতাকে দেখায় , দালালটা ৩০০ টাকা বাগিয়ে নিয়ে জানায় এত কমে ওই মেয়ে সম্ভব নয় , অন্য কাউকে দেখতে পারে আজ। সেলিম অপমানিত বোধ করে , ছোটলোক সে , কিন্ত অত নয়। এরপর রোজ এসে টাকা নিয়ে দাঁড়াত সে আর ললিতাকে দেখে দেখেই চলে যেত , এই যে এই পর্যন্ত আসতে অনেক সেটিং করতে হয়েছে তার , আর এখানে সেটিং মানে টাকা । 
সে তখন ছিঁচকে এক ছিনতাইকারী ছিল- হ্যা, আর আজ ! নিজের উপর গর্ব হয় তার , ললিতার ঘরে শুয়েই সে দিবাস্বপ্ন দ্যাখে , ললিতা আবারো ঝাঁজালো গলায় বলে- " তুই এখন যা , আমার ধান্দার সময় এটা "। ললিতার এমন আচরণে কষ্ট পায় সেলিম, মুখ ব্যাজার করে সে দড়াম করে দরোজা লাগিয় বের হয়ে যায় ।
ললিতা টের পায় তার রাগ , হ্যা , বেশ তো , করুক রাগ , বুঝুক সে -ললিতার ভালোবাসা অত সস্তা নয় পাওয়া ! পুরুষ মানুষ বড় কুকুরের জাত , এদের বেশি লাই দিতে হয় না - ভাবে সে , পতিতা হতে পারে , কিন্ত সে চাইলেই ভালোবাসার ক্ষেত্রে অত আধুনিকতা দেখাতে পারে না , সব মেয়ের মত স্বাদ-আহ্লাদ তারো আছে কিন্ত এই ক্ষেত্রে পুরোনো পদ্ধতি অবলম্বনই শ্রেয় ! ইচ্ছে করেই একটু দূরে রাখে সে সেলিমকে ।
এর সাথে সংসার পাতা যায় কিনা তা আগে পরখ করতে হবে , মা বলত- ভালো পুরুষের অনেক ধৈর্য থাকে , দেখা যাক এর আছে কিনা !এর আগের বার ও তো কেউ একজন ভালোবাসার কথা বলেছিল , কই সে ভালোবাসা তো আর সত্যি হয়নি ! সেই শুয়োর অন্য একজনকে নিয়ে ভেগেছে এই এখান থেকেই । কত বড় হারামজাদা । মনে মনে আচ্ছা করে গালাগাল দেয় ললিতা আগের সেই পুরুষকে।
 সেলিম তার সাথে আসলে কি খেলছে নাকি সত্যি ভালোবাসে ললিতা বুঝতেই পারেনা , মেয়েরা যত না জটিল , তার চেয়ে বেশি তো পুরুষ ! ভাবে সে, তার দ্বিতীয় বিয়ে করা মা তাকে যে পুরুষের সাথে বিয়ে দেয় , সে পুরুষ তাকে একটা বছর ধরে এমন সুখে রেখেছে , তার তো ভ্রম হয়েছিল - এই বুঝি সুখের জীবন ! কই তার ভালোবাসায় তো খাদ ছিল না তবে তারে এমন জায়গায় বেচে দিয়েছে ক্যান সে ? ভেবে কুল কিনারা পায়নি ললিতা , সেসব নিয়ে প্রথমে অনেক কেঁদেছে সে , এখন আর কান্না আসে না , তার কোন পিছুটান নেই , কিচ্ছু নেই , এখন যা , তাই জীবন -
এই যে সেলিম আসে , তাকে সংসার-ঘর কন্নার কথা শোনায় , তার ভালোই লাগে । কিন্তু মুখ ফুটে সে ভালোলাগা টুকু দেখায় না, কারণ আছে , পুরুষ মানুষ অত সোজা নয় ,ভেবে সে গর্বিত হয় যে- সেলিম জানে না কিংবা বোঝে না ললিতাও তাকে চায় , তবে এত তাড়াহুড়োর কি , সময় আছে তো । চোখ বন্ধ করে ললিতা নিজেকে সেলিমের রাণীর আসনে বসায় , একটা লাল শাড়ি পরে সে চেয়ারে পা উঠিয়ে হুকুম করছে চাকরকে , যেমন করে সেলিম বলে- " তুই শুধু আয়েশ করবি , চাকর থাকব , চাকর , বড়লোকের বাইত যেমুন থাহে " সেলিম লোক হিসেবে মন্দ নয় , দেখতে ভালোই , শুধু গায়ের রং সাহেবদের মতন নয়, তাতে কি ? টাকা থাকলেই সুখ , আর সেলিম তাকে বলেছে তাদের ভাগ্য খুলে যাবে আর কয়েকটা দিনের মধ্যেই !তবে কি কাজ , সে বিষয়ে সেলিম কখনোই মুখ খোলে না । লোকটা চেহারায় বোকা হলেও ভারী চতুর, জানে ললিতা , তবে সেলিমের ধান্দা নিয়ে তার মাথা ব্যাথা কি ! সে নিজেও তো দেহ বিক্রি করে। পুরুষ মানুষ এর কাজ করাটাই আসল কথা - ভাবে সে , অন্তত সেলিম তার স্বামীর মত নিজের স্ত্রী বিক্রি করেনা। 
৭ দিন ধরে সেলিম আসে না , ললিতার বুক কাঁপে , লোকটা কি তবে ধোঁকা দিয়েছে তারে ? অবশ্য আগে ও এমন করে হঠাত আসত না কিছুদিন। তখন ললিতার এত আশঙ্কা হয়নি কেন ? সেলিমকে পাত্তা দিত না বলে ? সে সত্যি রাগ করে আছে ললিতার উপর ?ললিতার এমন ভাবনায় বাধা দিয়ে সেলিম আসে । 
আজ যখন সেলিম আসে - ললিতা প্রথমবারের মত এত খুশি হয় , আর আজ সে খুশি গোপন করে না। সেলিম টের পায় - ললিতা হয়ত তাকে ভালোবাসে । সেলিম আজ অনেকক্ষণ থাকে। ললিতা ও ভালো-মন্দ কথা বার্তা বলে , যাবার সময় সেলিম তাকে বলে- " দ্যাখ ললিতা , আমি এতিম মানুষ, এই দুইন্নায় কেউ নাই , আমি দুই কথা কই না , পরশু আইলে আমরা এখান থিকা সোজা নিজের ঘরে গিয়া উঠুম , সব সেটিং আছে " । সে যে এতিম আগেও বহুবার বলেছে , ললিতা জানে, তবে আজ মায়া লাগছে কেন ? আজ মাস খানেক ধরেই সেলিম এই ঘর বাঁধার কথা বলেছে, এখানেও এই ডেরায় সেটিং আছে তার , বুঝেছে ব্যাপারটা ললিতা আগেই । 
 ললিতার উত্তরের অপেক্ষা না করে আজ সেলিম বেরিয়ে যায় । ললিতার আফসোস হয় - আরেকটু দাঁড়াল না কেন সেলিম , তাহলেই সে আজ বলত - আমি ও ভালোবাসি তোমারে !
পরশু হয় , সকাল থেকে ললিতার বুক কাঁপে , অজানা আশঙ্কায় কিংবা আনন্দে , বুঝতে পারে না সে। সেলিম আসবে তো আজ ?

