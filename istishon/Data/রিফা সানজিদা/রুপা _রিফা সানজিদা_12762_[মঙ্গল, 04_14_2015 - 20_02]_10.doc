রুপা 



আমার কেনা লাল শাড়ি পড়ে ছিল তেমনি, চুড়ি আর গয়না গুলো বের করাই হয়নি আর...।
সে কথা দিয়েছিল আজ আসবে , আমরা ঘুরে বেড়াব । সারারাত অপেক্ষা করেছিলাম, উত্তেজনায় ঘুম হয়নি , ও একটি বারও কল দেয়নি , আমি জানতাম সকালে হঠাত বলবে - বের হও তো এক্ষুনি ! সকাল শেষ হতে হতে আমার মন খুব খারাপ হচ্ছিল , সারাদিন পেরিয়ে গেছে , সন্ধ্যায় যখন মন খারাপ করা বাতাস বয়ে যাচ্ছিল , আমি দাঁড়িয়ে দেখছিলাম অন্যদের - বারান্দা থেকে ।
তুমি কি জানো যে আমি ঢাকায় থেকে গেছি , শুধু তুমি আর আমি এই প্রথম নববর্ষের ডুবন্ত সূর্য টা একসাথে দেখবো বলে ? জানো না , তাই না ?
খুব ব্যাস্ত ছিলে তাই না ? আমার সারা দিন কেমন যেনো গেছে, জানো বাসায় আমি একাই ছিলাম ?
সবাই লাল শাড়িতে বেরিয়েছে , আবার ফিরেছে ক্লান্ত কিন্তু প্রেমময় মুখ নিয়ে ...জানো তুমি আমার বন্ধুরা অনেক বলেছে বের হতে ? আমার কেন যেন ইচ্ছেই হয়নি , সব উৎসবের গন্ধ বিষাদময় ঠেকেছে , আর রাতে তুমি বলেছ -" হিমুরা এমনি হয় রুপা ! অপেক্ষায় থাকো !" আর কিছু না বলেই....
আমাকে অপেক্ষায় রেখে যেতেই হবে ? আমার নাম রুপা , তাই ? আমার লাল শাড়িটা তোলা আছে তেমনি , জানি না কখনো সত্যি শেষ হবে কিনা অপেক্ষা । হুমায়ূন স্যার , শুনতে পাচ্ছেন ? বলে দিন না , এখন আমি কি করব ? রুপা কে আপনি অপেক্ষা করতে শিখিয়েছেন আর হিমু কে কথা দিয়ে হারিয়ে যেতে ? রুপা নামের মেয়েদের খুব কষ্ট পেতে হয়, স্যার আপনি শুনতে পাচ্ছেন ? 

