ভোগবসতু - নারী না পুরুষ _ 



আমাদের সমাজ , বলাই বাহুল্য আমরা ছোটবেলা থেকে জানি ( যদি আমি একজন মেয়ে হই , তবে জানার পরিধি অসীম এবং ভয়ানক ) পুরুষশাসিত।
যদি আমি মেয়ে হই , তবে আমি জানি - আমি মেয়ে , ফুলের চেয়ে নরম, ভীষণ পূত-পবিত্র আমার শরীর । সেটাকে পবিত্র রাখা আমার দায়িত্ব এবং অন্যের দ্বারা অপবিত্র হলেও দায়ভার আমারই !!
ছেলে হলে তাকে শেখানো হয়- ছেলেদের আলাদা করে শরীর করে বলতে কিছুই নেই, ওতে ইচ্ছেমত ধাক্কাধাক্কি কিংবা স্পর্শ কিংবা যা তা করে বেড়ালেও তোমার শরীর বলতে বোধ থাকবে না , তার মানে এক অর্থে তুমি কখনো - অপবিত্র হতে পারো না।
এবার, আমি যৌনতা নিয়ে কথা বলব , যেহেতু শরীর আর যৌনতা পারস্পরিক যোগবদ্ধ। একটা মেয়েকে শেখানো হয়- তোমার শরীর ভোগের বিষয় , সেটা কেউ স্পর্শ করলেও কিংবা দেখলেও সে ভোগ করেছে এক অর্থে তোমাকে। আসলেই তাই ? সেজন্যই আমাদের দেশে নারী-পুরুষের সম্পর্কের ক্ষেত্রে এই বিষয় ব্যাপক আকারে জটিলতা তৈরী করে। একটা মেয়ে আর ছেলে যখন পরস্পর সম্মতিতে একটা প্রেম বা ভালোবাসার সম্পর্কে থাকে তখন তাদের মধ্যে যা কিছুই হোক, সম্পর্ক ভেঙ্গে গ্যালে মেয়েটা ছেলেটার বিরুদ্ধে " মোলেস্টেশান " কিংবা 'যৌন-হয়রানি' ধরণের অভিযোগ আনে। ছেলেটা সম্পর্কে থাকাকালীন যদি যৌন সম্পর্কে জড়ায় মেয়েটার সাথে তাহলে ছেলেটা ভোগ করেছে মেয়েটাকে ? তাহলে এরকম ভোগ তো চিরকাল বিবাহ-প্রথায় বিদ্যমান ছিল , এখনো আছে ! একটা সম্পর্ক নানান কারণে ভেঙ্গে যেতে পারে, তার মানে এই নয় - ভেঙ্গে গ্যালেই আমার সঙ্গী আমাকে ভোগ করেছে পুরোটা সময় , তাহলে আমি মেয়ে হয়ে কোথায় ছিলাম সে সময়টায় ? একটা শারীরিক সম্পর্কে তাহলে নারী হিসেবে আমার কোন ভূমিকা নেই ? 
নারী ধর্ষিত হলেও তাকে ভাবতে হয় আমাকে ভোগ করা হয়েছে , আমার সাথে অন্যায় হয়েছে বা আমি নির্যাতিত এটা ভাবতে বেশ বেগ পেতে হয় !কেন ? কারণ , নারী বলতেই শরীর , ভালো হোক কিংবা খারাপ অর্থে ।
এবার আসা যাক, একটা পুরুষের ক্ষেত্রে , সে কিভাবে দ্যাখে কিংবা তাকে কিভাবে দেখানো হয়- একটা ছেলেকে আলাদা করে বোঝানো হয় না তার শারীরিক বোধ গুলো নিয়ে। তখন , একটা ছেলে ছোটবেলায় বার বারো যদি যৌন-নিপীড়ন এর শিকার হয় তবে , সে বুঝতে পারে না আসলে তার সাথে যা হচ্ছে তা অন্যায় ! এরকম হাজারো গল্প আছে হাজারো ছেলের জীবনে যেখানে তার ছোটবেলা কেটেছে অন্ধকারে-ভয়ে, সে মুখ ফুটে কিছু বলা দূরে থাক, বিষয়টা না বুঝেই সেটাকে স্বাভাবিক হিসেবে নিয়েছে। আমি ছোটবেলা থেকে নিজে দেখে এবং জেনে এসেছি - একমাত্র মেয়েরাই এসব সেকশুয়্যাল হ্যারাসামেন্ট এর শিকার হয়। আর ভাবে আমি ভোগের একটা পণ্য মাত্র, তাই সে সকল সম্পর্কে কিংবা নির্যাতনে নিজেকে ভোগের বিষয় হিসেবে ধরে নেয়। আবার একটা ছেলে কখনোই জানতে পারে না - তার জন্যও নিরাপদ নয় এই সমাজ, তার ও শরীর আছে এবং সেটাকে শ্রদ্ধা করতে হবে, অস্বাভাবিক যৌন সম্পর্ক তাকে ভাবায় না কারণ, সে জানে - একমাত্র মেয়েরাই ভোগের বস্তু হতে পারে, একটা ছেলে কখনোই নয় ! পরিবার থেকে সমাজ - সবাই এই ভয়ঙ্কর সত্যটা একটা ছেলের কাছ থেকে লুকিয়ে রাখে , আবার তাকে পরে সেই অস্বাভাবিক সম্পর্ক থেকে বেরিয়ে আসার জন্য চাপ দেয়া হয় যখন সে সেই সম্পর্কে অভ্যস্ত হয়ে পড়ে , নিতান্তই না পেরে তাকে লোক-দেখানো বিয়ে দেয়া হয় , সেখানেও পীড়িত হয় তার সঙ্গী মেয়েটা । 
মেয়ে কিংবা ছেলে- কেউই ভোগ বস্তু হতে পারে না একপাক্ষিকভাবে , একটা সম্মতির সম্পর্কে থাকাকালীন , আবার প্রচলিত ধারণা অনুযায়ী যদি ধরাই হয় একটা মেয়ের শরীর ভোগবস্তু তবে , একটা ছেলেও সেই ভোগবস্তুর চেয়ে কম কিছু নয় ! পাল্টাতে হলে এই পুরো ধারণাই পাল্টাতে হবে। সেটা আপাতদৃষ্টিতে অসম্ভব ই বটে ! আমরা এখনো এসব শিক্ষার গুরুত্ব নিয়ে ভাবছিই না , শিক্ষার প্রচলন তো দূরের ব্যাপার !

