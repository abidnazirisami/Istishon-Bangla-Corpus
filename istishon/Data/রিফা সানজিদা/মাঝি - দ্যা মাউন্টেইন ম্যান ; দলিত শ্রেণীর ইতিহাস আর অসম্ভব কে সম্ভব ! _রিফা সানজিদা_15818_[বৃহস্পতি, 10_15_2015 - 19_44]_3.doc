মাঝি - দ্যা মাউন্টেইন ম্যান ; দলিত শ্রেণীর ইতিহাস আর অসম্ভব কে সম্ভব ! 



এই ছবিটি ট্রেইলার দেখে তেমন আগ্রহ না জাগলেও নওয়াজ উদ্দিন সিদ্দিকির অভিনয়ের প্রতি অসীম ভালোলাগা থেকে দেখব বলে ঠিক করি, দেখতে বসে যা দেখলাম তা সত্যি অভাবনীয় !
প্রথমেই নওয়াজ এর অভিনয়ের কথা বলতে হবে, অসাধারণ অভিনয় করেছেন সাবলীল ভাবেই সব সময়ের মত । যৌবন থেকে বৃদ্ধ সব চরিত্র তাঁকে ভালোভাবেই মানিয়ে গেছে। তার বিপরীতে রাধিকা আপ্তের অভিনয়ও ছিল খুব ভালো।
ছবিটি নিয়ে বলতে গেলে বলতে হয় প্রথমে ক্যামেরার কাজ ভালো ছিল , চাইলে আরো ভালো হতে পারত সময়টা অর্থাৎ ১৯৬০ সালের প্রেক্ষাপট ফুটিয়ে তুলতে।২০১৫ সালের ২১ আগস্ট মুক্তিপ্রাপ্ত এই ছবির পরিচালক কেতান মেহতা । ছবিটি ভারতের বিহার রাজ্যে ট্যাক্স ফ্রি করা হয়েছে ছবির মূল চরিত্র- দশরথ মাঝিকে সম্মান জানিয়ে ।
 ছবির কাহিনী সত্য ঘটনা অবলম্বনে , এক ভারতীয় নাগরিক এর । ১৯৬০ সালের কোন এক সময় স্বাধীন ভারতের বিহারে গেহলাউর নামে এক গ্রামে বাস করত দশরথ মাঝি , তার গর্ভবতী স্ত্রী গ্রামের পাহাড় বেয়ে পথ চলতে গিয়ে মারা যায়। তাকে হাসপাতালে নিতে গিয়ে পাহাড় এর দুর্গম পথ বেয়ে চলতে হয় মাঝিকে, পথেই মৃত্যু হয় স্ত্রীর , সেই থেকে দলিত শ্রেণীর এই মাঝি বুঝে যায় গ্রামের মানুষের সকল সুবিধা বঞ্চনার কারণ এই পাহাড়ী পথ , পাহাড় কেটে রাস্তা বানানোর জেদ চেপে যায় তার মধ্যে , এক সময় সম্পূর্ণ নিজের চেষ্টায় পাহাড়ের মধ্যে পথ বানায় সে অনেক পরিশ্রম আর কষ্টের বিনিময়ে আর সমাজের অনেক লাঞ্ছনা-গঞ্জনা সয়ে । সবাই তাকে পাগল ভাবতে থাকে, পাহাড় কাটা কি সম্ভব !? তাও একা !???
তবে এই ছবিতে যা দেখা যায় শুরু থেকে শেষ পর্যন্ত তা এক পুঁজিবাদী সমাজের ভয়ঙ্কর কাহিনী ।
দলিত শ্রেণীর হিন্দু হওয়াতে দশরথ মাঝি আর তার গোত্রের লোকেদের ইচ্ছেমত শুষে নিতে থাকে জমিদার, অচ্ছুত প্রথায় চলে ভয়ঙ্কর বঞ্চনা, দলিত শ্রেণীর মন্দিরে প্রবেশ নিষেধ ।
যখন তখন চাবুক এর আগায় আর মৃত্যুর দুয়ারে দাঁড়িয়ে থাকে এই দলিত শ্রেণী । পান থেকে চুন খসলেই শাস্তি !
ভারত সরকার অচ্ছুত প্রথা বিলোপের পরও যে এরা সুবিধা বঞ্চিতই থাকে তা বোঝা যায় জমিদার আর তার ছেলের অত্যাচারের গাঁথায় ।
এর মধ্যে দেখা যায়, জমিদারের অত্যাচারে গ্রাম ছাড়া হওয়া এক যুবক ফিরে আসে নকশালবাদী রুপে, সবার সামনে জমিদারকে ফাঁসি দিয়ে অত্যাচারের সমাপ্তি ঘটাতে চায় সে, পুলিশের গুলিতে নকশালবাদীরা সহ গ্রামবাসী নিহত হয়। এর পর জমিদারের ছেলে হয় গ্রামের মুখ্য , সে মাঝিকে পাহাড় কেটে রাস্তা হবে- এমন আশ্বাস দিয়ে সরকারী ভুমি অফিসে নিয়ে গিয়ে টিপ সই নেয়, আর সেই রাস্তা বানানোর সাহায্যের ২৫ লাখ টাকাও নিজেই তুলে হাতিয়ে নেয়। যুগ যুগ ধরে শাসক কিভাবে শোষণ করেছে তার উজ্জ্বল দৃস্টান্ত যেন এই ছবির পরতে পরতে ছড়িয়ে আছে । টাকা না পেয়ে মাঝি এক সাংবাদিকের মাধ্যমে খোজ নিয়ে জানতে পারে টাকা তার নামে কেউ উঠিয়ে নিয়েছে তখন সে বুঝতে পারে আসল কাহিনী, দিল্লি যাওয়ার ট্রেন থেকে যখন মাঝিকে টিকিট না থাকায় ধাক্কা দিয়ে ফেলা হয় - তখন যেন আমাদের গণতন্ত্র আমাদের চোখেই তামাশা ঠেকে! নিরক্ষর মাঝি দিল্লি পৌঁছায় পায়ে হেটে , ইন্দিরা গান্ধীর সাথে তার একটা ছবি নিয়ে , যেটা সংবাদপত্রে ছেপেছিল তার সেই পরিচিত সাংবাদিক, দিল্লি যায় মাঝি অভিযোগ জানাতে আর পাহাড় কেটে যেন রাস্তা হয় সেই প্রার্থনা জানাতে । তখন এক পুলিশ অফিসার সেই ছবি ছিঁড়ে মাঝির মুখে ছুঁড়ে দেয় আর হুমকি দেয় - জেলে ঢুকিয়ে দেব , এরকম ছবি তোলাই তো প্রধাণমন্ত্রীর কাজ ! সেই তখন থেকে চলে আসা পুলিশের এরকম মারমুখি স্বভাব আজো বহাল আছে বৈকি !
ফিরে এসে ক্লান্ত দশরথ মাঝি ভাবে এই জীবনে তার আর স্ত্রীর প্রতি ভালোবাসা থেকে আর গ্রামবাসীর জন্য মঙ্গল করার এই কাজ আর শেষ হবেনা, কিনতু আবার পরদিন সে পুরো উদ্যমে কাজে লাগে , এইবার হাত লাগায় গ্রামবাসীও । আর তখন তাকে পাহাড়চোর আর ভুমিদস্যু আখ্যা দিয়ে জেলে ঢোকায় গ্রামের মুখ্য জমিদারের ছেলে। এইটাই সবচে ট্র্যাজিক পার্ট!! সত্যি আজকের সমাজেই তাকান না ! আমাদের একদল সপ্নবাজ যুবককে ছেলেধরা আখ্যা দিয়ে জেলে পুরে দিল শাসক শ্রেণী !!
পরে জনতার চাপে দশরথ মাঝিকে ছেড়ে দেয় পুলিশ ।
শেষে দেখা যায় - কাজ শুরুর ৫২ বছর পর , কাজ শেষের ৩০ বছর পর, আর তাঁর মৃত্যুর ৪ বছর পর অবশেষে সরকার বিহারের সেই গেহলাউর গ্রামে পাহাড়ের মধ্যে একটি পাকা রাস্তা নির্মাণ করে ২০১১ সালে , যার নাম - দশরথ রোড ।
সত্যি প্রবাদের মত একটি কথা এই লোকটি সত্যি প্রমাণ করে গেছেন। লেখা শেষ করছি ছবিটির সবচেয়ে শক্তিশালী ডায়লগ দিয়ে - দশরথ মাঝির ইন্টারভিউ চাইলে সে সাংবাদিককে বলে- আপনার নিজের পত্রিকা খুলে ফেলুন না কেন !?
সাংবাদিক - এত সোজা নাকি !?
দশরথ মাঝি - পাহাড় ভাঙ্গার চেয়ে কঠিন নাকি !?? হাহাহা ! 
কোন কাজ অসম্ভব নয় , শুধু একাগ্রতা আর সৎ ও কঠিন সাধ্যে সব কিছু সম্ভব ! 
'মাঝি - দ্যা মাউন্টেইন ম্যান' অনলাইনে দেখুন এখান থেকে।

