শিমুল উপাখ্যান


শিমুল ফুল।
মখমলের মত পাপড়িওয়ালা নরম কোমল ফুল।
ছোটোবেলা থেকেই এই ফুলটাকে কেনো জানি অসম্ভব রকমের ভালো লাগে। স্কুলে যাওয়া আসার পথে পরম মমতায় কুড়িয়ে নিয়েছি পথের ধূলোয় পড়ে থাকা শিমুল ফুল। বিকেলবেলায় বাড়ির ধারের খোলা মাঠে খেলতে গিয়ে জামার কোচড় ভর্তি করে শিমুল ফুল কুড়িয়ে বাড়ি ফিরে মায়ের বকা খেয়েছি ধূলো ময়লাসহ এই অকর্মণ্য ফুল কুড়িয়ে এনেছি বলে।
যার সাথেই কথা হয়েছে তার কাছেই জানতে চেয়েছি শিমুলের ডালে ফুল এসেছে কিনা। শিমুল ফুলের মখমলের মতন পাপড়ি আর সোঁদা গন্ধ বরাবরই হাতছানি দিয়ে ডেকে গেছে। বহুবার এই শিমুল ফুল দেখবো বলে ছুটে গেছি বহুদূর। শিমুল ফুলের প্রতি এই দূর্বার আকর্ষণের কথা যে শুনেছে সেই পাগল ঠাউরেছে। তবুও এই আকর্ষণ বিন্দুমাত্র কমেনি।
মনে আছে ঢাকায় চলে আসার পর একজনের কাছে শিমুলের ফুল চেয়েছিলাম। সে প্রায় শুকিয়ে আসা দুমড়ানো মোচড়ানো একটা শিমুলের ফুল এনে দিয়েছিলো। পরবর্তীতে সে নিজেই আমাকে দুমড়ে মুচড়ে ওই শিমুল ফুলের চেয়েও বেশি নাজেহাল করে দিয়েছে।
শিমুলের আগুনে লাল রং আমার দেহ-মন-অস্ত্বিত্ব সবখানেই আগুন ধরিয়ে দিয়েছে। সে আগুন এমন আগুন যে এখনো নেভেনি। নেভাতে পারছিনা। দিনে দিনে সে আগুন বেড়েই চলেছে। নিরন্তর পুড়ে চলেছি সেই আগুনে।

