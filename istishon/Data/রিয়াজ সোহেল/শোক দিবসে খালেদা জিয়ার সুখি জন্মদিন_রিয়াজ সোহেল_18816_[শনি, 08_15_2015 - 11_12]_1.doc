শোক দিবসে খালেদা জিয়ার সুখি জন্মদিন


১৫ আগস্ট- জাতীয় শোক দিবস। ১৯৭৫ সালের এই দিনে সপরিবারে জাতির পিতাকে নৃশংসভাবে হত্যা করা হয়। দিনটিকে শোক দিবস পালনের মধ্যদিয়ে পিতার প্রতি সম্মান ও হত্যাকাণ্ডের প্রতিবাদ জানায় পুরো জাতি।
বাঙালির এ বিশেষ দিনটিকে শোক দিবস হিসেবে এখনো মেনে নিতে পারেনি পাকিস্তানপন্থী দেশবিরোধীরা। এ দিবস পালনকে নিয়ে নানা ষড়যন্ত্র থেকে শুরু করে বাদ থাকেনি ‘সুখ দিবস’ পালনেও। আর তারই অংশবিশেষ শোক দিবসেই বেগম খালেদা জিয়ার জন্মদিন পালন। যেই সেই কেক কাটা নয়, দলের নেতাদের সাথে নিয়ে যৌথহাতে হাস্যোজ্জ্বল ভঙ্গিমায় সুবিশাল কেক কাটেন বেগম জিয়া। এ যেনো পরাজিত শক্তির সাথে হাত মিলিয়ে দেশের স্বাধীনতাকে বুড়ো আঙ্গুল দেখিয়ে দেওয়া।
খালেদা জিয়ার জন্মতারিখ নিয়ে যেমন বিতর্ক রয়েছে, তেমনি রয়েছে জন্মদিন পালন করাকে নিয়েও। বিএনপি বিরোধী দলে যাওয়ার পর ১৯৯৬ সালের ১৫ আগস্ট খালেদা জিয়া দলের নেতা-কর্মীদের নিয়ে কেক কেটে এই দিনে জন্মদিন উদযাপন করা শুরু করেন। প্রশ্ন হলো তিনি কী ১৯৯৫ সালে জন্ম নাকি পুনর্জন্ম নিয়েছিলেন? এর আগে কী তার জন্মদিন পালনে কোন বাধা ছিলো? নাকি তিনি এর আগেও পালন করেছিলেন, ভিন্ন কোন তারিখে? একজন মানুষ কতোবার জন্ম নেয়, আর তার জন্মদিনই-বা কতোটি হতে পারে? 
১৯৯১ সালের ২০ মার্চ তারিখে দৈনিক বাংলা পত্রিকায় সরকারী সংবাদ সংস্থা বাসস থেকে পাঠানো তৎকালীন প্রধানমন্ত্রী খালেদা জিয়ার জীবনী ছাপা হয়। এতে উল্লেখ করা হয় যে ওনার জন্মদিন ১৯৪৫ সালের ১৯ আগষ্ট। এছাড়া ম্যাট্রিক পরীক্ষার মার্কশীট অনুসারে খালেদা জিয়ার জন্মদিন ১৯৪৬ সালের ৫ সেপ্টেম্বর। বিয়ের কাবিননামা অনুসারে তার জন্মদিন ১৯৪৪ সালের ৯ আগষ্ট। ২০০০ সালের ভোটারের তথ্য বিবরনী ফরমে খালেদা জিয়া উল্লেখ করেন তিনি ১৯৪৬ সালের ১৫ই আগষ্ট জন্মগ্রহণ করেছেন! এছাড়া তিনি নিজেকে এইচএসসি পাস বলেও দাবি করেন। যদিও শিক্ষাবোর্ডের মার্কশীট অনুসারে তিনি ম্যাট্রিকে ফেল করেছিলেন। 
১৫ই আগষ্ট, ২০১০ তারিখের দৈনিক যুগান্তরের এক রিপোর্ট থেকে জানা যায়, সাবেক হুইপ জামালের পরামর্শে ১৫ আগষ্ট জন্মদিন পালন শুরু করেন বেগম জিয়া। শোক দিবসে খালেদা জিয়ার জন্মদিন পালন নিয়ে সমালোচনা রয়েছে নিজ দলের মধ্যেও। এছাড়া অনলাইন যোগাযোগ মাধ্যম, মিডিয়া, দেশের বিশিষ্টজনদের মাঝে এ দিনে বেগম জিয়ার জন্মদিন পালনকে নিয়ে সমালোচনা রয়েছে। শত সমালোচনা তাকে এ দিনে জন্মদিন পালন থেকে সরাতে পারেনি। 
এবারও ১৫ আগস্টে একান্ত পারিবারিকভাবে জন্মদিনের কেক কাটলেন বিএনপি চেয়ারপারসন বেগম খালেদা জিয়া। শুক্রবার রাত ১২টার কিছুক্ষণ পর গুলশানের বাসভবন ‘ফিরোজা’য় বেগম জিয়ার দুই ভাইয়ের স্ত্রীসহ পরিবারের সদস্যদের নিয়ে ৭০তম জন্মদিনের কেক কাটেন বেগম জিয়া। তবে এবার এই উদযাপনের ছন্দপতন হয়েছে, ১৫ আগস্টের প্রথম ক্ষণে দলীয় নেতা-কর্মীদের নিয়ে কেক কাটেননি তিনি।
যদি সত্যিই ১৫ আগস্ট-ই জন্ম নিতেন বেগম খালেদা জিয়া, তবু কী তিনি পারতেন বাঙালির এই কান্নার দিনে কেক কাটতে? পারতেন না মানে! পারছেনতো, হয়তো এ দিনে জন্ম না নিয়েও পারছেন, শুধু কেকের ওপর নয়- পুরো জাতির বুকের ওপর ছুরি চালাতে।

