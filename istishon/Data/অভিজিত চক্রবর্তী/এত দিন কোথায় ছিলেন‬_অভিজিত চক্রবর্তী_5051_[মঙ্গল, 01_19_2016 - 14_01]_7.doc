এত দিন কোথায় ছিলেন‬


নেহায়েৎ বংশের নাক কাটা যাবে, না হয় একটা চায়ের দোকান দিতাম। কোন এক গার্লস' হলের গেটের ঠিক সামনে। আদা কুচি, পুদিনা পাতা, তুলসি পাতা, দারুচিনি গুড়া, এলাচি আরো কত কি! সাজিয়ে রাখতাম ভাগে ভাগে। যার যা পছন্দ তাকে তা দিয়ে চা বানিয়ে দিতাম। অনেকদিন টানা দোকান চালাতাম। সকাল-সন্ধ্যা সব সময়ই খোলা রাখতাম দোকান। তারপর হুট করে একদিন বন্ধ। দোকান বন্ধ করে লুকিয়ে দেখতাম মেয়েরা ঘুরঘুর করছে দোকানের আশেপাশে, চোখে মুখে বিরক্তি নিয়ে। কারও কপালে কি একটু চিন্তার ভাঁজও পরতনা?
কিছুদিন পর একদিন ভোরে এসে দোকান খুলে বসতাম আগের মতন। দোকানের নিয়মিত কাস্টমার'রা আবার আসত আমার দোকানে। কতজন কত প্রশ্ন করত! কোন এক সুদর্শনা তার ডাগর চোখ তুলে কি জিজ্ঞেস করতনা, "এতো দিন কোথায় ছিলেন?" !

