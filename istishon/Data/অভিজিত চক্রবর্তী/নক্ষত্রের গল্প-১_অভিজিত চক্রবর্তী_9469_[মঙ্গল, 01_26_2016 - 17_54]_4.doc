নক্ষত্রের গল্প-১


দেখতে দেখতে বয়স তো কম হয়নি, ২৬ ছাড়িয়ে ২৭'এ পা রাখবে এই এপ্রিলে। তবু জীবনের প্রথম ১৬ বছর নক্ষত্রের কাছে এখন পর্যন্ত মধুর সময়। ১৬ বছর বয়সেই পড়ালেখার জন্য গ্রাম ছেড়ে ঢাকায় চলে আসে, যেখানে প্রায় ১০ বছরেও সে নিজেকে খুঁজে পায়নি। খুঁজে বেড়িয়েছে খুব কিন্তু শুধু হারিয়েছে, পায়নি নিজেকে বা কাউকে।
আজকের ভরা পূর্ণিমারাতে নক্ষত্র বসে আছে শাহবাগের পাশ দিয়ে যে রাস্তটা যাদুঘর ঘেঁষে এলিফ্যান্ট রোডের দিকে চলে গেছে সেই রাস্তার বামদিকের ফুটপাতে। মাথার উপর জ্বলজ্বল করছে হলুদ রঙা সোডিয়াম লাইট। ল্যাম্পপোস্ট সোজা উপরে ডানদিকে তাকালে চাঁদ'টা দেখা যাচ্ছে সত্যি, তবে অর্ধেক, বাকি অর্ধেক খেয়ে নিয়েছে আগাছার মতো বেড়ে উঠা একটা বিল্ডিং। নাকে একটা বিস্রি রকমের গন্ধ লাগছে। গাজা আর প্রস্রাবের গন্ধ মিলে গেলে এই গন্ধটা হয়। এই ভাবে চাঁদ দেখা যায়!
নক্ষত্র রাস্তার ওপাশে গিয়ে বাসায় ফেরার জন্য বাসে উঠে। এমন না যে, ওর বাসা থেকে চাঁদ দেখা যায়, অন্তত ওই বিদঘুটে গন্ধটা তো নেই বাসায়, এটাই স্বস্তি। শাহবাগ মোড়েই বাস প্রায় ১৫-২০ মিনিট সিগনালে আটকে ছিলো। অবশ্য সেদিকে বিন্দুমাত্র খেয়াল নেই নক্ষত্রের। বাসে উঠে সিটে বসামাত্রই যখন আবার চোখ পড়ল চাঁদ'টায় নক্ষত্রের মনটাও চাঁদের সাথে ভাসতে ভাসতে চলে গেলো ওর গ্রামে, ওর শৈশবে। চাঁদের প্রতি তার একটা অন্যরকম দূর্বলতা আছে সেই ছোটবেলা থেকেই। আকাশে চাঁদ উঠলেই ও কেমন যেন উদাসীন হয়ে যায়, হতাশাগ্রস্থ মনে হয় তখন ওকে। 
ঠিক কবে থেকে চাঁদের পিছনে ছুটা শুরু করেছে নক্ষত্র ঠিক মনে নেই। তবে একটা কথা নক্ষত্রের স্পষ্ট মনে আছে। তখন সে সেভেনে পড়ে। এক শরতের পূর্ণিমার মাঝরাতে ওকে খুজে পাওয়া যাচ্ছিলোনা। সবাই এদিক-ওদিক খোঁজাখুঁজি শুরু করে দিয়েছিল, ওর মা'তো রীতিমতো বিলাপ করে কান্না শুরু করে দিয়েছিল। নক্ষত্রের বাড়ির ঠিক পাশ দিয়েই একটা ছোট নদী বয়ে গেছে। নদীর দুই ধারেই অনেক গুলো বাঁশঝাড়। চাঁদ দেখার জন্য নক্ষত্রের সবচে' পছন্দের জায়গা ছিলো ওটা। সে নদীর এপাড়ে বসে ওপাড়ের বাঁশঝাড়ের চূড়ায় চাঁদ আর নদীর জলে চাঁদের প্রতিবিম্ব দেখছিলো একধ্যানে। 
হঠাত এতো রাতে মানুষের আনাগোনা, কথাবার্তা শুনে নক্ষত্র উপরে উঠে আসে। রাস্তা ধরে বাড়ির দিকে একটু এগুতেই দেখলো বড় কাকু টর্চ হাতে এগিয়ে আসছেন, তাকে দেখেই চিৎকার দিয়েছিলেন-"হাইছি রে হাইছি"। পরিচিত মানুষগুলো মুহূর্তেই ঘিরে ধরেছিল আর শতাধিক প্রশ্ন করছিল। এরমধ্যেই ওর মা'ও কাঁদতে কাঁদতে এসে জড়িয়ে ধরেছিল। কিছুই বুঝতে পারেনি সে তখন। কতই বা বয়স তখন, ১১-১২! হতচকিত হয়ে গিয়েছিলো। ওই রাতে কোন কথাই বলেনি নক্ষত্র। পরদিন সকালে একটু দেরীতেই ঘুম ভেঙেছিলো, ঘুম ভাংগার পর বিছানায় শুয়েই শুনতে পেয়েছিল, পাশের বাড়ির বয়স্কা এবং গ্রামের বয়োজ্যষ্ঠা "ভাগ্যের মা" বুড়ি নক্ষত্রের মাকে বলছিল- "তোঁয়ার হুতেরে বাশমুড়ার ভুত ইয়ায় ধইচ্চে, চাইল এগুন হরি আনি দিছি, হেতেরে খাবাই দিয় আর তাবিজ ইয়া কোমড়ে তাগার লগে বান্দি দিয়"। 

