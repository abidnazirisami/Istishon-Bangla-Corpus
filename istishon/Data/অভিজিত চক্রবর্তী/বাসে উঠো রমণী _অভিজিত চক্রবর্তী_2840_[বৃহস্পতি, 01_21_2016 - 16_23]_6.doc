বাসে উঠো রমণী 


পুনমকে অনেকক্ষণ ধরে দেখছি বাসস্ট্যান্ডে দাঁড়িয়ে আছে। বেশ কিছুসময় আগে একটা বাসে উঠতে গিয়েছিলো, কিন্তু বাসের হেল্পার উঠতে দেয়নি তাকে। ভীষণ জেদী মেয়েটা, এরপর থেকেই মন খারাপ করে দাঁড়িয়ে আছে। কত বাস আসলো-গেলো, কোন বাসেই সে আর উঠতে যায়নি। হয়তো আবার তাড়িয়ে দিবে, এই ভয়ে যায়নি। হঠাৎ দেখছি একটা বাসের হেল্পার পুনমকে লক্ষ্য করেই ডাকছে, বারবার ডাকছে। কিন্তু পুনমের কোন নড়াচড়া নেই।
সে কি এখনো ওই বাসের শোক কাটিয়ে উঠতে পারেনি! কি এমন ছিলো ওটাতে? শুধু তো বাইরে থেকেই দেখেছিলো। এমনতো হতেই পারতো, পুনম বাসে গিয়ে দেখলো কোন সিট খালি নেই অথবা সিটে বসলে ছাড়পোকা কামড়াচ্ছে। কিছুদুর গিয়ে ইঞ্জিন তো নষ্টও হয়ে যেতে পারতো! কি জানি কি ভেবে, ঠায় দাঁড়িয়ে। আরেকজন হেল্পার ,যে জানে বাসে পুনমের জন্য সিট খালি আছে, ডাকছে বারবার কিন্তু পুনমের মন অব্দি পৌঁছতে পারছেনা।
পুনমকে বাসে উঠতেই হবে। আর আগের সেই বাস যে ফিরে আর আসবেনা, আসলেও পুনম উঠবেনা এটা বলাই যায়। তাহলে কিসের অপেক্ষা? 
অপেক্ষা কি তবে বাসস্ট্যান্ডের শেষ বাসটার জন্য! যেখানে অনিচ্ছা সত্ত্বেও তাঁকে উঠতে হবে, হয়তো ওই বাসের হেল্পার পুনমকে ডাকবেও না। হয়তো উঠে দেখবে মহিলাদের জন্য যে সিট বরাদ্ধ করা থাকে সেখানে ইতিমধ্যে কেউ দখল করে আছে। সম্পুর্ন রাস্তা অস্বস্তিতে থাকার জন্যই কি তবে অপেক্ষা করছে পুনম?

