ফরমালিন নিয়ে বলা কতগুলো অপ্রয়োজনীয় ও অবৈজ্ঞানিক কিন্তু আবেগঘন হাস্যকর কথা


ফরমালিন আর ফ্রিজের কাজ প্রায় একই রকম। দুইটাই পচনশীল খাবার সংরক্ষন করতে পারে। বিভিন্ন ব্রান্ডের ফ্রিজের বিজ্ঞাপন আমরা প্রতিদিন দেখি, কিন্তু ফরমালিনের বিজ্ঞাপন এখনও সেভাবে শুরু হয় নাই। কিছু দিনের মাঝেই হয়তো শুরু হবে। আমার বাসা কাওরান বাজারের খুব কাছে। আশপাশে রাখা ফলের মজুদগুলোতে যেভাবে ফরমালিনের প্রয়োগ দেখছি তাতে করে কিছুদিন পরে এটি আর কোন বিষ বলে বিবেচিত হবে বলে মনে হয়না। খুব শিঘ্রই হয়তোবা বাজারে বিভিন্ন ব্র্যান্ডের ফরমালিন বিভিন্ন নাম নিয়ে আসবে। সেই দিনের কথা ভেবে রোমাঞ্চিত হচ্ছি।
ফ্রিজের বিজ্ঞাপনের জন্য প্রায়ই দেখি আপেল ব্যবহার করা হয়। ভাব দেখলে মনে হয় পৃথীবিতে সবচেয়ে পচনশীল দ্রব্য হল আপেল। বিজ্ঞাপনে দেখায়, একজন গৃহিণী খুব রসালো টাইপের সুন্দর কিছু আপেল ফ্রিজে এনে রাখেন। আপেলগুলা এত তাজা থাকে যে এইগুলা এম্নিতে তিন দিনেও কিছু হওয়ার কথা না। কিন্তু কর্তা বিকেলে বাসায় ফিরেই ফ্রিজ খুলে ন্যকামো করে সেই আপেলগুলার একটা হাতে নিয়ে পুরাই লুল ছেলেদের মত বলে,
“আপেলগুলা একদম তোমার মতই তাজা। রহস্যটা কি!!!”
তখন লুল কর্তার লুল গৃহিণী লুলামিতে একধাপ এগিয়ে বলেন, “সবই তো তোমার কেনা শামসুং ফ্রিজের অবদান, নইলে কি আমার মত তাজা থাকে!”
আসল কাহিনী হইল কর্তা এত্তগুলা টাকা দিয়া ফ্রিজ কিনছে, টাকাটা যে বৃথা যায় নাই সেটা বুঝানোর জন্যই গৃহিনীর এই লুলামি।
এখন ফরমালিনের বিজ্ঞাপন শুরু হলে সেটা কেমন হবে তা নিয়ে একটু ভাবি। ধরে নিলাম 'ক্ষয় নাই' ব্র্যন্ডের একটি ফরমালিন বাজারজাত করার জন্য বিজ্ঞাপন বানানো হবে। বিজ্ঞাপনে প্রথমে দেখা যাবে একজন মা তার চার-পাচ বছরের সন্তানকে একটা আপেল খেতে দিয়েছে। সেই আপেলটিকে বাচ্চাটি ক্রিকেট খেলার বলের মত এদিক সেদিক ছুড়ে মারছে। এক সময় আপেলটি গিয়ে ঘরের কোন এক কোনে আটকে গেল। বাচ্চাটি আর সেটি খুজে পেল না। তখন আপেল হারানোর দুঃখে বাচ্চাটির ছোট্ট চোখ দুটি জলে ছলছল হয়ে ওঠবে।
এরপরের দৃশ্যে দেখা যাবে আরেকটি চার-পাঁচ বছরের বাচ্চাকে তার মা খাবার খাওয়ানোর জন্য তাড়া করছে। বাচ্চাটি দৌড়াতে দৌড়াতে ঘরের একটি কোনে চলে যায়। জায়গাটি অনেকটা আগের বাচ্চাটির যাওয়া সেই কোনের মতই দেখতে। নির্দিষ্ট কোনে গিয়ে বাচ্চাটি একটি তাজা আপেল খুজে পেয়ে তাড়াতাড়ি মাকে দিবে। মা আপেলটি নিয়ে বাচ্চার আব্বুকে দিয়ে বলবে, “এই দেখ, বাসায় তো আপেল ছিলনা। বাবু এই আপেলটা ঘরের ওই কোনে পেল কিভাবে!!!” তখন বাবুর বাবা অবাক হয়ে বলবে, কোন কোনে? বাচ্চার মা তখন সেই কোন দেখিয়ে দিবে। সে স্থানে গিয়ে বাচ্চার বাবা ছলছল চোখে কোনটির দিকে তাকিয়ে থাকবে। তারপর বলবে, "বিশ বছর আগে আপেলটি আমিই ওখানে হারিয়ে ফেলেছিলাম। এমনভাবেই ফরমালিন দেয়া হয়েছিল যে এই বিশ বছরেও ওটার কিছু হয় নাই। ওই আপেলে লেগে আছে আমার মায়ের হাতের স্পর্শ। 'ক্ষয় নাই' ফরমালিনের কল্যানে এতদিন পরেও আমি আমার পরলোকগত মায়ের হাতে ধুয়ে দেয়া আপেল খাওয়ার সুযোগ পাচ্ছি।"
'ক্ষয় নাই' ব্র্যন্ডের ফরমালিন দেয়া আপেল খেয়ে মানুষ বিষের জ্বালায় মরে যাবে কিন্তু তার পেটের আপেলের মৃত্যু নাই। সে থেকে যাবে অমর হয়ে তার মধ্যে থাকা বিষের জয়গান গাওয়ার জন্য।
ধন্যবাদ “ক্ষয় নাই” ফরমালিন,
তুমি সত্যিই তুলনাহীন।

