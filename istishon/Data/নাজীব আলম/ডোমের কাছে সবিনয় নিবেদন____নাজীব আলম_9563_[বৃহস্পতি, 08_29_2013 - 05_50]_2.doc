ডোমের কাছে সবিনয় নিবেদন___


শব্দের পরে শব্দ ছুটে চলছে,
জুকারবার্গের ফেসবুকের ইনবক্স সমৃদ্ধ হচ্ছে।
তবে আজকের মত মেসেজ চালাচালির এখানেই বিদায়,
আবার কখনও কথা হবে কিনা সে প্রতিশ্রুতি হয়নি আদায়,
সব হারানো লাশটির ওপরে ক্ষিপ্ত হয়ে ডোম চলে যাচ্ছে।
“যখনই অতীতের বহুবারের মত শেষ বিদায় নাও,
তখনই কেবল এতক্ষনের মেসেজগুলো আবার দেখার অবকাশ পাই।
অতীতের একশ জন্ম আগের মতই,
তোমার অবর্তমানেও আমাদের সেই মিলনস্থলেই একা বসে রই,
বাতাসে তোমাকে খুজে বেড়াই,
ঘাসের ওপরে খুজে বেড়াই,
খুজে বেড়াই তোমার দেয়া মেসেজের প্রতিটি শব্দে।”
ইনবক্সের ব্যবচ্ছেদের ঘটনা আজ আবার আমি দেখছি,
লাশকাটা ঘরের মতই খুনোখুনির গন্ধ আসছে!
উফফ, কি জঘন্যভাবে মেয়েটার মান-অভিমান আর ভালবাসায়,
কোন এক হতভাগ্য ছেলে নৃশংসভাবে খুন হয়েছে।
এভাবেই জুকারীয় ইনবক্স প্রতিদিন হয়ে ওঠে লাশকাটা ঘর,
মেয়েটি থাকে খুনী আর ছেলেটি হয় ভালবাসায় খুন হওয়া লাশ।
মেয়েটির নৃশংস হৃদয় খুন করার পরেও থাকে অতৃপ্ত,
অবশেষে নিজেই ডোম সেজে প্রেমের মরা লাশটিকে
করতে থাকে ক্ষতবিক্ষত।
কাজকর্মহীন আমি জানালা দিয়ে প্রতিদিন লাশকাটা ঘরে উকি দেই,
মান-অভিমান আর ভালবাসার দূর্গন্ধে নাক কুচকে যায়।
সতর্ক পায়ে দরজা দিয়ে ভেতরে প্রবেশ করে লাশের মুখে তাকাই,
প্রতিদিনের মত সে মুখের ওপরে নিজেরই প্রতিচ্ছবি দেখে,
ভালবাসার মর্গে শুয়ে থাকা আমার লাশকে প্রচন্ড হিংসে হয়।
অবশেষে আমি সিদ্ধান্ত নেই, জীবিত নয়,
আমি মৃত লাশ হতে চাই, ডোমের হাতে ক্ষতবিক্ষত হতে চাই,
ডোমের অবর্তমানে বেঁচে থাকার চেয়ে,
একটু মরে যাওয়া কিংবা ছিন্ন-বিচ্ছিন্ন হওয়াতে বিশেষ ক্ষতি নেই।
“ডোম তুমি কোথায়?
তোমার ব্লেডের সামনে একজন শুয়ে থাকতে চায়,
ডোম, তুমি চলে যেওনা,
আর একটিবার অন্তত কর ব্যবচ্ছেদের সেই অভিনয়।”

