মাউন্টেইন ক্লাইম্বিং–এ কেন অক্সিজেন সিলিন্ডার ব্যবহার করা হয়_


অনেকের মনেই হয়তো প্রশ্ন জাগে এক্সট্রিম অলটিচ্যুডের পর্বতগুলোতে ক্লাইম্বিং করার সময় একপর্যায়ে কেন অক্সিজেন সিলিন্ডার ব্যবহার করা হয়? কেনই বা আমাদের সজল খালেদ, মুসা, মুহিত, নিশাত, ওয়াস্ফিয়া নাজরিনরা এভারেস্ট বা অন্যান্য মাউন্টেইনগুলোতে অক্সিজেন সিলিন্ডার ব্যবহার করেছেন?
ব্যাপারটা অনেকেই জানেন। কিন্তু অনেকেই আছেন যাদের কাছে ব্যাপারটা পুরোপুরি পরিষ্কার নয় কিন্তু জানার আগ্রহ আছে। তাই তাদের জন্য যতটুকু সম্ভব সহজ ভাষায় পুরো ব্যাপারটা বলতে চেষ্টা করছি। সবার কাছেই পরিচিত বলে এখানে উদাহরণ হিসেবে এভারেস্টকেই বিবেচনা করেছি।
প্রথমে দেখি উচ্চতার তিনটি স্তরবিন্যাস।
মেডিক্যাল সায়েন্সে উচ্চতাকে তিনভাগে ভাগ করা হয়।
১) হাই অলটিচ্যুড [High Altitude] = ৪৯০০ থেকে ১১৫০০ ফিট
২) ভেরি হাই অলটিচ্যুড [Very High Altitude] = ১১৫০০ থেকে ১৮০০০ ফিট
৩) এক্সট্রিম অলটিচ্যুড [Extreme Altitude] = ১৮০০০ ফিটের উপরের উচ্চতা।
উচ্চতা বাড়ার সাথে সাথে বাতাসে অক্সিজেনের পরিমাণও কমতে থাকে এবং একটা পর্যায়ে গিয়ে তা শরীরের অভিযোজনের, আরো নির্দিষ্ট করে বললে সহনশীলতার বাইরে চলে যায়। 

মাউন্ট এভারেস্ট
এভারেস্টে কি হয় ?
এভারেস্ট টেকনিক্যালি পৃথিবীর সবচেয়ে কঠিন , দুর্গম এমনকি সবচেয়ে সুন্দর পর্বতও নয়। পর্বতের গোড়া থেকে শীর্ষ পর্যন্ত হিসেব করলে সবচেয়ে লম্বা পর্বতও এটি নয়। এভারেস্ট কেবল পৃথিবীর অন্যসব উচ্চ বিন্দুকে এক তুড়িতে পেছনে ফেলে দেয়া এক রাজাধিরাজ সর্বোচ্চ স্থান। শুধু এভারেস্টের বেসক্যাম্পই পৃথিবীর অধিকাংশ পর্বতের চেয়ে উঁচু - এটাই এভারেস্টের শ্রেষ্ঠত্ব বোঝানোর জন্য যথেস্ট। ওই উচ্চতায় মানুষের ফুসফুস সমুদ্রপৃষ্ঠ থেকে ৫০% অক্সিজেন কম পায়। এবং ব্যাপারটিকে হালকাভাবে নেয়ার কোন সুযোগ নেই কারণ তেল ছাড়া যেমন গাড়ি চলেনা, তেমনি অক্সিজেন ছাড়া আমাদের শরীরও ঠিকভাবে কাজ করতে পারেনা। তাই ওই উচ্চতায় নিচু হয়ে জুতার ফিতা বাঁধার মতো কাজকেও অনেক পরিশ্রমের মনে হয়!
এ তো গেলো বেস ক্যাম্পের কথা। ২৯,০৩৫ হাজার ফিট উঁচু এভারেস্ট শীর্ষে সেই অক্সিজেন এর পরিমাণ আরো কম, মাত্র ৩৩%! একবার চিন্তা করুন এই লেখাটা যখন পড়ছেন তখন আপনার রুমের অক্সিজেন লেভেল যদি ওই মাত্রায় নেমে আসে তবে আপনার অবস্থা কি হবে!
অধিক উচ্চতায় আরেকটি বড় সমস্যা বাতাসের চাপ। সমুদ্র পৃষ্ঠে অবস্থানরত আমাদের শরীরে প্রতি বর্গ ইঞ্চিতে ১৫ পাউন্ড বা সাত কেজি চাপ পড়ে। তাই পুরা শরীরে হিসাব করলে এই চাপের পরিমান হয় টন টন। কিন্তু অধিক উচ্চতায় সেই একই শরীরে বাতাসের চাপ কমে আসে অস্বাভাবিক হারে। ফলে স্বাভাবিক শারীরিক কার্যকলাপ ব্যাহত হয় মারাত্মকভাবে। তাই সোজা কথায় বলতে গেলে এভারেস্ট জয়ের ক্ষেত্রে সবচেয়ে বড় সমস্যা হল এর উচ্চতা , বাতাসের চাপ , প্রচণ্ড অক্সিজেন স্বল্পতা ও চরম অনিশ্চিত আবহাওয়া।
এভারেস্ট জয়ের অভিযান শুরুর সময় থেকেই এর একটাই সমাধান ছিল পরবতারহিদের কাছে - অতিরিক্ত অক্সিজেন। অতিরিক্ত অক্সিজেন মূলত কমপ্রেসড অবস্থায় একটি সিলিন্ডারে থাকে যা একটি রেগুলেটর দ্বারা নিয়ন্ত্রিত হয়ে টিউবের মধ্যে দিয়ে প্রবাহিত হয় এবং একটি বিশেষ মুখোশের মধ্যে দিয়ে পর্বতারোহীর মুখে পৌঁছে। 

১৯২৪ সালের জুন মাসে এভারেস্টে তৃতীয় ব্রিটিশ অভিযানে টিম লিডার “এডওয়ার্ড নরটন” নর্থ ফেসে ২৮১২৬ ফিট (৮,৫৭৩ মিটার) উচ্চতায় কোন অতিরিক্ত অক্সিজেন ছাড়াই আরোহণ করেছিলেন। যদিও সামিটের এত কাছে গিয়েও অসুস্থ সহ-অভিযাত্রীকে বাঁচানোর জন্য তাকে ফিরে আসতে হয়েছিলো। (তার কয়েকদিন পরই ম্যালোরি আর আরভিনের সেই বহুল আলোচিত দুঃখজনক অন্তর্ধান! তারাও অক্সিজেন ব্যবহার করছিলেন তখন।)
যাইহোক, শুধু প্রতিকূল পরিস্থিতির কারনেই চূড়া থেকে মাত্র হাজার ফুট নিচে থাকা অবস্থায় নরটনকে ফিরে আসতে হয়েছিলো। তিনি যদি সে যাত্রায় অতিরিক্ত অক্সিজেন ছাড়াই চূড়ায় উঠতে পারতেন তবে এভারেস্ট বিজয়ের ইতিহাস এবং পরবর্তীতে পর্বত জয়ের ধরণ সম্পূর্ণ নতুন একটা মোড় নিত।
১৯৩৩ সালে চতুর্থ ব্রিটিশ অভিযানেও তিনজন পর্বতারোহী কোন অতিরিক্ত অক্সিজেন সিলিন্ডার ছাড়াই নরটনের পৌঁছানো জায়গা পর্যন্ত উঠতে সক্ষম হন। যদিও তাদেরকেও ওখান থেকেই ফিরে আসতে হয়।
উল্লেখ্য, এলিট মাউন্টেনিয়ারদের অনেকেই কিন্তু ৮০০০ মিটারি পর্বতগুলোতে অক্সিজেন ব্যবহার করাটাকে বাকিদের মতো অতোটা স্বাভাবিকভাবে নেন না। কিংবদন্তি ক্লাইম্বার ‘রেইনহোল্ড মেসনার’ যিনি প্রচলিত সমস্ত ধ্যানধারণাকে মিথ্যে প্রমাণ করে দিয়ে ১৯৭৮ সালে অতিরিক্ত অক্সিজেন ছাড়াই এভারেস্ট জয় করেছিলেন একবার এক সাক্ষাৎকারে বলেছিলেন, “অতিরিক্ত অক্সিজেনের সাহায্য নিয়ে এভারেস্টে ওঠা একটা সাধারন ৭০০০ মিটার পর্বতে ওঠার মতই, এখানে আলাদা কোন কৃতিত্ব নেই”।

রেইনহোল্ড মেসনার
এখন প্রশ্ন হচ্ছে পর্বতজয়ের যে পুরুষোচিত ধরন সেটা বিসর্জন দিয়ে কেন পর্বতারোহীরা অতিরিক্ত অক্সিজেনের সাহায্য নিয়ে এভারেস্ট আরোহণ করে ?
কারণটা আর কিছুই নয় – নিরাপত্তা!
২০০০ সালে American Alpine Journal-এ প্রকাশিত একটি রিপোর্টে Dr. Ray Huey তার গবেষণা থেকে পাওয়া তথ্য থেকে দেখিয়েছেন অতিরিক্ত অক্সিজেনের সাহায্য না নেয়া আরোহণকারীরা অক্সিজেন ব্যবহারকারীদের চেয়ে দ্বিগুন বেশি মৃত্যুসম্ভাবনার সম্মুখীন হন। কারন এক্সট্রিম অলটিচ্যুডে প্রয়োজনীয় অক্সিজেনের অভাবে হাঁসফাঁস করতে থাকা ফুসফুসে খুব তাড়াতাড়িই পানি জমে এবং ধীরে ধীরে ক্লাইম্বার নিজের ফ্লুয়িডে নিজেই ডুবতে ডুবতে অচল হয়ে পরেন। এই শারীরিক অবস্থা পাল্মনারি এডিমা নামে পরিচিত।একই ঘটনা যখন ব্রেইনেও ঘটে তখন একে সেরিব্রাল এডিমা বলা হয়। এছাড়াও এক্সট্রিম অলটিচ্যুডে অক্সিজেন শরীরের রক্তপ্রবাহে বিশেষ সাহায্য করে বলে অতিরিক্ত অক্সিজেন ব্যবহারকারী ক্লাইম্বারদের ফ্রস্ট বাইটে আক্রান্ত হওয়ার সম্ভাবনাও নাটকীয়ভাবে কমে যায়। শুধু এটাই নয়, কিছু বিশেষ শারীরিক পরীক্ষার পর এই তথ্যও পাওয়া গেছে যে অক্সিজেন ছাড়া পর্বতারোহণের পর ক্লাইম্বারদের মধ্যে সাময়িক স্মৃতিভ্রষ্টতা দেখা দেয়।
মূল ব্যাপার হল প্রায় সব ক্লাইম্বারদের কাছেই ঘর থেকে, আপনজনের কাছ থেকে মাসের পর মাস দূরে থেকে দিন কাটানোই একটা বড় মানসিক পরীক্ষা। তখন অক্সিজেন ব্যবহার করলেন কি করলেন না সেটা চিন্তা করার মতো মানসিক অবস্থা অনেক ক্লাইম্বারেরই থাকে না। তাই, এতদিনের অমানুষিক ধৈর্য আর পরিশ্রমের পর অক্সিজেন মাস্কটা মুখে বসিয়ে কোনরকমে এভারেস্টের চূড়ায় পৌঁছানো টাই একজন সাধারণ ক্লাইম্বারের মূল লক্ষ্য হয়ে দাড়ায়।
উল্লেখ্য, ৪০০০ এরও বেশি মানুষ এভারেস্টের চূড়ায় উঠেছেন, কিন্তু তার মাত্র ৫%, আরো নির্দিষ্টভাবে বলতে গেলে প্রায় ২০০ জন মাত্র ক্লাইম্বার অক্সিজেন ছাড়া ক্লাইম্ব করেছেন। তাদের মধ্যে আছে ৩৭ জন শেরপা (যাদের কেউই মারা যাননি) আর ১৩৯ জন পশ্চিমা ক্লাইম্বার (মারা গেছেন ১৩ জন)। সুপার-শেরপা খ্যাত নেপালের “আং রিটা শেরপা” রেকর্ড ১০বার অক্সিজেনের সাহায্য ছাড়াই এভারেস্ট আরোহণ করেছেন।
আং রিটা শেরপা
তাই বোঝাই যাচ্ছে ক্লাইম্বিং-এ অক্সিজেন ব্যবহার করতেই হবে ব্যাপারটা তেমন নয়। সবকিছু নির্ভর করে ক্লাইম্বারের শরীরের সহনশীলতার ওপর।

