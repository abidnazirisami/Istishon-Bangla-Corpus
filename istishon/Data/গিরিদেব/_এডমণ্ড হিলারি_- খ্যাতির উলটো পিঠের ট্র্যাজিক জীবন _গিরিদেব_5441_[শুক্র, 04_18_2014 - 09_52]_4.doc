_এডমণ্ড হিলারি_- খ্যাতির উলটো পিঠের ট্র্যাজিক জীবন 


“এডমণ্ড হিলারি” – এভারেস্ট বিজয়ের জন্যই যার দুনিয়াজোড়া খ্যাতি। এই গ্রহের সর্বোচ্চ চূড়ায় পা রাখার সাথে সাথে এক লাফে ইতিহাসের পাতায় ঢুকে যাওয়া মানুষটার জীবন দারুণ দারুণ সব এডভেঞ্চারে পরিপূর্ণ। অথচ শুধু মাউন্টেনিয়ারিং-ই নয়, মানবসেবায়ও অনন্য ছিলেন স্যার হিলারি। নেপালের সুউচ্চ জায়গাগুলোতে বাস করা, আধুনিক পৃথিবীর ন্যুনতম সুবিধাটুকুও ভোগ করতে না পারা দুঃস্থ মানুষগুলোর জন্য আজীবন নিস্বার্থভাবে নিজেকে নিয়োজিত করে রাখা মানুষটাকেও কত গভীর দুঃখের মধ্যে দিয়ে সময় পার করতে হয়েছে! হয়তো অনেককেই এমন সময় পার করতে হয়! এটাই হয়তো জীবনের নিয়ম! 
গতবার নেপাল ভ্রমণে কেনা ওনার আত্মজীবনী “View From The Summit” পড়তে পড়তে মন খারাপ হয়ে গেলো এই মহৎহৃদয় মানুষটার জীবনের অবর্ণনীয় এক দুঃখের অধ্যায় জানতে পেরে। শেয়ার করতে মন চাইলো তাই অংশবিশেষ অনুবাদ করে দিলাম। 

“দিনটা কোনদিন ভুলতে পারবোনা।
সেদিন এইপর্যন্ত আমাদের বানানো সবচেয়ে বড় হাসপাতাল ভবনটার ছাদের নির্মাণকাজ চলছিলো পুরোদমে। ছাদের ওপর হাতুড়ি পেটার শব্দটা আশ্চর্য একটা ছন্দ তৈরি করেছে। সে শব্দ ছাপিয়ে হঠাৎ আমার কানে এলো একটা হেলিকপ্টারের অপ্রত্যাশিত গর্জন। এমনিতেই কয়েক ঘণ্টা ধরে অপেক্ষা করছিলাম কখন প্লিটাস পোর্টার প্লেনটা আমার স্ত্রী লুইস আর মেয়ে বেলিন্ডাকে কাঠমুণ্ডু থেকে উড়িয়ে নিয়ে আসবে। কিন্তু এই দুর্গম এলাকায় হঠাৎ হেলিকপ্টার কেন ?! মনটা কেন যেন কেঁপে উঠলো, অমঙ্গল আশঙ্কায় নিজেকে আর স্থির রাখতে পারলাম না। আমি দৌড়ে এয়ারফিল্ডে নেমে আসতে আসতে হেলিকপ্টারটাও নেমে এসেছে। কপ্টারের ভেতর থেকে বেরিয়ে আসতে দেখলাম প্রিয় বন্ধু এলিজাবেথ হাওলিকে। ওকে কেন যেন খুব ফ্যাকাসে আর ক্লান্ত লাগছিলো। তখনো ভাবতেও পারিনি কি ভয়ানক খবর ও আমাকে দিতে যাচ্ছে।
“আমি খুব দুঃখিত, এড, লুইসের প্লেনটা ল্যান্ড করার সময় ক্র্যাশ করেছে!”
আমার সর্বাঙ্গ যেন অচল হয়ে গেলো। কোনরকমে ওকে জিজ্ঞেস করলাম ,”ওরা কি বেঁচে আছে ?!”
ধরা গলায় ও জানালো “মনে হয়না!”
একটা অবর্ণনীয় ব্যথা দলা পাকিয়ে গলা দিয়ে উঠে আসতে চাইছিল তখন। অবিশ্বাসে স্থবির হয়ে গেলেও সামনের কর্তব্য সম্পর্কে কিভাবে কিভাবে যেন সচেতন হয়ে উঠলাম একটুপরই। ওকে বললাম, “ফিল আর জিমকে সব জানাতে হবে।” লুইসের বাবা-মা তখন আমার সাথেই ছিল। ক্যাম্পে গিয়ে খবরটা দিতেই দেখলাম ফিল নিজের এতবড়ো শোকটা চেপে রেখে পরম মমতায় আমার হাতে হাত রেখে আমাকে সমবেদনা জানাচ্ছে। বন্ধু মারে জোন্স কয়েকমাস আগেই চোখের সামনে তার ক্লাইম্বি পার্টনারকে এক তুষারধ্বসে হারিয়েছে। কিন্তু এমনকি সেও যখন আমাকে সমবেদনা জানাতে আমার কাঁধে হাত রাখল, আমি শ্রাগ করলাম। আসলে তখনো বিশ্বাস করতে পারছিলাম না আমার জীবনের সবচেয়ে প্রিয় দুটি মানুষ আর নেই, আর কখনো ওদের দেখতে পাবোনা! 

(সপরিবারে স্যার হিলারি)
এলিজাবেথের সাথে কখন কপ্টারে উঠে কাঠমুন্ডুর দিকে রওনা দিয়েছি নিজেও জানিনা।
পাহাড়ের উঁচু পাসের মধ্যে দিয়ে যে অপূর্ব সুন্দর ট্রেইলটা উত্তরদিকে চলে গেছে কপ্টার থেকে সেদিকে চোখ পড়তেই বুকটা হুহু করে উঠলো। এই পথ ধরেই লুইসের সাথে কতবার হাতে হাত রেখে হেঁটে গেছি! নাহ ! মনস্থির করে ফেললাম আমি ঘটনাস্থলে যাবো। পাইলটকে ইচ্ছাটা জানাতেই সে একেবারে হইহই করে উঠলো। একের পর এক যুক্তি দিতে লাগলো কেন আমার সেখানে যাওয়াটা অর্থহীন। কিন্তু আমি তখন অতকিছু শোনার মত অবস্থায় ছিলাম না। আমি যাবই। হার মেনে নিয়ে শ্রাগ করে শেষে সে বললো, ”ঠিক আছে, বন্ধু, তোমার সিদ্ধান্ত।” কিছুক্ষণ পরেই বুঝতে পেরেছিলাম কেন সে আমাকে যেতে মানা করছিলো।
অল্প কিছুক্ষণের মধ্যেই আমরা কাঠমুন্ডু ভ্যালিতে পৌঁছে গেলাম। রানওয়ের শেষ মাথার সবুজ মাঠটার ওপর কয়েকটা চক্কর দিয়ে আমরা একটা ঝিরির ওপারে নামলাম। দূর থেকে মানুষের জটলা দেখেই বুঝতে পেরেছিলাম প্লেনটা কোথায় ক্র্যাশ করেছে। ওখানে যেতে হলে আমাকে ঝিরিটা পার হতে হবে তবে গা ভেজাতে না চাইলে ঘুরপথেও যাওয়া যায়। কিন্তু সেসব চিন্তা করার মত মানসিক অবস্থা আমার ছিলোনা। ঝিরির পানিতে ঝাপিয়ে পড়ে সাঁতরে ওপারে আসলাম। আমার হন্তদন্ত হয়ে ছুটে আসা দেখেই হয়তো আমি কে হতে পারি বুঝতে পেরে স্থানীয় মানুষের জটলাটা দুভাগ হয়ে আমাকে পথ করে দিলো। কিন্তু, হায় ! কি দেখতে হবে আগে থেকেই সেটা মোটামুটি আন্দাজ করতে পারলেও যা দেখলাম সেটা সহ্য করার জন্য কোন মানসিক দৃঢ়তাই যথেষ্ট নয়! ওইতো ওরা – আমার জীবনের সবচেয়ে কাছের, সবচেয়ে প্রিয় মানুষ দুটো। বিচ্ছিন্ন কয়েকটা বড় টুকরায় ছড়িয়ে ছিটিয়ে আছে!
সমস্ত পৃথিবীটা চোখের সামনে দুলে উঠলো। অদ্ভুত এক শুন্যতা মুহূর্তে গ্রাস করে নিলো আমাকে। এই পৃথিবীতে যেন আমার কেউ নেই, কিচ্ছু নেই...........................
এভাবে কতক্ষণ দাঁড়িয়ে ছিলাম জানিনা। হুঁশ ফিরল পাশে এসে দাঁড়ানো এক আমেরিকানের প্রশ্নে, “আপনি কি বডিগুলো সনাক্ত করতে পারছেন?” লোকটাকে চিনিনা, কার কাছ থেকে সে এসেছে তাও জানিনা তবু যেন নিজের অজান্তেই সম্মতিসূচক মাথা দোলালাম। এছাড়া আমার আর কিইবা করার আছে! নিজের মুখে কিভাবে ওদের বলবো যে ওই মাংসের টুকরোগুলোই আমার প্রিয়তমা স্ত্রী আর মেয়ে!!”
এভারেস্ট জয়ের মাধ্যমে পাওয়া দুনিয়াজোড়া খ্যাতির উলটো পিঠে স্যার হিলারির বর্ণিল জীবনে এটা ছিল একটা বড় আঘাত। 




