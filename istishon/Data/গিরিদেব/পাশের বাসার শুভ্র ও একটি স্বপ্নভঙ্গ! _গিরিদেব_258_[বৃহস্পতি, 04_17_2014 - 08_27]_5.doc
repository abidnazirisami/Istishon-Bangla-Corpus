পাশের বাসার শুভ্র ও একটি স্বপ্নভঙ্গ! 


 ২০শে এপ্রিল......
শুভ্রর মা আজ অনেক খুশি। তার ছেলের সারাজীবনের স্বপ্ন পূরণ হওয়ার সুযোগ এসে গেছে। অনেক কষ্টে তিল তিল করে এজন্য নিজেকে তৈরি করেছিল তার ছেলে । কাজটা হয়ে গেলেই পাগল ছেলেটার বিয়ে ঠিক করবেন বলে সাব্যস্ত করেছেন তিনি। হঠাৎ কলিং বেলের শব্দে চিন্তায় ছেদ পড়ে। দরজা খুলে দেখেন পাশের বাসার নিলুফার আপা। প্রতি সন্ধ্যায় গল্প করতে আসেন সদাহাস্যময়ী এই ভদ্রমহিলা। হাসিমুখে উনাকে রান্নাঘরে নিয়ে বসালেন মা। চুলায় চা বসিয়ে দিয়ে আলুর খোসা ছিলতে ছিলতে শুরু করলেন তার বিবাহিত জীবনের প্রথমদিককার গল্প। নিলুফার আজ বেশ অবাক হলেন। এতদিন ধরে মহিলার সাথে পরিচয় কিন্তু কখনো তো এসব উনাকে বলেন নি শুভ্রর মা। অবাক হয়ে শুনতে লাগলেন কিভাবে বিয়ের একবছর পর থেকে দিনের পর দিন একটা সন্তানের জন্য কান্না করেছেন শুভ্রর মা-বাবা। এমন নয় যে তিনি কন্সিভ করেন নি। কিন্তু পরপর দুবার ডেলিভারির পর ঈশ্বর নামের লোকটা তাকে খালি হাতে ফিরিয়ে দিয়েছে! সেসব দুর্বিষহ দিনগুলোর কথা ভাবতে ভাবতে আবেগাক্রান্ত হয়ে পড়েন শুভ্রর মা। নিলুফার শান্ত করার চেষ্টা করেন তাকে। একটু ধাতস্থ হয়ে আবার বলতে শুরু করেন মা। এরপর শ্বশুর বাড়ির আত্মীয়স্বজনদের গঞ্জনা আর ফেরেশতার মতো শ্বশুর-শাশুরির সান্ত্বনা নিয়েই কাটতে থাকে তার দিন। শেষে দীর্ঘ আট বছর পর মুখ তুলে চান ঈশ্বর। তাদের কোল জুড়ে আসে শুভ্র। এদ্দুর বলেই নিলুফারকে আবার চিরচেনা নির্মল হাসি উপহার দেন শুভ্রর মা। মনের আনন্দেই বকবক করতে শুরু করেন সরল মহিলা। একে একে বলেন - কিভাবে শুভ্র প্রথম কথা বলা শুরু করেছিল, কিভাবে ওর বাবা ওকে পাঁচ বছর বয়সে “আয় তবে সহচরী” গানটার সাথে নাচিয়ে নাচিয়ে মজা করতেন। শুভ্রর বড় হয়ে ওঠা, বাবার হাত ধরে প্রথম স্কুলে যাওয়া, কান্নাকাটি – সব একে একে জানা হয়ে যায় নিলুফারের...............।
শুভ্র তখন বাসা থেকে বেশ খানিকটা দূরে, বেতনের টাকা নিয়ে সাইকেলে করে বাসায় ফিরছে। মনেমনে ভীষণ খুশি আজ ও। এতদিন ধরে দেখে আসা স্বপ্নের দিকে বেশ ভালো রকমের লম্বা পদক্ষেপ ফেলা গেছে। ঘণ্টাখানেক আগে আসা ফোনটা ওর জীবনের মোড়টাই হয়তো ঘুরিয়ে দিতে যাচ্ছে। 
আজ ২০ তারিখ। ২৮ তারিখ রওনা দেবে ও ওর স্বপ্নের পথে। কত কষ্ট, কত ত্যাগ যে ওকে স্বীকার করতে হয়েছে এর জন্য! যে সাইকেলে করে এখন বাড়ি ফিরছে সেটাকেও বিক্রি করে দিচ্ছে ও।
পেছন থেকে অনেকক্ষণ ধরে হর্নের আওয়াজ শোনা যাচ্ছে, অথচ রাস্তার একেবারে বামদিকেই চালাচ্ছে ও........
নিয়াজ মোল্লার মাথা আজকে একেবারেই ঠিক নেই। তাড়াতাড়ি গ্যারেজে গাড়ি পৌঁছে দিতে হবে। এদিকে ওর মেয়ের প্রচণ্ড জ্বর। একটু আগেই ফোনে বউয়ের মুখে খবরটা পাওয়ার পর থেকে মাথাটা ঠিকঠাক মতো কাজও করছে না। নাসিরাবাদ মহিলা কলেজের কিছুটা আগ থেকেই স্পীড বাড়িয়ে দিয়ে অনবরত হর্ন বাজিয়ে গাড়ি চালাচ্ছে ও। মোড়ে এসে তাড়াহুড়ায় গাড়ি ঘুরাতেই চোখের সামনে একটা সাইকেল দেখতে পেলো নিয়াজ। সর্বশক্তি দিয়ে ব্রেক চেপেও যখন সাইকেলটাকে এড়াতে পারলো না ভয়ে চোখ বন্ধ করে ফেললো ও। সংঘর্ষটা ওর বিশাল ট্রাক সামান্য একটা ঝাঁকির মত করেই বেমালুম হজম করে নিলো। রাস্তার চারদিক থেকে তখন ভয়ার্ত অনেকগুলো চিৎকার কানে ঢুকল নিয়াজের......।
ধাক্কাটার প্রাথমিক রেশ সাইকেলে বসা শুভ্রর কোমরটা দুমড়েমুচড়ে দিয়েছে। শেষে ট্রাকের দৈত্যাকার চাকাটা যখন ওর উপর সওয়ার হচ্ছে তখনি হয়তো মরণ যন্ত্রণাতেই শুভ্রর মুখ দিয়ে অস্ফুটে বেরিয়ে আসলো “মাআআ!” ওইটাই ওর শেষ কথা, তারপর সব অন্ধকার...............।
ওদিকে নিলুফারের সাথে মনের আনন্দে বকবক করতে থাকা শুভ্রর মা তখন আলু ছিলতে গিয়ে অসাবধানতায় হঠাৎ আঙুল কেটে ফেলেন। পা দিয়ে চেপে ধরে রাখা বটিটা মায়ের রক্ত দিয়ে হোলি খেলে!
নাসিরাবাদের মোড়ে শুভ্রর শরীরটা তখন একদলা বীভৎস মাংসপিণ্ডে পরিণত হয়েছে। দুমড়ে যাওয়া সাইকেলের পেছনের চাকাটা শুভ্রর মহামূল্যবান বি- নেগেটিভ রক্ত ফোঁটায় ফোঁটায় রাস্তাকে খাওয়াতে ব্যস্ত! 
শুভ্রর আত্মাটা জানেও না শহরের অন্যপ্রান্তে কি এক বিষম মাতম অপেক্ষা করে আছে.....................!

