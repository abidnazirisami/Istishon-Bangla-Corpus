অব্যক্ত কথা !


প্রিয়তম বলবো নাকি প্রিয়তমা ? কি বলে তোমায় সম্বোধন করবো ? তোমার লিঙ্গ জানিনা , বর্ণও । তোমার ধর্ম জানি । প্রিয় বন্ধু আমার , প্রতি মুহূর্ত তোমায় স্মরণ করি রন্ধ্রে রন্ধ্রে । তুমি মিশে আছো আমার প্রতিটি লোমকূঁপে , রক্তে । তোমায় ছাড়া এক মুহূর্ত ভাবতে পারিনা । তুমিই যে আমার জীবন সঙ্গী । কেয়ামত থেকে কেয়ামত , হয়তো দোযখ পর্যন্ত আমি তোমার সঙ্গে থাকবো । হয়তো নয় , অবশ্যই থাকবো । তোমার পরশ পেলে বিপ্লবী হয়ে উঠতে ইচ্ছে করে , হয়তোবা মাও-সেতুঙ ! এটা দম্ভোক্তি নয় ।
কি লিখতে কি লিখে ফেলেছি ! তোমায় নিয়ে যখন লিখতে বসেছি তখন আমি ক্লান্ত , বিধ্বস্ত । কিন্তু আশাহত নই । এখনো স্বপ্ন দেখি । স্বপ্ন নাকি মরিচিকা ? সুশীলেরা যে বলে ! হোক ; মরিচিকাই আমার প্রিয় , নিজের জীবনের চেয়ে , যতটা প্রিয় তুমি । তোমায় নিয়ে কি লিখবো ? গান ? কবিতা , গল্প নাকি প্রবন্ধ ? জানিনা ! জানতে ইচ্ছা করেনা । ইচ্ছাগুলো মরে যাচ্ছে দিন দিন । যাক । তুমি থাকলেই যথেষ্ট । তোমার রুপের প্রতি আমার কোন মোহ নেই । যেমন নেই উঁচা-নিচা দুধের প্রতি । তোমার ক্ষমতা আমি জানি । দুঃখ শুধু তুমি ক্ষণজন্মা ! নাকি ক্ষণজন্মী ? আবারও লিঙ্গ-বৈষম্য ! কিছু মনে করোনা । আমি নারীবাদি নই , নই পুরুষবাদি । আচ্ছা , লৈঙ্গিক ব্যাপার না হয় আপাতত বাদ দিলাম । খুশি তো ?
ফেয়ার এন্ড লাভলী কিংবা লাক্সের মডেলদের মত তোমার রুপের রহস্য জানতে চাই না । তোমাকে দিয়ে আমি আকাশ দেখি , মেঘমালা । তোমার উড়ে বেড়ানো আমার ভালো লাগেনা । তুমি মিশে থাকো আমার সারা দেহে । তোমায় নিয়ে আমি যুগের পর যুগ কাটাতে চাই , কিন্তু ঘর বাঁধতে চাই না । আমি যে সর্বহারা ! তোমার মধ্য দিয়ে আমি প্রলেতারিয়েতের সংগ্রাম দেখি , জীবন দেখি । বিপ্লব হয়তো দেখা হবেনা ! আফসোস নেই এতটুকু । যে বিপ্লব চে গুয়েভারা , চারু মজুমদার কিংবা ইব্রাহিম কাপাক্কায়ারা দেখে যেতে পারেনি , সে বিপ্লব দেখার সাধ্য কি আমার আছে ? প্রশ্নটা তোলা থাক ভবিষ্যতের জন্য ।
তুমি জ্বলতে থাকো । জন্ম থেকে জন্মান্তরে । আমার মত অভাগাদের অন্তরে , রক্তে-মাংসে , অস্থিমজ্জায় । জনম জনম আমার মত , হয়তো কম কিংবা বেশি নিঃসঙ্গ স্বপ্নচারীরা তোমায় অনুভব করবে প্রতি ন্যানো সেকেন্ডে । তুমি নমস্য ! তুমি পূজনীয় ! তোমার কোন স্বার্থ নেই , কোন অহঙ্কার নেই , কোন ক্ষোভ নেই , কোন লোভ নেই । আছে শুধু ভালোবাসা , মমতা । দেখো , তোমার মমত্বের পরশ পেয়ে কত কিছুই লিখে ফেললাম ! অনেক কিছুই লেখার ইচ্ছা ছিল । কিন্তু শরীর-মন-বাস্তবতা সায় দিচ্ছে না ! ক্ষমা করো প্রিয় বন্ধু আমার । তুমি বেঁচে থাকো , তুমি বেঁচে থাকো , তুমি বেঁচে থাকো তোমার ধর্ম নিয়ে জান্নাত থেকে জাহান্নাম পর্যন্ত । তোমাকে প্রণাম জানাই হে নিকোটিন !

