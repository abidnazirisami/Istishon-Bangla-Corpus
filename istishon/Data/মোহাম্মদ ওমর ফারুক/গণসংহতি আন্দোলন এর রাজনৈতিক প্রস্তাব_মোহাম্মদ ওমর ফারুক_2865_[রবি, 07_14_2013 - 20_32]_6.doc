গণসংহতি আন্দোলন এর রাজনৈতিক প্রস্তাব


 মার্কিন-ভারত দখলদারিত্ব থেকে দেশ ও জাতিকে মুক্ত করুন
মুক্তিযুদ্ধে জনগণের আকাঙ্ক্ষার রাষ্ট্র ও সংবিধান কায়েমে ঐক্যবদ্ধ হোন
এই জনপদের মানুষ হাজার বছর ধরে সংগ্রাম করছেন। কখনো জাত-পাতের বিরুদ্ধে, কখনো ধর্মীয় প্রতিক্রিয়াশীলতার বিরুদ্ধে, কখনোবা জমিদার-মহাজনদের অন্যায়-অত্যাচারের বিরুদ্ধে, আর দীর্ঘকালব্যাপী বিদেশী দখলদার, ঔপনিবেশিক শক্তির বিরুদ্ধে। এই সংগ্রাম কখনো ধর্মীয় সংস্কার আন্দোলন, কখনো সাংস্কৃতিক প্রতিরোধ, কখনো মুখোমুখি সশস্ত্র লড়াইয়ের রূপ নিয়েছে। এই দীর্ঘ লড়াই-সংগ্রামের ধারাবাহিকতাতেই জনগণের আকাঙ্ক্ষার উজ্জ্বলতম প্রকাশ এবং লড়াইয়ের এ যাবত সবচেয়ে তীব্র ও প্রভাববিস্তারী ঘটনা হিসেবে আবির্ভূত হয়েছে ১৯৭১ সালের মুক্তিযুদ্ধ। মুক্তিযুদ্ধের মধ্য দিয়ে তাই জনগণের মুক্তির আকাঙ্ক্ষাও পৌঁছেছে তার উচ্চতর রূপে। কিন্তু অতীতের সমস্ত সংগ্রামের মতোই নেতৃত্বদানকারী শক্তির বিশ্বাসঘাতকতা অথবা তার শক্তির দুর্বলতার কারণে ’৭১-এর মুক্তিযুদ্ধের মধ্য দিয়েও জনগণের আকাঙ্ক্ষা পূরণ হয়নি। বিগত ৪০ বছর ধরে এটা এক জ্বাজ্বল্যমান সত্য হিসেবেই আমাদের সামনে উপস্থিত আছে।
দুঃখজনক হলেও সত্য যে, মুক্তিযুদ্ধের মধ্য দিয়ে বাংলাদেশের মানুষ একটি আত্মমর্যাদাসম্পন্ন, সার্বভৌম, নিজের দায়িত্ব নিতে সমর্থ একটি সাবালক জাতিরাষ্ট্র গঠনের যে সম্ভাবনা তৈরি করেছিলেন তা আজ দারুণভাবে ভুলুণ্ঠিত। আজকের যুগে এরকম একটি সার্বভৌম জাতিরাষ্ট্রের অস্তিত্বের প্রাথমিক শর্ত হলো সাম্রাজ্যবাদের কবল থেকে দেশের শাসনব্যবস্থা ও সামগ্রিক উৎপাদনী আয়োজন এবং তার সাংস্কৃতিক জীবনকে মুক্ত করা। সাম্রাজ্যবাদনির্ভর আমলাতান্ত্রিক পাকিস্তান রাষ্ট্রের বিরুদ্ধে এ দেশের মুক্তিকামী মানুষের লড়াইয়ের প্রধান প্রতিপক্ষও ছিল সে কারণে খোদ সাম্রাজ্যবাদী ব্যবস্থাই। পাকিস্তান রাষ্ট্রের বিরুদ্ধে লড়াইয়ের ক্ষেত্রে সাম্রাজ্যবাদ বিরোধিতার প্রশ্নটি তাই উঠেছে বারে বারে এবং সঙ্গত কারণেই। কিন্তু বাংলাদেশ রাষ্ট্রের নবগঠিত শাসকশ্রেণী তার জন্মের সাথে সাথেই সাম্রাজ্যবাদী ব্যবস্থার সাথে আপোস করে। ফলে একটি সার্বভৌম, গণতান্ত্রিক রাষ্ট্র হিসেবে গড়ে না উঠে কার্যত পুরোনো রাষ্ট্রটিই নতুন নামে সংগ্রামী জনগণের ঘাড়ে চেপে বসে তার ওপর ছড়ি ঘোরাতে থাকে। বহাল থেকে যায় পুরোনো রাষ্ট্রের সামরিক-বেসামরিক আমলাতন্ত্র, বিচারব্যবস্থা, আইন-কানুন। যুদ্ধে অংশগ্রহণকারী সকল গণতান্ত্রিক শক্তির অংশগ্রহণের মধ্য দিয়ে গণতান্ত্রিক ব্যবস্থা, জনগণের মৌলিক মানবাধিকারের নিশ্চয়তা দিতে সক্ষম একটি সংবিধান তৈরির বদলে অগণতান্ত্রিক প্রক্রিয়ায় তৈরি হয় কোনো কিছুরই নিশ্চয়তা বিধানে অক্ষম, নারী বিদ্বেষী এবং জাতিগত নিপীড়ন ও সংসদীয় স্বৈরতন্ত্রের উপযোগী একটি সংবিধান। আর এসবের সহযোগে সামরিক কিংবা বেসামরিক প্রত্যেকটি সরকার ধারাবাহিকভাবে সাম্রাজ্যবাদের সাথে অধিকতর ঘনিষ্ঠ হয়েছে এবং দেশের সম্পদ, উৎপাদনী খাত, জনগণের শ্রম ও সাংস্কৃতিক জীবনকে সাম্রাজ্যবাদের প্রয়োজন অনুযায়ী ঢেলে সাজাতে তৎপর হয়েছে। সাম্রাজ্যবাদী বৈশ্বিক কাঠামোর সাথে অঙ্গীভবনের লক্ষ্যে ‘কাঠামোগত সমন্বয় কর্মসূচি’, ‘দারিদ্র্য বিমোচন কর্মসূচি’, সাম্রাজ্যবাদী ‘সহস্রাব্দ উন্নয়ন লক্ষ্য’ ইত্যাদিসহ সাম্রাজ্যবাদের নির্দেশনা অনুযায়ী একের পর এক পরিকল্পনা বাস্তবায়িত হয়েছে বাংলাদেশে। এর ফলে একদিকে ধনী-গরিবের বৈষম্য হয়েছে আকাশচুম্বী অন্যদিকে দেশে উৎপাদন প্রক্রিয়ার সাথে সম্পর্কহীন, লুণ্ঠনকারী এমন এক শাসকশ্রেণী গড়ে উঠেছে যারা ক্রমাগত জনবিচ্ছিন্ন হয়ে হাতে নিয়েছে একের পর এক গণবিরোধী নীতি, কালাকানুন, কর্মসূচি। এই প্রক্রিয়ায় জনগণের সাথে তাদের সম্পর্কের এমন পুনর্বিন্যাস ঘটেছে যেখানে জনগণ এদের দখলদারিত্বের অসহায় শিকার, তার হাত থেকে রক্ষা পাবার জন্য দেনদরবারকারী, এবং ক্ষুদ্র একটি অংশ দখলদারিত্বের সহযোগী। এই লুণ্ঠনমূলক দখলদারিত্ব প্রতিষ্ঠার সবচেয়ে বড় হাতিয়ার হলো রাষ্ট্রীয় ক্ষমতা। লুণ্ঠন ও দখলদারিত্ব প্রতিষ্ঠার জন্য রাষ্ট্রীয় ক্ষমতা দখলে মরিয়া এই শাসকশ্রেণী ধর্মকেও তাদের ক্ষমতার প্রয়োজনে লুণ্ঠনের সহযোগী বানিয়েছে এবং জনগণের প্রত্যাশা পূরণে নিজেদের ব্যর্থতা ঢাকতে চেয়েছে ধর্মপরিচয়ের খোলসে। জামায়াতসহ ধর্মীয় পরিচয়ের দলগুলির পুনর্বাসন ও শক্তি বৃদ্ধি সে কারণে সাম্রাজ্যবাদের সাথে অঙ্গীভবন ও গণবিরোধী হয়ে ওঠারই অনিবার্য পরিণতি।
উল্লিখিত বাস্তবতার ধারাবাহিকতাতেই বিগত বিএনপি-জামায়াত জোট সরকারের সময়ে লুণ্ঠন তৎপরতা তার চূড়ায় পৌঁছে এবং লুণ্ঠনের একচেটিয়া নিজের রূপ সংহত করে পরিবারতন্ত্রে। ক্ষমতা আঁকড়ে থাকতে তৎকালীন ক্ষমতাসীন বিএনপি-জামায়াত জোটের এবং ক্ষমতায় আসীন হতে আওয়ামী লীগ নেতৃত্বাধীন মহাজোটের মরিয়াপনা এই দুই জোটকে সশস্ত্র সংঘাতের দিকে নিয়ে যায়। বাংলাদেশে ‘গণতন্ত্রের’ একমাত্র স্মারক নির্বাচন অনুষ্ঠানও ঐ পরিস্থিতিতে অসম্ভব হয়ে দাঁড়ায়। এই অভ্যন্তরীণ গোলযোগের সুযোগ নিয়ে সাম্রাজ্যবাদের ‘রিজার্ভ ফোর্স’ সিভিল সোসাইটি ও সামরিক আমলাতন্ত্রের প্রত্যক্ষ অংশগ্রহণে তৈরি হয় সিভিল-মিলিটারি তত্ত্বাবধায়ক সরকার। এই সরকার জরুরি অবস্থা জারির মাধ্যমে জনগণের মত প্রকাশের অধিকার দমন করে চাপিয়ে দিতে থাকে একের পর এক সাম্রাজ্যবাদী কর্মসূচি।
আগেই বলা হয়েছে, প্রতিষ্ঠার পর থেকেই বাংলাদেশে সাম্রাজ্যবাদী আধিপত্য বিভিন্ন প্রক্রিয়ায় প্রতিষ্ঠিত হয়েছে। কিন্তু ২০০৭ সালের ১১ জানুয়ারি সামরিক তত্ত্বাবধায়কী শাসনের মধ্য দিয়ে এই আধিপত্য যেভাবে নিরঙ্কুশ হয়েছে, তাতে একে সব অর্থেই এক নতুন কালপর্ব হিসেবে চিহ্নিত করা যায়। বলাবাহুল্য, এই ঘটনা কোনো আপতিক বিষয় নয়। সাম্রাজ্যবাদী বিশ্বব্যবস্থার সংকটজাত নতুন বৈশ্বিক সমীকরণেরই পরিণতি। বর্তমান সাম্রাজ্যবাদী বিশ্বব্যবস্থার কেন্দ্র রাষ্ট্রসমূহ এক মহাআর্থিক সংকটে জর্জরিত। কেন্দ্র রাষ্ট্রসমূহের স্বাভাবিক অর্থনীতিতে এই সংকট কাটিয়ে ওঠার কোনো পথ না থাকায় এই বিশ্বব্যবস্থা, বিশেষত মার্কিন যুক্তরাষ্ট্রের নেতৃত্বে নতুন করে বিশ্ব দখলে মরিয়া। এরই অংশ হিসেবে একেক অঞ্চলে একেক দেশের সাথে আঞ্চলিক গাঁটছড়া, দখল, বাণিজ্য ও বিনিয়োগের ভাগাভাগি এবং সামরিক দিক থেকে নতুন কৌশলগত মৈত্রী তারা স্থাপন করছে। সাংস্কৃতিক কর্তৃত্ব এবং মিডিয়ার ওপর নিয়ন্ত্রণও কায়েম হচ্ছে নতুন মাত্রায়। এই প্রক্রিয়ায় দক্ষিণ এশিয়ায় ভারতের সাথে মার্কিন যুক্তরাষ্ট্রের নতুন মৈত্রী রীতিমতো একটি অক্ষশক্তির রূপ নিয়েছে। বাংলাদেশে ১১ জানুয়ারির পটপরিবর্তন অভ্যন্তরীণ নৈরাজ্যিক পরিস্থিতিকে কাজে লাগিয়ে এই অক্ষশক্তির দখলী প্রক্রিয়ারই অংশ।
বর্তমান মহাজোট সরকার এই দখলীকরণের প্রক্রিয়াকে শুধু অব্যাহতই রাখেনি তাকে আরো জোরদার ও সর্বব্যাপী করে তুলেছে। মার্কিন-ভারত অক্ষশক্তির সাথে বিভিন্নমুখী চুক্তির মধ্যে এর স্পষ্ট প্রতিফলন দেখা যাচ্ছে। এই তৎপরতার ফলে একদিকে যেমন গ্যাস-কয়লাসহ আমাদের জাতীয় সম্পদ ও অর্থনীতি অধিকতর বিপর্যস্ত ও দেউলিয়া হয়ে পড়েছে, সমুদ্রসীমা ও সীমান্ত নিরাপত্তা হুমকিগ্রস্ত হয়ে উঠেছে, তেমনি দ্রব্যমূল্য বৃদ্ধি, শিক্ষা, স্বাস্থ্যসহ শ্রমিক-কৃষক মেহনতি জনগণের জীবনের সার্বিক সমস্যা-সংকটকে তা আরো তীব্র করে তুলেছে। এরই পাশাপাশি চলছে সরকারি ক্ষমতার জোরে সর্বত্র দখলী-সন্ত্রাস, ক্রসফায়ারের নামে রাষ্ট্রীয় খুন ও মৌলিক মানবাধিকারের লংঘন, প্রকৃতি ও পরিবেশের ধ্বংস, নারী নির্যাতন ও জাতিগত নির্যাতনের অস্বাভাবিক মাত্রা। এই সংকট মোকাবিলায় ব্যর্থ হয়ে পূর্বতন বিএনপি-জামায়াত জোট সরকার যেমন ধর্মের জিগির তুলে পার পেতে চেয়েছিল তেমনি বর্তমান সরকার ইতিহাসের কোলে মুখ গুঁজতে চাইছে। আর তা করতে গিয়ে ’৭১ সালের মুক্তিযুদ্ধের ইতিহাস যে এই জনপদের খেটে খাওয়া মানুষেরই সংগ্রামের ইতিহাস, তার হাজার বছরের সংগ্রামের উজ্জ্বলতম অধ্যায় সেই সত্যকে বদলে দিয়ে হাজির করা হচ্ছে নিছক ব্যক্তিকেন্দ্রিক ও দলীয় ইতিহাস। ইতিহাসের এই একমাত্রিক গল্প মুছে দিতে চাইছে ব্যাপক জনগণের একটি আত্মমর্যাদাসম্পন্ন সার্বভৌম রাষ্ট্রের স্বপ্ন, রাষ্ট্র পরিচালনায় জনগণের প্রত্যক্ষ ভূমিকা এবং শিল্প-কৃষিসহ সমগ্র উৎপাদন ক্ষেত্রের সুষম বিকাশ, খাদ্য-বস্ত্র-শিক্ষা-স্বাস্থ্য-বাসস্থান-নিরাপত্তার মতো জীবনের ন্যূনতম চাহিদা পূরণের নিশ্চয়তা, জাতি-ধর্ম-বর্ণ-লিঙ্গ নির্বিশেষে সকল নাগরিকের সমান মর্যাদা ও সুযোগের সাম্যের আকাঙ্ক্ষাকে। ’৭২ সালের সংবিধান যে এর কোনো কিছুরই নিশ্চয়তা দিতে ব্যর্থ হয়েছে সেই সত্যকেও ভুলিয়ে দেয়া হচ্ছে।
কাজেই জনগণের স্বপ্ন ও আকাঙ্ক্ষাকে পায়ে দলে “মুক্তিযুদ্ধের চেতনার পুনঃপ্রতিষ্ঠা”, “রাষ্ট্রের সেক্যুলার ভিত্তি ফিরিয়ে দেয়া” কিংবা “১৯৭২ সালের সংবিধানে ফিরে যাওয়া” বাক্যবাগিশতা আর চমক-ধমক এর অতিরিক্ত কিছু হয় না। জনগণের জীবনের যে প্রয়োজন মেটাতে ব্যর্থতার ফলে ধর্মীয় রাজনীতি ও রাষ্ট্রের ধর্মীয় পরিচয় ঢাল হয়ে ওঠে, সেই প্রয়োজন না মিটিয়ে রাষ্ট্রকে যে সেক্যুলার করা যায় না সেটা বলাই বাহুল্য। ঠিক একারণেই জনগণের দীর্ঘদিনের দাবি যুদ্ধাপরাধীদের বিচারের প্রশ্নও তার রাজনৈতিক সার হারিয়ে পরিণত হয় নিছক মামলা-মোকদ্দমার টেকনিক্যাল বিষয়ে। ফলে শাসকদলের ইতিহাসে ফেরার সামপ্রতিক প্রবণতা ইতিহাসের দায় পূরণের কোনো অঙ্গীকার নয়। বরং জনগণের চৈতন্যের ওপর প্রভুত্ব করে নিজেদের শাসন-লুণ্ঠনের বৈধতা প্রদান, শাসনকে নিরঙ্কুশ করে সাম্রাজ্যবাদী দখলদারিত্বকে আড়াল করারই চেষ্টা। কাজেই পূর্র্ববর্তী সরকার যেমন সামপ্রদায়িক ভারত বিরোধিতার আড়ালে মার্কিন সাম্রাজ্যবাদের কোলে উঠে নিজেদের লুণ্ঠন সাম্রাজ্য প্রতিষ্ঠা করতে চেয়েছে, বর্তমান সরকারের তৎপরতাও অন্তর্বস্তুতে তার চাইতে আলাদা কিছু নয়।
শাসকশ্রেণীর আদর্শিক দেউলিয়াত্ব, সাম্রাজ্যবাদের দাসত্ব এবং মেরুদণ্ডহীনতার ফলে আজ আমাদের জাতীয় পরিচয় একটি আত্মমর্যাদাহীন, দুর্বল, নতজানু চরিত্রে দুনিয়ার সামনে উপস্থিত। জনগোষ্ঠী হিসেবে সংগ্রামের সমৃদ্ধ ইতিহাস সত্ত্বেও আমাদের এ পরিচয় লজ্জার, বেদনার। ক্ষমতা লাভের আশায় বাংলাদেশের শাসকরা আজ সাম্রাজ্যবাদী কেন্দ্র রাষ্ট্রগুলোর দূতাবাসে ধরনা দেয়ার প্রতিযোগিতা করে। প্রতিযোগিতা করে বিশ্বব্যাংক, আইএমএফ, বিশ্ববাণিজ্য সংস্থার প্রেসক্রিপশনকে কে কত ভালোভাবে বাস্তবায়ন করতে পারে তার জন্য। জনগণের সম্পদ বিদেশী কোম্পানির কাছে ইজারা দেয় দেশের স্বার্থ পরিপূর্ণভাবে জলাঞ্জলি দিয়ে। আমাদের পূর্বসূরিদের সংগ্রামের সাথে, তাদের আকাঙ্ক্ষার সাথে এটা এক সর্বাত্মক বিশ্বাসঘাতকতা। আমরা মনে করি, এ দেশের জনগণ হাজার বছর ধরে যে স্বপ্ন, আকাঙ্ক্ষা নিয়ে সংগ্রাম করেছেন তাকে এগিয়ে নিয়ে যাবার দায় আমরা যার আজ বেঁচে আছি তাদের সকলের। ইতিহাসের দায় শোধ না করলে ইতিহাস আমাদের ক্ষমা করবে না। সেই দায় শোধ হতে পারে ইতিহাস নির্ধারিত পথেই।
এ দেশের মানুষের সংগ্রামী ইতিহাসের সাথে যারা বিশ্বাসঘাতকতা করছে তারাই আজ এ দেশের নিয়ন্তা। তারা পালাক্রমে ক্ষমতায় আসে এবং যায়। তারা তাদের সমস্ত প্রচারযন্ত্র মারফত এটাই প্রতিষ্ঠা করতে চায় যে, এই অবস্থার পরিবর্তন সম্ভব নয়। কিন্তু ইতিহাস বারবার প্রমাণ করেছে এবং করছে পরিবর্তন অসম্ভব নয় বরং পরিবর্তনই একমাত্র অপরিবর্তিত সত্য।
পরিবর্তন সম্ভব। আমরা পরিবর্তন চাই। আমরা চাই এমন একটি বাংলাদেশ যেখানে-
# প্রকৃতি ও পরিবেশের ওপর সাম্রাজ্যবাদী বিশ্বব্যবস্থার অব্যাহত আগ্রাসন মানুষসহ পুরো প্রাকৃতিক ব্যবস্থাকেই যেভাবে বিপন্ন করে তুলেছে এবং তাতে বাংলাদেশ বিশেষভাবে যে বিপন্নতার মুখোমুখি তার মোকাবিলায় প্রকৃতি ও পরিবেশের প্রতি প্রতিকূল সকল তৎপরতা প্রতিরোধ এবং শিল্প, কৃষি, খনিজ সম্পদ উত্তোলন, পানি ব্যবস্থাপনা, পর্যটন, আবাসন, পরিবহণসহ সকল ক্ষেত্রে স্থানীয় ভূবৈশিষ্ট্য ও পরিবেশের উপযোগী নীতি গ্রহণ ও বাস্তবায়ন করা হবে।
# কৃষি ব্যবস্থার ওপর সাম্রাজ্যবাদী কর্তৃত্বের অবসান ঘটিয়ে কৃষক ও সংখ্যাগরিষ্ঠ জনগণের জন্য কৃষির নীতিতে তার আমূল রূপান্তরের স্বার্থে প্রয়োজনীয় ভূমি সংস্কার, বীজের ওপর সাম্রাজ্যবাদী কর্তৃত্বের অবসান ও কৃষকের বীজের ওপর বহুজাতিকের পেটেন্ট প্রথা বাতিল, জিএম খাদ্য ও কীটনাশক ব্যবহার বাতিল করে প্রচলন করা হবে জৈব সার ও প্রাকৃতিক ব্যবস্থাপনার নীতি। কৃষিতে পানির অপরিকল্পিত ব্যবহার রোধ এবং কৃষি জমির ধ্বংস রোধ করা হবে। সমবায় ও উৎপাদনের যৌথায়ন এবং কৃষিক্ষেত্রে মধ্যস্বত্বভোগীদের আধিপত্যের অবসান ঘটিয়ে কৃষকের ফসলের ন্যায্যদাম নিশ্চিত করা হবে।
# খাদ্য ও নিত্যপ্রয়োজনীয় দ্রব্যাদির প্রয়োজনীয় রেশনিংয়ের ব্যবস্থা গ্রহণ, দ্রব্যমূল্য নিয়ন্ত্রণের লক্ষ্যে ফটকাবাজারি, মজুদদারি ও কালোবাজারির অবসান, রাষ্ট্রীয় উদ্যোগে গুরুত্বপূর্ণ পণ্যসমূহের প্রয়োজনীয় মজুদ গড়ে তোলার উদ্যোগ গ্রহণ এবং অভ্যন্তরীণ ও আন্তর্জাতিক বাণিজ্য নিয়ন্ত্রণের মাধ্যমে প্রদান করা হবে সরকারি ব্যবস্থাপনায় প্রতিটি নাগরিকের খাদ্যের পরিপূর্ণ নিশ্চয়তা।
# প্রতিষ্ঠিত হবে দেশের জনগণের সাধারণ সম্পত্তির ওপর জনগণের মালিকানা ও পরিপূর্ণ কর্তৃত্ব। ‘বিনিয়োগ’ আর ‘উন্নয়নে’র নামে তেল-গ্যাস-কয়লাসহ দেশের সকল খনিজ, জলজ ও প্রাকৃতিক সম্পদের ওপর সাম্রাজ্যবাদী বহুজাতিক কর্পোরেশনের দখলের অবসান ঘটাতে সম্পাদিত সকল অসম চুক্তি বাতিল এবং এক্ষেত্রে জনগণের দায়মুক্তি ঘোষণা করা হবে। সর্বোচ্চ অগ্রাধিকার প্রদান করা হবে দেশের জ্বালানি নিরাপত্তাকে এবং জ্বালানি বণ্টনের ক্ষেত্রে অগ্রাধিকার হবে শিক্ষা, স্বাস্থ্য, কৃষি, উৎপাদন প্রক্রিয়াসহ জনগণের প্রাত্যহিক প্রয়োজন। একইসাথে ভারত কর্তৃক আন্তঃনদী সংযোগ পরিকল্পনা ও ফারাক্কা, তিস্তা ব্যারেজ, টিপাইমুখ বাঁধসহ আন্তর্জাতিক নদীর পানি বণ্টনের ক্ষেত্রে বিভিন্ন দখলদারী তৎপরতার বিরুদ্ধে জনগণকে সাথে নিয়ে সংগ্রাম গড়ে তোলা এবং আন্তর্জাতিক জনমত গঠনের মাধ্যমে পানির ন্যায্য হিস্যা আদায়ের কার্যকর উদ্যোগ গ্রহণ করা হবে।
# জাতীয় অর্থনীতি অর্থাৎ শিল্প-কৃষিসহ দেশীয় উৎপাদন ক্ষেত্র দ্রুত বিকাশের লক্ষ্যে বাজার সংরক্ষণ ও পরিকল্পনাভিত্তিক নীতি গ্রহণ হবে অগ্রাধিকার। ‘উন্নয়নে’র নামে দেশীয় উৎপাদন ক্ষেত্র বিকাশের পরিপন্থী বহুজাতিক বিদেশী বিনিয়োগের নীতি বাতিল করা হবে। অবসান ঘটানো হবে বিশ্বব্যাংক, আইএমএফ, বিশ্ব বাণিজ্য সংস্থা, এডিবি ইত্যাদি সাম্রাজ্যবাদী সংস্থার কর্তৃত্বের। বৃহদাকারে উৎপাদন ও মৌলিক শিল্পের ভিত্তি নির্মাণ ও বিকাশকে সর্বোচ্চ অগ্রাধিকার প্রদান করা হবে। একই সাথে প্রতিষ্ঠিত হবে কৃষি ও শিল্পের সামঞ্জস্যপূর্ণ ও পরিপূরক বিকাশ এবং কৃষিভিত্তিক শিল্প। পূর্ণ উদ্যমে চালু হবে সকল বন্ধ কলকারখানা এবং সৎ যোগ্যতাসম্পন্নদের চাকরিতে পুনর্বহাল করা হবে। পরিকল্পনা গ্রহণ করা হবে বিপুল পরিমাণ রেমিট্যান্স যাতে উৎপাদনশীল শিল্পখাতে বিনিয়োজিত হতে পারে সেই লক্ষ্যে। দেশীয় শিল্পের বিকাশের উপযোগী আন্তর্জাতিক বাণিজ্য নীতি গৃহীত হবে।
# কর্মক্ষম প্রতিটি মানুষের জন্য দক্ষতা অনুযায়ী কাজের ব্যবস্থা করা হবে। শ্রমিকদের মানবিক জীবনযাপনের জন্য দিনে ৮ ঘণ্টা কাজ করে প্রয়োজনীয় মজুরি, সাপ্তাহিক ছুটি, সঠিক সময়ে বেতন ও উৎসব ভাতা প্রদান, বাধ্যতামূলক ওভারটাইম বাতিল, অবাধ ট্রেড ইউনিয়ন অধিকার এবং নিরাপদ ও স্বাস্থ্যসম্মত কর্মক্ষেত্রের নিশ্চয়তা বিধান ইত্যাদি প্রাথমিক প্রয়োজন হিসেবে বিবেচিত হবে। জীবনযাত্রার ব্যয়ের সাথে সঙ্গতিপূর্ণ মজুরি কাঠামো গড়ে তোলা হবে, যাতে পাহাড় পরিমাণ মজুরি বৈষম্যকে উল্লেখযোগ্য মাত্রায় কমিয়ে আনা সম্ভব হয়। রাষ্ট্রীয়ভাবে অনাথ, পঙ্গু ও বৃদ্ধদের সম্মানজনকভাবে বাঁচার প্রয়োজনীয় ব্যবস্থা গ্রহণ করা হবে।
# বিদ্যমান প্রধান নগরসমূহের সমপ্রসারণ বন্ধ করে বিকেন্দ্রীকৃত নগরায়নের পরিকল্পনা গ্রহণ, শহর ও গ্রামের বৈষম্য ও সুযোগ-সুবিধার ব্যবধান কমিয়ে আনার উদ্যোগ গ্রহণ, দখলিকৃত ভূমি উদ্ধারে সর্বাত্মক কার্যক্রম গ্রহণ, এবং শহরাঞ্চলের বাসস্থান সংকট নিরসনে ভূমি সংস্কারের মাধ্যমে মুষ্টিমেয় ধনীদের বিদ্যমান ভূমি মালিকানা ও মাথাপিছু স্থান ব্যবহার নিয়ন্ত্রণ করা হবে এবং নিশ্চিত করা হবে শ্রমজীবী ও নিম্নবিত্ত জনগণের বাসস্থানের ব্যবস্থা। জনগণের চাহিদা, উৎপাদন ক্ষেত্র সমপ্রসারণ ও প্রকৃতি উপযোগী পরিবহণ ব্যবস্থা গড়ে তোলা, পরিবহণ ক্ষেত্রে বৃহৎ মালিকানার অবসান ও গণপরিবহণ ব্যবস্থা উন্নতকরণে পদক্ষেপ এবং বিশেষভাবে রেল ও নৌপরিবহণ ব্যবস্থার উন্নতিতে পদক্ষেপ গ্রহণ করা হবে।
# শিক্ষার পূর্ণ দায়িত্ব রাষ্ট্রের খাতে এবং সমাজের হাতে নিয়ে এসে শিক্ষা ব্যবস্থার গণতান্ত্রিকীকরণের লক্ষ্যে প্রতিষ্ঠা করা হবে একটি সুসমন্বিত পাঠ্যক্রমের অধীনে সর্বক্ষেত্রে মাতৃভাষায় একই ধারার বিজ্ঞানসম্মত শিক্ষা ব্যবস্থা। বর্তমান জীবন বিরোধী ঔপনিবেশিক, দাস তৈরির শিক্ষা ব্যবস্থার বদলে মানবিক, সক্রিয় ও সমাজের প্রতি দায়বদ্ধ মানুষ গড়ে তোলার লক্ষ্যে শিক্ষণ প্রক্রিয়া, পাঠ্যপুস্তক ও ছাত্রশিক্ষক সম্পর্কের প্রয়োজনীয় রূপান্তর সাধন করা হবে এবং সমাজের ও উৎপাদনের চাহিদা পূরণ, জ্ঞানানুশীলন ও সাম্যের উচ্চতর মানবিক বোধ গড়ে তোলাকেই শিক্ষা ব্যবস্থার লক্ষ্য হিসেবে প্রতিষ্ঠা করা হবে।
# প্রতিটি নাগরিকের সুস্বাস্থ্যের নিশ্চয়তা বিধানে প্রয়োজনীয় পুষ্টি ও পরিবেশগত প্রয়োজন মেটাতে পদক্ষেপ গ্রহণ করা হবে। স্বাস্থ্যসেবা খাতের সকল দায়িত্ব রাষ্ট্র কর্তৃক অধিগ্রহণ ও বিরাজমান গণবিরোধী চিকিৎসা ব্যবস্থার অবসান করে নিশ্চয়তা বিধান করা হবে ব্যাপক জনগণের আয়ের সঙ্গতিপূর্ণ খরচে সকলের জন্য চিকিৎসা সেবা ও প্রয়োজনীয় ওষুধপত্র সরবাহের।
# রাষ্ট্র ও সমাজের সকল স্তর থেকে পুরুষতান্ত্রিক কর্তৃত্ব ও ধ্যান-ধারণার অবসান ঘটিয়ে সমমর্যাদা ও অধিকারের ভিত্তিতে প্রতিষ্ঠিত হবে সম্পত্তির সমানাধিকার, মজুরিসহ সামাজিক, রাজনৈতিক ও সাংস্কৃতিক সকল ক্ষেত্রে নারী-পুরুষের সমানাধিকার। গৃহ ও কর্মক্ষেত্রের প্রতিটি স্তরে নারীর নিরাপত্তা, অনুকূল কর্মপরিবেশ নিশ্চিত করা হবে।
# রাষ্ট্রের কাছে ধর্ম নাগরিকদের ব্যক্তিগত ব্যাপার-এই নীতির প্রতিষ্ঠার মাধ্যমে অবসান ঘটানো হবে ধর্ম, সমপ্রদায় বা অন্য কোনো বৈশিষ্ট্যের ভিত্তিতে বিদ্যমান সকল বৈষম্যের। প্রতিরোধ করা হবে ধর্মভিত্তিক রাজনীতির নামে জবরদস্তি ও ফ্যাসিবাদী তৎপরতা।
# জাতিভেদে বিদ্যমান সকল বৈষম্যের অবসান হবে। জাতিসমূহের থাকবে পূর্ণ আত্মনিয়ন্ত্রণের অধিকার। প্রত্যেক জাতিসত্তার স্বকীয় বৈশিষ্ট্যের ভিত্তিতে সাংস্কৃতিক জীবনযাপন, অর্থনৈতিক কার্যকলাপ পরিচালনা ও মাতৃভাষায় শিক্ষার স্বাধীনতা থাকবে ও তা নিশ্চিত করতে পদক্ষেপ নেবে রাষ্ট্র।
# ঔপনিবেশিক ধ্যান-ধারণার বিরুদ্ধে সংগ্রাম এবং ব্যক্তিসর্বস্ব, ভোগবাদী, বহুজাতিক কর্পোরেট পুঁজির স্বার্থসেবক কুরুচিপূর্ণ ও প্রতিক্রিয়াশীল সংস্কৃতির আগ্রাসন মোকাবিলা করে প্রসার ও বিকাশ সাধন করা হবে। এই অঞ্চলের মানুষের জীবন ও সংস্কৃতি চর্চার যে প্রবাহমান ধারা, তাকে ভিত্তি করে দেশের ও সারা বিশ্বের জনগণের সংগ্রামী সংস্কৃতির সমস্ত অর্জনের সাথে যুক্ত হয়ে মুক্ত ও গণসংস্কৃতির বিকাশ সাধনের সহায়ক পদক্ষেপ গ্রহণ করা হবে।
# নিশ্চিত করা হবে সংবাদপত্র ও প্রকাশনাসহ সকল জনগণের মত প্রকাশ, রাজনৈতিকভাবে সংগঠিত হওয়া, পার্টি গঠন, সমালোচনা ও বিক্ষোভ প্রদর্শনের অধিকার, প্রত্যেক নাগরিকের ব্যক্তিগত জীবনের নিরাপত্তা ও সম্মান। সহিংসতা এবং সন্ত্রাসবাদ দূরীকরণে এর উৎস চিহ্নিত করে দীর্ঘমেয়াদি কার্যকর ব্যবস্থা গ্রহণ, যুদ্ধাপরাধীসহ সমস্ত অপরাধীদের বিচারের ব্যবস্থা গ্রহণ করা হবে। বিচারের মুখোমুখি করা হবে সমস্ত বিচারবহির্ভূত হত্যাকাণ্ডের জন্য দায়ীদের।
# বাংলাদেশ ও পুরো দক্ষিণ এশিয়ায় সামরিক আধিপত্য বিস্তারের লক্ষ্যে সাম্রাজ্যবাদ বিশেষত মার্কিন সাম্রাজ্যবাদের গোপন-প্রকাশ্য সকল তৎপরতার বিরুদ্ধে প্রতিরোধের উদ্যোগ গ্রহণ, সাম্রাজ্যবাদের সাথে নামে বেনামে সম্পাদিত অথবা সম্পাদনের অপেক্ষায় থাকা সকল সামরিক চুক্তি (সোফা, হানা পিসকোর, বিজ্ঞান ও প্রযুক্তি সহযোগিতা, মার্কিন সার্ভিসম্যান রক্ষা, লক্ষ্যের স্মারক, কাউন্টার টেরোরিজম ইউনিট ইত্যাদি চুক্তি) বাতিল ঘোষণা করে দেশের নিরাপত্তা নিশ্চিত করতে গড়ে তোলা হবে গণপ্রতিরক্ষা ব্যবস্থা।
# স্বাধীন পররাষ্ট্রনীতি অনুসরণ করে পারস্পরিক সার্বভৌমত্বের প্রতি শ্রদ্ধা ও সমমর্যাদার ভিত্তিতে আঞ্চলিক ও বৈশ্বিক পর্যায়ে সকল দেশের সঙ্গে বন্ধুত্ব ও বিশ্বের সকল গণতান্ত্রিক আন্দোলনের সাথে ভ্রাতৃত্ব স্থাপন করা হবে।
# জনগণের সকল অংশের প্রতিনিধিদের অংশগ্রহণের ভিত্তিতে সংখ্যাগরিষ্ঠ মেহনতি জনগণ, দেশীয় উদ্যোক্তা ও উৎপাদকশ্রেণীর স্বার্থোপযোগী সংবিধান প্রণয়ন এবং তার অধীনে সর্বজনীন ভোটাধিকারের ভিত্তিতে সাধারণ নির্বাচন অনুষ্ঠিত হবে। দেশদ্রোহী, গণশত্রু ও লুণ্ঠনকারীদের বিচার, সম্পত্তি বাজেয়াপ্তকরণ এবং গণপ্রতিনিধি নির্বাচিত হওয়ার অধিকার হরণ করা হবে এবং নির্বাচিত গণপ্রতিনিধিরা দায়িত্ব পালনে ব্যর্থ হলে যে কোনো সময়ে জনগণের মতামতের ভিত্তিতে প্রত্যাহারের ব্যবস্থা থাকবে। বিদ্যমান ঔপনিবেশিক গণবিরোধী প্রশাসন, বিচারব্যবস্থা, আমলাতান্ত্রিক কাঠামো ও কর্তৃত্বের আমূল পুনর্গঠন এবং গণতান্ত্রিক প্রশাসন ও বিচার ব্যবস্থা প্রতিষ্ঠা করা হবে। নিম্নতর স্তর পর্যন্ত জোরদার করার হবে স্থানীয় সরকার ব্যবস্থা।
এরকম একটি বাংলাদেশ কোনো অসম্ভব বা দূরকল্পনার বিষয় নয়। বরং সাম্রাজ্যবাদী বিশ্বব্যবস্থার বিরুদ্ধে দেশে দেশে জনগণের চলমান সংগ্রামের প্রেরণা এবং ফুলবাড়ী, কানসাট, গার্মেন্টস, শনির আখড়া, রূপগঞ্জ, আড়িয়াল বিল ইত্যাদি আন্দোলনের মধ্য দিয়ে বাংলাদেশের জনগণের আকাঙ্ক্ষা ও সংগ্রামের বিষয়বস্তু এরকম একটি বাংলাদেশের দাবিকেই সামনে নিয়ে আসছে। গণসংহতি আন্দোলন এই সংগ্রাম গড়ে তুলতে সকল গণতান্ত্রিক শক্তির ঐক্য কামনা করে। মেহনতি জনগণের রাজনৈতিক শক্তির নেতৃত্বে সকল দেশপ্রেমিক জনসাধারণ, শ্রমিক-কৃষকসহ মেহনতি জনতা, দেশীয় উদ্যোক্তা ও ছাত্র-মধ্যবিত্ত জনগণের সম্মিলিত সক্রিয়তা ও অংশগ্রহণের ভিত্তিতেই এই সংগ্রাম গড়ে উঠতে পারে এবং জনগণের এই সংগ্রামের ব্যাপক উত্থান, বিপ্লবী অভ্যুত্থানের মাধ্যমেই মুক্তিযুদ্ধে জনগণের আকাঙ্ক্ষিত রাষ্ট্র ও সংবিধান কায়েম হতে পারে। এই সম্মেলন থেকে আমরা জনগণের প্রতি সংগ্রামের এই মিলিত স্রোত সৃষ্টিতে অংশগ্রহণ করার উদাত্ত আহ্বান জানাই। 
কেন্দ্রীয় পরিচালনা কমিটি
গণসংহতি আন্দোলন
[৩১ জানুয়ারি,১,২ ফেব্রুয়ারি ২০১১ ঢাকায় অনুষ্ঠিত ২য় জাতীয় প্রতিনিধি সম্মেলনে গৃহীত]

