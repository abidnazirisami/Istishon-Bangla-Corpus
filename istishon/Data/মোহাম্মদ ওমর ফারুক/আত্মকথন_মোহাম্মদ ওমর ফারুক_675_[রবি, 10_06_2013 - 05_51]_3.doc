আত্মকথন


ভাবিনি কোনদিন , এত তাড়াতাড়ি নিজের জীবনকে নিয়ে নেতিবাচকভাবে লিখতে বসবো ! ক্ষমা করো প্রিয় বাবা-মা , পরিবারের সদস্যরা , আত্মীয়-স্বজন , বন্ধু-বান্ধব এবং শুভাকাঙ্খীরা । যখন লিখতে বসেছি তখন আমি প্রচন্ড হতাশ । দুনিয়ার প্রতি আর কোন মোহ নেই , বেঁচে থাকার ইচ্ছে নেই । খারাপ লাগছে খুব । জানিনা , কোন ভবিষ্যত পড়ে আছে সামনে ? ছোটবেলার সেই দূরন্ত ওমর আর এখনকার ওমরের মধ্যে আকাশ-পাতাল তফাত্‍ । এখন আমার সামনে ভবিষ্যত বলতে আছে শুধু এক রাশ হতাশা ! হতাশাকে সঙ্গী করেই হেঁটে চলেছি প্রতিনিয়ত , এই পৃথিবীতে । বুকের মধ্যে যে চাপা ক্ষোভ-অভিমানের পাহাড় জমে আছে তা আর প্রকাশ করতে ইচ্ছে করেনা । কে আছে এমন আপন ? যার কাছে মন খুলে বলবো জীবনের না বলা কথা । যে দুঃখের ভাগীদার হবে , সুখের অংশীদার হবে । স্বার্থবাদী দুনিয়ায় কার এমন দায় পড়েছে , আমার দুঃখের ভাগীদার হবে ? না , এমন কেউ আজ পর্যন্ত আমার জীবনে আসেনি । না মাতা-পিতা , না বন্ধু-বান্ধব । আপন করে নিয়েছিলাম অনেককেই । বন্ধুত্বের উর্ধ্বে উঠে নিজের জীবনের চেয়ে বেশি ভালবেসেছিলাম । বিনিময়ের আশা কখনো করি নাই তাদের কাছে । শুধু চেয়েছিলাম একটুখানি ভালবাসা । পাইনি , হযতো তাদের ভালবাসার ঘনত্বকে পরিমাপ করতে পারিনি । এটা আমার ব্যর্থতা ।
হতাশা-ব্যর্থতা আজ আমার জীবনের সমার্থক । কাউকে আলাদা করে দেখিনা , জয়ও করতে চাই না । এভাবেই তো চলছে জীবন । চলুক । দুঃখের পাহাড়গুলো এখন আমাকে হাতছানি দিয়ে ডাকে । উপেক্ষা করতে পারিনা , হাতেম তাঈয়ের মত ছুটে যাই পাহাড়ের দিকে , কোহেকাফ নগরীতে । কোন পরীর আশায় নয় , দুঃখগুলো ভাগাভাগি করবো বলে । কিন্তু আমার দুঃখ যে পাহাড়ের চেয়ে বড় !
এখন আমার সামনে কোন স্বর্গ নেই , কোন নরক নেই ! জাহান্নাম আমাকে টানেনা , তার এত দুঃখ পোড়ানোর ক্ষমতা নেই বলে । জান্নাত অনেক আগেই না করে দিয়েছে । সে আমার দুঃখের ভাগীদার হতে পারবেনা । সেখানে আমার মত অভাগাদের কোন স্থান নেই । আমি ঝুলে আছি শূণ্য মহাকাশে । একবার বেহেশতের দিকে তাকাই তো আরেকবার দোযখের দিকে । কেউ আমার আপন নয় । পরম করুণাময়ও আমার থেকে মুখ ফিরিয়ে নিয়েছেন ! সবার কাছেই আমি অপাঙক্তেয় । যে শয়তান ছিল সর্বশেষ ভরসা , তাকেও আর খুঁজে পাওয়া যাচ্ছে না !
সাত আসমান আর এই জমীনের মাঝখানে আজ আমি একাই দাঁড়িয়ে আছি । আমার জন্য আর কোন বৃষ্টি ঝড়ে না , ফুল ফোটেনা , জোসনা ওঠেনা , কোন বন্ধু আর গান গেয়ে বলেনা , "দোস্ত , গানটা কেমন হয়েছে ?"
অতীতের কথা মনে পড়ছে খুব । অতীতকে বারবার স্মৃতি থেকে মুছে দেওয়ার চেষ্টা করছি , কিন্তু পারছিনা । সেগুলো ভিড় করছে মনের আঙ্গিনায় ।
স্মৃতি , তোমার চলে যাওয়ার দরকার নেই । তুমি আমার সঙ্গেই থাকো । রাগ-দুঃখ-ক্ষোভ-অভিমান , তোমরাই বা দূরে সরে যাবে কেন ? তোমরাই তো এখন আমার আপন । দোহাই লাগে , মীর জাফরের মত কোনদিন বিশ্বাসঘাতকতা করিও না । দ্বিতীয় কোন ব্যাক্তির কাছে কোনদিন প্রকাশিত হয়ো না । আমার প্রতিটি রক্তকণিকায় তোমরা ঘুমিয়ে থাকো ।
আমার দুঃখের পাহাড় থেকে হয়তো কোন একদিন সাত সমুদ্র-তেরো নদীর সৃষ্টি হবে । নিঃসঙ্গ স্বপ্নচারীরা সাঁতরাতে আসবে । সেই জলে স্নান করে স্বার্থবাদীরা পবিত্র হয়ে উঠবে ।
এখন আমি আমার মত চলি । ইচ্ছে হলে হাসি , ইচ্ছে হলে কাঁদি ; খুব গোপনে । কেউ জানতেও পারেনা । কাউকে জানাতেও ইচ্ছে করেনা । রাগ-দুঃখ-ক্ষোভ-অভিমান-প্রেম-ভালোবাসা নিজের মধ্যে পুষে রাখি । একটাই ক্ষীণ আশা , এই জনমে আমায় চিনলোনা , হয়তো পর জনমে চিনবে কেউ !

