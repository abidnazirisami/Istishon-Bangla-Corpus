বাংলাদেশী শ্রমিক ও পাকিস্তানী শ্রমিক সর্দার 


আমাদের গ্রামের একটি ছেলে বছর দুয়েক আগে শ্রমিক হিসেবে দুবাই থাকত। । ছেলেটি এখন দেশে ফিরে এসে রিক্সা চালায়। সে কাজ করত একটি কনস্ট্রাকশন কোম্পানীর অধীনে। সেই কোম্পানীটি মাটির নীচ দিয়ে ট্রেন চলাচলের জন্য সুরঙ্গ তৈরীর কাজে নিয়োজিত ছিল। এই কোম্পানীটির অধিকাংশ শ্রমিক ছিল বাংলাদেশী এবং ফোরম্যান ছিল পাকিস্তানী 
একদিন বিকাল বেলায়, তার রিক্সায় চড়ে গ্রামের পাশের রাস্তা দিয়ে ঘুরে বেড়াচ্ছি। তো, ছেলেটিকে তখন জিজ্ঞেস করলাম, “কিরে মনসুর, তুই দুবাই থাইক্যা আইস্যা পড়লি কেন?”
ছেলেটি রিক্সা চালাতে চালাতে উত্তর দিল, “অহ, ভাইয়া, আমি ভয় পাইছিলাম”। 
বিস্মিত হয়ে তাকে জিজ্ঞেস করলাম, “ভয় পাইছিস! ভয় পাইছিস কেন? ভয় পাওয়ার কি আছে, বোদাই পোলাপান!” 
তখন সে তার প্রবাস জীবনের গল্প বলা শুরু করলঃ 
একদিন, আমরা মাটির ১০০ মিটার নিচে কাজ করতাছিলাম। কাজটা আছাল সুরঙ্গের ভিতরে চাইরদিকে প্লাস্টার করা। আমরা এক মাইল রাস্তা প্লাস্টার কইর‍্যা ফালাইছি। যার কারনে, ১০০ মিটার নীচে নাইমাও আরো ১ মাইল হাইট্যা যাইতে অইত। তারপর কাজ শুরু করতে হইত। সেদিনকা, একটু কাজ কইর‍্যা কয়জনে মিলা বইয়া-বইয়া আলাপ-সালাপ করতাছি। আর বাকীরা প্লাস্টার করতাছে। হঠাৎ কইরা “ধুপ” কইরা একটা শব্দ অইল। তাকাইয়া দেখি উপর থিকা মাটি পইর‍্যা সুরঙ্গের মুখ বন্ধ হইয়া গেছেগা। দুই-একজনের হাত-পাও দেখা যাইতাছে মাটির নীচ থিকা। আমরা তো উইঠাই দৌড়। 
এক দৌড়ে হাঁপাইতে হাঁপাইতে উপরে উইঠ্যা পাকিস্তানী ফোরম্যানরে ঘটনার কতা খুইলা কইলাম।
ঘটনার কতা হুইনা, পাকিস্তানী আমাগো উর্দুতে কয়, “এই ঘটনার কতা যদি কাউরে কস, তাইলে একদম জায়গায় মাইরা ফালামু, শুয়োরের বাচ্চা। এখন বাসায় যা, গিয়া বিশ্রাম কর। কালকে সকালে কাজে আইসা পড়বি। আর আমি যা কইলাম, মনে থাকে যেন”। 
তহন আমরা হাতে-পায়ে ধইরা কইলাম, “আমাগো অন্য কাজে ঢুকাইয়া দেন। এই ঘটনা দেহার পর, আমরা আর এই কাজ করতে পারমু না।” 
তহন আবার পাকিস্তানী কয়, “তগো সাথে আলাপ করার সময় নাই আমার। যা কইলাম, তাই কর নইলে ভীষণ বিপদে পড়বি। এহন বাসায় যা, মুখটা একদম বন্ধ রাখবি। আর কাইলক্যা সকালে আসতে যাতে একটুও দেরী না অয়”। 
সেই রাইত্যে আর ঠিকমত ঘুমাইতে পারলাম না, খালি ঐ দৃশ্য চোখের সামনে ভাইসা উঠে। 
পরের দিন সকালে পাকিস্তানীর কাছে যাইয়া কান্নাকাটি শুরু করলাম, “আমাগো অন্য কাজে যদি ঢুকাইতে না পারেন তাইলে আমাগো দেশে পাঠাইয়া দ্যান। টেকার চাইয়া আমাগো জীবন বড়। সারা জীবন আপনার গুনগান গামু, আপনের পায়ে ধরি, আমাগো দেশে পাঠাইয়া দ্যান”। 
অনেক হাতে-পায়ে ধরার পরে সে রাজী অইল। 
পনের দিন কোনমতে খালি থাইক্যা দেশে ফির‍্যা আইলাম। 

