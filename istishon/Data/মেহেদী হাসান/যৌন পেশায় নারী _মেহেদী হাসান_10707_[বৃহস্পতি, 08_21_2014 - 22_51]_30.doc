যৌন পেশায় নারী 



আদিম সমাজে সম্পত্তির উৎপত্তির সময় হতে শুরু করে নারী আজও পর্যন্ত অর্থের বিনিময়ে পুরুষকে তার দেহ উপভোগ করার সুযোগ দিতে বাধ্য হয়। এটা পুরুষকে শারীরিক-মানসিক আনন্দদানের এমন একটি শ্রম প্রক্রিয়া যেখানে পুরুষটির প্রতি নারীটির কোন ধরনের যৌন প্রেম থাকে না এবং নারীর ক্ষেত্রে ব্যাপারটি পৌনঃপুনিক ঘটে বিধায় শারীরিক-মানসিক কোন ধরনের পরিতৃপ্তিই সে পায় না, এবং ধীরে ধীরে একসময় এই ধরনের শ্রম প্রক্রিয়ায় অভ্যস্ত হয়ে উঠলেও প্রত্যেকটা শারীরিক সংসর্গের সময়ই তাকে একধরনের ধর্ষিত হওয়ার যন্ত্রণার মধ্যে দিয়ে যেতে হয়। সুতরাং নারীর এই শ্রমদান নীরস এবং ভয়ানক রকম শারীরিক-মানসিকভাবে কষ্টদায়ক। নানা ধরনের যৌন অনুষঙ্গে ব্যবহার করার জন্য নিজের শরীরটাকে পুরুষের নিকট বিলিয়ে দেয় বলে নারীর এই শ্রমদান প্রক্রিয়াকে অক্রিয় শ্রমও বলা যেতে পারে। তবে আজকালের কিছু পুরুষ খদ্দের যৌনকাজে নারীর সক্রিয়তা আশা করে থাকে। সেই ক্ষেত্রে, মনে হয়, নারীর এই শ্রমদান প্রক্রিয়াটা আরো বেশী করে যন্ত্রনাদায়ক হয়ে উঠে। অর্থের বিনিময়ে দেহদান সামাজিক নৈতিকতায় অশুদ্ধ কি বিশুদ্ধ সেই আলোচনায় না গিয়ে, এখানে শুধু, এই কাজে নারীর সামগ্রিক মূল্যায়ন ও তার পারিশ্রমিক সমন্ধে আলোচনা সীমাবদ্ধ রাখব। অর্থনৈতিক সীমাবদ্ধতার কারনে একান্ত বাধ্য না হলে বা নানা ধরনের প্রতারনার শিকার হয়ে এই কাজের ভেতরে আটকা পড়ে না গেলে কোন নারী স্বেচ্ছায় যৌনকর্মের পেশায় জড়িত হতে চায় না। এবং এই পেশায় জড়িত হয়ে পড়ার পরও সবসময় প্রত্যাশা করে থাকে এখান থেকে বের হয়ে গিয়ে অন্য কোন পেশার সাথে নিজেকে সম্পৃক্ত করতে। একান্ত বাধ্য হয়ে এই পেশায় জড়িত হয়ে পড়লেও এখান থেকে তেমন কোন পারিশ্রমিকই সে পায় না। যা পায় তার অধিকাংশই আবার চলে যায় বিভিন্ন ধরনের দালাল, এই কাজে পৃষ্ঠপোষকতাকারী নানা অসাধু ব্যাক্তি ও আইনশৃঙ্খলা রক্ষাকারী বাহিনীর হাতে। বিভিন্ন জেলা শহরে অবস্থিত যৌনপল্লী ও বিভাগীয় শহরের জঙ্গলাকীর্ণ জায়গাতে তাদের আস্তানায় গেলে দেখা যায়, সামান্য দশ-বিশ-পঞ্চাশ টাকার বিনিময়ে ধর্ষিত হওয়ার সমতুল্য যন্ত্রনাভোগকারী কাজ পাওয়ার আশায় কিভাবে এই অসহায় নারীরা খদ্দেরদেরকে আকৃষ্ট করে থাকে। এমনও দেখা যায় প্রচন্ড শীতে- সবাই যখন ভারী গরম পোশাক গায়ে চাপায় বা লেপের নীচ জুবুথুবু হয়ে শুয়ে থাকে- খদ্দের আকৃষ্ট করার আশায় স্বচ্ছ পাতলা কাপড় পড়ে ও শরীরের বিভিন্ন অংশ অনাবৃত রেখে রাস্তার পাশে দাঁড়িয়ে থাকে। 
অথচ যেসমস্ত পুরুষ এই নারীদের নিকট নিয়মিত গমন করে তারা সামান্য কয়েকটা টাকার বিনিময়ে ধর্ষণ করার আনন্দ যেমন পায় ঠিক তেমনিভাবে ক্ষেত্র বিশেষে সমাজে তার মান-সন্মান ও সামাজিক প্রতিপত্তিও বেড়ে যায়। যেমনঃ আমাদের সমাজে এমন একটা ওপেন-সিক্রেট ধারনা চালু আছে যে বেশ্যা পাড়ায় নিয়মিত গমন না করলে নাকি কবি-সাহিত্যিকরা মান সম্পন্ন শিল্প-সাহিত্য রচনা করতে পারেনা। এবং এটা জানা কথা যে, অনেক বড় বড় সাহিত্যিকদের নিয়মিত বেশ্যা পাড়ায় যাতায়াত ছিল এবং ফিরে এসে নারীর শরীর ও মনের বিভিন্ন বাঁক ও ভাঁজ নিয়ে কবিতা, গল্প, উপন্যাস লেখত। কোন লেখকের রচনায় নারী শরীরের বর্ণনা খুঁজে পেলেই পাঠক লেখকটির বেশ্যাপাড়া গমনের ব্যাপারে নিঃসন্দেহ হয়ে উঠে এবং লেখকের প্রশংশায় পঞ্চমুখ হয়ে যায়। এবং অন্যান্য সাধারন পুরুষের ক্ষেত্রে নিয়মিত বেশ্যাপাড়ায় গমনে তাদের শারীরিক যৌনশক্তির প্রকাশ হয় এবং তাদের একধরনের পুরুষালী সন্মানবোধ বেড়ে যায়।
প্রাচীন গ্রীক সমাজে ব্যাপারটা খানিকটা ভিন্ন ছিল। স্বাভাবিক ভাবেই সেই সমাজেও যৌনকর্মীরা ছিল, বর্তমান সময়ের মতই তারা বাস করত সমাজের মূল অংশ থেকে বিচ্ছিন্ন হয়ে আলাদাভাবে নিজেদের পল্লী গড়ে নিয়ে। সেই সময়কার দার্শনিক, বৈজ্ঞানিক, শিল্পী-সাহিত্যিক, চিন্তাবিদেরা সেখানে অর্থের বিনিময়ে নিয়মিত গমন করলেও তাদের সাথে একধরনের মানসিক সম্পর্ক গড়ে তুলত এবং তাদের নিজস্ব চিন্তা-ভাবনা, অনুভূতি নিয়ে যৌনকর্মীদের সাথে খোলামেলা আলোচনা চালাত। তখনকার সমাজের নারীরাও যেহেতু এখনকার মত গার্হস্থ্য শ্রমে অধিকাংশ সময় কাটাত এবং জ্ঞান-বিজ্ঞান চর্চায় তাদের অনুমতি না থাকার কারনে অনেকটা অন্ধকারের মধ্যে বাস করত। ফলে যৌনকর্মী নারীরা সামাজিক-রাজনৈতিক চিন্তায় ও দর্শন বিজ্ঞানের চর্চায় তাদের অংশগ্রহন থাকার ফলে এবং অর্থনৈতিকভাবে সবলম্বী হওয়ার কারনে সাধরন নারীদের চেয়ে অনেক বেশী স্বাধীনতা ভোগ করত। ফলত, তাদের প্রতি সমাজের মানুষের একধরনের সন্মান বোধও ছিল। বর্তমান সময়ের বুদ্ধিজীবী, শিল্পী-সাহিত্যিকরা তাদের কাছে নিয়মিত গমন করলেও তাদের সাথে কোন ধরনের আলোচনা চালানো তো দূরের কথা ন্যুনতম মানসিক সম্পর্ক পর্যন্ত গড়ে তোলা থেকে নিজেদেরকে বিরত রাখে। এবং এই অসহায় নারীদেরকে যখন ধর্মের ধ্বজাধারী প্রভাবশালীরা সম্পত্তি দখলের হীন উদ্দেশ্যে তাদের নিজ বাসস্থান থেকে অবৈধভাবে উচ্ছেদ করে বাস্তুহীন করে তোলে তখন এমনকি বামপন্থী রাজনৈতিক সংগঠন, মানবাধিকার কর্মী, বুদ্ধিজীবী, শিল্পী-সাহিত্যিকের দল তাদের উচ্ছেদের বিরুদ্ধে কথা বলতে পর্যন্ত লজ্জা বোধ করে। 

