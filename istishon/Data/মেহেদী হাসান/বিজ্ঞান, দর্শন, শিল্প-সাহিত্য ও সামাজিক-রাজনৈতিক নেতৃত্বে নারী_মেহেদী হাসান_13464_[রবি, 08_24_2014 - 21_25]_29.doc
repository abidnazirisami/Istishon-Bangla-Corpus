বিজ্ঞান, দর্শন, শিল্প-সাহিত্য ও সামাজিক-রাজনৈতিক নেতৃত্বে নারী


সাধারণভাবে দেখা যায় বিজ্ঞান, দর্শন, শিল্প-সাহিত্য ও সামাজিক-রাজনৈতিক নেতৃত্বে বিশেষ অবদান রাখা মানুষদের মধ্যে পুরুষের সংখ্যা সাধারণত নারীদের চেয়ে বেশী হয়ে থাকে। অনেকে বলতে পারেন তাহলে নিশ্চয় পুরুষের চিন্তা করার ক্ষমতা, অনুভব শক্তি এবং নেতৃত্ব দেওয়ার প্রবণতা ও শক্তি নারীর চেয়ে বেশী! এই প্রশ্নের ব্যাখ্যা উপরের একটি জায়গায় ইতিমধ্যে দেওয়া হয়ে গেছে, সামাজিক শ্রমের পাশাপাশি গার্হস্থ্য সকল একঘেয়ে কাজ তার নিজেকে সামলাতে হয় বলে এই ধরনের কাজে অবদান রাখতে যে পরিমাণ পড়াশুনা ও চিন্তার অবসরের দরকার হয় তা স্বাভাবিক ভাবেই নারীর হাতে থাকে না। ফলে এই ধরনের ক্ষেত্রে অবদান রাখা নারীর সংখ্যা কম হওয়ার কারনে যারা নারীর মস্তিষ্কের কল্পিত অনুর্বরতাকে দায়ী করেন তারা বোকার স্বর্গে বাস করছেন। এর জন্য যদি কেউ দায়ী হয় সেটা হল এই পুরুষতান্ত্রিক সমাজের বৈষম্যমূলক শ্রমবিভাজন; যে শ্রমবিভাজনে নারীকে পুরুষের চেয়ে দ্বিগুন পরিমান চিন্তাহীন কাজের বোজা মাথায় নিতে হয়। এখানে উদাহরণ হিসেবে, আইনস্টাইনের প্রথম স্ত্রী মিলেভা মেরিকের কথা উল্লেখ করা যায়, ছোটবেলা থেকেই যার স্বপ্ন ছিল মাদাম কুরির মত বড় বৈজ্ঞানিক হওয়ার। শিক্ষাজীবনে তার মধ্যে সে ধরনের সম্ভাবনাও দেখা গিয়েছিল, এবং জার্মানীর বিজ্ঞান শিক্ষার প্রতিষ্ঠান(পলিটেকনিক) এ অধ্যয়নকালীন সময়ের প্রথম দিকে, বলা চলে প্রেম হওয়ার পূর্বে, মিলেভা মেরিক সর্বকালের শ্রেষ্ঠ বৈজ্ঞানিক আলবার্ট আইনস্টাইনের চেয়ে মেধাক্রমে ভাল অবস্থানে থাকতেন। এবং ঠিক এ কারনেই আলবার্ট আইনস্টাইন মিলেভা মিরেকের প্রেমে পড়েছিলেন তার চেহারা কদাকার ও হাত-পায়ে সাবলীলতার অভাব থাকা সত্ত্বেও। তবে তাদের দাম্পত্য জীবন শুরু হওয়ার পর পরই আইনস্টাইনের জন্য কফি বানাতে বানাতে ও অন্যান্য গার্হস্থ্য শ্রম ও সন্তান উৎপাদন ও তাদেরকে লালন-পালন করতে করতেই এমন অবস্থা দাঁড়ায় যে পরীক্ষায় পাস করতে পর্যন্ত ব্যর্থ হতে থাকে মিলেভা মেরিক। এবং তার প্রতি আইনস্টাইনের প্রেমও বৃক্ষের বোটা নরম হলুদ পাতার মত খসে পড়ে। নারী জাতির ঐতিহাসিক পরাজয়ের পর থেকে ইতিহাসের সুদীর্ঘ রাস্তায়, গার্হস্থ্য শ্রমের বোঝা বইতে গিয়ে এভাবেই এমন অনেক নারী-মেধার অকাল মৃত্যু হয়েছে এবং যতদিন পর্যন্ত নারী-পুরুষ বৈষম্য থাকবে ততদিন পর্যন্ত অব্যাহতভাবে এই ধরনের ঘটনার পুনরাবৃত্তি হতে থাকবে। এবং এটা আমাদের সমগ্র মানব জাতির সামনের দিকে এগিয়ে যাওয়ার গতিকে ক্রমান্বয়ে ব্যাহত করছে। এই অকাল মৃত্যু হওয়া নারী-মেধাগুলো বিকাশের সুযোগ পেলে আমরা এতদূর এগিয়ে থাকতাম যে তা হয়ত এই মুহুর্তে আমাদের মধ্যকার সবচেয়ে কল্পনাপ্রবণ ব্যাক্তিটির পক্ষেও ধারনা করা সম্ভব নয়। 
সমাজের অভ্যন্তরে এত বাঁধা সত্ত্বেও কোন নারী যখন বিজ্ঞান, দর্শন, শিল্প-সাহিত্য ও সামাজিক-রাজনৈতিক চিন্তায় অবদান রাখার জন্য এগিয়ে আসে তখন পুরুষ সহকর্মীরা তাদের নারীজাতি হিসেবে উল্লেখ করে সমালোচনার এমন তীক্ষ্ণ ফলা নিয়ে এগিয়ে আসে যে সে পালাবার পথ পায় না। শিল্প-সাহিত্যে অবদানের ক্ষেত্রে নারী-পুরুষ বৈষম্যের দিকে ইঙ্গিত করার মাধ্যমে ব্যাপারটা স্পষ্ট করা সহজ। কোন নারী সাহিত্যিক যখন তার লেখনীর মধ্য দিয়ে তার নিজের শোষণ, যন্ত্রণা, কামনা, বাসনা, পুরুষের প্রতি তার প্রেম ও কাম বোধের কথা লেখতে শুরু করে তখন আমাদের সমাজের পুরুষতন্ত্র, ধর্ম ও মৌলবাদের ধ্বজাধারী হয়ে শানানো ছুড়িকা হাতে এমন ভাবে তেড়ে আসে যে তার পক্ষে জন্মভূমিতে টিকে থাকাই কঠিন হয়ে দাঁড়ায় ও তার তৈরী করা সাহিত্য কর্মকে নিষিদ্ধ ঘোষণা করা হয়। বিপরীত ক্ষেত্রে কোন পুরুষ সাহিত্যিক যখন তার সৃষ্টি করা সাহিত্যের মধ্যে নারীকে সম্পূর্ণ উলঙ্গ করে নানা ধরনের শারিরীক ক্রিয়া-কলাপের বর্ণনার মাধ্যমে নিয়মিতভাবে তার ব্যাক্তিজীবনের অবদমিত যৌনাকাঙ্ক্ষা পরিপূরণ করে তখন সেটা হয়ে দাঁড়ায় শ্রেষ্ঠ শিল্প-কর্ম। যেসমস্ত পাঠক, নারীর যে ধরনের কাজের জন্য তাকে দেশ ছাড়া করতে বিন্দুমাত্র দ্বিধা করে নি সেই একই পাঠক, পুরুষের ঠিক সেই ধরনের কাজের প্রশংশায় পঞ্চমুখ হয়ে উঠে। আবার এমনও হয়- কোন পুরুষ লেখক যদি তার কোন সৃষ্টিকর্মে নারীর চোখে পুরুষের প্রতি কাম ও প্রেমবোধ বা যৌনাকাঙ্ক্ষা, যৌনকাজের বর্ণনা দেয় তাহলেও তাকে পুরুষতন্ত্রের খড়গের তলে দাঁড়াতে হয়। ডি এইচ লরেন্সের “লেডি চ্যাটার্লিজ লাভার” শিরোনামের উপন্যাসটিতে নারীর যৌনাকাঙ্ক্ষার এবং নারী চরিত্রের মুখ দিয়ে স্বামী বহির্ভূত পুরুষের সাথে তার যৌনকাজের বর্ণনা দেওয়ার জন্য জন্য লেখক এমন ধারার আক্রমণের শিকার হয়েছিল। “রাতভোর বৃষ্টি” উপন্যাসে নারী চরিত্রের মুখ দিয়ে তার কাম-প্রেম বোধের কথা বর্ণিত হওয়ায় লেখক বুদ্ধদেব বসুকে দাঁড়াতে হয়েছিল আদালতের কাঠগড়ায় এবং সামাজিক ভাবেও কম নিগৃহীত হতে হয়নি। একই ধরনের কাজের প্রতি ভিন্ন ভিন্ন আচরণ দেখে মনে বিস্ময় জাগেঃ শরীর, যৌনাকাঙ্ক্ষা, প্রেমবোধ কি শুধু পুরুষেরই আছে নারীর নেই! এতকিছুর পরও, এমন অনেক নারী আছেন যারা সমাজের শত বাঁধা ডিঙিয়ে নিজ নিজ ক্ষেত্রে সমাজের জন্য বিশালাকারে অবদান রেখেছেন। 

