বিয়ে বাড়ির উঠতি মেয়ের দল 


বছর পাঁচেক পূর্বে একবার, আমার কলেজজীবনের এক ঘনিষ্ঠ বন্ধুর বিয়ের অনুষ্ঠানে গিয়েছিলাম বরযাত্রী হিসেবে। কিছু রাস্তা বাসে চেপে, কিছু দূর মেঠোপথ ধরে পায়ে হেঁটে অবশেষে উপস্থিত হলাম কনের বাড়িতে। কাউকে বলে দিতে হয়নি যে এটাই কনের বাড়ি, সম্মুখে বিশালাকার বিয়ের গেট সাজানো দেখেই তা বোঝা গিয়েছিল। গেটের কাছে একটা টেবিলের উপর রঙবেরঙের নানা থালায় পান খাওয়ার হরেক উপাদান, সিগারেটের প্যাকেট, এবং সুসজ্জিত কাচের গ্লাশে লাল-নীল নানা রঙের শরবত। এবং বর যাত্রীদের মধ্যকার যুবক বয়সী ছেলেদের বিশেষ করে বরের বন্ধুদের জন্য সবচেয়ে বড় আকার্ষণ, টেবিল ঘেঁষে দাঁড়িয়ে থাকা বাহারি সাজে সজ্জিত উঠতি বয়সের বেশ কয়েকটি সুন্দরী মেয়ে। 
বরের বন্ধুদের মধ্যকার যে কয়জন আমারও বন্ধু, তারা সকলে মিলে একসাথে হেঁটে আসছিলাম। বাড়ির সম্মুখে এসে গেটে দাঁড়ানো মেয়েদের উপর চোখ পড়ার সাথে সাথে আমার পাশের বন্ধুগুলো হঠাৎ উধাও হয়ে গেল। পুরোপুরি একা হয়ে, বাড়ির সম্মুখের কাঁচা রাস্তা ধরে কিছুক্ষণ হেঁটে এসে একটা মনোহারী দোকানের সামনের বেঞ্চিতে বসে সিগারেট টানতে শুরু করলাম।(সংবিধিবদ্ধ সতর্কীকরণঃ ধূমপান স্বাস্থ্যের জন্য অতীব ক্ষতিকর) দুইটি সিগারেট শেষ করার পর হঠাৎ দেখি আমার এক বন্ধু দ্রুত গতিতে আমার দিকেই আসছে। এসেই বলল, “আরে তুমি এখানে বসে আছ, এদিকে তোমাকে খুঁজে খুঁজে হয়রান।” তারপর সে গেটের সামনে দাঁড়িয়ে কেমন করে কি কি ধরনের ফূর্তি করছে তার বর্ণনা দিতে শুরু করল। গেটের সামনে দাঁড়িয়ে থাকা উঠতি বয়সী মেয়েদের নানা অঙ্গ-প্রতঙ্গের খুটি-নাটিও সে বিস্তারিত বলে গেল। যাহোক তার উত্তেজক গল্প বলা শেষ হলে, আমরা এবার উদরপূর্তির উদ্দেশ্যে শূন্য গেট পেরিয়ে কনের বাড়ির উঠানে গিয়ে ঢুকলাম। 
বিশাল প্যান্ডেলের নিচে টেবিল-বেঞ্চ পেতে সকলের খাওয়ার ব্যাবস্থা আর ছোট একটা ঘরের মত ডেকোরেশন করা জায়গা বর ও তার বন্ধুদের জন্য সুনির্দিষ্ট। যাহোক, সকলের সাথে বসে খাওয়ার ইচ্ছা পোষণ করলেও আমার সাথের বন্ধুটি তা মানতে নারাজ। আমি প্যান্ডেলের দিকে এগিয়ে যেতে শুরু করলে, সে আমাকে জাপটিয়ে ধরল। অন্যের বাড়িতে অপরিচিত লোকজনের সামনে টানাটানি ব্যাপারটা আমার একদম পছন্দ নয়। অথচ সে আমাকে কোনমতেই ছাড়বে না। অগত্যা তার সাথে গিয়ে বসলাম ছোট ঘরের মত জায়গাটায়। বিয়ে বাড়ির পুরুষরা প্যান্ডেলের ভেতরে খাদ্য পরিবেশন শুরু করলেও আমাদের এখানে সবচেয়ে সুস্বাদু খাবার গুলো নিয়ে হাজির হল নাভির নীচে গোঁজ দিয়ে শাড়ি পড়া সেই উঠতি মেয়ের দল। ইতিমধ্যেই, খাবার নেওয়ার জন্য আমার শরীর নিজেকে প্রস্তুত করতে শুরু করে দিয়েছে।
তবে মাঝখানে যে এমন বিপত্তি হাজির হবে তা কে জানত! মেয়ের দল এখন বরের হাত ধোঁয়াবে, তা ধোঁয়াক আমার সমস্যা কি? বরের হাত ধোঁয়ার পালা শেষ হওয়া মাত্রই ঝামেলাটা শুরু হল। তারা নাকি এখন বরের বন্ধুদেরও হাত ধোঁয়াবে। শুনে তো আমার মুরগীর মাংশের রোষ্ট ও খাসির মাংশের রেজালা খাওয়ার বদলে ভিরমি খাওয়ার অবস্থা। বরের একেবারে নিকটে বসে থাকা বন্ধুটিকে দিয়ে শুরু করে ধীরে ধীরে এগিয়ে আসতে শুরু করল হাত ধোঁয়ানো। সকলের চোখ-মুখ উজ্জ্বল হয়ে উঠল। আর এদিকে, আমার তো হৃদপিন্ডে ড্রাম পেটানো শুরু হয়েছে। একান্ত নির্জনেও সমস্ত মন-প্রাণ দিয়ে চাওয়ার পরেও যখন, গভীরভাবে প্রেমে পড়েছি এমন কোন মেয়ে, প্রেমিকা, চাচাত বোন বা ছোট বেলার খেলার সাথী অথবা কোন সহপাঠিনীর হাত ধরার সুযোগ পেলাম না আর এখন কিনা -বিয়ে করতে নয় শুধুমাত্র বিয়ের দাওয়াত খেতে এসেই- জনসম্মুখে সম্পূর্ণ অপরিচিত একদল মেয়ের কোমল হাতের স্পর্শ নিতে বাধ্য হতে হবে ভাবতেই ভয়ে সমস্ত শরীর কাঁটা দিয়ে উঠল। এবং বিয়ের যে এমন যাদুকরী ক্ষমতা যেখানে বরের বন্ধুরাও অংশভাক হতে পারে তা ভেবে যারপরনাই বিস্মিত হলাম। যাহোক, ঘটনাটি আমার কাছে মেয়েগুলোর জন্য ভীষণ অপমানজনক বলে মনে হতে থাকল, আর নিজের জন্য যে তা বিশাল অস্বস্তির ও লজ্জার সেটা বলার অপেক্ষা রাখে না। চেষ্টা করলে হয়ত অন্য সকল ধরনের অনুভূতিকে বশে আনতে পারি তবে লজ্জাকে হার মানানোর কোন কৌশলই যে আমার একদম জানা নেই! এখন কি করি? মহামুশকিলে পড়ে গেলাম! মেয়েগুলো তো দেখি ধীরে ধীরে আমার দিকেই এগিয়ে আসছে, পালানোর পথ নেই! 
যাহোক, মেয়েগুলো আমার কাছে এসে পকেট থেকে হাত দুখানা বের করে দিতে বললে আমি তা বাড়িয়ে দিতে অস্বীকার করলাম। অথচ মেয়েরা যদি একজনের হাত ধোঁয়ানোও বাকী চলে রেখে যায় তাহলে নাকি বড়দের কাছে বকুনি খেতে হবে। তাদের চোখে-মুখে অন্ধকার নেমে আসতে শুরু করেছে অথচ আমি অনড়। এই বিষয়কে উপলক্ষ করে বরের অন্যান্য বন্ধুদের সাথে আমার খানিকটা তর্ক শুরু হওয়ার মুহুর্তে যখনই নিজের অজান্তে হাত নাড়িয়ে কথার অভ্যাস বশত প্যান্টের পকেট থেকে ফুলে উঠা রগ সমেত হাত দুখানি বের করে এনেছি অমনি একটি মেয়ে বিড়ালের মাছের কাঁটায় ছোবল দেওয়ার মত করে আমার ডান হাতটি ধরে ফেলল। সাথে সাথেই এগিয়ে এল আরো কয়েক জোড়া পেলব হাত। জোড়া জোড়া হাত গুলো আমার একলা হাতটিকে টেনে নিয়ে গেল বোলের দিকে। একটি হাত উপর থেকে পানি ঢেলে দিল। বুকের ভেতরকার কম্পন বেড়ে চলল লাফিয়ে লাফিয়ে আর মাথাটি নিজ থেকেই নেমে এল নীচের দিকে। 

