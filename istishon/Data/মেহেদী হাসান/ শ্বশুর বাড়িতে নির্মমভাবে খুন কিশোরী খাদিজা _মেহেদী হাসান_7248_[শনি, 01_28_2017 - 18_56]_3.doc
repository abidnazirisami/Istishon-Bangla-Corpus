 শ্বশুর বাড়িতে নির্মমভাবে খুন কিশোরী খাদিজা 


টাংগাইল জেলার কালিহাতী থানার চামুরিয়া গ্রামের আনিছুর রহমানের মেয়ে খাদিজার বিয়ে হয় আজ থেকে দুই বছর আগে একই থানার বাগুটিয়া গ্রামের রাসেল মিয়ার সাথে। খুন হওয়া খাদিজার স্বামী শ্রমিক হিসেবে দুবাইতে কর্মরত। যাহোক, বিয়ের পরপরই যৌতুকের দাবীতে শ্বশুর-শ্বাশুরি খাদিজাকে শারীরিক ও মানসিক নির্যাতন শুরু করে। নির্যাতনের খবর পেয়ে একপর্যায়ে বাবা আনিছুর রহমান খাদিজাকে বাড়িতে নিয়ে আসে। মেয়েটি তার নিজ বাড়িতে তিনমাস অবস্থান করার পর শ্বশুর বাড়ির লোকজন এসে আর মারধোর করবে না এই বলে নিয়ে যায়। 
জানুয়ারির ২৮ তারিখ শনিবার দুপুরে শ্বশুর- শাশুড়ির হাতে মারধোরের এক পর্যায়ে মেয়েটি মারা যায়। পরিবারের সদস্যদের নিকট থেকে জানা যায় মৃত খাদিজার পিঠে মারধোরের দাগ পাওয়া গিয়েছে। 
গ্রামাঞ্চলে এরকম শত শত হত্যাকাণ্ডের মত এটাকেও ধামাচাপা দেওয়ার চেষ্টা চলবে। মেয়ের দরিদ্র অসহায় বাবাকে দুই গ্রামের মাতাব্বরদের যোগশাজসে, পুলিশের প্রত্যক্ষ সহায়তায় হুমকি-ধামকি দিয়ে বা টাকার বিনিময়ে আপোষরফা করানোর চেষ্টা করা হবে এই বলে যে মেয়েটি ছোটবেলা থেকেই মানসিক বিকারগ্রস্ত এবং মানসিক ভারসাম্যহীনতার একপর্যায়ে ফাঁসিতে ঝুলে আত্মহত্যা করেছে। সামান্য কিছু টাকার বিনিময়ে অসৎ চিকিৎসকগন আপোষরফার চুক্তি মোতাবেক ময়নাতদন্তের রিপোর্ট প্রকাশ করবে। এর পর খুন হবে আরেকটি মেয়ে। একইভাবে আপোষরফা হবে এবং ময়না তদন্ত রিপোর্ট প্রকাশ পাবে। এই প্রক্রিয়ার কি কোন শেষ নেই! 
বিঃদ্রঃ নাস্তিকতার দায়ে বরখাস্ত হওয়া লতিফ সিদ্দিকীর ছেড়ে দেওয়া আসনে(কালিহাতী, টাংগাইল) আগামী ৩১ তারিখে উপনির্বাচন অনুষ্ঠিত হবে। এই কারনে নাকি থানা কর্তৃপক্ষ খাদিজা হত্যাকাণ্ডের মামলা নিতে অস্বীকৃতি জানিয়েছে। এর চেয়ে বড় প্রহসন আর কিছু হতে পারে বলে আমার জানা নাই।

