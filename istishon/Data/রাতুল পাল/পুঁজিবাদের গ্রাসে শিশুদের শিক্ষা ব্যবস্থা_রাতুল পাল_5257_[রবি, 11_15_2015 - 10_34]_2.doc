পুঁজিবাদের গ্রাসে শিশুদের শিক্ষা ব্যবস্থা



ছবির মেয়েটি আমার ভাগ্নী তূর্ণা। প্রায় দেড় বছর আগে মুখস্থ-নির্ভর শিক্ষা ব্যবস্থার বিরুদ্ধে ক্ষুদ্র প্রতিবাদ স্বরূপ ছবিটি ফেসবুকে দিয়েছিলাম দুষ্টুমি করে। যাই হোক, বর্তমান খবর হচ্ছে মহীয়সী এই প্রতিবাদী নারী ভর্তি পরীক্ষার পড়ার চাপে নিজেই আছেন দৌড়ের উপর! জানতে পারলাম তিনি পড়ার চাপ থেকে বাঁচতে প্রায়ই দীর্ঘ সময়ের জন্য আশ্রয় নিচ্ছেন বাথরুমে । কারণ বাথরুমই একমাত্র জায়গা যেখানে থাকলে কেউ তাকে পড়তে বসার কথা বলে না। 
শিশুদের উপর লেখাপড়ার নামে যে অমানুষিক চাপ প্রয়োগ করা হয় বর্তমানে, সে সম্পর্কে আমরা সবাই কমবেশি অবগত। কিন্তু এর মূল কারণ কি? কোথায় এর সূত্রপাত? কয়েক যুগ আগে তো পরিস্থিতি এমন ছিলো না। এখন হল কেনো? মূল কারণ সন্ধানে অনেক গভীরে যেতে হবে, অনেক গভীরে। ঘুরেফিরে চলে যেতে হবে মার্কসের সেই অমর বাণীতে- অর্থনীতিই সবকিছুর নিয়ন্ত্রক।
প্রথমে বোঝা প্রয়োজন বিশ্ব পুঁজিবাদের নিয়ন্ত্রকেরা নিজেদের মুনাফার জন্য পৃথিবীর সব কিছুই নিয়ন্ত্রণ করার ক্ষমতা রাখে। শিক্ষা ব্যবস্থাও এই নিয়ন্ত্রণের আওতায় আছে। আমাদের দেশে যেসব শিক্ষা ব্যবস্থা চালু করা হয়, সেগুলির প্রায় সবই মার্কিন মুলুক থেকে আমদানি করা। মার্কিন যুক্তরাষ্ট্রের শিক্ষা ব্যবস্থা পুঁজিপতিদের নিয়ন্ত্রণে বেশ আগে থেকেই। এ নিয়ে লেখালেখিও হয় প্রচুর।
পুঁজিবাদ দু’টি বিষয়ের উপরে নির্ভরশীল- কর্মী ও ক্রেতা। ভালো কর্মী ও ক্রেতা তৈরি নিশ্চিত না করলে পণ্য উৎপাদন ও ক্রয় ব্যবস্থা ঠিক মতো চলবেই না, ফলে পুঁজিবাদের হোতাদের মুনাফা কমে যাবে স্বাভাবিকভাবে। তাই পুঁজিবাদের লক্ষ্য হচ্ছে মানুষের মনের অভ্যন্তরে সুকৌশলে ভালো কর্মী ও ক্রেতা হওয়ার বৈশিষ্ট্য প্রবেশ করিয়ে দেওয়া। এই লক্ষ্য বাস্তবায়নের জন্য প্রভাবিত করা হয় শিশুদের শিক্ষা ব্যবস্থাকেও।
বিষয়টির কিছু উদাহরণ দেওয়া যাক। ছোটবেলাতেই শিশুদের উপর পড়াশোনার মাত্রাতিরিক্ত চাপের একটি উদ্দেশ্য হল পেশাগত জীবনে ওদের কাজের মাত্রাধিক চাপ নিতে প্রস্তুত করে তোলা। পড়াশোনার এতো চাপ শিশুদের উপরে থাকে যে, যেসব বাইরের বই পড়লে বুদ্ধির বিকাশ ঘটে, সেগুলি ওদের পড়ার সুযোগ হয় না। পুঁজিবাদ মূলত এরকম মানুষই চায়। কারণ যে মানুষ যতোটা মুক্ত বুদ্ধির, কর্মী হিসেবে সে ততোটা বেয়াড়া। সব কিছু নিয়ে প্রশ্ন করা বেয়াড়াদের স্বভাব। এই বেয়াড়াদের সংখ্যা বেড়ে গেলে পুঁজিবাদের ছলচাতুরি সব বেরিয়ে পড়বে সহজেই।
আর ক্রেতা হওয়া কিভাবে শিশুদের মাথায় ঢোকানো হয়, তা বোঝা মোটেই শক্ত না। শিশুদের মধ্যে প্রতিযোগিতা সৃষ্টি করে ছোটো বেলা থেকেতো ওদের পুঁজিবাদের প্রভাবে পিষ্ট শিক্ষকরাই বলে যে, ভালো করে পড়াশোনা করলে ভালো গ্রেড পাওয়া যাবে, ডাক্তার-ইঞ্জিনিয়ার হওয়া যাবে, এটা পাওয়া যাবে, ওটা পাওয়া যাবে। এগুলির সব কিছুই ঘুরে ফিরে বিত্তবান হয়ে পণ্য ক্রয় করার লোভ দেখানোরই নামান্তর।
শুধু এটুকুই নয়, আরও অনেক উদাহরণ আছে। লেখার স্বল্প পরিসরের কারণে সব বলা সম্ভব হল না। জানি আমার মতো দুই একজন মানুষ এসব নিয়ে লিখলে তেমন কিছুই হবে না। তবুও লিখি আমার ভাগ্নীর মতো শিশুদের শৈশব নষ্ট হতে দেখে। কখনো কি দেখেছেন, স্কুলে যাওয়ার সময় ছোট ছোট শিশুদের ঘাড়ে চাপানো গাদা গাদা বইয়ে ভর্তি ব্যাগের চাপে ওরা কিভাবে নুইয়ে পড়ে? দৃশ্যটি আরও গভীর সত্যের প্রতীক। দৃশ্যটি শিক্ষা ব্যবস্থার চাপে শৈশব নুইয়ে পড়ার প্রতীক, দৃশ্যটি অর্থহীন তথ্যচর্চার চাপে বুদ্ধি নুইয়ে পড়ার প্রতীক, দৃশ্যটি বিশ্ব মোড়লদের ষড়যন্ত্রের চাপে মানবসত্তা নুইয়ে পড়ার প্রতীক।

