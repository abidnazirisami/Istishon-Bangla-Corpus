আমি এক অসম্ভবের প্রত্যাশী (অনুবাদ) ইংরেজী_অ্যানা ক্যাসটিলো


আমি এক অসম্ভবের প্রত্যাশী: আমায় তুমি চিরকাল ভালোবেসো।
সব কামনার অবসান হলে আমায় ভালোবেসো।
সন্ন্যাসীর একাগ্রতা নিয়ে আমায় ভালোবেসো।
সমগ্র বিশ্ব যদি চিরকাল করে বারণ: আমায় আরো ভালোবেসো।
যখন প্রচন্ড ক্ষোভে হবে আত্মহারা: আমায় ভালোবেসো।
যখন ঘর থেকে কাজে যেতে ক্লান্ত হবে প্রতি পদক্ষেপে—
আমায় ভালোবেসো; কাজ শেষে ঘরে ফেরার পথেও ভালোবেসো,ভালোবেসো।
যখন বিরক্ত হবে তুমি, আমায় ভালোবেসো।
যখন প্রতিটি নারীকে পূর্বে দেখা নারীটির চেয়ে সুন্দর
বা অসুন্দর মনে হবে তোমার, আমায় আগের মতোই ভালোবেসো:
প্রশংসা বা বিচার করে নয়,
নিজের জন্য জমিয়ে রেখেছো যেটুকু সমবেদনা নিভৃতে
তা দিয়ে আমায় ভালোবেসো।
ভালোবেসো আমায় যেভাবে ভালোবাসো নিঃসঙ্গতাকে,
ভালোবেসো যেভাবে ভালোবাসো মৃত্যু-চেতনাকে।
ভালোবেসো যেভাবে ভালোবাসো সঞ্চিত শৈশব-স্মৃতিকে,
স্মৃতি যদি না থাকে এমন,
কল্পনা করে নিও সেথায় আমায় তোমার সাথে ঠাঁই দিয়ে।
যেমন ভালোবাসো এই নতুন আমাকে
তেমনই ভালোবেসো আমি জীর্ণ হলে।
ভালোবেসো আমি চিরকাল রবো ভেবে—
আমিও অসাধ্য করবো সাধন
তোমায় ভালোবেসে।

