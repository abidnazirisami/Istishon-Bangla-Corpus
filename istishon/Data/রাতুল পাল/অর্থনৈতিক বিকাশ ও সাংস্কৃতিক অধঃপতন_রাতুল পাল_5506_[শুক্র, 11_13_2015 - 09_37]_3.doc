অর্থনৈতিক বিকাশ ও সাংস্কৃতিক অধঃপতন


বাংলাদেশ এক অদ্ভুত সময়ের মধ্যে দিয়ে যাচ্ছে। একদিকে নিম্ন-মধ্যম আয়ের দেশ হওয়ার যোগ্যতা অর্জন করেছি আমরা; অপরদিকে রাজন হত্যা, টিএসসিতে মহিলাদের শ্রীলতাহানি, ফেসবুকে ক্রিকেটারদের বিশ্রী ভাষায় গালাগালি দেওয়ার মতো জনসাধারণের আরও অনেক ধরনের বর্বর আচরণের বহিঃপ্রকাশ ঘটছে দেশে। এই বিপরীতমুখী দুটি প্রবণতার মধ্যে কি কোনো সম্পর্ক আছে? অর্থাৎ এ ধরনের বর্বর আচরণের পিছনে অর্থনীতির বিকাশের কি কোনো প্রকার ভূমিকা আছে? সম্ভবত আছে। 
বিষয়টি ব্যাখ্যার জন্য বাংলাদেশের অর্থনৈতিক বিকাশের ধারাটি একটু বিশ্লেষণ করা প্রয়োজন। প্রথমে মনে রাখা দরকার যে, বাংলাদেশে অর্থনৈতিক বিকাশ সবচেয়ে বেশি হয়েছে নিম্নবিত্ত ও নিম্ন মধ্যবিত্ত শ্রেণীর। যেহেতু এই দুই শ্রেণীর মানুষ আমাদের দেশে বেশি, তাই তাদের অর্থনৈতিক উন্নয়নই জাতীয় অর্থনৈতিক উন্নয়নে সবচেয়ে বেশি ভূমিকা রেখেছে। 
মূলত বাংলাদেশের কর্মক্ষেত্র উক্ত দুই শ্রেণীর জন্য অত্যন্ত অনুকূল হয়ে উঠেছে নানা কারণে। অপরদিকে শিক্ষিত মধ্যবিত্ত শ্রেণীর জন্য দেশের শ্রম বাজার মোটেই অনুকূল নয়। এর কারণ হল- বাংলাদেশের অর্থনীতি যে ধরনের পেশাগুলির উপর দাঁড়িয়ে আছে, সেগুলির সাথে প্রাতিষ্ঠানিক শিক্ষার সম্পর্ক খুব কম, বা সেগুলির জন্য আদৌ প্রাতিষ্ঠানিক শিক্ষার প্রয়োজন নেই।
উপরোক্ত সুযোগটি কাছে লাগিয়ে অর্থনৈতিকভাবে এগিয়ে গেছে পূর্বের নিম্নবিত্ত শ্রেণী। বিত্তের মাণদন্ডে এদের মধ্যে অনেকেই শিক্ষিত মধ্যবিত্ত শ্রেণীর কাছাকাছি চলে এসেছে, বা বলা যায় পরিণত হয়েছে অশিক্ষিত মধ্যবিত্তে। এই শ্রেণীটির মধ্যে আবার যারা দুর্নীতিতে পটু তারা হয়ে উঠছে অত্যন্ত বিত্তশালী। 
নব্য বিত্তবান এই শ্রেণীটির একটি অংশ অত্যন্ত মারাত্মক। শিক্ষার অভাবের কারণে এদের নৈতিকতাবোধ যেমন দুর্বল, তেমন এক সময়ে দারিদ্র্য ও বঞ্চনার শিকার হওয়ার কারণে এদের মধ্যে এক ধরনের আগ্রাসী মনোভাব রয়েছে। এরা অনেকেই অর্থের জোরে শিক্ষিত শ্রেণীকে হেয় বা পদতলিত করে এক ধরনের প্রতিশোধের সুখ পায়। 
এই শ্রেণীটি রাজনীতিতে একটি বিরাট ভূমিকাও রাখে। এদের অর্থ ও ক্ষমতালোভকে কাজে লাগিয়ে স্বার্থ হাসিল করে কিছু রাজনীতিবিদ,আবার অনেক ক্ষেত্রে এরা নিজেরাই হয়ে ওঠে রাজনীতিবিদ ও প্রবল ক্ষমতার অধিকারী। রাষ্ট্রীয় ক্ষমতার মূলে এরা যেতে না পারলেও, রাষ্ট্রব্যবস্থার উপর এদের প্রভাব যে বৃদ্ধি পেয়েছে, তা নিয়ে সংশয় প্রকাশ করা চলে না। 
রাজন হত্যা, টিএসসিতে শ্রীলতাহানি বা এই জাতীয় অন্য ঘটনাগুলির সাথে যারা জড়িত, একটু তলিয়ে দেখলে দেখা যাবে যে, তাদের বেশিরভাগ উল্লিখিত শ্রেণীর সদস্য বা শ্রেণীটির ক্ষমতাধরদের ছত্রছায়ায় প্রতিপালিত। আমাদের রাজনৈতিক দলগুলির উপরের সারির নেতারা যে বিষয়টি বোঝেন না, তা নয়; কিন্তু তাদের রাজনীতি ওই শ্রেণীটির উপর এতটাই নির্ভরশীল হয়ে গেছে যে, ইচ্ছা থাকলেও সম্ভবত তাদের বিশেষ কিছু করার নেই। 
কোনো একটি শ্রেণী একই সাথে সংখ্যাগরিষ্ঠ ও ক্ষমতাশালী হয়ে উঠলে তাদের দ্বারা একটি দেশের সংস্কৃতির মূল ধারা প্রভাবিত হতে বাধ্য। বাংলাদেশের সংস্কৃতি অশিক্ষিত মধ্যবিত্ত ও অশিক্ষিত উচ্চবিত্তদের দ্বারা প্রভাবিত হয়েছে মারাত্মকভাবে। এরই প্রতিক্রিয়াস্বরূপ সুস্থ সংস্কৃতির রক্ষাকারী শিক্ষিত মধ্যবিত্ত শ্রেণী হয়ে পড়েছে ক্ষমতাহীন, এবং তাদের লালিত মূল্যবোধগুলি ধীরে ধীরে বিতাড়িত হচ্ছে সংস্কৃতির মূল ধারা থেকে। 
সমগ্র দেশজুড়ে আজ যে অপসংস্কৃতির জয়জয়কার চলছে, তার পিছনে উল্লিখিত বিষয়গুলির ভূমিকা রয়েছে বলে আমার ধারণা। মোট কথা, বিশেষ শ্রেণীকেন্দ্রিক অর্থনৈতিক উন্নয়নের একটি নেতিবাচক প্রভাব আমাদের সাংস্কৃতিক উন্নয়নকে বাধাগ্রস্থ করে চলেছে প্রতিনিয়ত।

