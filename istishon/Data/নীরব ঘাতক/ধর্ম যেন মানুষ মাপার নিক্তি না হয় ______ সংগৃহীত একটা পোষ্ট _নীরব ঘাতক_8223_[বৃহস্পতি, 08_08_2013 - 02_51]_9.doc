ধর্ম যেন মানুষ মাপার নিক্তি না হয় ______ সংগৃহীত একটা পোষ্ট 


আগুনের ধর্ম কী ?
বৌদ্ধ-খ্রীষ্টান-হিন্দু না মুসলমান ? আগুন পোড়ায় । চারদিক থেকে পোড়ায় । এটাই তার ধর্ম । আগুন থেকে সতর্ক হওয়া তাই বাঞ্চনীয় । ধর্মের আগুন যখন বৌদ্ধের ঘর পোড়ায়, মন্দির পোড়ায়, মুসলমানের আনন্দে বিগলিত হবার কিছু নেই । মুসলমানের মসজিদে যদি আগুন দেয়া হয়, মুসলমানের বাড়িতে যদি আগুন দেয়া হয়, মুসলমানের অনুভূতি কী হবে ? সেই অনুভব -উপলব্ধি অন্যের বেলায়, অন্য ধর্মালম্বির বেলাতে জাগ্রত থাকা কল্যাণকর । নইলে ধর্মের আগুনে পুড়ে যাবে সমাজ এবং মানুষ ।
মানুষের প্রথম পরিচয়-মানুষ, ধর্ম নয় । মানুষের পরিচয়ে মানুষ সেরা, ধর্মীয় পরিচয়ে না । কোন ধর্মই অন্য ধর্মকে ক্ষতিগ্রস্ত করতে উস্কানী দেয় না । বরং মানবসেবাই ধর্ম বলে বিবেচিত হয় । সংখ্যালঘু মানুষের সহায় হবার শিক্ষা ইসলাম দেয় । মদীনার সংখ্যালঘুদের নিরাপত্তা রাসুল (সঃ) নিশ্চিত করেছিলেন ।
রামুতে বৌদ্ধ মন্দির এবং ঘরবাড়ি পোড়ানো হয়েছে , ভাংচুর হয়েছে । যেইসব মুসলমান নামধারী সন্ত্রাসীরা এই অপকর্ম করেছে, তাদের ইসলামী জ্ঞান শূন্য বলেই রাতভর এরকম বর্বরতা চালাতে পেরেছে তারা । বোধকরি , পাঁচ ওয়াক্ত নামাজ কয় রাকাত-এরকম প্রশ্ন করলে, আঙ্গুলের কর গুণে হিসেব কষতে বসতে হবে এইসব অপরাধী মুসলমানদের !
তো এই বর্বরতার পেছনের কারণটি কী ? উত্তম বড়ুয়া নামের একজনের ফেইসবুক একাউন্টে কুরান অবমাননাকর ছবি প্রকাশিত হয়েছে বলে শোনা যায় । তবে, এরকমও জানা যাচ্ছে যে, ছবির উৎস উত্তম কুমার না । উৎস ভিন দেশ । উত্তম কুমারকে ট্যাগ করা হয়েছে । আচ্ছা, যদি ধরে নেয়া যায় যে, ছবিটি উত্তম কুমারই তৈরি করেছেন এবং প্রকাশ করেছেন, তাহলেও কী এই বর্বরতা আর নৃশংসতাকে সমর্থন করতে পারে, মুসলমানরা ?
উত্তম কুমার তেমন কিছু করে থাকলে, তদন্ত হবে, দেশের আইনে তার বিচার হবে -এটাই স্বাভাবিক প্রক্রিয়া । সেই স্বাভাবিক প্রক্রিয়াতে না গিয়ে রাতভর একটি সংখ্যালঘু সম্প্রদায়ের মন্দির এবং ৩০টির মত বাড়িঘর পুড়িয়ে লুটপাট করাতে আর যাই থাক-বিন্দুমাত্র ইসলাম নাই, এই কথা হলপ করে বলতে পারি । স্বয়ং রাসুল (সঃ) নানাভাবে নিপীড়িত হয়েছেন, নামাজের সেজদায় গেছেন, পিঠের উপর ময়লা-আবর্জনার স্তুপ তুলে দিয়েছে তাঁর নিজের গোত্রের মানুষরা-দাঁড়াতে কষ্ট হয়েছে তাঁর ,তিনি তাঁদের ধ্বংসের জন্যও কখনও দোয়া করেননি , হেদায়েত প্রার্থনা করেছেন । অন্য ধর্মালম্বির প্রতি মুসলমানের ব্যবহার এতোটাই বিনম্র হবে, যা দেখে ভিন্ন ধর্মালম্বি আকৃষ্ট হয়--এই শিক্ষা দিয়েছেন তিনি । আজকের নামধারী উগ্র মুসলমানদের সন্ত্রাসী কর্মকাণ্ড দেখে কোন বিধর্মী ইসলামে আকৃষ্ট হওয়াতো দূরে থাক, বরং মুসলমানের ছায়াকেও ঘৃণা করবে ।
বাংলাদেশে বৌদ্ধ ধর্মালম্বির সংখ্যা যদি ২০% ও হতো, তাহলে ভয়াবহ দাঙ্গা লেগে যেতে পারতো আজ । এজন্য সংখ্যাগুরু মুসলমানই দায়ী থাকতো । প্রতিবেশী যদি দুর্বলও হয়, তার ঘর পুড়িয়ে সুখে থাকার চিন্তা আদতে বোকাটে লোকের পক্ষেই সম্ভব ।
প্রশাসন ছিলো নির্বিকার । রামুর পরে পটিয়াতেও একই ঘটনা ঘটেছে । প্রশাসন যথেষ্ট কার্যকরী ভূমীকা নিলে এরকম ঘটতো না । সংখ্যাগুরুরাই প্রশাসনের কলকাঠি নাড়ে--সব দেশেই একই চিত্র ! তাহলে আর রোহিঙ্গা হত্যার প্রতিবাদ করি কেন আমরা ? ভারতে সংখ্যালঘু মুসলমান নিপীড়িত হলে এই দেশে প্রতিবাদের ঝড় উঠে কোন মুখে ? প্রতিজন নাগরিকের নিরাপত্তা প্রদান রাস্ট্রের দায়িত্ব । অপরাধীদের দৃষ্টান্তমূলক শাস্তি হবে, কেউ কখনই এরকম অপকর্ম করতে সাহস করবে না আর , এরকম নজির তৈরি হোক ! এই ইস্যুতে রাজনীতি অনেক হবে আমরা জানি, সঙ্গে কাজের কাজও কিছু হোক ।
মানুষের ভেতরের পশুরা না, মানবিকবোধ সমৃদ্ধ মানুষগুলো জেগে থাকুক, বেঁচে থাকুক । মুসলমানের না, মানুষের দেশ হোক-বাংলাদেশ ।
কাটেসী ঃ আবদুর রাজ্জাক শিপন 

