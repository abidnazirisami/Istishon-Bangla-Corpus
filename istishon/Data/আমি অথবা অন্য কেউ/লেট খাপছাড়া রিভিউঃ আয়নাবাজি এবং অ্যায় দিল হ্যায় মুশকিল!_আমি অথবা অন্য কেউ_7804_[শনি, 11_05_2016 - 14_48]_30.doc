লেট খাপছাড়া রিভিউঃ আয়নাবাজি এবং অ্যায় দিল হ্যায় মুশকিল!


আয়নাবাজি দেখলাম গত সপ্তাহে, এখনও মানুষের স্তুতি স্ট্যাটাস আর উচ্চমানের রিভিউ দেখে নিজের রুচি, উপলব্ধি নিয়ে প্রশ্ন জাগে, তাই এই কুইক রিভিউ।
চঞ্চল চৌধুরীর অভিনয় আর ক্যামেরার কাজ ভাল ছিল। কিন্তু বিদেশী সিনেমায় তো আরও উন্নতমানের কাজ দেখি, ঝকঝকা ছবি দেখি। সেই তুলনায় আমাদের দেশের কাজ এখনও টেলিফিল্ম কিংবা নাটকের মতই লাগে কেন যেন। 
আমার আয়নাবাজি ভালোলাগে নাই এর কাহিনীর অসঙ্গতির জন্য। গল্প গল্পই, কোনো বা সব কাহিনী পারফেক্ট হবে এমনও না। তবে অনেকেই বলছেন কাহিনী চমৎকার, পারফেক্ট। আমার কাছে মনে হইছে সুপারম্যানের কাহিনী, গোজামিলের কাহিনী। একটা মানুষ অভিনয়ে যত পারদর্শীই হোক, সে অন্য আরেকজনের হুবহু লুক নিতে পারবে না কখনো। জেলে ঢুকবার সময় আসামীর ছবিও দেয়া হয়, তাতে উচ্চতা, ওজন এমন আরও তথ্যও থাকে। তারে যারা হায়ার করে সবাই কি একই সাইজের, একই হাইটের, প্রায় একই লুকের? আবার প্রতিবার জেলে ঢুকবার দৃশ্যই দেখানো হইছে। এরমাঝে আবার বিচারে খালাস পেয়ে বেরও হয়ে গেছে। আদালতে কি এরপর যাইতে হয়নাই? চেহারা কার্বন কপি বানানো সম্ভব না বলে সেখানে ধরা খাওয়ার কথা। আর প্রিজন ভ্যান থেকে অদলবদলের ব্যাপারটা অসম্ভব কল্পণা। এই কাজ সম্ভব করতে হইলে বিশাল সেটআপ করায়ত্ত করা লাগে, যা চরম দূর্নীতির দেশেও অসম্ভব। আবার বারবার একই কাজ করে, কিন্তু বিচার কি একই আদালতে হয় বারবার? একই জেলে হাজতবাস হয়? একই ভ্যানে নিয়ে যায়? একের পর এক সেটাপ তাহলে টাকা দিয়ে কিনে নেয়া যায় এইদেশে? নাহ, এইদেশেও এখন পর্যন্ত অসম্ভব।। 
আবার বারবার একই কাজ করে, মানে তার পরিচিতি ভালই আছে এ ব্যাপারে। কিন্তু সাধারণ এক মানসিক অসুস্থ্য ছেলের পরিবারও তার খোঁজ পেয়ে গেল এটা একটু বাড়াবাড়ি না? আবার সাংবাদিক সাহেব আন্দাজে ঢিল ছুইড়া সব বের করে ফেলছেন। অথচ দুনিয়ার সবাই জানে সে এই কাম করে, কিন্তু উনি সাংবাদিক হইয়াও চক্কর কাটোতেছিলেন। সাংবাদিকদের তো উলটাপালটা সোর্স আরও বেশিই থাকে। 
রাজনৈতিক সাহেবের বদলে নিজের ভেতরে যাওয়া হইলো, কিন্তু রাজনীতিবিদ সাহেব তার সমস্ত সম্পদ আর সাঙ্গপাঙ্গসহ হাসিমুখে খেলায় ব্যস্ত ছিলেন। এইটা বড় অসঙ্গতি না হইলেও আমার মনে প্রশ্ন জাগতেছিল নেতা সাহেব নিজের সম্পদ নিজের নামে করবেন কিভাবে? কিভাবে আবার নেতা হিসেবে প্রতিষ্ঠা পাবেন? তার তো দুঃখীও হবার কথা।
আবার বুড়া কারারক্ষীকে মুহূর্তে হিপনোটাইজড করে ফেললো, সুপার হিউম্যান অবশ্যই। অভিনেতা না শুধু, এইভাবে কাইত করে দেয়ার অভিনব ক্ষমতাও তার আছে। তবে গল্প যিনি লিখছেন তিনি কি জানেন কারাগারের অভ্যন্তরে কনডেম সেলে কয়জন কারারক্ষী থাকে, কথা বয়ার দুরত্বে থাকে নাকি? কিংবা সময়ের বাইরে তালা খোলার চাবি কারারক্ষীর হাতে থাকে নাকি সেইটা ইনচার্জের কাছে গচ্ছিত থাকে এবং প্রতিবার চাবি নেয়ার সময় কোনো নিয়ম আছে নাকি? আমার ধারণা উনি সম্ভবত এসব জানেন না, তাই এত সিম্পলভাবে বের হয়ে যেতে পারছেন।
কাহিনীর শেষের দিকের কথাই ভাল্লাগছে কেবল। সারা দুনিয়ার মঞ্চে আয়না অভিনয় কইরাই যাবে কিংবা এমনকিছু। 
সিনেমাটা পারিবারিক দাবী করলেও আসলে পারিবারিক না কিছু দৃশ্যের কিংবা অঙ্গভঙ্গীর জন্য। হস্ত-'ড্যাস' কিংবা ওইসব কর্মের অঙ্গভঙ্গী আমাদের সমাজে এখনো পুরা পরিবার একলগে বইসা দেখার জন্য বিব্রতকর। এই অতিস্মার্টনেস না দেখাইলেও চলতো। 
যাইহোক, যে বনে বাঘ নাই, সেই বনে শিয়ালই বাঘ। আপাতত এমন মানের ছবিও মন্দ না। কাজ ভালো হইছে কিন্তু এতটাও অসাধারণ মনে হয়নাই যা মানুষ বলছে। পাবিলিসিটি আর নানা স্ট্যান্টবাজির জন্য হয়তো ব্যবসা বেশ ভালো করছে। খেলার সময় স্টেডিয়ামে আয়নাবাজি, পেপারে আয়নাবাজি্‌ কিংবা পাইরেসী নিয়া উত্তাল আইনশৃংখলা রক্ষাকারী বাহিনীর কাজকারবার আকর্ষণ বাড়াইছে অনেক, এইসব হয়তো কারণ। তবে চঞ্চল চৌধুরী হুমায়ুন ফরীদী লেভেলের অভিনেতা। হি ইজ এ জেম। শেষ কথা হইলো আয়নাবাজি একখানা হাইলি ওভাররেটেড মুভি, ওভাররেট করে দেশের চলচ্চিত্র আগাবে না, সঠিকভাবে রেটীং করলেই আগাবে। তবে সুস্থ্য কিংবা ভালো চলচ্চিত্রের দিকে এটাও একটা পদক্ষেপ তা বলা যায়। অনেককিছুই তো পজিটিভও আছে। আহা, চঞ্চল চৌধুরী অথবা নিখুত দৃশ্যায়ন। 
যাইহোক, আমি ইদানিং তামিল তেলেগু মুভি দেখি অনেক, ওদের গল্প আরও গাজাখুরি, কিন্তু কাহিনীর গতি আর মজাদার ডায়লগের জন্য ভাল্লাগে। নান্নাকু প্রেমাথো, গুগলি এই মুভি দুইটাও দেখলাম গত সপ্তাহে, ভাল্লাগছে বেশ। অ্যায় দিল হ্যায় মুশকিলও দেখলাম, করন জোহর তার আগের সবকিছু থেকে একটু একটু নিছেন, কাহিনীতে আলটিমেটলি কি বক্তব্য বা গল্প বলছেন ধরতে পারিনাই। আনুশকা ক্যান তার আগের প্রেমিকের কাছেই গেল তার কোন কারণ নাই, শাহরুখ দুইখানা ডায়লগ দিয়ে মোহাব্বত সম্পর্কিত জ্ঞান দিয়া গেল, আবার আনুশকা দোস্তির লাইগা নাকি কোন কারণে জামাইরে ছাইড়া দিল কিন্তু রণবীররে দোস্ত ছাড়া কিছু ভাবতে পারলো না বুঝলাম না। ওরে যদি খালি দোস্তই ভাববে, তাইলে জামাইরে ছাড়ার কি দরকার ছিল? রণবীর অতিরিক্ত হাস্যকর আচরণ করছে, অতিরিক্ত মেলোড্রামা বারবার, ইহাই করণ জোহরের মুভি। হাইপোথেটিক্যালি আগা মাথা নাই, কিন্তু দেখতে খারাপ লাগে না।

