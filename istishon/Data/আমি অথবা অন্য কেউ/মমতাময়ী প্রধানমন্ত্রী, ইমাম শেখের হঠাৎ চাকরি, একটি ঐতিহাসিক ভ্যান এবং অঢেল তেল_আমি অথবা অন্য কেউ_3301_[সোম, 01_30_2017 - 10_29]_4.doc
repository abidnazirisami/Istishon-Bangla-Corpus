মমতাময়ী প্রধানমন্ত্রী, ইমাম শেখের হঠাৎ চাকরি, একটি ঐতিহাসিক ভ্যান এবং অঢেল তেল



রাষ্ট্রের প্রধান নির্বাহী একজনকে চাকরীর জন্য সুপারিশ করতেই পারেন কিংবা তাকে চাকরী দেবার নির্দেশনা প্রদান করতেই পারেন। নানা দেশেই এটা খুবই স্বাভাবিক একটা ঘটনা এবং মানবিকও। এমন অনেক উদাহরণ আমরা আগেও দেখেছি বাংলাদেশে। এর মধ্যে বেশকিছু ঘটনা বেশ ভালোও লেগেছে। প্রধানমন্ত্রীর নির্দেশে শারিরীকভাবে অক্ষম হবার পরেও পিডিবির একজনের চাকরীতে বহাল থাকবার ঘটনা মনে আছে। সরকারী সেবা প্রদান করতে গিয়ে দূর্ঘটনার শিকার হওয়া একজনের প্রতি এমন মহানূভবতা ছিল বেশ ভালো দৃষ্টান্ত। এভাবে মাঝে মাঝে ব্যক্তিগত কথোপকখন থেকে কারো কষ্টের গল্প শুনে তাকে সাহায্য করতে এভাবে চাকরীর ব্যবস্থা করলে তাতে দোষের কিছু দেখি না। এমন না যে এই চাকরীর বিনিময়ে প্রধানমন্ত্রী টাকা খাচ্ছেন। এই ছেলেটার সম্ভবত বড় কোন জ্যাকও নেই যে তাকে ধরে চাকরীর ব্যবস্থা নিশ্চিত করে ফেলেছে। অথবা হতে পারে যে আগে থেকেই সিলেক্টেড এই চাকরী দেবার জন্য। তবে আমার দৃষ্টিতে এটা শেষপর্যন্ত একটা ভালো কাজ।
বেসামরিক কর্মচারী নিয়োগে প্রতিটা বাহিনীর নিজস্ব এখতিয়ার থাকে। যেমন অস্থায়ী নিয়োগের ক্ষেত্রে লোকাল কমান্ডারদের সিদ্ধান্তই সব। এক্ষেত্রে নিজস্ব চেনাজানা লোকেরা অনেকক্ষেত্রেই প্রাধান্য পায়। আর প্রধানমন্ত্রী নিজেই প্রতিরক্ষামন্ত্রী হিসেবে প্রতিরক্ষা মন্ত্রণালয়ের দায়িত্বপ্রাপ্ত। তিন বাহিনীর নিয়োগে তিনি সরাসরি প্রভাব রাখতে সক্ষম। আর সেই প্রভাবের কারণে যেকোনো বাহিনীর কাউকে তিনি এ ব্যাপারে নির্দেশনা দিতেই পারেন। 
অনেকে বলতে পারেন নিয়মের তোয়াক্কা না করে সরাসরি চাকরী দিয়ে দেয়াটা নীতিবহির্ভূত। জনগনের সবার জন্য উন্মুক্ত পদে নিয়োগ নিয়ে এমন স্বেচ্ছাচারীতা মানা যায় না। বহু উদাহরণ বাদই দেই, ঢাকা বিশ্ববিদ্যালয় কিংবা বুয়েটেও শিক্ষক কর্মচারী সন্তানদের জন্যও কিন্তু কোটা থাকে। এইসব কোটা ধরে রাখতে গিয়েও কিন্তু জনগণের সাধারণ অংশের কেউ মেধাতালিকায় থেকেও বঞ্চিত হয়। শুধু আমাদের দেশ না, প্রতিটা দেশেই এমন ব্যাপার বিদ্যমান। ট্রাম্প যেমন জামাইকে নিয়োগ দিলেন, নৈতিকতার বিচারে হয়তো ঠিক নেই, কিন্তু এখতিয়ার আছে। তেমনই সংস্থাপনের নানা ব্যাপার প্রধানমন্রীর আওতাধীন। ইচ্ছা করলেই নতুন পদ তৈরি করতে পারেন কিংবা নিয়োগের বিশেষ নির্দেশনা দিতে পারেন। নতুন পদ তৈরীরও দরকার নেই এখানে। কারণ, সরকারী চাকরীর বহু পদ এখনো শূন্য। অল্প কিছু না, হাজার হাজার পদ শূন্য বিভিন্ন বেতনগ্রেডে। বেতনের গ্রেডে বলছি, কারণ, এখন শ্রেণি ভাগ নেই। তবে এই ছেলেটাকে যে পদে নিয়োগ দেয়া হচ্ছে তা আগের চতুর্থ শ্রেণিতেই পরবার কথা। বড়জোর পিয়ন, কুক, সুইপার কিংবা মেসওয়েটার হতে পারবে তার শিক্ষাগত যোগ্যতা অনুসারে। আর চাকরীর ব্যবস্থাও করা হচ্ছে তার যোগ্যতা অনুসারে। যারা ভাবছেন পাইলট বানিয়ে দেয়া হচ্ছে, তারা না জেনেই বলছেন। বিমান বাহিনীর সামরিক বেসামরিক ১৫ হাজার কিংবা তারও বেশি সদস্যের মাত্র এক হাজারের মত সদস্য পাইলট এবং তাদের সবাই অফিসার। সেক্ষেত্রে যোগ্যতা প্রমাণ করেই পাইলট হওয়া যায়। 
যাইহোক, এইসবের বাইরে গিয়ে গত পরশু ভুলক্রমে বিটিভি ছেড়ে যে তৈলমর্দন দেখলাম, তা পল্লীবন্ধুর আমলের তেলবাজিকেও হার মানাচ্ছে মনে হয়। এই খুব সাধারণ একটা ঘটনাকে এমন মিডিয়া কাভারেজ দিয়ে আলাদাভাবে দেখানোর উদ্দেশ্যটা যে কী মাথায় ঢুকলো না। বলা হলো যে নিরাপত্তা ছাড়াই সাধারণ মানুষের মাঝে গ্রামে ঘুরে বেড়িয়েছেন। কিন্তু আশেপাশে তো বটেই, দুর-দুরান্তেও হাঁটতে দেখা গেল এসএসএফ আর পিজিআর এর সদসদের। এই ভ্যানচালক ছেলের পরিবারের চৌদ্দগোষ্ঠীর নিরাপত্তা ছাড়পত্রও সম্ভবত বেশ কিছুদিন আগেই শেষ হয়েছিল। এটাই হয় স্বাভাবিকভাবে, এতেও দোষের কিছু নেই। কিন্তু কেন এই অযথা মিথ্যাচার যে নিরাপত্তা ছাড়াই ঘুরে বেড়িয়েছেন? 
যখন কেউ গ্রামের বাড়ি যায়, তার ইচ্ছা করতেই পারে একটূ ঘুরে দেখতে, হেঁটে বেড়াতে। অনেক স্মৃতি থাকে আশেপাশে। চুপচাপ দাঁড়িয়ে থাকতেও ভালোলাগে। প্রতিটা স্বাভাবিক মানুষই তা করে। আর প্রধানমন্ত্রী এক কিলোমিটার হেঁটেছেন এটা কী এমন বিশাল ব্যাপার হয়ে গেল কে জানে? উনি পুকুরে নেমে দুটা ডুবও দিতে চাইতে পারতেন কিংবা বলতে পারতেন, আমি এক টাকার বাতাসা খাব। এইসবই একটা স্বাভাবিক মানুষের স্বাভাবিক আচরণ হবার কথা। এমন করলে এই স্বাভাবিক এবং তুচ্ছ মানবিক ব্যাপারস্যাপার নিয়ে চিল্লাচিল্লি করে তাকে আরও অতিমানবী, ভীনগ্রহের এলিয়েন বানিয়ে দেয়া হতো সম্ভবত। এইসব ঠিক না, একেবারেই ঠিক না...
যেভাবে ঠিক না ওই ভ্যানকে জাদুঘরে স্থানান্তরের সিদ্ধান্ত। ওই ভ্যান তেমন কোনো ইতিহাসের সাক্ষী না। শেখ হাসিনা এখনো ইতিহাসের উজ্জ্বল কোনো নক্ষত্র নন। উনি প্রায় দেড় দশক বাংলাদেশের ক্ষমতায় থেকেছেন। এই সময়ে তো দশকপূর্তি হতে চলেছে। দেশের অর্ধেক মানুষ এখনো পড়তে জানে না, অর্ধেক গ্রামে বিদ্যুৎ নেই। দেশ ডিজিটাল হয়ে গেছে দাবী করলেও এই সময়ে ডিজিটালাইজেশনের অন্যতম পূর্বশর্ত যে ইন্টারনেট সংযোগ এবং সেই সেবার মান, তাও এখনো খুবই নিম্নমানের। ইন্টারনেট ব্যবহার ইনডেক্সে বাংলাদেশ এখনো তলানীতে পড়ে আছে। এমন অনেক উদাহরণ দিয়ে বলা যায় যে, কাজের মাধ্যমে উনি এখনো ইতিহাসের অংশ নন। এইসব ভ্যান ট্যান জাদুঘরে রেখে দিয়ে লাভ নাই। যদি ভ্যানের স্থান জাদুঘরে হয়, মানুষ কিন্তু জাদুঘরে এই ভ্যান দেখেও হাসবে। 
ছেলেটা চাকরী পেয়েছে, আনন্দের ব্যাপার। কিন্তু এই চাকরী প্রদানের জন্য যেভাবে আওয়ামী লীগ নেতার বাড়িতে বসে সংবাদ সম্মেলন করা হলো সেটাও ঠিক মনে হয়নি। ইউনিফর্ম পরিধানকারী মানুষগুলো থাকবে যে কোনো রাজনৈতিক দলের সংস্পর্শের অনেক অনেক বাইরে। এই চাকরী দেয়ার ফর্মালিটিটা ইউএনও কিংবা সরকারী কোনো কর্মকর্তার কার্যালয়ে করা যেত না? 
যাইহোক, আশা করি আমাদের প্রধানমন্ত্রী আরও অনেক গ্রামে যাবেন। গরীব কিন্তু যোগ্য ছেলেপেলে দেখলে তাদেরও চাকরীর ব্যবস্থা নিবেন। হাজার হাজার পদ আসলেই শূন্য। কিন্তু আপনার দলের নেতাকর্মীদের হাতে এইসব নিয়োগ কিংবা বাছাইয়ের ভার দিয়েন না মাননীয়া প্রধানমন্ত্রী। তাদের বেশিরভাগই সম্ভবত চোর। যেইরকম করে মানুষ জানে, বিটিভি মানেই তেলের কারখানা। তাদের দিয়ে এইরকম সামান্য মানবিক ব্যাপারগুলোর প্রচারণার ব্যবস্থা করে নিঃস্বার্থ কাজগুলোকে নষ্ট করবেন না। আমি বিশ্বাস করতে চাই, স্বার্থ হাসিলের জন্য আপনি তাকে বেছে নেননি, যা করেছেন তা ওই ছেলেটা এবং তার পরিবারের প্রতি গভীর মমতা থেকেই করেছেন।

