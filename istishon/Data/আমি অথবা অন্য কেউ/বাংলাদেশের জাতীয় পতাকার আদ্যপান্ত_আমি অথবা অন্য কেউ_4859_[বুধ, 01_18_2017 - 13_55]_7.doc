বাংলাদেশের জাতীয় পতাকার আদ্যপান্ত


একটা দেশ, একটা স্বপ্নের অপর নাম। এমন এক স্বপ্ন, যাকে দেখতে হলেও বুকের মধ্যে অনেক ভালোবাসা রাখতে হয়, অনেক মায়া পুষতে হয়। আবার সেই দেশ যদি হয় আমাদের মত কোন দেশ, যার নাম আমরা রক্ত দিয়ে, রক্তের সাগর পেরিয়ে লিখেছি, সেই দেশের সবকিছুর জন্য দেশের প্রতিটি মানুষের আবেগ আর মায়ার পরিমাপের কোন তুলনা হবার কথা নয়। সেই দেশের ম্যাপ, জাতীয় সঙ্গীত, পতাকা অথবা প্রতীক, সবই একটি স্বপ্নের মত। বুকের ভেতর সযত্নে ধারণ করে বারবার ফিরে দেখবার স্বপ্ন অথবা দৃশ্যপটের মতই।
তবে, মাঝে মাঝে আমরা না জেনে, অথবা না বুঝে কিছু ভুল করি। ভুল মানুষ করতেই পারে। তবে, না করাটাই শ্রেয়। নাহলে খুব বেশি ক্ষতি হয়তো হয়ে যাবে না, স্বাধীনতাও ভুলুন্ঠিত হয়ে যাবেনা, কিন্তু অন্য জাতির কাছে কিছুটা ছোট হতে পারি হয়তো। নিজেদের সম্মানের জন্য কিছু বিষয়ের প্রতি আমরা আরেকটু, আর অল্প একটু সচেতন অথবা যত্নবান হতেই পারি। 
এমন একটা ব্যাপারেই এই পোষ্ট। আনাড়ি হাতে, অপরিনত দৃষ্টিকোণ আর স্বল্প জ্ঞান নিয়ে না সুত্রের সাহায্যে শেয়ার করার প্রচেষ্টা।
বাংলাদেশের পতাকার সংক্ষিপ্ত ইতিহাস
২ মার্চ , ১৯৭১
ঢাকা বিশ্ববিদ্যালয়ের কলাভবনের পশ্চিম গেইটের ছাদে কেন্দ্রীয় ছাত্রসংগ্রাম পরিষদের ব্যানারে প্রথম ওড়ানো হয় বুকের মাঝে সোনার বাংলার ছবি নিয়ে তৈরি আমাদের লাল সবুজ পতাকা।

বাংলাদেশের প্রথম পতাকা
৩ মার্চ, ১৯৭১
'আমার সোনার বাংলা' গানের সঙ্গে এ পতাকা আনুষ্ঠানিকভাবে উত্তোলিত হয় ছাত্র-জনতার সমাবেশে তদানীন্তন ছাত্রনেতা আ স ম আব্দুর রবের হাত দিয়ে।
২৩ মার্চ, ১৯৭১
বঙ্গবন্ধু নিজে তাঁর বাসভবনে উত্তোলন করেন মানচিত্রযুক্ত লাল সবুজ পতাকা। 
পরবর্তীতে ৭২ এর সংবিধানের মাধ্যমে পতাকা আজকের রুপ পায়। যাতে এর পরিমাপ এবং অন্যান্য বিধান স্পষ্ট করে উল্লেখ করা হয়। 
 স্বাধীনতার আন্দোলনের ধারাবাহিকতায় বাংলাদেশের পতাকা ওড়ানো ছিল অসম্ভব প্রেরণাদায়ী ঘটনা। সেই প্রেরণা সঞ্চারিত হয় পুরো জাতির মধ্যে, মুক্তিকামী বাঙালির বুকে বুনে দেয় সাহসের বীজ। এক সাগর রক্তের বিনিময়ে আমরা অর্জন করি আমাদের প্রিয় মানচিত্র, আমাদের স্বাধীনতা। এই পতাকা আজ ভালবাসা আর শ্রদ্ধার উপলক্ষ্য। আমাদের সার্বভৌমত্বের প্রতীক। 
বাংলাদেশের সংবিধানের মুলনীতিতে আছে,
"প্রজাতন্ত্রের জাতীয় পতাকা হইতেছে সবুজ ক্ষেত্রের উপর স্থাপিত রক্তবর্ণের একটি ভরাট বৃত্ত৷" 

বাংলাদেশের বর্তমান পতাকা
কিন্তু এটাই সবকিছু নয়। পতাকার ব্যাপারে নির্দিষ্ট আইন আছে, পতাকা উত্তোলন আর নামানোর নিয়ম আছে, ব্যবহার করবারও নিয়ম আছে, যা ভংঙ্গ করলে তা সংবিধান পরিপন্থী হবে। 
বাংলাদেশের পতাকার পরিমাপ
পরিমাপের বিষয়টি সামনে এলে আমরা মুখস্থ বলে দিতে পারি পতাকার মাপ হচ্ছে ১০:৬। কিন্তু এছাড়াও আরো কিছু পরিমাপের বিষয়ে আমাদের অনেকেরই কোন ধারণা নেই। দেশের একজন সচেতন নাগরিক হিসেবে আমাদের জাতীয় পতাকার সঠিক পরিমাপটি জেনে রাখা উচিত। ১০’’:৬’’ এর একটি পতাকার মাঝে যে বৃত্ত থাকবে তার ব্যাসার্ধের পরিমাপ হবে ২’’ এবং বৃত্তের কেন্দ্র থাকবে পতাকার বাম পাশ থেকে ৪.৫’’ ডানদিকে। অথবা একে ৯:১১ হিসেবেও তৈরী করা যাবে।

বাংলাদেশের পতাকার পরিমাপ
বাংলাদেশের পতাকা আয়তাকার। এর দৈর্ঘ্য ও প্রস্থের অনুপাত ১০:৬ এবং মাঝের লাল বর্ণের বৃত্তটির ব্যাসার্ধ দৈর্ঘ্যের পাঁচ ভাগের এক ভাগ, পতাকার দৈর্ঘ্যের কুড়ি ভাগের বাম দিকের নয় ভাগের শেষ বিন্দুর ওপর অঙ্কিত লম্ব এবং প্রস্থের দিকে মাঝখান বরাবর অঙ্কিত সরল রেখার ছেদ বিন্দু হলো বৃত্তের কেন্দ্র। পতাকার দৈর্ঘ্য ১০ ফুট হলে প্রস্থ হবে ৬ ফুট, লাল বৃত্তের ব্যাসার্ধ হবে ২ ফুট, পতাকার দৈর্ঘ্যের সাড়ে ৪ ফুট ওপরে প্রস্থের মাঝ বরাবর অঙ্কিত আনুপাতিক রেখার ছেদ বিন্দু হবে লাল বৃত্তের কেন্দ্রবিন্দু।
ব্যবহারের উপর ভিত্তি করে পতাকার বিভিন্নতা
ব্যবহারের ভিন্নতার কারণে পতাকার মাপও ভিন্ন হতে পারে তবে অবশ্যই অনুপাত ঠিক রেখে।ভবনে ব্যবহারের জন্য পতাকার বিভিন্ন মাপ হলো—১০ ফুটঃ ৬ ফুট, ৫ ফুটঃ ৩ ফুট, ২.৫ ফুটঃ ১.৫ ফুট। অর্থাৎ যত বড় ভবন তত বড় পতাকা। অনুরূপ ছোটবড় মোটরগাড়িতে ব্যবহারের জন্য পতাকার বিভিন্ন মাপ হলো—১৫ ইঞ্চিঃ ৯ ইঞ্চি, ১০ ইঞ্চিঃ ৬ ইঞ্চি এবং আন্তর্জাতিক ও দ্বিপাক্ষিক অনুষ্ঠানে ব্যবহারের জন্য টেবিল পতাকার মাপ হল—১০ ইঞ্চিঃ ৬ ইঞ্চি। এমন মাপের বাইরেও পতাকা তৈরি করা যাবে। সেক্ষেত্রে আইন, বিচার ও সংসদ বিষয়ক মন্ত্রণালয়ের অনুমতি নিতে হবে।
পতাকা উত্তোলন অথবা ওড়ানোর নিয়ম-কানুন
জাতীয় পতাকা ওড়ানোর নির্দিষ্ট কিছু নিয়মকানুন রয়েছে। গণপ্রজাতন্ত্রী বাংলাদেশ সরকার কর্তৃক ১৯৭২ সালে প্রণীত (২০০৫ সালের জুলাই মাসে সংশোধিত) জাতীয় পতাকা ওড়ানোর সাধারণ নিয়মগুলো হলোঃ
১। যানবাহন ছাড়া যেকোনো জায়গায় পতাকা ওড়াতে হবে সূর্যোদয় থেকে সূর্যাস্ত পর্যন্ত। তবে, বিশেষ বিশেষ অনুষ্ঠানের সময় রাতের বেলাও পতাকা ওড়ানো যেতে পারে।
 ২। মোটরযানে পতাকা ওড়ানোর ক্ষেত্রে এর সামনে থাকা দণ্ডায়মান রেডিয়েটর ক্যাপে বেঁধে ওড়াতে হবে।
 ৩। পতাকা এমনভাবে ওড়াতে হবে যেন এতে কোনো দাগ বা চিহ্ন না লাগে।
 ৪। নিয়মবহির্ভূতভাবে পতাকার ব্যবহার করা যাবে না। এমনকি এর কোনো নিয়ম পরিবর্তনও করা যাবে না। তবে, স্থানভেদে এর ব্যবহারে পরিবর্তন আসবে।
 ৫। পতাকা ব্যবহারের ক্ষেত্রে সেনা বাহিনী, নৌ বাহিনী এবং বিমান বাহিনীর জন্য সরকার কর্তৃক নির্দেশিত কিছু নিয়মনীতি রয়েছে। তারা সেই অনুযায়ী এটি ব্যবহার করবে।
আইন বর্ণনার মাঝে বিরতি নিয়ে নিজের মতামত দেই। এতো আইনে ভয় পাবার কিছু নেই। এই পোষ্ট কেবল কিছু তথ্য শেয়ার করবার জন্যই দেয়া। একটা শিশুর কপালে একটা পতাকা আকা আছে দেখলে এদেশের রাষ্ট্রপতি গিয়ে ওই কপালে ভালোলাগার চুমুই দিবেন বলে আমার ধারণা। কাউকে ডেকে ওই পতাকার মাপ নিতে বলবেন না অথবা রঙ ঠিক আছে নাকি চেক করতে যাবেন না। বরং বলতেও পারেন, “মা, আমার কপালেও একটা পতাকা একে দাও, আর গালে একটা বাংলাদেশ। আমার সোনার বাংলাদেশ!...” 
কখন এবং কিভাবে উত্তোলন করা যাবে
বিভিন্ন জাতীয় দিবসে সরকারি ও বেসরকারি ভবন, বাংলাদেশ কূটনৈতিক মিশন ও কনস্যুলেটে পতাকা উত্তোলন করতে হবে। তবে শোক দিবসে পতাকা অর্ধনমিত থাকবে। পতাকা অর্ধনমিত রাখার ক্ষেত্রে প্রথমে পতাকা শীর্ষস্থান পর্যন্ত ওঠাতে হবে। তারপর পতাকার প্রস্থের অর্ধনমিত অবস্থানে রাখতে হবে। দিনের শেষে পতাকা নামানোর সময় আবারও শীর্ষস্থান পর্যন্ত উঠিয়ে তারপর নামাতে হবে। সরকারের অনুমতি ব্যতীত জাতীয় পতাকা কখনওই অর্ধনমিত রাখা যাবে না। এছাড়া সব কর্মদিবসে সকল সরকারি ভবনে পতাকা পূর্ণ মর্যাদায় উত্তোলিত হবে। 
কী কী করা যাবে না
১। জাতীয় পতাকার ওপর কিছু লেখা অথবা মুদ্রণ করা যাবে না। এমনকি কোনও অনুষ্ঠান উপলক্ষে কিছু আঁকাও যাবে না।
২। মিছিলের ক্ষেত্রে সামনের সারিতে ডানে বা মাঝখানে রাখতে হবে। কোন অবস্থাতেই বাম পাশে নয়।
৩। বাংলাদেশের পতাকার ঊর্ধ্বে অন্য কোনও পতাকা উত্তোলন করা যাবে না।
৪। কোনও যানবাহনের হুডে, ছাদে কিংবা পেছনে প্রদর্শন করা যাবে না।
৫। কোন অনুষ্ঠানে দুই বা তার বেশি পতাকা উত্তোলনের ক্ষেত্রে সবার আগে বাংলাদেশের পতাকা উত্তোলিত হবে।
৬। সূর্যোদয় থেকে সূর্যাস্ত পর্যন্ত পতাকা উত্তোলিত রাখা যাবে। তবে যানবাহন বা সরকারি বিশেষ অনুষ্ঠানের ক্ষেত্রে ব্যতিক্রম হতে পারে।
৭। পুরনো বা জীর্ণ পতাকা অন্য কোন কাজে ব্যবহার করা যাবে না। মাটিতে পুঁতে ফেলতে হবে।
পতাকার পরিমাপ এবং উত্তোলনের জন্য কিছু বিশেষ নীতিমালা
গণপ্রজাতন্ত্রী বাংলাদেশ সরকার পতাকা ব্যবহারের কিছু নীতিমালা তৈরি করেছিল ১৯৭২ সালে, ২০০৫ সালে পরিবর্ধনের পরে ২০১০ সালে যা পুনরায় চূড়ান্ত করা হয়। বিশেষ করে পতাকা উত্তোলন এর জন্য কিছু নীতিমালা আছে। এছাড়াও কোন কোন দিবসে তা উত্তোলন করা যাবে তা People’s Republic Of Bangladesh Flag Rules, 1972 (Revised up to May, 2010) অনুযায়ী নিম্নরুপঃ
১। যে কোন ভবন বা দালানকোঠায় ব্যবহারের জন্য —১০ ফুটx৬ ফুট, ৫ ফুট x৩ ফুট, ২.৫ ফুট /১.৫ ফুট।
২। মোটরগাড়িতে ব্যবহারের জন্য পতাকার বিভিন্ন মাপ হলো—১৫ ইঞ্চিx ৯ ইঞ্চি, ১০ ইঞ্চি x৬ ইঞ্চি।
৩। আন্তর্জাতিক ও দ্বিপাক্ষিক অনুষ্ঠানে ব্যবহারের জন্য টেবিল পতাকার মাপ হলো—১০ ইঞ্চি x৬ ইঞ্চি।
এখানে উল্লেখ্য, সরকার ভবনের আয়তন অনুযায়ী এবং প্রয়োজনে দৈর্ঘ্য ও প্রস্থের অনুপাত ঠিক রেখে বড় আয়তনের পতাকা প্রদর্শনের অনুমতি প্রদান করতে পারবে।উল্লেখযোগ্য কিছু বিশেষ দিবস আছে যখন সরকারী-বেসরকারী সব ধরণের অফিসে পতাকা অবশ্যই উড়াতে হবে।
এই দিবসগুলো হলো-
১। মহানবীর জন্মদিন (ঈদ এ মিলাদুন্নবী)
২। স্বাধীনতা দিবস (২৬ শে মার্চ)
৩। বিজয় দিবস (১৬ই ডিসেম্বর)
৪। সরকার কর্তৃক ঘোষিত অন্য যে কোন দিন
এছাড়া
১) শহীদ দিবস (২১শে ফেব্রুয়ারি) এবং
২) সরকার কর্তৃক ঘোষিত অন্য যে কোন দিন জাতীয় পতাকা অর্ধনমিত রাখার বিধান আছে।
তাই উল্লেখিত দিনের শেষভাগে আমাদের উচিত জাতীয় পতাকা নামিয়ে ফেলা। অন্যথায় অজ্ঞতা ও অসচেতনতার কারণে জাতীয় পতাকার প্রতি অসম্মান প্রদর্শন হয়ে যেতে পারে।
যেসব ভবনে পতাকা উত্তোলন করা যাবে তাও জেনে নেই
রাষ্ট্রপতি ভবন, সংসদ ভবন, মন্ত্রণালয়, সচিবালয়, দেশের সব নিম্ন আদালত, প্রশাসনিক ভবন, উচ্চ আদালত, উপজেলা কার্যালয়, পুলিশ স্টেশন, জেলখানা, প্রাথমিক, মাধ্যমিক, উচ্চ মাধ্যমিক ও অন্যান্য শিক্ষা প্রতিষ্ঠান এবং সরকার কর্তৃক অনুমোদিত অন্যান্য ভবনে জাতীয় পতাকা উত্তোলন করা যাবে।
জাতীয় পতাকা আইন ভঙ্গে শাস্তি
জাতীয় পতাকার জন্যে এই আইন ১৯৭২ সালে প্রণীত হলেও ২০১০ সালের আগ পর্যন্ত এই আইন অমান্যকারীদের জন্যে কোন শাস্তির বিধান ছিলোনা। পরবর্তীতে ২০১০ সালের ২০ জুলাই জাতীয় সংসদে একটি নতুন বিল পাশ হয় যার দ্বারা এই আইনে শাস্তির বিধান সংযোজন করা হয়। পাশ হওয়া সেই বিলে আইন অমান্যকারীদের জন্যে ১ বছরের কারাদন্ড বা ৫০০০ টাকা জরিমানা বা উভয় শাস্তির বিধান রাখা হয়।
বিদেশী ব্যক্তিবর্গের জন্য বাংলাদেশের আইনানুসারে কিছু নির্দেশনা
১। বাংলাদেশে অবস্থিত কূটনৈতিক মিশনসমূহের চ্যান্সারী ভবন এবং কনস্যুলার অফিসসমূহে বিদেশের ‘জাতীয় পতাকা’ উত্তোলন করা যাইতে পারে। অধিকন্তু, কূটনৈতিক মিশনসমূহের প্রধানগণ তাঁহাদের সরকারী ভবন এবং মোটর গাড়ীতে তাঁহাদের ‘জাতীয় পতাকা’ উত্তোলন করিতে পারিবেন। 
২। বাংলাদেশে রাষ্ট্রীয় ভ্রমণকালীন সময়ে নিম্নবর্ণিত শ্রেণীর সম্মানিত বিদেশী ব্যক্তিগণ তাঁহাদের নিজস্ব পতাকা (Personal Standards) অথবা নিজস্ব পতাকা না থাকিলে তাঁহাদের দেশের জাতীয় পতাকা তাঁহাদের অফিসিয়াল বাসভবনে এবং মোটর গাড়ীতে উত্তোলন করিতে পারিবেন: (ক) রাষ্ট্রপ্রধান; (খ) ভ্রমণরত প্রধানমন্ত্রী; (গ) বিদেশী সরকারের মন্ত্রীবর্গ। 
৩। বাংলাদেশে অবস্থিত কূটনৈতিক মিশনসমূহ কোন উপলক্ষে, যেমন-জাতীয় দিবসসমূহে কূটনৈতিক মিশন প্রধানের বাসভবন বা চ্যান্সারী ব্যতীত, যে স্থানে সামাজিক অনুষ্ঠানের আয়োজন করা হইবে, সেইস্থানে তাঁহাদের জাতীয় পতাকা উত্তোলন করিতে পারিবে, তবে শর্ত থাকে যে, সেইক্ষেত্রে বাংলাদেশের ‘পতাকা’ও সম্মানজনক স্থানে পাশাপাশি উত্তোলন করিতে হইবে। 
উপরিউক্ত বিধিতে উল্লিখিত সুবিধাদি কেবলমাত্র সেই সকল দেশের ক্ষেত্রে প্রযোজ্য হবে যারা পারস্পরিক আলোচনার ভিত্তিতে গণপ্রজাতন্ত্রী বাংলাদেশকেও অনুরূপ সুবিধা প্রদান করবে। ৪। উপরিউক্ত বিধিসমূহের বর্ণনা ব্যতীত, গণপ্রজাতন্ত্রী বাংলাদেশ সরকারের সুনির্দিষ্ট অনুমোদন ব্যতীত, বিদেশী রাষ্ট্রের পতাকা কোন গাড়ীতে বা ভবনে উত্তোলন করা যাইবে না। সুতরাং কারো ইচ্ছা হলেই বিদেশি পতাকা গায়ে জড়িয়ে বাংলাদেশের স্টেডিয়ামে, বাংলাদেশের রাজপথে ‘পাকিস্তান জিন্দাবাদ’ কিংবা ‘জয় হিন্দ’ শ্লোগান দিবে, এটা আইনত অপরাধ। (ব্যক্তিগত মতামত ভিন্ন হতেও পারে)ফুটবল বিশ্বকাপ এলে অনেকে পকেটের টাকা খরচ করে এমন বড় বড় পতাকা বাড়ির ছাদে ঝুলান যে তা আমাদের পতাকা নীতির সাথে মেলেনা।জাতীয় পতাকা ইচ্ছে হলেই যেখানে-সেখানে যেমন গাড়ীতে, স্টিমারে, নৌকাতে, রেল গাড়ীতে কোন দিকেই জড়িয়ে রাখা যাবে না ( অনেকে জাতীয় পতাকা গাড়ীর সামনে সেটে দিয়েছেন বোঝাতে চেয়েছেন ভালবাসা , আসলে এটা জাতীয় পতাকাকে অবমাননা করা হলো আইনমতে, কিন্তু দেশের প্রতি ভালোবাসার বিচারে হয়তো তা উহ্য করা যেতেই পারে।)
আমাদের জাতীয় পতাকা যদি অন্য কোন দেশের পতাকার সঙ্গে টানাতে হয় তবে সেখানেও নিয়ম কানুন আছে । যেমন.বাংলাদেশের পতাকার অবস্থান থাকবে উচুতে ( ফুটবল বিশ্বকাপ এলে এর চরম অবমাননা হয়)বাংলাদেশ সরকারের লিখিত অনুমতি ব্যতিত জাতীয় পতাকা কোন ট্রেডমাক, বৃত্তি, পেশায়, ডিজাইন বা অন্য যে কোন উদ্দেশ্যে ব্যবহার করা যাবে না । পতাকাটি সবসময় মুক্তভাবে সুউচ্চে রেখে যথাসম্ভব বহন করতে হবে।
এই পতাকার মর্যাদা ধরে রাখার জন্য ১৯৭২ সালে সংবিধানের ৪(২) অনুচ্ছেদে রক্ষাকবচ দেওয়া হয়েছিল। ঐ রক্ষা কবচে বলা হয়েছে, গাঢ় সবুজের মাঝে রক্ত বর্ণের লাল বৃত্ত হবে বাংলাদেশের জাতীয় পতাকা। একই অনুচ্ছেদে আরও বলা হয়েছে, পতাকার মর্য়াদা রক্ষার জন্য সরকার আইন প্রণয়ন করবে।বিধিতে উল্লিখিত ব্যক্তিবর্গ ছাড়া আর কেউ গাড়িতে পতাকা বহন করতে পারবে না। অথচ লক্ষ করলে দেখা যাবে বাংলাদেশে মোটর বাইক, সিএনজি,পাবলিক বাস, লঞ্চ এবং অন্যান্য পরিবহনে যেমন খুশী অথবা ইচ্ছেমত পতাকা উত্তোলন করা হয়।বিধি অনুযায়ী পতাকা কোনোভাবেই মাটিতে ছোঁয়ানো যাবে না, পাশে রাখা যাবে না। এমনভাবে রাখা যাবে না যাতে পতাকা নিচে পড়ে যায় বা ছিঁড়ে যাওয়ার সম্ভাবনা থাকে। ইদানিং মোটর বাইকে এমনভাবে পতাকা বহন করা হচ্ছে যা পতাকাকে অসম্মানের শামিল।
পতাকা অবমাননার ব্যাপার হিসেবে এ ব্যাপারগুলো নিয়ে বিতর্কের অবকাশ আছে
বিধি মোতাবেক জাতীয় পতাকা গায়ে জড়ানো যাবে না, পতাকার উপর কিছু লেখা যাবে না বা অঙ্কন করা যাবে না, এটা নিয়ে ব্যাবসা করা যাবেনা। অথচ ব্যাপার হল, ইদানিং বিভিন্ন ফ্যাশন হাউজগুলো টি-শার্টে, পাজামায়, ওড়নায়, কামিজে জাতীয় পতাকা ব্যবহার করছে এবং এর ওপর অঙ্কন করছে, যা বিধি মোতাবেক শাস্তিযোগ্য অপরাধ। ইংল্যান্ডের বিপক্ষে বিশ্বকাপ ম্যাচ জেতার পর মাশরাফি যেমন কপালে পতাকা জড়িয়েছিলেন, শরীর পতাকা দিয়ে ঢেকেছিলেন, ব্যাপারটা খুব আবেগের। এইসব আইন কৃত্তিম আবেগের কাছে বাজে কথা ছাড়া আর কিছুই না। 
অসম্মানের সঙ্গে পতাকা যাতে অর্ধনমিত হয় তা নিয়ে সচেতন হতে পারি
২১ ফেব্রুয়ারি ও শোক দিবসে পতাকা অর্ধনমিত রাখার বিধান কেউ মানছে না। বিধি অনুযায়ী প্রথমে পতাকা দণ্ডের শীর্ষে তুলতে হবে তারপর ধীরে ধীরে দণ্ডের মাঝখানে নামাতে হবে।আবার পতাকা নামানোর সময় পুনরায় পতাকা দণ্ডের শীর্ষে তুলতে হবে তারপর পতাকা একদম নীচে নামিয়ে ফেলতে হবে। অথচ বাংলাদেশে এ নিয়ম অনেকেই মানেনা, অথবা জানেইনা। সবাই দণ্ডের অর্ধেক বরাবর পতাকা তুলে রাখে যা জাতীয় পতাকার প্রতি অসম্মান।
ধর্মীয়ভাবে পতাকার অবমাননা হিসেবে এগুলো কিছু ব্যাপার হতে পারে
বিধিতে আছে, কোনো ভবনে বিদেশি পতাকা উত্তোলন করতে হলে প্রথমে বাংলাদেশের পতাকা উত্তোলন করতে হবে। তারপর অন্যদেশের পতাকা উত্তোলন করা যাবে।দেখা যায়, ঢাকাসহ দেশের বিভিন্ন জায়গায় যেখানে মাজার, দরগা শরিফ, খানকা শরিফ রয়েছে সব জায়গায় চাঁদ-তাঁরা খচিত বিভিন্ন রকম ও রং এর পতাকা উত্তোলন করা হয় যা আইনের লঙ্ঘন। এমনকি সেখানে বাংলাদেশের জাতীয় পতাকা দেখা যায় না। (পতাকার ব্যাপারে ধর্ম কি বলে আমি জানিনা) অথচ এসব দরগা-মাজারে জাতীয় পতাকা উত্তোলনের অনুমতি নেই, বিদেশী পতাকা উত্তোলনেরও নেই)।
সাংস্কৃতিকভাবে পতাকার অবমাননা
বিশ্বকাপ ফুটবল বা ক্রিকেট খেলার সময় লক্ষ করা যায় দেশের বড় বড় ভবন বাড়িতে বিশ্বকাপের সমর্থকরা তাদের পছন্দনীয় দেশের পতাকা ঝুলিয়ে রাখে। সেখানে বাংলাদেশের জাতীয় পতাকা উত্তোলন করা হয় না। অথচ বাসা বাড়িতে জাতীয় পতাকা উত্তোলনেরই অনুমতি নেই। অনুমোদিত ভবনে পতাকা উত্তোলনের ক্ষেত্রে বিধি মোতাবেক জাতীয় পতাকা ভবনের একদম উপরে টাঙাতে হবে। অথচ দেখা যায় বিশ্বকাপ ফুটবল বা ক্রিকেট খেলার সময় বাড়ির বারান্দায়, জানালায়, সানশেডে পতাকা ঝুলিয়ে রাখা হয় যা বেআইনি। (বেআইনি হলেও ভাবনার অবকাশ আছে যে বিবেকের কাছে এর জন্য ছোট হচ্ছি নাকি, অথবা দেশকে অসম্মান করছি নাকি। আমার মতে যা অপরাধ না, ভালোবাসার প্রকাশ। তবে আরেকটু সচেতন হলে ভালো। পতাকা যেন দৃষ্টিকটু না লাগে। 
কারো ধৈর্য্য থাকলে বিস্তারিতভাবে এই নিয়মগুলোও পড়তে পারেন
সবশেষে এক নজরে গণপ্রজাতন্ত্রী বাংলাদেশ সরকার কর্তৃক ১৯৭২ সালে প্রণীত (২০০৫ সালের জুলাই মাসে সংশোধিত) জাতীয় পতাকা ওড়ানোর সাধারণ নিয়মগুলো হলো—
১. সর্বদা পতাকার প্রতি যথাযথ সম্মান ও মর্যাদা প্রদর্শন করিতে হইবে।
২. পতাকা দ্বারা মোটরযান, রেলগাড়ি অথবা নৌযানের খোল, সম্মুখভাগ অথবা পশ্চাদ্ভাগ কোন অবস্থাতেই আচ্ছাদিত করা যাইবে না।
৩. যেক্ষেত্রে অন্যান্য দেশের পতাকা অথবা রঙিন পতাকার সহিত ‘বাংলাদেশের পতাকা’ উত্তোলন করা হয়, সেক্ষেত্রে বাংলাদেশের পতাকাকে সম্মান প্রদর্শনের জন্য স্থান সংরক্ষিত থাকিবে।
৪. যেক্ষেত্রে কেবলমাত্র দুইটি পতাকা অথবা রঙিন পতাকা উত্তোলন করা হয়, সেক্ষেত্রে ‘বাংলাদেশের পতাকা’ ভবনের ডানদিকে উত্তোলন করা হইবে।
৫. যেক্ষেত্রে পতাকার সংখ্যা দুইয়ের অধিক হয়, সেক্ষেত্রে অযুগ্ম সংখ্যক পতাকার ক্ষেত্রে ‘বাংলাদেশের পতাকা’ মধ্যখানে এবং যুগ্ম সংখ্যক পতাকার ক্ষেত্রে ‘বাংলাদেশের পতাকা’ মধ্যভাগের ডানদিকে উত্তোলন করা হইবে।
৬. যেক্ষেত্রে ‘বাংলাদেশের পতাকা’ অন্য পতাকার সহিত আড়াআড়িভাবে কোন দণ্ডে দেয়ালের বিপরীতে উত্তোলন করা হয়, সেক্ষেত্রে বাংলাদেশের পতাকা অন্য পতাকার ডানদিকে আড়াআড়িভাবে থাকিবে (আড়াআড়িভাবে যুক্ত পতাকা দুইটির দিকে মুখ করিয়া দণ্ডায়মান ব্যক্তির বামদিকে) এবং পতাকা দণ্ডটি অন্য পতাকা দণ্ডের সম্মুখভাগে স্থাপিত হইবে।
৭. ‘বাংলাদেশের পতাকা’র উপরে অন্য কোন পতাকা বা রঙিন পতাকা উত্তোলন করা যাইবে না।
৮. ‘বাংলাদেশের পতাকা’ শোভাযাত্রার মধ্যভাগে বহন করা হইবে অথবা সৈন্য দলের অগ্রগমন পথে (Line of March) শোভাযাত্রার ডানদিকে বহন করা হইবে।
৯. মর্যাদার প্রতীক সম্বলিত ঢালে (escutcheons) অযুগ্ম সংখ্যক পতাকার ক্ষেত্রে ‘বাংলাদেশের পতাকা’ মধ্যভাগে এবং সর্বোচ্চ কেন্দ্রে থাকিবে এবং যুগ্ম সংখ্যক পতাকার ক্ষেত্রে ঢালের ডানদিকে শীর্ষে (ঢালের দিকে মুখ করিয়া দণ্ডায়মান ব্যক্তির বামদিকে) বাংলাদেশের পতাকা স্থাপন করা হইবে।
১০. যেক্ষেত্রে অন্য কোন দেশের সহিত ‘বাংলাদেশের পতাকা’ একত্রে উত্তোলন করা হয়, সেক্ষেত্রে ‘বাংলাদেশের পতাকা’ প্রথমে উত্তোলন করিতে হইবে এবং নামাইবার সময় সর্বশেষে নামাইতে হইবে।
১১. যেক্ষেত্রে দুই বা ততোধিক দেশের পতাকা প্রদর্শিত হয়, সেক্ষেত্রে প্রতিটি পতাকা পৃথক পৃথক দণ্ডে উত্তোলন করা হইবে এবং পতাকাসমূহ প্রায় সমান আয়তনের হইবে।
১২. যেক্ষেত্রে ‘বাংলাদেশের পতাকা’ অর্ধনমিত থাকে, সেক্ষেত্রে প্রথমে সর্বোচ্চ চূড়া পর্যন্ত উত্তোলন করা হইবে এবং অতঃপর নামাইয়া অর্ধনমিত অবস্থায় আনা হইবে। ঐ দিবসে নামাইবার সময় পুনরায় উপরিভাগ পর্যন্ত উত্তোলন করা হইবে, অতঃপর নামাইতে হইবে।
১৩. যেক্ষেত্রে দণ্ডের উপর ব্যতীত অন্যভাবে কোন দেয়ালের উপর ‘পতাকা’ প্রদর্শিত হয়, সেক্ষেত্রে উহা দেয়ালের সমতলে প্রদর্শিত হইবে। কোন পাবলিক অডিটোরিয়াম বা সভায় ‘পতাকা’ প্রদর্শন করিতে হইলে উহা বক্তার পশ্চাতে উপরের দিকে প্রদর্শিত হইবে। যেক্ষেত্রে রাস্তার মধ্যখানে পতাকা প্রদর্শিত হয়, সেক্ষেত্রে উহা খাড়াভাবে প্রদর্শিত হইবে।
১৪. কবরস্থানে ‘জাতীয় পতাকা’ নিচু করা যাইবে না বা ভূমি স্পর্শ করান যাইবে না।
১৫. ‘পতাকা’ কোন ব্যক্তি বা জড় বস্ত্তর দিকে নিম্নমুখী করা যাইবে না।
১৬. ‘পতাকা’ কখনই উহার নিচের কোন বস্ত্ত যেমন: মেঝে, পানি বা পণ্যদ্রব্য স্পর্শ করিবে না।
১৭. ‘পতাকা’ কখনই আনুভূমিকভাবে বা সমতলে বহন করা যাইবে না, সর্বদাই । ঊর্ধ্বে এবং মুক্তভাবে থাকিবে।
১৮. ‘বাংলাদেশের পতাকা’ কোন কিছুর আচ্ছাদন হিসাবে ব্যবহার করা যাইবে না, তবে শর্ত থাকে যে, কোন বিশিষ্ট ব্যক্তি যাঁহাকে পূর্ণ সামরিক মর্যাদা বা পূর্ণ আনুষ্ঠানিকতাসহ সমাধিস্থ করা হয়, তাঁহার শবযানে পতাকা আচ্ছাদনের অনুমোদন প্রদান করা যাইতে পারে।
১৯. ‘পতাকা’ এমনভাবে উত্তোলন, প্রদর্শন, ব্যবহার বা সংরক্ষণ করা যাইবে না, যাহাতে উহা সহজেই ছিঁড়িয়া যাইতে পারে বা যে কোনভাবে ময়লা বা নষ্ট হইতে পারে।২০. কোন কিছু গ্রহণ, ধারণ, বহন বা বিলি করিবার নিমিত্ত ‘পতাকা’ ব্যবহার করা যাইবে না।
২১ গণপ্রজাতন্ত্রী বাংলাদেশ সরকার কর্তৃক আরোপিত কোন শর্তাবলী (যদি থাকে) এবং লিখিত অনুমোদন ব্যতীত, কোন ধরনের ব্যবসা-বাণিজ্য, সম্বোধন, পেশা বা অন্য যে কোন উদ্দেশ্যে বাংলাদেশের ‘পতাকা’ কোন ট্রেড মার্ক, ডিজাইন, শিরোনাম অথবা কোন প্যাটেন্ট হিসাবে ব্যবহার করা যাইবে না।
২২. যেক্ষেত্রে ‘পতাকা’র অবস্থা এমন হয় যে, উহা আর ব্যবহার করা না যায়, সেক্ষেত্রে উহা মর্যাদা পূর্ণভাবে, বিশেষ করিয়া সমাধিস্থ করিয়া, নিষ্পত্তি করিতে হইবে।
২৩. ‘পতাকা’ দ্রুততার সহিত উত্তোলন করিতে হইবে এবং সসম্মানে নামাইতে হইবে।
২৪. ‘পতাকা’ উত্তোলন ও নামাইবার সময় এবং প্যারেড পরিক্রমণ ও পরিদর্শনের সময় উপস্থিত সকলে ‘পতাকা’র দিকে মুখ করিয়া সোজা হইয়া দাঁড়াইবেন।
২৫. যেক্ষেত্রে আনুষ্ঠানিকভাবে ‘পতাকা’ উত্তোলন করা হয়, সেক্ষেত্রে একই সাথে জাতীয় সঙ্গীত গাইতে হইবে। যখন জাতীয় সঙ্গীত বাজানো হয় এবং ‘জাতীয় পতাকা’ প্রদর্শিত হয়, তখন উপস্থিত সকলে ‘পতাকা’র দিকে মুখ করিয়া দাঁড়াইবেন। ইউনিফর্ম-ধারীরা স্যালুট-রত থাকিবেন। ‘পতাকা’ প্রদর্শন না করা হইলে, উপস্থিত সকলে বাদ্য যন্ত্রের দিকে মুখ করিয়া দাঁড়াইবেন, ইউনিফর্ম-ধারীরা জাতীয় সঙ্গীতের শুরু হইতে শেষ পর্যন্ত স্যালুট-রত থাকিবেন।
২৬. গণপ্রজাতন্ত্রী বাংলাদেশ সরকারের অনুমতি ব্যতীত, ‘জাতীয় পতাকা’ অর্ধনমিত করা যাইবে না, তবে শর্ত থাকে যে, বিদেশস্থ বাংলাদেশ মিশনের প্রধান (যে দেশের নিকট তিনি আস্থাভাজন) ইচ্ছা করিলে ঐ সকল দিবসে ‘পতাকা’ অর্ধনমিত রাখিতে পারিবেন, যে সকল দিবসে উক্ত দেশে, সরকারীভাবে ‘পতাকা’ অর্ধনমিত রাখা হয়।


