সময় আমাকে এগিয়ে দেবে বিস্মৃতির দিকে অল্প আর___


আমি বুড়ো হয়ে গেলেও হারাবে না তারুণ্য জানি
কোন বালক আবার এক পলকে পরিণত হয়ে যাবে,
কারো স্নিগ্ধ ঝলক পাগলা ঘন্টি বাজাবে হৃদয়ে তার...
আমি একাই এগুবো পরম শূন্যতার দিকে অল্প আর...
কেউ বোঝেনি আমাকে, একদম কেউ না
প্রতিবেশী অরণ্যের শেষ ঘুঘুটাও উড়ে গেছে
এই উঠোনে পাকা ধান অবশিষ্ট নেই বলে!
শুকিয়ে ঝরে গেছে শেষ অপরাজিতা নীল
চলে গেছে হলুদ দুপুরের একমাত্র সহচর চিল... 
আর বিশেষ কারো কথা বলি না আমি,
সে অনেক আগেই হিসেবের বাইরে সরে গেছে...
এরপর ধীরে গাঢ় হয়েছে দুঃসহ শীতল রাত,
অনুসারী অসহ্য ভ্যাপসা দিন... 
আমি নিভে গেলেও বিলুপ্ত হবেনা প্রেমিক প্রজাতি জানি
তরতাজা কোন নরেশ আবার এলান করবে উপস্থিতি তার...
সময় আমাকে এগিয়ে দেবে বিস্মৃতির দিকে অল্প আর...

