ভুলে যাওয়া তনু, নয়া নাম খাদিজা আক্তার নার্গিস এবং সরকারের ছত্রছায়ায় পরাক্রমশালী এক ছাত্রলীগ নেতা বদরুল আলম


খাদিজা আক্তার নার্গিস, নামটা একটু সেকেলে, আবার বোরখাও পড়ে। তনুও পড়তো, কিন্তু মায়াবী মুখের অনেক ছবি দেখা গেছিলো তনুর। এই মেয়েটার ছবি এখনো সেইভাবে ছড়ায় নাই। তাই তীব্র প্রতিক্রিয়া শুরু হইতে মনে হয় দেরী হইতেছে। সুন্দরী হইলে দেশের জনগনের বিশাল একটা অংশ হায়হায় করা শুরু করবে। চেহারা সুরত সাধারণ হইলে মনে দাগ কম কাটবে। আমাদের দেশের মানুষের মায়া, দয়া, প্রতিক্রিয়া সবই আবার চেহারাসুরত, কোন ধর্ম, কোন গোত্র, কোন এলাকা বা কোন পেশার, এইসব নানা ব্যাপারের উপর নির্ভরশীল কিনা। 
কিন্তু আমার সাধারণ মস্তিস্কে ঢুকে না এই ঘটনা ধামাচাপা দেয়ার পিছনে, নিউজ চ্যানেল বা খবরের কাগজে প্রচারে সরকারের সেন্সরশিপের কারণ কি হইতে পারে। সরকারের নির্দেশনা ছাড়া তো এইসব খবর এইভাবে সেন্সরড হয় না, হবার কথা না। পেছনের বা নেপথ্য কারণ কি তাইলে এই কোপান্টিস নায়ক বদরুল আলমের দলীয় পরিচয়? 
হ্যা, সে তো আবার ছাত্রলীগ নেতা। এখন দেখার বিষয় ছাত্রলীগ নেতার পরিচয় আওয়ামী লীগ অস্বীকার করে কিনা। তবে এই ঘটনা থেকে প্রমাণ হইলো ছাত্রলীগের পাতিনেতা পর্যন্ত রাষ্ট্রের ছত্রছায়া পায়, এতই ক্ষমতা এখন দলের। জনগণের চেয়ে দলীয় পরিচয় বড়। দেশ এখন দলীয় পরিচয়ের বাইরের কিছু না বইলাই মনে হয়। 
গত দুইদিন আশ্চর্য হয়ে দেখলাম যে কোনো খবরের কাগজ বা নিউজ চ্যানেল এই ঘটনার কথা প্রচার করছে না। এইদিকে ভিডিও আবার ভাইরাল হয়ে যাচ্ছে। নৃশংস দৃশ্যে মানুষের আবার ব্যাপক আগ্রহ কিনা। এইটা আবার ভালো হইছে। এখন নিউজ চ্যানেলগুলা বাধ্য হবে সরকারী ভাষ্যে সংবাদ প্রচার করতে। সরকারও বলবে, অপরাধী যে দলেরই হোক না কেন, তাকে ছাড় দেয়া হবে না। তবে স্বাভাবিক বুদ্ধির সব মানুষ দেখছে যে গত দুইদিনে ধামাচাপা, ছাইচাপা সবই দেয়ার চেষ্টাই করা হইছে। 
মাননীয়া প্রধাণমন্ত্রী, আপনাকেও যদি এই দেশে মেরে ফেলা হয় আপনার পিতার মত, তাহলে সেই খবরও দেশের কোনো চ্যানেল প্রচার করবে না, কোন খবরের কাগজ ছাপবে না সেই খবর। এই ধারা তো আপনার পিতা তৈরী করে গেছিলেন, আপনি আরও মজবুত করছেন। সাধারণ মানুষ হিসেবে আমার সাধারণবুদ্ধি বলে সেইরকম কিছু হইলে জনগণও আপনারে নিয়া ভাববে না। আবারও বলি, এই ধামাচাপা দেয়ার ধারাটা তো আপনার দল এবং আপনিই সৃষ্টি করে যাচ্ছেন।

