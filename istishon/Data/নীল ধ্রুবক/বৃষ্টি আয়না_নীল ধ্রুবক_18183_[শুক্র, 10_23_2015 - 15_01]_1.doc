বৃষ্টি আয়না


ব্লগে নতুন হিসেবে আমার লেখা ছোটগল্প 'বৃষ্টি আয়না' দিয়ে শুরু করছি...গল্পটি লিখেছিলাম কোন এক বাবা দিবসে। এটি আমার ফেসবুকে প্রথম লিখেছিলাম...দ্বিতীয়বার প্রিয় ইস্টিশনে...ভুল ভ্রান্তি হলে ক্ষমাসুন্দর দৃষ্টিতে দেখবেন আশা করি...:)
সকাল থেকেই ঝরঝড়িয়ে বৃষ্টি পড়ছে।শুধু বৃষ্টি বললে ভুল হবে রীতিমত শিলাও পড়ছে।অনেকদিন শিলাবৃষ্টি দেখা হয়না।ইট,বালির শহরে এরকম বৃষ্টি অনেকটা বেমানান।অমিত সেই পুরনো দিনে ফিরে গেল।ছোটবেলায় কি যে আগ্রহ নিয়ে শিলা সংগ্রহে নেমে পড়ত সে।একান্নবর্তী পরিবার ছিল তাদের।মা,বাবা,দাদা,দাদী,চাচা-চাচী,চাচাতো,মামাতো,ফুফাতো ভাইবোনরা সবাই একসাথে থাকত।দলবেঁধে শিলা সংগ্রহ করাটা ছিল তখন অনেক মজার।এক একটা গ্লাসে শিলা নিয়ে সেই পানি খাওয়াটাও ছিল অনেকটা উৎসবের মত।ঘরে বিভিন্ন রকমের পিঠা তৈরি হত,খই ফুটানো হত।বিশাল বড় আয়োজন ছিল তখন।
এখন অমিতের বয়স হয়েছে।আগেকার সেই চঞ্চলতা হারিয়ে গেছে অনেক আগে।সেই বিশাল একান্নবর্তী পরিবারও আর নেই।সবাই এখন আলাদা সংসার করছে।নিজ নিজ ক্ষেত্রে আজ সবাই প্রতিষ্ঠিত।বিশেষ কোন অনুষ্ঠান ছাড়া এখন আর সবার সাথে দেখা হয়না বললেই চলে।অমিতও এখন সংসার করছে।১০ বছরের ফুটফুটে ছেলে আরিয়ান ও স্ত্রী সুমনাকে নিয়ে তার সুখের সংসার।আরিয়ানের জন্মদিনটা ছিল এমনই এক শিলাবৃষ্টির রাত।ক্ষনে ক্ষনে বিদ্যুতের চমক,মেঘের গর্জনে পরিবেশটা ছিল অনেকটা দুর্যোগের মত।ঢাকা শহরটা পুরা পানিতে ডুবে গিয়েছিল সেই রাতে।সেই রাতটা যে সুমনার কি কষ্ট হয়েছিল সেটা মনে করতেই অমিতের চোখের কোণে অজান্তে পানি চলে আসল।অমিতের এখনও মনে আছে আরিয়ানের যখন জন্ম হল সবার চোখেমুখে সে কি আনন্দের ঝিলিক।সবার মুখেই হাসি।কিন্তু আরিয়ানকে কোলে নিতেই অমিত কান্না করে দিয়েছিল।অমিতের কান্না দেখে সুমনা প্রশ্ন করেছিল-"এভাবে কাঁদছ কেন??...তুমি কি খুশি নও??" অমিত কি জবাব দিবে বুঝেনি...শুধু বুঝেছিল সে রাতে তার জীবনের সবচাইতে সুখের বৃষ্টি হয়েছিল।
"আরিয়ান,বাবা এদিক আসোতো একটু"।আরিয়ানের আজকে স্কুল ছিল কিন্তু বাবা তাকে আজ স্কুলে যেতে মানা করেছে।বাবা মাঝে মাঝেই এভাবে বৃষ্টি হলে যেতে নিষেধ করেন।কিন্তু সে কারনটা সে কোনদিনও বুঝতে পারেনি।বাবার চোখের কোণের পানিও সে দেখেছে।বাবাকে সে একবার জিজ্ঞেস করেছিল-"আচ্ছা আব্বু তুমি বৃষ্টি হলেই এভাবে কাঁদো কেন??তোমার কি খুব কষ্ট??"...কিন্তু আব্বুটা কোন জবাব দেয়নি শুধু মুচকি হেসে বলেছে-"বৃষ্টি দেখ"।বাবাকে আরিয়ানের মাঝে মাঝে রহস্যমূর্তি মনে হয়।এভাবে বৃষ্টি দেখে কেউ কাঁদে আরিয়ানের সেটা বোধগম্য নয়।আরিয়ান গোপনে বাবাকে একটা নাম দিয়েছে-'বৃষ্টিপোকা'।ডায়রির পাতাতে সে শুধু তার বাবাকে নিয়েই লিখেছে।যেমন-"আমার আব্বুকে আজকে একটা নাম দিয়েছি-বৃষ্টিপোকা যদিও আব্বুকে বলিনি....বৃষ্টিপোকাটা অনেক ভাল আমাকে আজ অনেকগুলা গল্প শুনিয়েছে।আজ বৃষ্টিপোকার মন খারাপ...আম্মুর সাথে ঝগড়া করেছে।বৃষ্টিপোকাটা খুবই মনভোলা...আজ আমাকে উম্মাহ্ দিতে ভুলেই গেছে।"আরিয়ান ঠিক করে রেখেছে বড় হলে সে আব্বুকে আর কাঁদতে দিবেনা।
মাঝে মাঝে আরিয়ানেরও ইচ্ছে হয় বৃষ্টিতে ভেজার।কিন্তু আব্বুটা ওকে কোনদিন ভিজতে দেয়নি।আমার অসুখ হলেই আব্বুটা পাগলের মত হয়ে যায়।সারাদিন আমার পাশে বসে থাকে।আর আকাশের দিকে তাকিয়ে থাকে।আব্বুটা হাসি হাসি মুখে আমাকে বলে-"কিরে ব্যাটা এত অল্প বয়সে অসুখ বাঁধালে হবে??...তোর বয়সে আমি কত কিছু করেছি জানিস..আমার কিছুই হয়নি আর তুই বিছানায় শুয়ে শুয়ে অসুখ বাঁধিয়েছিস"।আরিয়ান কিছুটা লজ্জাও পায়।কিন্তু আব্বুটা যখন তার গায়ে হাত রাখে তখন আরিয়ান ঠিকই বুঝতে পারে আব্বুর হাতটা কাঁপছে।
আজ অনেকদিন পর আবার বৃষ্টি পড়ছে।এরকম শিলাবৃষ্টি আরিয়ান কখনো দেখেনি।সে আম্মুর মুখে শুনেছিল এরকম শিলাবৃষ্টির রাতে নাকি তার জন্ম হয়েছিল।তার খুব করে বৃষ্টিতে ভিজে শিলাগুলো ধরতে ইচ্ছা হল।আব্বুর ডাকে আরিয়ানের চিন্তায় ব্যাঘাট ঘটে।"জ্বি আব্বু আসছি"।
-"আরিয়ান ব্যাটা কি করিস?"
-"এইতো আব্বু কিছু না...বৃষ্টি দেখি"
-"হুমম্...শিলাবৃষ্টি কোনদিন দেখেছিস??"
-"নাহ্ আব্বু"
-"এরকম একটা রাতে তোর জন্ম জানিস?"
-"জ্বি আব্বু"
-"কিরে শিলা ধরতে ইচ্ছা করেনা? বৃষ্টিতে ভিজতে ইচ্ছা হয়??"
আরিয়ান নিষ্পলক চোখে আব্বুর দিকে তাকিয়ে মাথা নাড়ে।অমিত মুচকি হেসে বলে যারে ব্যাটা আজকে যা ইচ্ছা যা খুশি কর।আরিয়ান আর অপেক্ষা করেনা।একছুটে চলে যায় বাড়ির উঠোনে।অমিত তার ছেলেকে দেখে।একটা ছোট্ট গ্লাসে কচি হাতে সে শিলা তুলছে মনের আনন্দে।অমিত গায়ে চাদর জড়িয়ে বারান্দায় চেয়ারে হেলান দিয়ে বসে।আরিয়ান বাবাকে ডাকে-"আব্বু আসনা ভিজি"।অমিত চোখ বন্ধ করে।আজ যে তার বৃষ্টি আয়নায় হারিয়ে যাবার দিন...!!!

