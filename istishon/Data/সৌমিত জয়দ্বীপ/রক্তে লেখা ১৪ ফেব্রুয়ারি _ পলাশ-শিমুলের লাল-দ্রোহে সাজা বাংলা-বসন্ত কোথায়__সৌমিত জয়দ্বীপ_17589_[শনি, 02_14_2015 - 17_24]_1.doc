রক্তে লেখা ১৪ ফেব্রুয়ারি _ পলাশ-শিমুলের লাল-দ্রোহে সাজা বাংলা-বসন্ত কোথায়_


বসন্ত এসে দোল দেয়। তারুণ্য দোলে। বসন্ত জাগায়। তারুণ্য জাগে। স্বয়ং ইতিহাস স্বাক্ষী। ইতিহাস ২১ ফেব্রুয়ারি ১৯৫২। তারুণ্য ফাগুনের গায়ে আগুন মেখে রক্তে লিখেছিল 'ভাষা দিবস'। ইতিহাস ১৪ ফেব্রুয়ারি ১৯৮৩। এবার 'স্বৈরাচার প্রতিরোধ দিবস'। 'ছাত্র সংগ্রাম পরিষদ'। রাজপথ। বাংলাদেশ। বিশ্ববেহায়া এরশাদের জলপাইরঙ উর্দি। ক্যাম্পাসে ক্যাম্পাসে আর্মি। বেয়নেট-মেশিন গান-মর্টার-বুলেট। চলন্ত প্রাণ হঠাৎ নিথর! তারুণ্য মানে যেন বহু বসন্ত-বিপ্লব। এক ফাগুনে সালাম-বরকত-রফিক-জব্বার, আরেক ফাগুনে জাফর-জয়নাল-দিপালী-কাঞ্চন! 
আরেক বসন্ত প্রাকৃতিক নিয়মে হাজির। তবে হাজিরা খাতায় চেতনা আজ গর-হাজির। আমাদের তারুণ্য আজ লুটোপুটি খায় পশ্চিমের 'কর্পোরেট কালচার'-এ। আমাদের সময়ের ফাগুনে এখন আর আগুন ঝরে না। ঝরে না, তবু শীতনিদ্রা ভাঙি মাঝেমধ্যে, বসন্তে যদি নাওবা পারি! কিন্তু সেই অগ্নিঝরা ফাগুন-স্মরণে আমরা কী করি? ১৪ ফেব্রুয়ারি আমরা হই আত্ম-ইতিহাসভোলা। জাতিসত্তার নিজস্বতা ভুলি। বেদখল হতে দেই আমাকে। আমার-আমাদের সংস্কৃতিকে। অর্জিত দিবসকে। প্রতিদিন। একদিনের জন্য হই 'গ্লোবাল'। উন্মাতাল গানে-কার্ডে-বিয়ারে-পার্টিতে-গোলাপে তর্জমা হয় 'ভ্যালেন্টাইন ডে'। 'বিশ্ব ভালোবাসা দিবস' হয়ে গেল আমাদেরই বাঁধন ভাঙা জাফর-জয়নাল-দিপালী-কাঞ্চনের রক্তের প্রতিদান! কর্পোরেট দুনিয়ার পাতা ফাঁদে পা দিয়ে হয়তো একদিন, ভয় হয়, হারিয়ে যাবে ২১ ফেব্রুয়ারি কিংবা ২৬ মার্চ কিংবা ১৬ ডিসেম্বরের চেতনা! 
'কর্পোরেট কালচার'-এ হাবুডুবু খাচ্ছে সব। ইন্টারনেট-টিভি-পত্রিকা-এফএম রেডিও-বহুজাতিক কোম্পানী-বিশ্ববিদ্যালয়। কারণ — ব্যবসা! কর্পোরেটের দুনিয়ায় 'টাকা স্বর্গ টাকা ধর্ম' আর সেই ধর্মের প্রধান হাতিয়ার ব্যবসা। দিবস-বিজ্ঞাপনের লালসাময় বাহারি কৌশলে এগোয় পুঁজিবাদ-আধিপত্যবাদ। চুলোয় যায় স্বজাতীয় সংস্কৃতি। হয় ভূপাতিত। হলো ১৯৯২-এ। মুক্তবাজার অর্থনীতির সুযোগে একদার পশ্চিম-বাসী 'গোলাপ মার্কা প্রেম বাজার'-এর 'কীর্তিমান সম্পাদক' শফিক রেহমানের হাতে আমদানি হল পশ্চিমা হেজিমনি — 'বিশ্ব ভা...লো...বা...সা দিবস'! সেই সময়ের 'সাপ্তাহিক যায়যায়দিন' হয়ে উঠল 'ভুল-ভ্যালেন্টাইন'র মুখপত্র; ওটার সম্মুখ-সড়কের নাম হল 'লাভ রোড'! আর রাষ্ট্র হয়ে উঠল দালাল কর্পোরেটের পৃষ্ঠপোষক। হায় রাষ্ট্র! একদিনের ভালোবাসার জোয়ারে ভেসে গেল বহু শহীদের আত্মত্যাগে অর্জিত রাষ্ট্র। পথের তো কথাই নেই! যে বাংলার পথ-প্রান্তর শহীদের রক্তে রঞ্জিত, সে হয়ে ওঠে বড্ড একা। আমাদের আত্মভোলা মননে ঠাঁই পায় না ওই বীরত্বগাঁথা! 
ফাল্গুন-রক্তপলাশ-বাসন্তী শাড়ি-লাল পাঞ্জাবী-বিদ্রোহী ফেব্রুয়ারি-গ্রন্থমেলা-কালোব্যাজ-শহীদ মিনার-রফিক-সালাম-মিছিল-স্লোগান আজও আমাদের ভালোবাসার লালস্বপ্নে-গানে-কবিতায়-অস্থিমজ্জায় মিলেমিশে একাকার। ১৯৯২-র আগে আমাদের পূর্বসূরিদের জীবনেও ভালোবাসা ছিল। সন্তানের জন্য জননী, ভাইয়ের জন্য বোন, বোনের জন্য ভাই, বন্ধুর জন্য বান্ধবী, প্রেমিকের জন্য প্রেমিকার ছিল অপেক্ষমান চিরায়ত ভালোবাসা। মিশে ছিল হাসি-কান্না-আনন্দ-বেদনা। তবু জেগে ছিল রাজপথ-উদ্যান-উঠান-ক্যাম্পাস। সেই আগুন ঝরা ফাগুনের সাথে এই ফাগুনের তবে এতো অমিল কেন? ঐ ভালোবাসা তবে কি মিথ্যে ছিল? 
২৭০ খ্রিস্টাব্দে যুদ্ধবাজ রোমান সম্রাট দ্বিতীয় ক্লডিয়াস রোমান তারুণ্যকে যুদ্ধক্ষেত্রে টানতে চেয়েছিলেন বিয়ে-বাগদানকে বেআইনি ও বাতিল ঘোষণা দিয়ে। সাধুসন্ত ভ্যালেন্টাইন গণ-মানবতাবিরোধী এ আইনের তোয়াক্কা করেননি। বিদ্রোহ করলেন। ক্ষমতার পাপময় ধারা তার বৈশিষ্ট্যানুযায়ী হত্যা করল ভ্যালেন্টাইনকে। ক্ষমতার বিরুদ্ধে ন্যায়-নীতি প্রতিষ্ঠার এ প্রত্যক্ষ বিদ্রোহ তাঁকে অমর করে রাখল। ন্যায়-নীতির যুদ্ধে ভ্যালেন্টাইন-বীরত্ব অমর হল। কিন্তু কর্পোরেটের ফাটকাবাজির চতুর ভাষায় কোথায় সেই বীরত্ব? বীরত্বের কীর্তিগাথা ঘুমিয়ে গেছে বেনিয়াবৃত্তির মোড়কে— আমাদের গলিত মগজে! 
রঞ্জিত রক্তপলাশ-শিমুলে শোভিত কৃষ্ণ-রাজপথ। পহেলা ফাল্গুন; তিরাশির ১৪ ফেব্রুয়ারি — স্বেচ্ছাচারী 'মজিদ শিক্ষা কমিশন'র বিরুদ্ধে আগুয়ান ছাত্রসমাজের প্রতিরোধ থেকে স্বৈরাচার পতন — নব্বইয়ের ৬ ডিসেম্বর। জয়তু 'সর্বদলীয় ছাত্র ঐক্য'। 'স্বৈরাচার পতন দিবস'র সূযোর্দয় ঐ 'স্বৈরাচার প্রতিরোধ দিবস'-এ। ১৪ ফেব্রুয়ারির মতো অগ্নি-অতীতের বৃন্তে আরেকটি ফুল ৮৪'র ২৮ ফেব্রুয়ারি। মিছিল-স্লোগান। বিশ্ববেহায়ার 'লেফট্যানেন্ট জেনারেল ট্রাক'। ফুলবাড়িয়ার রাস্তায় সেলিম-দেলোয়ারের ট্রাকচাপা রক্তজমাট মগজ! 
আরেক ফাল্গুন আসুক। সাধু ভ্যালেন্টাইনের দ্রোহী চেতনায় ফাগুনের রাঙা আগুন জাগুক অনাগত তরুণ প্রাণে। তার বোধ-বৃত্ত থেকে জন্ম নিক বাংলা-বসন্ত। দূর হোক 'অসাধু ভালোবাসা'। 'আমাদের ১৪ ফেব্রুয়ারি' পলাশ-শিমুলের বহ্নিস্নানে দীপ্ত হোক, হয়ে উঠুক সে আগামীর লালমঞ্চ! সকলকে বাসন্তী শুভেচ্ছা! 
[লেখাটি ২০১২'র ১৪ ফেব্রুয়ারি জাহাঙ্গীরনগর বিশ্ববিদ্যালয়ের 'সংস্কৃতি সংসদ' প্রথম লিফলেট আকারে প্রকাশ করে।]

