দোল দেওয়া ১৯১৭!


১.
লাল ক্যানভাস— ওখানে একদিন স্বপ্ন আঁকা হয়েছিল। চোখে ভেসে ওঠে লেনিনের ছবি; তাতে লেখা 'the wind of October is still blowing.' 'অক্টোবর বিপ্লব' মানুষকে এরকমই স্বপ্নপ্রাণ করে ছিল। 'অসম্ভব' নামক দুর্জেয় শব্দটাকে কাঁপিয়ে দিয়ে জয় করে নিয়েছিল। প্রমাণ করেছিল মানুষের পৃখিবীতে মানুষ পারে না এমন কিছু নাই! আর এতো বিপ্লব— মানুষের রাঙা চোখের জ্বলজ্বলে প্রদীপ। যতদূর আলো যায় শুধু চাই ততদূর বিস্তৃত দৃষ্টিক্ষেপ। 
লেনিন সেই আলোর পথের যাত্রী। দৃষ্টিময় নেতৃত্বে আলোকিত করেছিলেন গোটা দুনিয়ার স্বপ্নবাজ মানুষদের।স্বপ্ন সত্যি হয়ে দেখা দিল সেদিন, যেদিন 'দুনিয়া কাঁপানো দশদিন'র অমোঘ পরিণতি ঘটল— ২৫ অক্টোবর ১৯১৭ (নতুন পঞ্চিকানুযায়ী ৭ নভেম্বর)। দুনিয়া দেখল বিপ্লব বিজয়ী আর সেই বিজয়ে প্র্রতিষ্ঠা পেল বিশ্ব রাজনীতির ইতিহাসে প্রথম সমাজতান্ত্রিক রাষ্ট্র। অসাধারণ সেই সময়ের শততম বর্ষের দিকে এগিয়ে যাচ্ছে পৃথিবী— ৯৭ তো হয়েই গেল!
১৯১৭ সালের ঐদিন স্থানীয় সময় রাত ৯টা ৪৫ মিনিটে রাজধানী পেত্রগ্রাদের পিটার-পল কেল্লা থেকে একটা ইশারা এলো।নেভা নদীর নিকোলায়েভস্কি পুল।পাশেই সুস্খির ক্রুজার 'অরোরা'; ও প্রস্তুতি নিচ্ছিল অস্খির হবার। ছয়ইঞ্চির কামান দাগল একবার। তাতেই ধ্বসে পড়ল রাশিয়ার বুর্জোয়া সরকারের মন্ত্রীদের শেষ রক্ষণদূর্গ 'শীত প্রাসাদ'। সৃষ্টি হল অবিস্মরণীয় এক নতুনতর যাত্রা পথের। আজও নতুন যুগের প্রতীক হিসেবে স্মৃতিফলক হয়ে নেভার তীরে নোঙর ফেলে আছে ক্রুজার 'অরোরা'! 
'অক্টোবর বিপ্লরে'র ('নভেম্বর বিপ্লব') হাওয়া কি আজও বইছে? লেনিন করে দেখিয়েছিলেন বটে, কিন্তু বিপ্লবের ঐ তত্ত্ব তো মার্ক্সের। অবশেষে মহামতি মার্ক্স ধরা দেন। এমন দোটানার প্রশ্নে মার্ক্স আঙুল তুলে দেখিয়ে দেন হাজার হাজার বছরের সভ্যতার জ্ঞানলব্ধ ফলাফল— ঐতিহাসিক বস্তুবাদ।
লেনিনকে বলা হয়েছিল পাগল। হ্যাঁ, পাগুলে পনাই বটে! বিপ্লব করতে হলে যে জাতে পাগল-তালে ঠিক থাকতে হয়! বিপ্লবের জন্য পাগল-অন্তঃপ্রাণ না হলে কী হয়! আজও পৃথিবীব্যাপী মুক্তিকামী মানুষকে পাগল কিংবা টোকাই বলা হয়। বলে কারা? ঐ ১%! যেন পৃথিবীর শতভাগ তাদের টাকায় কেনা! লেনিন তাই পৃথিবীর ৯৯% স্বপ্নবাজের অগ্রপথিক। বুকের ভেতর আজও তাই লেনিনের দূরদৃষ্ট তেজিয়ান লালচোখ ছবি আর বিপ্লবোত্তর সেই বিখ্যাত উদ্ভাসিত দূরন্ত তর্জনী দোল দেয়। এ ভুবনের প্রথম আন্তর্জাতিকতাবাদী রাষ্ট্রের স্থপতির স্থান তবুও পরিমাপ করা যায় না। দুনিয়ার প্রথম 'মানুষে'র রাষ্ট্র সেই সোভিয়েত হয়তো নেই; কিন্তু লেনিন আছেন। বেঁচে আছেন মানুষের হৃদয়ে, রাশিয়ার হৃদয়ে। দুনিয়ার মুক্তিকামী ও মুক্তিদাতা মানুষের মণিকোঠায়। 
লেনিনের সমাধিসৌধে তা্ই আজও মানুষের অন্তহীন যাত্রা। আর্জেন্টিনার এক সাংবাদিক এলয় মার্তিনেস এই অগণিত মানুষের সারি দেখে যেমনটা বলেছিলেন—
আমি প্রথম কমিউনিস্ট শোভাযাত্রা দেখলাম, লেনিন সমাধিসৌধে মানুষের সারি।সমাজতান্ত্রিক প্রজাতন্ত্রের নেতাকে দেখার জন্যে হাজার হাজার মানুষ চার ঘন্টা ধরে সারবন্দি হয়ে দাঁড়িয়ে থাকতে পারে, এটা দেখে আমি আশ্চর্যান্বিত না-হয়ে পারিনি। এটা কী? এ কি ব্রক্ষ্মবিদ্যার জায়গায় অন্য একটা ব্রক্ষ্মবিদ্যা, এ কি মানুষের অন্তরে প্রাচীন অধিবিদ্যক দেবতার রূপান্তর, সেইসব দেবতার জায়গায় নতুন, রাজনীতিক দেবতার অধিষ্ঠান?... ...আমি শুনলাম, জীবৎকালে অন্তত একবার এই সমাধিসৌধে আসাটাকে প্রত্যেকটি সোভিয়েত নাগরিক নিজ নৈতিক কর্তব্য বলে মনে করে। এ কথা শুনে আবার বিস্মিত হয়েছিলাম। মুসলমানেরাও তো জীবৎকালে একবার মক্কায় যাওয়াটাকে নিয়ম বলে গণ্য করে।... ...সোভিয়েত দেশের মানুষ এই সমাধিসৌধে যায় নিজের মধ্যে যা সর্বশ্রেষ্ঠ সেটা একবারটি দেখবার জন্যে। 
২.
লেনিন পেরেছিলেন। পরে মাও, হো, ফিদেল, চে-রাও। তবে সমগ্র পৃথিবীর তুলনায় সংখ্যাটা অনেক দীন। অনুসারী মানুষের সংখ্যাও। দিন দিন মানুষের মনে কি তবে ধারনা বদ্ধমূল হচ্ছে— সমাজ পরিবর্তন এক দিবাস্বপ্ন! কিন্তুবিপ্লব মানে তো মানুষের সমাজ প্রতিষ্ঠার পথে মঙ্গলময় শ্রেষ্ঠতম ধাপ। তবুও বিপ্লব 'তীর্থের কাক' কেন? কেন আসে না সে রাঙা ঘোড়ার মতো? কেন হয় এমন? তবে কি নেতৃত্বের সংকট? এতো মহান মহান নিদর্শন অথচ মানুষের মানসিক দৃঢ়তা নেতৃত্বের দৌর্বল্য কিংবা শূন্যতার কারণে দুর্বলতর হয়ে যাচ্ছে। মানুষের এই মানসিক দীনতা-দূর্বলতা কাটিয়ে উঠতে ঐ লেনিন-চে'রাই ভরসা। তাদের কীর্তিকে আগলে রেখেই যুগ-যুগান্তর এগোয় মুক্তিকামী নেতৃত্ব ও ভ্যানগার্ড বাহিনী। এভাবেই এগোতে হবে মুক্তিকামী মানুষকে।এভাবেই বস্তুবাদী দ্বন্দ্বের চূড়ান্ত বিশ্বাস নিয়ে যুক্তিবোধের তাড়নায় এগোতে হবে। এর কোনো বিকল্প নেই!
মহাত্মা মার্ক্স আপনি এ কী দিয়ে গেলেন পৃথিবীর মানুষকে! এ তো অনেক বড় দায়িত্ব— অপূর্ণাঙ্গ প্রস্তুতি কিংবা পান থেকে চুন খসা, বিপ্লবী রাজনীতিতে ডেকে আনতে পারে একই রকমের বিপদ । দুশ্চিন্তাগ্রস্থ হয়ে পড়লে আপনাদের 'কমিউনিস্ট ইশতেহার' আগলে ধরি। মহামতি লেনিন কী দেখিয়ে গেলেন আমাদের! সংকটাপন্ন হয়ে গেলেই দূর থেকে তাকাই আপনার কীর্তিগাখার দিকে, তন্দ্রা ভেঙে ভাবি আপনার 'এপ্রিল থিসিস' কথা বলে আপনার হয়ে, মানুষের জন্য। মার্ক্সবাদের গভীর জ্ঞান, ব্যবহারিক প্রয়োগের অসাধারণত্ব ও বিচক্ষণ বিশ্লেষণের অপার সৌন্দর্য মেলে ধরে আছেন আপনি বিপ্লবের পদক্ষেপে। চে গুয়েভারা, আপনার 'মোটর সাইকেল ডায়েরী' হাতে নিলে, অবিশ্বাস্য বিশ্বাসী দূরাবয়ব দু'চোখ দেখে পীড়িত মানুষ প্রেরণা না পেয়ে পারে না। আমরা আরও সাহসী হয়ে উঠি। মানুষের চেয়ে মহীয়ান আর কী হতে পারে! আপনাদের মহার্ঘ-মহীয়ান অবদান অন্তত প্রদীপের নিভু নিভু সলতেটায় আলো জ্বালিয়ে রাখতে সক্ষম আজও। আজও স্বার্থহীন-আপোসহীন মানুষগুলো আপনাদের দিকে তাকিয়ে বিশ্বাস করতে পারে— সে আসবে নিশ্চয়ই একদিন! একদিন এসেছিল না— ১৯১৭ সালে! এসেছিল না চীন-ভিয়েতনাম-কিউবায়! দুনিয়ার বুকে লাগিয়ে দিয়েছিল জনস্রোতের কাঁপন। 
বিপ্লব কেন দোল দেয়? কেনই বা তৈরি হয় লেনিন কথিত সেই 'অবিশ্বাস্য জটিল পরিস্থিতি'র? শুনি এক মায়ের মুখে— ম্যাক্সিম গোর্কীর সেই 'মা' বলছেন—
মানুষ মেহনত করে মরে; তার বদলে পায় কী? না, অভাব অনটন, খিদে, রোগ! চিরকেলে ধরা-বাঁধা মজুরি। সবকিছু আমাদের বিরুদ্ধে। দিনের পর দিন খাটি— আর পড়ে থাকি আঁস্তাকুড়ে। আমাদেরই মেহনতের ফল ভোগ করে অন্যে। আর আমরা গলায় শিকলি-বাঁধা কুকুরের মতো থাকি ওদের হাতের মুঠোয়। ওরা আমাদের বোকা মুখ্যু করে রেখে দেয়। আমরা কিচ্ছু জনি না, কেবল ভয়ে ভয়ে আড়ষ্ট হয়ে থাকি। ভয় করিনে হেন জিনিস নেই। আমাদের জীবনটা একটা আস্ত আঁধার রাত— আর কিছুই না।
এই মানুষ একদিন ঠিকই জাগে। জাগে মার্ক্সবাদী নিয়মে। লেনিনরা জাগিয়ে তোলেন এই মানুষগুলোকে। হাজার বছরের প্রজন্মান্তরে শোষিত-বঞ্চিত ঐ মানুষ জেগে উঠলে এতদিনের অবজ্ঞাকারী দুনিয়ার না কেঁপে উপায় কী! আর যখন বিপ্লব হয় চূড়ান্ত বিজয়ী তখন সৃষ্টি হয় এক নতুন ব্যবস্থা, নতুন ইতিহাসের। নতুন মানুষের সৃষ্টি করে মহাপ্লাবী বিপ্লব। রুশ বিপ্লবের পর এরকম অসংখ্য মানুষ তৈরি হয়েছিল।পৃথিবীতে আজও তারা আলো দিয়ে যান। এমনই একজনের নাম বলেছিলেন ফরাসি কিংবদন্তি রোমাঁ রোলাঁ—বিপ্লবের যুগের শিল্পকলার মহত্তম সৃষ্টি হল এই বিপ্লব থেকে উদ্ভুত মানুষগুলো। এমনই একজন হলেন নিকোলাই অস্ত্রভস্কি। 
হ্যাঁ, পৃথিবী মাতানো উপন্যাস 'ইস্পাত'র মহান স্রষ্টা নিকোলাই অস্ত্রভস্কির মতো অসংখ্য কীর্তিমানের সৃষ্টি করেছিল 'অক্টোবর বিপ্লব'— বিপ্লব এমনই মহাপ্লাবী যুগস্রষ্টার নির্মাতা। এমনই পরিবর্তনের আধার তার প্রতিটি বিন্দুকণা!
[এই লেখাটা লিখেছিলাম ২০১১ সালে। প্রথম প্রকাশিত হয়েছিল উন্মোচন ব্লগে। দুই কিস্তিতে। চলবে বলেও, আর চালাতে পারিনি। ফলে অনিবার্যকারণবশত (সময়ের অভাবে) আর শেষ করা হয়নি! তিন বছর আগে বয়স কম ছিল। তারপরও সেই অপরিপক্ক সময়েই ব্লগে লেখাটার পাঠক আবেদন দেখে নিজেই বিস্মিত হয়েছি! চিন্তা-ভাবনা-যুক্তি-বুদ্ধি কত কিছুই তো পরিবর্তন হয়ে গেছে এই তিন বছরে। কিন্তু তবুও নিজের লেখা! অস্বীকার করি কীভাবে! তাই আবার অতল গহ্বর থেকে টেনে বের করে নিয়ে আসলাম। 'ইস্টিশনে' অধম না হয় যাত্রারম্ভ করুক এই পোস্ট দিয়েই!]

