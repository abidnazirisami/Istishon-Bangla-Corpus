আসুন, সোজাসুজি ভাবি


আমাদের নব্বই দশকের শৈশবকালে কিংবা পূর্বকালেও, আমরা পরীক্ষার ফলাফলের পর স্কুলে যেতাম নতুন বইয়ের আশায়। বাড়ি ফিরতাম ভগ্ন হৃদয়ে…
বই পেতে পেতে ফেব্রুয়ারি-মার্চ। তাও, এক সেটে সব নতুন নয়, পুরাতনও ছিল। নতুন বছরে পুরাতন বই দেখলে মনটাই খারাপ হয়ে যেত!
মাধ্যমিকে বোর্ড প্রকাশিত বই কিনতে হতো বাজার থেকে। সেই বোঝা নিতে না পেরে কতজনই তো ঝরে পড়ত!
এখন সেই বাংলাদেশেই, প্রাথমিক-মাধ্যমিক দুই স্তরেই নতুন বই। বছরের প্রথম দিনেই কোটি কোটি শিশু-কিশোরের ‘বই উৎসব’… কী অসাধারণ! এই তো ইতিবাচক বাংলাদেশ। শুভ নববর্ষ!
এবার কিছু ‘নেতিবচন'…
১৯৫২, ছাত্রদের গড়ে তোলা ভাষা আন্দোলনে গুলি চালিয়েছিল রাষ্ট্র। পেয়েছিলাম ২১…
১৯৬২, ছাত্রদের শিক্ষা আন্দোলনে গুলি চালিয়েছিল রাষ্ট্র। পেয়েছিলাম ১৭ সেপ্টেম্বর…
১৯৬৯, স্বৈরাচার আইয়ুববিরোধী গণঅভ্যুত্থান। ২০ জানুয়ারি, ২৪ জানুয়ারি ছাত্রদের মিছিলে রাষ্ট্রের গুলি। বলেন তো, কে কে শহীদ হয়েছিলেন?
১৯৭৩। ১ জানুয়ারি। শুভ নববর্ষ!
আমাদের স্বাধীনতাবিরোধী আমেরিকার ভিয়েতনামে মানুষ মারার প্রতিবাদে বাংলাদেশের ছাত্ররা রাস্তায় নেমেছিল। বছরের প্রথম দিনেই স্বাধীন বাংলাদেশের ছাত্র আন্দোলনে সর্বপ্রথম গুলি চালালো রাষ্ট্র। রাষ্ট্রের সর্বোচ্চ ব্যক্তি তখন বঙ্গবন্ধু! কে কে মারা গিয়েছিল? সেই দিবসটার নাম কী?
বছরের প্রথম দিনে স্বৈরাচার এরশাদ সমাবেশ করে! শুনুন ১৯৮৩'র কথা। তখন জলপাইঙ শাসন। আবারও ছাত্রদের মিছিলে রাষ্ট্রের গুলি। 'লেফটেন্যান্ট জেনারেল ট্রাক’! ১৪ ফেব্রুয়ারি রক্তলাল। দিবসটার নাম কী?
এই যে নতুন নতুন রঙিন রঙিন পাঠ্যপুস্তক – কয়টাতে লেখা আছে এসব ইতিহাস? ইতিহাসে লেখা আছে অনিবার্যভাবে জরুরি পাকিস্তানবিরোধী কথাবার্তা। লেখা আছে, ২১, ২৬, ১৬'র কীর্তিগাথা, দলীয় স্ট্যান্ডবাজি এবং কিছু অতিসাংঘর্ষিক মিথ্যাচার! আমরা এতেই গর্বিত! সবজান্তা!
প্রিয় পাঠক, সততার সঙ্গে বলেন, দিবসগুলোর ইতিহাস জানেন? কোনদিন জানতে চেয়েছেন, মাসের নামসহ যে তারিখগুলো লিখতে হল, সেগুলোর কথা পাঠ্যপুস্তকে লেখা নেই কেন?
নেই, কারণ, এসব ইতিহাস লেখা হলে রাষ্ট্র আর শিক্ষাব্যবস্থার ভঙ্গুর-ভণ্ড দশাই ফুঁটে উঠবে। স্বৈরাচার-অগণতন্ত্রের জন্মদাতা রাষ্ট্র সেই বিপদে পা দেবে কেন!
এবার আসল কথায় আসি…
রাষ্ট্রের ছাপানো বইগুলোতে '১৭ সেপ্টেম্বর -- মহান শিক্ষা দিবসে’র ইতিহাস লেখা নেই। বলেন, আসল কারণ কী? কারণ, শিক্ষা আন্দোলনের ইতিহাস পড়ালে রাষ্ট্রের শিক্ষাবিরোধী বড় বড় এজেন্ডা লজ্জিত হবে!
আজকে, 'এ+', ‘সোনালী এ+- এর জোয়ারে ভাসছে দেশ। মিডিয়াও। পিএসসি-জেএসসি-এসএসসির মতো অপ্রাসঙ্গিক-অপ্রয়োজনীয় পাবলিক পরীক্ষায় ঠেলে দিয়ে বাচ্চাদের শেখানো হচ্ছে ‘এ+’-ই সব! ছোট ছোট শিশুদের কাঁধের ঝোলা দেখলে কষ্ট হয়। এতো এতো বইয়ের ভার বইবে কীভাবে ওরা! পড়! পড়! পড়! যে কোন মূল্যে ‘এ+’ চাই! শিশুমনকে অসৎ-লোভী-সনদমুখী পড়ালেখায় অভ্যস্ত করছে রাষ্ট্র! দৃষ্টান্ত, প্রশ্নফাঁস!! দৃষ্টান্ত, পরীক্ষা না দিয়েও সাকিবের পেয়ে যাওয়া 'এ+'!!!
শিক্ষাকর্তাদের ‘তারে জামিন পার’, ‘থ্রি ইডিয়েটস’, ‘চলো পাল্টাই’, ‘ইন্টারভিউ’ ছবিগুলো দেখে নিজেদেরই তো আগে শেখা উচিত!
শৈশবের দশকগুলো গেছে, কিন্তু ভণ্ড শিক্ষাব্যবস্থাটা রয়েই গেল! তাই, আমাদের সবচেয়ে অনিবার্য কাজ – শিক্ষা আন্দোলন, আরেকটি ১৭ সেপ্টেম্বর ফিরিয়ে আনা। এদেশের শিক্ষা ব্যবস্থা ‘কোমা’য়; একে বাঁচাতে হলে রাস্তায় নামার বিকল্প নেই।
৩২ কোটি বই বিতরণের আলোর নিচে এক বিশাল অন্ধকার গহ্বর! সেই গহ্বরে জিয়াদ পড়েছিল। আর বাংলাদেশ অনেক আগে থেকেই পড়ে আছে!

