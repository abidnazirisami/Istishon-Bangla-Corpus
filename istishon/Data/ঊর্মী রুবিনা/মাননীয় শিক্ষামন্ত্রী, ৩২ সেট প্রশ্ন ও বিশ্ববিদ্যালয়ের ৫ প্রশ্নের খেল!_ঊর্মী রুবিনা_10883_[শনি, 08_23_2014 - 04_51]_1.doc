মাননীয় শিক্ষামন্ত্রী, ৩২ সেট প্রশ্ন ও বিশ্ববিদ্যালয়ের ৫ প্রশ্নের খেল!


১।
স্কুলে পড়ার সময়ে শুনতাম মাঝে মাঝে নীলক্ষেতে নাকি এস এস সি, এইচ, এস, সি পরীক্ষার প্রশ্ন পাওয়া যায়। ওই শোনা পর্যন্ত! ক্লাসমেট বা বন্ধুবান্ধবদের কখনো পেতে দেখি নি। কিন্তু আজকাল ক্লাস ফাইভের পোলাপানও প্রশ্ন পেয়ে যায়। তাও তাদের তেমন কোন কষ্ট করতে হয় না। ফেসবুকেই পাওয়া যায়, মাত্র ২ সেকেন্ডে। অর্থকড়ি ঢালারও দরকার নাই।
এতে সুবিধা যা, তা হলো, পরীক্ষায় পাশের হার বাড়বে! সরকারের মুখ উজ্জ্বল হবে। পরীক্ষার হলে বসে নকল করার দরকারই নেই। সুতরাং পরীক্ষার হল থাকবে নকলমুক্ত। মিডিয়ায় নকলের ব্যাপারটাই আসবে না! ছাত্ররা পড়ে পরীক্ষা দিচ্ছে, নাকি না পড়ে পরীক্ষা দিচ্ছে, সেটা যাচাই করা তো আর সম্ভব না। আর তাছাড়া পরীক্ষার আগের দিনই প্রশ্ন পেয়ে গেলে ১০ টা প্রশ্ন পড়তে কতোটুকুই বা সময় লাগে কারো!
আমাদের মাননীয় শিক্ষামন্ত্রী বলেছেন, প্রয়োজনে ৩২ সেট প্রশ্ন বানানো হবে! আরে আজব! যে প্রশ্ন ফাঁস করতে পারে সে কি প্রশ্নের সেট জানবে না! সরকার কার কাছে এতো জিম্মি যে তাদের হাতে প্রশ্ন তুলেই দিতে হবে এভাবে পরীক্ষার আগের দিন ইন্টারনেটে ফ্রী বিতরণের জন্যে!
২।
প্রায় কিছুদিন পর পরই সরকারী ব্যাঙ্কগুলোয় অফিসার বা সিনিয়র অফিসার পদে পরীক্ষা থাকে। এবং যথারীতি পরীখার ১/২ দিন আগে প্রশ্ন ফাঁস হয়ে যাওয়াটা যেন সাধারণ এক ঘটনা। চট্টগ্রাম থেকে আসা আমার বন্ধুদের মতন দেশের দূর দূরান্ত থেকে আসা পরীক্ষার্থীরা কি যে হতাশা আর অনিশ্চয়তা বুকে নিয়ে এক একটি পরীক্ষা দেয়। এরা জানে, পরীক্ষার প্রশ্ন ফাঁস হয়ে গেছে; এবং তাদের কাছে সেটা নেই, এরা জানে এরা ৫৬% কোটার আওতাভুক্ত নয়, এরা ছাত্রজীবনে পড়াশূনার বাইরে গিয়ে ছাত্রলীগের চাঁদাবাজ গ্রুপের সাথে ছিলো না এবং এও জানে লিখিত পরীক্ষায় উত্তীর্ণ হতে পারলেও যে ১০-১৫ লাখ টাকা ঘুষের বিনিময়ে তাদের চাকরিটা কিনে নিতে হবে, সেটা তাদের পকেটে নেই। ওরা কতটুকু হতাশ আমি হয়তো তা সম্পূর্ণভাবে বোধ করতে পারি না। কিন্তু আমি খুব কাছ থেকে ওদের ক্লান্ত মুখগুলো দেখি, ভাত খেতে খেতে কারেন্ট এফেয়ার্সের পাতায় চোখ বুলাতে দেখি, অনবরত মিথ্যা আশা বুনতে দেখি।
আরেকটা বাস্তবতাও দেখি, সারা বিশ্ববিদ্যালয় জীবন ছাত্রীদের অশ্লীল ইঙ্গিত করা, গায়ে নখের আঁচড় দেয়া গাঁজাখোর ছেলেটাকে ছাত্রলীগের ব্যাক আপের কারনে বিসিএস ক্যাডার হয়ে প্রশাসনে বসতে দেখি, বড়লোক বাপের থার্ড ক্লাস পাওয়া মেয়েটাকে সরকারী ব্যাঙ্কে সিনিয়র অফিসার হতে দেখি, দেশের মেধা তরতর করে এগিয়ে যাবার প্রহসন দেখি! দেখতেই থাকি! ফ্রী তো!
৩।
গতকাল খুব গোপন একটা কথা জানলাম। তার আগে কিছুটা আমার জীবন সম্পর্কে বলি।
আমি চট্টগ্রাম বিশ্ববিদ্যালয়ের নৃবিজ্ঞান বিভাগ থেকে পাশ করেছি। অনার্সে ফার্স্ট ক্লাস ফার্স্ট। মাস্টার্সে ফার্স্ট ক্লাস থার্ড! মাস্টার্সের রেজাল্ট নিয়ে আমি মোটেই সন্তুষ্ট নই। কেননা আমার আত্মবিশ্বাস ও পরিশ্রম কখনোই আমাকে এটা মেনে নিতে সাহায্য করে না। যায় হোক, মূল কথায় আসি।
আমাদের মাস্টার্স পরীক্ষার মাত্র ৭ দিন আগে আমি পরীক্ষা দেবার অনুমতি পাই। আমাকে আটকে দেয়া হয়েছিল, কেননা অনার্সের পর পর আমি একটি স্প্যানিশ এনজিও তে খুব ভালো একটি চাকরি পেয়ে যাই, এবং সেশন জটে আরাম করে বসে থাকার মতন অবস্থা আমার ছিলো না। তাই আমি আমাদের তৎকালীন চেয়ারম্যান স্যার কে ব্যাপ্রটি বুঝিয়ে বলার পর তিনি আমাকে একটি লিখিত অনুমতিপত্র প্রদান করেন, যাতে আমি মাস্টার্সে পরীক্ষা দিতে পারি। তবে শর্ত ছিল, যে সকম টিউটোরিয়াল ও অন্যান্য এসাইনমেন্টে আমাকে উপস্থিত থাকতে হবে। সেটা আমি করেছি।
কিন্তু পরবর্তী চেয়ারম্যান বিষয়টা ভালোভাবে নিতে না পেরে আমাকে আটকে দেন এবং ঠিক ৭ দিন আগে আমি পরীক্ষার অনুমতি পাই।
ইতোমধ্যে ঘটে আরো মজার ঘটনা, আমি একাই নই, সে মাস্টার্সে ক্লাস করে নি। আমাদের ৪ জন সহপাঠী এই তালিকাভূক্ত ছিল। একজন বিয়ের পর দেশের বাইরে চলে গিয়েছিল, একজন এমনিতেই নিজের বাড়িতে অন্য জেলায় থাকতে পছন্দ করতো, এবং আরো দুজন বিবাহ ও চাকরি সূত্রে, যাদের লিখিত কো্ন অনুমতিপত্র ছিলো না এবং তাদেরকে আটকানোও হয় নি।
পরীক্ষার ফলাফল বেরুলে রেজাল্ট সবার আশাতীত ভালো, আমার হতাশাজনক খারাপ। এবং ফার্স্ট ও সেকেন্ড হয়েছে এমন দুজন, একজন বিয়ের কারণে ক্লাস করেনি ও আরেকজন এমনি এমনি অন্য জেলায় নিজ বাড়িতে থাকতো। অথচ আমি কেন চাকরি করেছি এ নিয়ে ভাইভাতেও আমাকে নানাভাবে নানা কথা শোনানো হয়।
এটা নিয়ে আমার প্রচন্ড কষ্টবোধ ছিলো।কিন্তু গতকাল জানতে পেরেছি আরো মজার ঘটনা। আমাদের পরীক্ষার ঠিক ১ সপ্তাহ আগেই প্রতি কোর্সের ৫ টি প্রশ্ন সম্বলিত একটি সাজেশন ক্লাসের একটি মেজরিটি গ্রুপের কাছে পৌঁছে যায়। ট্র্যাডিশনাল নোটসহ। সেই ২০ জন স্টুডেন্ট একই প্রশ্ন একই নোট পড়ে লাইন টু লাইন লিখে এসেছে। কমন না পড়ার, রেজাল্ট খারাপ হবার কোন সুযোগই নেই। এ জন্যেই তো সবার রেজাল্ট এত্তো ভালো হয়েছে!”
বাহ! এই না হলে বিশ্ববিদ্যালয়! উচ্চশিক্ষার সর্বোচ্চ প্রতিষ্ঠান... ঘুরেফিরে এরাই শিক্ষক হবে, দূর্নীতির দুষ্টচক্রের ভেতর দিয়ে এসে এরা এই চক্রকে টিকিয়ে রাখবে, আরো বেশি ঘূর্নাবর্ত তৈরী করবে। আর সেখানে আমাদের মত শিক্ষার্থীরা পাক খেতেই থাকবে।
প্রহসন দেখতে খুব নির্বিকার একটা মন লাগে! প্রহসন যখন নিজের সাথে ঘটে, তখন খুব ঠান্ডা রক্তের প্রবাহ সম্বলিত একটা মস্তিষ্ক লাগে। আমার কোনটাই নেই...। 

