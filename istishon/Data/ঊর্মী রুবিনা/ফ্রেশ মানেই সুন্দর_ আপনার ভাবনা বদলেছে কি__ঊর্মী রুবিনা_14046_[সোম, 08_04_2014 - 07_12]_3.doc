ফ্রেশ মানেই সুন্দর_ আপনার ভাবনা বদলেছে কি_


ইদানিং একটি বিজ্ঞাপন নিয়ে বেশ মাতামাতি হচ্ছে। বিজ্ঞাপনটি মোস্তফা সরোয়ার ফারুকীর তৈরী মেরিল স্প্ল্যাশ সাবানের বিজ্ঞাপন। বাংলাদেশের প্রথম বর্ণবাদ বিরোধী বিজ্ঞাপন বলেও অনেকে একে স্বীকৃতি দিতে চাচ্ছেন। কিন্তু আসলেই কি তাই? 
বিজ্ঞাপনটিতে প্রধান চরিত্র, কালোদেরকে যে সুন্দর বলে বলতে চাইছেন, তিনিও কিন্তু ফর্সা। একজন কালো চামড়ার মানুষকে দিয়ে কিন্তু তারা কথাগুলো বলাতে পারতেন। কিন্তু বলান নি। কারণ, পাবলিক টিভিতে সুন্দর মুখ দেখে অভ্যস্ত। এ যেন ভিকটিমের কথা শাসকের মুখ দিয়ে বলা। দিন শেষে মানুষ কিন্তু মনে রাখবে ফর্সা চামড়ার তিশাকেই। যে তথাকথিত সামাজিক মানদন্ডে সুন্দর বলে বিবেচিত।বাকী আরো হাজারো কালো চেহারা অসুন্দর চেহারাকে অন্যভাবে বিবেচনার কথা মনে থাকার কথা না।
একটি ভিন্নরকম বিজ্ঞাপন বা ভিন্ন ধারণার বিজ্ঞাপন বলে যারা মাতামাতি করছেন, তাদের বলছি, এটা মোটেই নতুন কোন ধারণা নয় (ফ্রেশ মানেই সুন্দর)।একটি ইন্ডিয়ান বিজ্ঞাপনের আইডিয়া অনেকটাই কাছাকাছি Nivea Men পন্যটির বিজ্ঞাপনের স্লোগান হলো, “Be real, be you”. লিঙ্কঃ https://www.youtube.com/watch?v=n6bSUH_FdSc
এবার আসি বিলবোর্ড প্রসঙ্গে। এই বিজ্ঞাপনের বড়সড় বিলবোর্ডও রাস্তাঘাটে নজরে পড়ছে। বিলবোর্ডে দেখা যায়, বড় করে তিশার (তথা ফর্সা সুন্দরী নারী) ছবি এবং পেছনে সাদাকালো ব্যাকগ্রাউন্ডে ছোট ছোট অনেকগুলো কালো মেয়েদের ছবি! এই আকারগত পার্থক্যের কারণে আপনার দৃষ্টি কিন্তু তিশাই আকর্ষণ করবে। ব্যাকগ্রাউন্ডের ছোট আকারের অসুন্দর মুখগুলো নয়।
সাত দিনে রঙ ফর্সাকারী ক্রীমের বিজ্ঞাপনের চেয়েও এটা আরো ক্ষতিকর মনে হয়েছে আমার কাছে!কেননা, একজন কালো মেয়েই কেন নিজের কথাটা নিজে বলতে পারবে না? কারণ কি এটাই যে, সে সুন্দর না এবং তাকে ক্যামেরার সামনে কথা বলালে পাবলিক তা খাবে না! দিনশেষে তাই কালো চামড়ার সতেজতার বিষয় নয় বরং বড় হয়ে ওঠে সুন্দর হয়ে ওঠাটাই। আর ব্যাপারটা এক ধরনের করুণা করার মতন মনে হয়েছে। কারো নিজের কথা, নিগ্রহ বা নিপীড়নের কথা যখন আমি তার হয়ে তাকে একপাশে রেখে বা নেপথ্যে রেখে বলছি, তার মানে হল, শ্রোতা বা দর্শকের কাছে তার গ্রহণযোগ্যতা নেই, তার সবার সামনে কথা বলার যোগ্যতা বা আত্মবিশ্বাস নেই, তাই একরকম দয়া দেখিয়েই সমাজের সামনে আমি তার কথাগুলো বলে দিচ্ছি। সুতরাং ঘুরে ফিরে একই কথা আসে। সমাজে কালো চামড়া মানে অসুন্দর, সুন্দরী না হলে তার আত্মবিশ্বাসের ঘাটতি থাকবে, ক্রীম মেখে ফরসা হওয়া মাত্র কঠিন আত্মবিশ্বাস তৈরী হবার ফলে সে পাইলট, খেলার ধারাভাষ্যকার এমনকি নিজের বিয়ে তথা জীবনের সিদ্ধান্ত সম্পর্কে শক্ত অবস্থান নিয়ে নিতে পারবে। রঙ ফর্সাকারী ক্রীমের বিজ্ঞাপনকে সরওয়ার ফারুকী তার বিজ্ঞাপনে (দেয়ালে বিজ্ঞাপনের ছবি) বাঁশ দেবার চেষ্টা করলেও আদতে তিনি কিন্তু সেই ধারণারই পুনরুৎপাদন ঘটিয়েছেন তার বিজ্ঞাপনে। এবং আরো কৌশুলী উপায়ে। এতে পাবলিক পণ্য খাবে, খেতেই হবে, বিক্রিবাট্টা বাড়বে, কিন্তু সমাজে প্রচলিত সৌন্দর্য বিষয়ক ধারণা বদলে দেয়ার যে সূচারু অভিনয় তিনি করে গেলেন, সেটা আরো পাকাপোক্ত হবে। এবং বিজ্ঞাপন নির্মাতারা তা জানেন।
সবশেষে মেরিল সাবানেই এই বিজ্ঞাপনটিকে মোটেই বর্ণবাদ বিরোধী বলা চলে না। বরং এক ধরনের সুগার কোটেড বিজ্ঞাপন বলা যেতে পারে। যেটার আড়ালে আসলে সমাজে প্রচলিত আইডিয়াকেই একটু অন্যভাবে প্রতিস্থাপিত করা হচ্ছে। ভেবে দেখুন তো, তিশা ছাড়া বিজ্ঞাপনের আর কোন মেয়েটিকে আপনার ভালো লেগেছে? সুন্দর মনে হয়েছে? আমি জানি, এ মুহূর্তে আপনি ঐ বিজ্ঞাপনের ঠিক অন্য কোন কালো মেয়ের কথাই মনে করতে পারছেন না। কেননা বিজ্ঞাপনের ক্যামেরার ফোকাস অন্য কোথাও ছিলো না। স্নান দৃশ্য থেকে শুরু করে উপদেশবাণী বর্ষণ, পুরোটাই তো ফর্সা নারীটিকে ফোকাস করে করা। অনেকটাই যেন white mans Burden এর কথা মনে করিয়ে দেয়। কালোদের জাতে তুলে আনা যেন সাদাদেরই কর্তব্য।
বঞ্চিত মানুষের কথা তাকেই বলতে হয় আর যখন অধিপতি এসে তার কথা হবলে, তাহলে সেটি আর বঞ্চিতের কথা থাকে না।অতি বুদ্ধিজীবীপনার কাছে বন্দী বাংলাদেশের মিডিয়া। এরা এমন এক জেনারেশন দেখায় যারা আসলে এই সমাজের ক্ষুদ্র একটি অংশ (বিত্তশালী), এদের কথাবার্তা, আচরণের সাথে আদৌ কি বাংলাদেশের সাধারণ প্রজন্মের মিল আছে? কিন্তু মিডিয়ার কারণে একটা নকল নবিশ আচরণ তৈরী হচ্ছে। মিডিয়া আমাদের ভাবনাকে ঠিক সেভাবেই পরিচালিত করছে, তাদের পন্য বাজার পাবে।
ফোনের বিজ্ঞাপনের জেনারেশনকে যেমনই ঝা চকচকে দেখাক না কেন, সিম বিকোবে। আর কোন কালো মেয়েকে ভালো লাগুক না লাগুক, ইমোশনাল টার্গেটের কারনে মেরিল সাবানও বাজার পাবে। শুধু মাঝখান দিয়ে আমরা দর্শকরা ভালো রকম একটা ধোঁকা খেয়ে যাই। বৈষম্য পুনরুৎপাদনের সব লোভনীয় রঙ্গিন সরঞ্জাম আর উপাদানের বায়োস্কোপ দেখিয়ে তারপর বলা হয়, "ডোন্ট ট্রাই দিস এট হোম" । ফলে এই বর্ণবাদ, শ্রেণীবৈষম্য আর কনজিউমারিজমের চারার গোঁড়ায় খুব যত্নে মুগ্ধতার পানি ঢেলে ঢেলে আমরাই প্রতিনিয়ত সমাজে এগুলোর শেকড় পাকাপোক্ত করি। আমাদের মতাদর্শিক কোন পরিবর্তন হয় না। সমাজে কালোরা কালো, অসুন্দর আর ফর্সারা সুন্দরই থেকে যায়। শুধু আমাদের কেনাকাটার তালিকায় আরো একটি অপ্রয়োজনীয় পণ্যের নাম যুক্ত হয়। এবং দিনশেষে আপনার চোখেও বিজ্ঞাপনটি সফল..

