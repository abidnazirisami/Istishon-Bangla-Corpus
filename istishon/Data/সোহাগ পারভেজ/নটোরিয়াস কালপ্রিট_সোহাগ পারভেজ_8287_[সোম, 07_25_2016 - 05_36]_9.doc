নটোরিয়াস কালপ্রিট


মহাজনী সব দরবার চলে
দরাদরি গোলটেবিলে
বঙ্গবন্ধুর ছায়ামানব হয়ে
ফাইল হাতে সাথে তুমি ছিলে।
ইয়াহিয়া ভাবে মুজিব আপদ
ভুট্টো বলে তা নয়
ফাইল হাতে চুপচাপ পিছে
নটোরিয়াস কালপ্রিট ইউ বয়।
পুলসিরাতের বিপদ মাথায়
চাষির বেশে সীমান্তে গেলে
শেরপা হয়ে আমিরুল সাথে
থিয়েটার রোডে ঠিকানা পেলে।
ডাকোটা বিমান কোনোমতে ওড়ে
তোমার জন্য পঙ্খীরাজ
শোল্ডারওয়ালা জীর্ণ শার্টে
প্রধানমন্ত্রী তুমি বঙ্গতাজ ।
বাংলাদেশের দুধ পিতা তুমি
লালন করেছো শিশু দেশটারে
সয়েছো শতেক গ্লানি কথন
যুঝেছো ঘরে ও বাহিরে।
মুশতাক গং বাতাসে ওড়ায়
তুমিই নাকি আসল চিট
উত্তেজনার পারদ বারে
নটোরিয়াস বয় ইউ কালপ্রিট।
দরবার বসে হট্টগোলের
দেশ চাও? নাকি মুজিবেরে?
পায়তারা করে মুশতাক গং
পাকিস্থানে যেতে চায় ফিরে।
বিভ্রান্ত যত পারিষদ গণ
বিপদের তোমার অন্ত নাই
দেশ ও নেতা দুইই চাও বলে
শ্ত্রুর মুখে ঘষলে ছাই।
আধপেটা খেয়ে মাটিতে শূয়ে
মুক্তিসেনা কষ্ট পায়
মাদুরে নির্ঘুম তুমিও ওমর
নটোরিয়াস কালপ্রিট ইউ বয়।
তেজারাম বলে কুৎসা করেছে
পরাজিত যত মূর্খের দল
তাজের তেজে তীক্ষ্ণ প্রতাপ
মুক্তিসেনার মনোবল।
দেশটা তখন সদ্য স্বাধীন
তোমার শিশুর অনেক পালক
কারামুক্ত শিশুর পিতা
এসে পেলেন অনেক সেবক।
শিশুর গায়ে রঙিন জামা
পেটে ক্ষুধার অন্ত নাই
শিশুর পেটেই চালিয়ে চাকু
সোনার ডিমটা সবাই চায়।
কেহ না বুঝিল কেমন করে
কেটেছে তোমার নয়টি মাস
মন্ত্রী আর নও কোর্টের উকিল
তোমার বাহন পাবলিক বাস।
তিন বছরের রুগ্ন শিশু
তোমাকে হারিয়ে পথ হারায়
জনতার উকিল ফাইল হাতে
নটোরিয়াস কালপ্রিট ইউ বয়।
পালিত শিশু কোমায় গেলো
তোমায় নিলো জেলে
বুলেটে ঝাঁজরা বক্ষ পাঁজর
পানিটুকু না পেলে।
তোমার শিশু আজো কোমায়
মুক্ত বাতাসে বাঁচতে চায়
ঘুমিয়ে আছো শিশুর পিতা
নটোরিয়াস কালপ্রিট ইউ বয়।

