মনে থাকা কয়েকটি কথা


# আমাদের বয়সী বা বয়সে একটু বড় মানুষদের একটি অভ্যাস হয়ে গেছে সবকিছুতেই ভারতকে কটাক্ষ করা । সে কাজ করতে করতে আমরা তাদের ভালো জিনিসগুলো , অনুসরণীয় ব্যাপারগুলোকেও ছোট করে ফেলি । আমরা ছোট করে ফেলি গড অব ক্রিকেট শচীনকে , এমনকি অস্কারজয়ী এ আর রেহমানকেও । তাদের যেটা ভালো সেটাও গ্রহণ করি না উল্টো অনেকে খারাপ , বিরক্তিকর , মানহীন অংশগুলোই মনে ধারণ করে বসে থাকি ।
# স্পর্শকাতর বিষয় নিয়ে তৈরি করা চলচ্চিত্র প্রলয় পশ্চিম বাংলায় মুক্তি পেয়েছে প্রায় কোন বাঁধা ছাড়াই , ব্লকবাসটারও হয়েছে । আমাদের কাছেও অনেক ভালো লেগেছে কিছুটা ভিন্নধারার বলে । কিন্তু আমাদের এখানে মুক্তিযুদ্ধভিত্তিক কোন চলচ্চিত্রে কোন তরুণের পায়ে কেডস দেখানো হলে তা সেন্সরে আটকে থাকে বছরের পর বছর । অবাক করা বাস্তবতা ।
# লক্ষ – কোটি মাইল দূরে থাকা হলিউডের অভিনেতা , ফাস্ট এন্ড ফিউরিয়াসের অন্যতম জনপ্রিয় চরিত্র পল ওয়াকার মারা গেলেন কয়েকদিন আগে । পুরো সাইবার জগতে যেন শোকের মাতম পড়ে গেল । সবার কত কষ্ট , কত দুঃখ ! অথচ আমাদের বাসাবাড়ির কাছেই শাহবাগে ১৯টা মানুষ বাসের মধ্যে পুড়ে যাওয়ার পরেও কোন অনুভূতি থাকে না তাদের । দেশের মানুষ , তাই কিছু না ? নাকি সাধারণ মানুষ , তাই ?
# রাজনৈতিক দলগুলোর ফটোশপ রাজনীতি দেখে না হেসে উপায় নেই । আনাড়ি হাতের ছোঁয়ায় তিলকে তাল বানায় তারা । আর আমরা আমজনতা সেগুলো নিয়ে নাচানাচি করি । অদ্ভুত ।
# আর কাল এক বড়ভাই মুনীর চৌধুরীর উক্তি অনুসারে বলেছিল , ‘মানুষ মরে গেলে পচে যায় , বেঁচে থাকলে এরশাদ হয় । কারণে অকারণে এরশাদ হয় ।’ মজার ব্যাপার । উনার মনোভাব যে কখন কি হয় , বোঝা মুশকিল ।
দেশটা ভালো থাকুক । হিংসা – বিদ্বেষ চলে যাক । সবাই একসাথে কাঁধে কাঁধ মিলিয়ে দেশটা এগিয়ে নিতে চাই । আর লাশ দেখতে চাই না ।
আমরা যে ভাই আমজনতা , একটু ক্ষান্ত চাই ।

