ঘুরে দাঁড়ানোর গান


 রাতজাগা দুটি চোখ জানালায় থমকে যায়
অবেলায় হারানো অনুভূতিগুলো
নতুন ঠিকানার পথে পাড়ি জমায় ,
ধূসর স্মৃতিগুলো আজ শুকনো পাতার মতো
ঝরে পড়ে হাওয়ায় ভেসে ভেসে
তোমার মনের বাড়ির চৌকাঠে এসে পড়ে থাকে ।
কখনো কখনো বেদনাগুলো আকাশের মেঘের সাথে
রাশি রাশি করে জমা হয়ে
বৃষ্টির জল , কাদামাটির সাজে হারিয়ে যায় অজানায় ।
সুরে বাঁধা গানগুলো আমি নিজের মনে গেয়ে যাই ,
তোমার পথের বিপরীতে আজ , সঙ্গী শুধু হতাশাই ।
ঝাপসা চোখে হাসিমুখের অভ্যেসটা থেকে যায়
নিয়ন আলোর নিচে দাঁড়িয়ে থেকে
ক্লান্তির ভরাসমুদ্রের জোয়ার-ভাটা দেখে যাই ,
তোমার গড়ে দেয়া স্মৃতিগুলো হাতড়ে হাতড়ে ফিরে
অচেনা কালো পথে অন্ধের মতো
হোঁচট খেয়ে চলতে ফিরতে হঠাত্‍ করে ঘুরে দাঁড়াই ।
জীবন নামের যুদ্ধগাঁথার বন্ধুর ময়দানে
ফেলে দিয়েছো তুমি মাঝপথে
বাকিটা পথ পার হয়ে যাব শুধু আমি একাই ।।

