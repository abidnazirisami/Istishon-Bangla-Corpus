উপহাস


 হাত বাড়িয়ে তুমি দাঁড়িয়ে কিছু পাবার আশায়
তপ্ত দুপুরে ঘাম ঝরানো শরীরে আমি ক্লান্ত ,
ধ্বংস করেছ তুমি আমার জীবনের আনন্দকে
আজ আবার আমার কাছেই কিছু চাইছ ।
তুমি যদি একটি গোলাপ সমান ভালোবাসা দিতে
তবে আমি তোমায় আজ ফিরিয়ে দিতাম না ,
কিন্তু আমার বুকের বামপাশের ছোট নিলয়টাতে
তুমি লাখো আজলা ধুতুরার বিষ ঢেলেছ ।
কাচের দেয়ালে ঘেরা তোমার ছোট জগতে
এখন কোন পাখি উড়ে এসে আশ্রয় নিতে পারে না ,
কারণ তোমার স্থানের বিষাক্ত প্রলেপ
আজ শিশির ভেজা স্নিগ্ধতাকে ছুরিকাঘাতে হত্যা করে ।
তুমি যদি আমাকে বৃষ্টিভেজা বিকেল উপহার দিতে
তাহলে তোমার অশ্রু আমি জ্বলন্ত অঙ্গারে শুষে নিতাম ,
তুমি আমায় দিয়েছ অমাবস্যার কালো বেদনা
তাই আমি তোমার শূন্যতাকে উপহাস করি ।
আজ আমি সব হারিয়েও আঁধারে একা হাসি
কারণ তোমার অতৃপ্ত চাহিদা তোমাকেই করেছে নিঃস্ব ,
তোমার শূন্য হাতে কেউ রাখবে না হাত
আর তোমার অশ্রুতে আমি স্নান করব ।

