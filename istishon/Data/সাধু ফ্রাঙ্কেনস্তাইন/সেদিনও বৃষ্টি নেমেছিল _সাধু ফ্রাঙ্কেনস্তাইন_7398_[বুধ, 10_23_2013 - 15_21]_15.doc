সেদিনও বৃষ্টি নেমেছিল 


সেদিনও বৃষ্টি নেমেছিল ,
সারা শহর অন্ধকার করে কুয়াশার মতো
রাস্তাগুলোকে বানিয়ে দিয়েছিল ভেনিসের খাল ,
ছুটতে থাকা মানুষগুলো হঠাৎ থমকে গিয়েছিল
অনেককেই গ্রাস করে নিল আনন্দের অবসাদ ।
সবকিছুই ছিল আগের বর্ষণের মতো ধ্রুব
শুধু এক তরুণ ছিল না পূর্বের বর্ষণের মতো ।
এমন আরেকটি দিনেও বৃষ্টি নেমেছিল ,
থমকে গিয়েছিল সারা শহর
শুধু একজোড়া তরুণ-তরুণী পথে হারিয়েছিল ,
হাতে হাত রেখে কাকভেজা হয়ে হাঁটছিল তখন
অবাক দৃষ্টিতে তাদের পথচলা আর ভালোবাসা ,
প্রত্যক্ষ অথবা উপভোগ করছিল থমকে থাকা জনতা ।
ভিজে মাটির সোঁদা গন্ধ ছিল তাদের সহচর
ভালোবাসা , শুধুই ভালোবাসা , ছিল না অপূর্ণতা ।
পরবর্তী বর্ষণমুখর দিন ,
তরুণ হাঁটছে একা , পাশে কেউ নেই
থমকে যাওয়া জনতা ভাবছে তাকে উন্মাদ , বদ্ধ পাগল
কোনোদিকে নয় , পিচঢালা পথে চোখ তার ।
হেঁটে যাচ্ছে অতীতকে পিছে ফেলে
প্রতারণার আগুনকে বৃষ্টিতে নিভিয়ে দিয়ে ।
সেদিনও বৃষ্টি নেমেছিল ,
সারা শহর অন্ধকার করে কুয়াশার মতো ।

