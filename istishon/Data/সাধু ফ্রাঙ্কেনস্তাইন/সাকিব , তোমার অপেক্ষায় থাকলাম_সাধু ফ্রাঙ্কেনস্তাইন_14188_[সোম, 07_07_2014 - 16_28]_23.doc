সাকিব , তোমার অপেক্ষায় থাকলাম


সাকিব শৃঙ্খলা ভঙ্গের দায়ে শাস্তি পেয়েছে । খুব ভালো কথা !
সে ক্যামেরাকে দেখিয়ে চুলকানি মেরেছে , খেলার ফাঁকে বউ খেয়েছে কিনা সেটা দেখতে গিয়েছে ; এসবকিছুর পরেও তাকে সুযোগ দেওয়ার পরেও সে শোধরায়নি ! অবশেষে অনুমতি ছাড়াই ক্যারিবিয়ান প্রিমিয়ার লিগ খেলতে জাতীয় দলের ক্যাম্প ছেড়ে বিদেশে রওনা দিয়েছে , তাই আর সহ্য না হওয়ার কারণে এমন কঠোর শাস্তি দেওয়া হলো তাকে !
ঠিক আছে ! সাকিব দোষ করেছে । কিন্তু সব দোষই তার একার ?
যে অস্ট্রেলিয়ার ক্রিকেটাররা সবসময় বাংলাদেশের ক্রিকেট নিয়ে প্রশ্ন তুলে আসছে সেই দেশের সবচেয়ে নামী লিগ বিগব্যাশে একমাত্র বাংলাদেশি হিসেবে খেলেছে সাকিব । এছাড়াও কাউন্টি , আইপিএলে খেলেছে সে ! আন্তর্জাতিক পরিসরে এতো খেলেও সে ক্যামেরার সামনে ন্যূনতম ভদ্রতা দেখাতে পারবে না , এও সম্ভব ?! জুম লেন্সের ক্যামেরা কখন তার দিকে আসবে-যাবে সেটা সে খেয়াল করবে সবসময় ? যাই হোক , এটার শাস্তি পেয়েছে সে । এরপরেই আফগানিস্তানের কাছে হেরেছে বাংলাদেশ !
খেলার মাঝে কোনো খেলোয়াড় গ্যালারিতে যেতে পারে না , এটা আইন । এ আইন সাকিব জানে না ? জানুক বা না জানুক , ভিআইপি গ্যালারির নিরাপত্তা কতটা নাজুক হলে সে খেলার মাঝেই তার স্ত্রীর খোঁজ নেয়ার প্রয়োজনীয়তা অনুভব করতে পারে ? তার উত্তর কি কেউ দিতে পারবে ?
সবশেষে আসলো অনুমতি ছাড়া দেশ ছাড়ার প্রসঙ্গ ! আচ্ছা , সে না জানিয়ে গিয়েছে আর এ নিয়ে কোচের সাথে বাকবিতন্ডা হয়েছে । তাই বলে যে আন্তর্জাতিক ক্রিকেটের জন্য সে বিশ্বর্যংকিংয়ে সেরা পাঁচের মধ্যেই আছে , সে আন্তর্জাতিক ক্রিকেট ছেড়ে দেওয়ার মতো স্বার্থহীন সিদ্ধান্ত সে নেবে ? এক্ষেত্রে আরেকটু পরিষ্কার তথ্যের প্রয়োজন নয় কি ? সাকিব গতকাল দেশে ফিরেই বলেছে যে সে বিসিবির এক উচ্চপদস্থ কর্মকর্তাকে এ বিষয়ে বললে সে কর্মকর্তা তাকে অনুমতিপত্রটি রেখে বিদেশে যেতে বলে । আর আজ দলের প্রশিক্ষকও বলেছে যে সাকিব উনার থেকে মৌখিক অনুমতি নিয়েছে ! কিন্তু আজ বিসিবি সভাপতি বলেছেন যে সাকিব কারো অনুমতিই নেয়নি । একটা ঘাপলা থেকে যাচ্ছে না ?
দোষ করলে শাস্তি পাবে এটাই নিয়ম । তবে পরিস্থিতি একটা বড় উপাদান বলে জানতাম , আজ সেটাও দেখলাম না । যে বোর্ড থেকে বলা হয় বাংলাদেশ ক্রিকেটের উন্নতি আগামী দশ বছরেও সম্ভব নয় , তার থেকে আর কি আশা করা যায় ? ব্যক্তি থেকে শৃঙ্খলা আগে বলা হচ্ছে ! দলে এতই শৃঙ্খলা আছে যে ভারতের দ্বিতীয় সারির দলের সাথেও ৫৮ রানে অলআউট হতে হয় বাংলাদেশকে ! গত প্রায় একবছরে বড় দলগুলোর বিপক্ষে একটিও জয় নেই আমাদের । শৃঙ্খলা একদম উপচে পড়ছে ! সাকিব দোষী , তাই না ? যেখানে ক্রিকেটের এই করুণ অবস্থা সেখানে সাকিব একাই তার ফর্ম ধরে রেখেছে ধারাবাহিকভাবে । সেটা কি কারো চোখে পড়ছে না ?
বাঙালি নাকি ক্ষমাশীল ! গতকাল ক্যামেরার সামনে বিনয়ী হয়ে ক্ষমা চাওয়ার পরেও শাস্তির কঠোরতা একটুও কমলো না সাকিবের জন্য । এজন্যই দেশকে এতকিছু দিয়েছে সে ? দলে নাকি টিমওয়ার্ক বলে কিছু নেই আর এজন্য নাকি সাকিব একাই দায়ী ! হাসি পায় না এমন কথা শুনলে ? অন্যরা ওর মতো আচরণ করছে । অন্যরা তার মতো খেলে দেখাক আগে ! আর একার আচরণ কিভাবে অনেকের ওপর প্রভাব ফেলে সেটা আমার বোধগম্য হলো না ।
যেখানে টানা একবছর ব্যর্থ থাকার পরও তামিমকে একটা ম্যাচের জন্যও বাদ দেওয়া হয় না উপরমহলে তার আত্নীয় থাকার কারণে , সেখানে সাকিবের ভালো পারফরম্যান্সের কথা মনেই নেই ।
দেড় বছর পর সে অন্যান্য লিগ খেলতে পারবে । আসলেই কি পারবে ? ক্লাবগুলো সাকিবের বিকল্প কি খুঁজে বের করবে না ? আর শাস্তির খবর বিদেশে সবাই জানবে । এতে করে কি তার সম্মান কমবে না ? সে কি আর মুখ তুলতে পারবে তাদের সামনে ? সাতমাস পরই বিশ্বকাপ । ছয়মাস কোনো প্রকার খেলা , প্র্যাকটিস ছাড়া সে কি বাংলাদেশ দলের নির্বাচকদের ভাবনায় থাকবে ?
আজ এক বিশ্লেষক বলছিলেন , 'সাকিব না থাকায় দলে কোনো ক্ষতি হবে না ।'
আসলেই কোনো ক্ষতি হবে না । যেখানে বাংলাদেশ ৫০ রানে হারার কথা সেখানে ১০০ রানে হারবে । আর যেখানে বিপক্ষ দল ২০০ রানে অলআউট হওয়ার কথা সেখানে তারা ২৫০ রান করবে । এ আর এমন কী ?! তাই না ?
ভারত বা পুরো বিশ্বে যেমন শচীন টেন্ডুলকার একবার আসে তেমনি বাংলাদেশে সাকিব আল হাসান একবারই এসেছে । সাকিব , তোমার ইংল্যান্ড বা অস্ট্রেলিয়ায় জন্ম নেয়া উচিত ছিলো । তাহলে হয়তো সব নিয়ম সবাইকে ছেড়ে শুধু তোমার ক্ষেত্রেই প্রয়োগ হতো না !
উঠতে বসতে স্যার স্যার করা স্বভাব না , এটা সাকিবের দোষ । কলকাতায় খেলে দামী গাড়ি কেনে সেটা দিয়ে সবার সামনে চলাফেরা করে , এটা সাকিবের দোষ । সাক্ষাত্‍কারে কখনো কথিত দেশপ্রেমের কথা বলে না , এটা সাকিবের দোষ । কিং খান তাকে কিনতে লড়াই করে , এটা সাকিবের দোষ ।
ভালো থেকো তুমি !
অতিরিক্ত কঠোরতা আর প্রিন্ট মিডিয়ার আন্দাজে ঢিলমারার প্রভাব তোমাকে প্রায় গৃহবন্দী করে দিলো !
তোমার ফিরে আসার অপেক্ষায় রইলাম ।

