অণু বৃষ্টিগাঁথা


বৃষ্টি কখনো ইচ্ছের , কখনো শাসনের !
বৃষ্টি নামলেই প্রিয় মানুষটি আদুরে কণ্ঠে বলে ওঠে , 'এই , চলো না হাতে হাত ধরে বৃষ্টিতে ভিজি !'
আবার সাবধানীরা কটমটে চোখে বলে , 'খবরদার ! একদম ভিজবে না , জ্বর আসবে ।'
বৃষ্টি ! একেকজনের কাছে একেক কিছু ! কারো জন্যে ভালোবাসা আবার কারো জন্যে নিতান্তই হতাশার নামান্তর ।
কারো কাছে প্রিয়জনকে নিয়ে অজানায় হারিয়ে যাওয়া আবার কারো কাছে একাকীত্বে ভেসে যাওয়া হলো বর্ষণের বাস্তবতা ।
ভাসমান ছোট বাচ্চাগুলো নেমে পড়ে রাস্তায় আর ফ্ল্যাটবাড়ির এসির হাওয়াতে বড় হতে থাকা সন্তানেরা ঈর্ষান্বিত দৃষ্টিতে তাদের আনন্দ পর্যবেক্ষণ করে । কেউ ছাদে গিয়ে শরীর ভেজাতে পারলেও মায়েদের বেঁধে দেওয়া সময়ের বাইরে যেতে পারে না ।
বৃষ্টি , ইচ্ছে আর শাসনের মাঝখানে থাকে ।
প্রেমিক বা কবির কাছে বৃষ্টি কবিতা আর গানের মূল বিষয় । আকাশ থেকে বারিধারা নামলেই কাগজ আর কলমের মিলনে সৃষ্টি হতে থাকে অনবদ্য প্রেম বা কাব্যগাঁথা । এ গাঁথা কখনো গভীর মিলনের সুখের বার্তা জানায় আবার কখনো বিরহ বেদনায় ভাসিয়ে নিয়ে যায় ! উপলক্ষ্য একটাই , বৃষ্টি ।
বৃষ্টি , ইচ্ছে আর শাসনের মাঝখানে থেকে আলোড়তি করে যায় সবাইকে !

