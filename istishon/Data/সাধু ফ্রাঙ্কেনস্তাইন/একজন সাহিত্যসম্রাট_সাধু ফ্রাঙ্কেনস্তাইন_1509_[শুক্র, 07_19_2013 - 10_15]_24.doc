একজন সাহিত্যসম্রাট


 একটি হলুদ পাঞ্জাবী
নয় একটি ভারী ফ্রেমের চশমা
অথবা একটি মোটা রহস্যলিপি ,
সবই আজ অন্ধকারের জগতে ঢাকা
কারণ নেই তুমি চরিত্র স্রষ্টা , নেই তুমি
আর খসখসে সাদা কাগজে কাটবে না আঁচড়
তোমার প্রিয় বলপয়েন্টের তীক্ষ্ণ ধারালো শীষ ,
চলে গেলে তুমি , সাথে নিয়ে গেলে সবই ।
আজ হিমু খালি পায়ে হাঁটতে গিয়ে হোঁচট খায়
মিসির আলি রহস্যলিপিতে নতুন কেস লিখে না ,
শুভ্র তার চশমা খুলে অজান্তেই ঘুরে বেড়ায়
রূপার নিজ জগৎ এখন তার কাছেই অজানা ,
আজ তোমার জন্য কল্পনাতে কোথাও কেউ নেই
রঙপেন্সিলে এখন আর ছড়ায় না রঙ
জোছনা ও জননীর গল্পের জনক আজ অনুপস্থিত ,
তাই পথভোলা রাবণের দেশে আমি এবং আমরা কজন ।
বাদশাহ নামদার নয় মুঘল সম্রাট নাসিরউদ্দিন
তুমিই ছিলে সে বাদশাহ আমাদের ভূবনে ,
আধ্যাত্মিক কুটু মিয়া অথবা গুন্ডা বাকের ভাই
ব্যাকুল হয়ে আছে তোমার আগমনের জন্যে
আগুনের পরশমণি ছুঁইয়ে দিয়ে সবার প্রাণে
চলে গেলে কেন শ্রাবণ মেঘের দিনে ?
চাঁদনী পশর রাতে চেয়েছিলে যেতে পরদুনিয়ায়
তবে কেন গেলে রেখে আমাদের ঘোর অমানিশায় ?
চিত্রার বিয়ে থমকে যাবে তোমার বিদায়ে
পারনি কি বুঝতে তুমি অন্তিম সময়ে ?
রুপালী দীপে এক তরুণ হাত ভিজিয়ে
‘আমার আছে জল’ বলতে চায় গভীর কষ্ট নিয়ে ।
শঙ্খনীল কারাগারে আজ তোমার জন্য হাহাকার
মেঘের ওপর বাড়ি গড়ে আজ সেথায় বাস তোমার ,
নন্দিত নরকে অথবা অসমাপ্ত দেয়ালে সেই তুমি
তোমার আমি ছেড়ে কোন সুদূরে হারিয়ে গেলে ?
হে সাহিত্যসম্রাট , হে প্রবাদপুরুষ
তোমার শূন্যতায় আজ কাঁদবে বইমেলা
কাঁদবে লাখো কোটি পাঠকের মন ,
তুমি হতে পারো মৃত , পারো হতে অশরীরী
আমরা রেখেছি মনে , ভুলব না তোমার পথচলা ।।
গত বছর এই দিনে আমাদের একা করে দিয়ে আমাদের সবার মনের মানুষ , প্রিয় লেখক হুমায়ুন আহমেদ চলে গিয়েছিলেন না ফেরার দেশে । খুব অভিমান হয়েছিল তখন উনার ওপর । সেই অভিমান নিয়েই এ কবিতা লিখেছিলাম গত বছরই । আজ উনার প্রথম প্রয়াণ দিবসে সবার উদ্যেশ্যে এটি প্রকাশ করলাম ।
স্যার , আপনি আজীবন থাকবেন আমাদের মনে । যতদিন বাংলাদেশ আছে , ততদিন আপনি মিশে থাকবেন এ বাংলার প্রকৃতিতে এবং মানুষের জীবনে ।
যেখানেই থাকুন , ভালো থাকুন । খুব মিস করছি আপনাকে , সবসময় করব ।।

