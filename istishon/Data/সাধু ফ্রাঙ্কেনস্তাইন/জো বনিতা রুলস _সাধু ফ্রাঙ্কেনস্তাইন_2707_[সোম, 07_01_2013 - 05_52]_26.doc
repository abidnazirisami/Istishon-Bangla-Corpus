জো বনিতা রুলস 


 বিশ্ব ফুটবলের দুই পরাশক্তির যুদ্ধ হয়ে গেল ভোর ৪টায় । একটি কয়েক বছরে হঠাৎ শক্তিশালী হয়ে ওঠা স্পেন এবং অপরটি ফুটবলের প্রায় শুরু থেকেই সেরা দল ব্রাজিল ।
বর্তমান ফর্মের কথা বললে স্পেন অনেকাংশেই ব্রাজিলের তুলনায় এগিয়ে ছিল । স্পেন বর্তমানে বিশ্ব র্যাং কিং’এ প্রথম দল এবং ব্রাজিলের অবস্থান ২২ । এছাড়াও ইউরোপ সেরা দলের প্রায় সব খেলোয়াড়ই তারকা , নামীদামী ক্লাবে খেলে । অন্যদিকে ব্রাজিলে নেইমার , অস্কার , মার্সেলো , দানতে , লুইস , সিজার ছাড়া বাকি প্রায় সবাই পর্দার পেছনের খেলোয়াড় । অনেকে হয়তো তাদের নামও জেনে থাকবে না । তবুও ব্রাজিল সবসময়ের সেরা দল , সেখানে তারকা না থাকলেও শৈল্পিক খেলার মাধ্যমে সব শিরোপার দাবি তারা রাখে ; এর প্রমাণ আগেও পাওয়া গিয়েছে । অন্যদিকে স্পেনের ইতিহাস তেমন সমৃদ্ধ নয় । ২০০২ , ২০০৬ বিশ্বকাপে বাদ পড়েছে দ্বিতীয় রাউন্ড থেকেই । তবে ২০০৭ সাল থেকে তারা পরাশক্তি হয়ে উঠতে লাগল ; ২০০৮ এর ইউরো , ২০১০ বিশ্বকাপ , আবার ২০১২ এর ইউরো জয় করে সেরা দল হয়ে গেল তিকিতাকারা ।
দুঃখজনকভাবে তখন থেকেই অনেকে দল পাল্টাতে শুরু করল । জীবনে যারা স্পেনের খেলা দেখেনি তারাও স্পেনের লাল জার্সি পড়ে ঘুরতে লাগল এবং ভিভা স্পানা বলে চিৎকার করতে লাগল । ব্রাজিল , আর্জেন্টিনার অনেক সমর্থকও ভোল পাল্টে স্পেন স্পেন বলে ট্যাঙ্গ নাচতে শুরু করল । অনেকে আবার বার্সেলোনাকে স্পেনের প্রতিমূর্তি হিসেবে ঘোষণা করে ঝড় তুলতে লাগল । কাল খেলার আগে ফেসবুকে অনেকেই ব্রাজিলকে গালিগালাজ করা থেকে শুরু করে স্পেনের শ্রেষ্ঠত্ব জাহির করতে করতে হোমপেজ ভরিয়ে তুলল । ভোরে খেলা শুরু হবার পর থেকেই তারা চুপ , কোন কথা নেই । অনেক বিপ্লবী স্পেনিয়ার্ড আবার ভাগ্য খারাপ , রেফারী দুই নম্বর , ব্রাজিল সবাইকে মেরে শুয়ে দিচ্ছে (ফাউল কিন্তু স্পেন করেছে তুলনামূলকভাবে বেশি) বলে চিরাচরিত যুক্তি দাঁড় করাতে থাকল এবং শেষ বাঁশি বাজার পর স্পেনের জন্য খারাপ দিন অভিহিত করে ক্ষান্ত দিল ।
এখন কয়েকটা কথা ,
স্পেন নিজেদের খেলাই খেলেছে কিন্তু ব্রাজিল ছিল অপরাজেয় । স্পেনের অপরাজিত থাকার রেকর্ড ভাঙল , সুতরাং সেরা কে বোঝাই যাচ্ছে । ব্রাজিলের আক্রমণ ছিল পরিকল্পিত , ফলাফল ৩ গোল । স্পেনের পাসিং ক্ষমতা দারুণ ছিল কিন্তু সেগুলো সার্থক আক্রমণে রূপ নিতে পারেনি পেড্রো , টরেসের ব্যর্থতার কারণে । শেষদিকে ডেভিড ভিয়া দারুণ আক্রমণ করেছিল গোলমুখে কিন্তু সিজার এবার ছিল সেরা ফর্মে যার স্বীকৃতি গোল্ডেন গ্লাভস ; অন্যদিকে পৃথিবীর সেরা গোলরক্ষক ক্যাসিয়াস খোলস থেকে বেরুতে পারেনি । নামীদামী খেলোয়াড় থাকা সত্ত্বেও স্পেনের রক্ষণ ছিল ভঙ্গুর । আর নেইমার তো টুর্নামেন্টের সেরা ; পাশাপাশি অস্কার , ফ্রেড , মার্সেলোরা ছিল নিজেদের সেরার মধ্যে । আর চেলসি তারকা ডেভিড লুইস অসাধারণ দেখাল । সবশেষে সাম্বার ছন্দে শৈল্পিক ফুটবলের কাছে পরাস্ত হল নব্য পরশক্তি স্পেন । সাথে সব দেশের কাছে এক সতর্কবার্তা দিয়ে রাখল জোগো বনিতারা , নিজের দেশ থেকে কোন শিরোপা তারা হাতছাড়া করতে রাজি নয় । আর সামনেই আসছে বিশ্বকাপ । লুই ফিলিপ স্কলারি ২০০২ সালে শিরোপা এনে দিয়েছিলেন , এবার তার তত্ত্বাবধানে সে পথেই হাঁটছে পেলের উত্তরসূরিরা ।
যারা শিট হ্যাপেন্স বলে , নানারকম খোঁড়া যুক্তি দিয়ে ব্রাজিলকে ছোট করছেন এবং স্পেনের দিন ছিল না বলে তাদের শ্রেষ্ঠত্ব অক্ষত প্রমাণের চেষ্টা করছেন ; তাদের উদ্দেশ্যে একটি কথাই বলার আছে , ‘এটি সবে শুরু । ব্রাজিল আবার ছন্দে ফিরে এসেছে । স্পেন কেন , সব পরাশক্তির জন্যই এটি ভাবনার বিষয় হওয়া উচিৎ ।’
আর ভিভা স্পানা বলে যারা গলা ফাটাচ্ছেন আর খোঁড়া যুক্তি দিয়েই যাচ্ছেন , এবার থামুন । অনেক কৌতুক করেছেন । আপনাদের দিন ছিল না , ভবিষ্যতেও হয়তো থাকবে না । টিনের চশমা খুলে বাস্তবে আসুন ।
#জো বনিতা রুলস ।

