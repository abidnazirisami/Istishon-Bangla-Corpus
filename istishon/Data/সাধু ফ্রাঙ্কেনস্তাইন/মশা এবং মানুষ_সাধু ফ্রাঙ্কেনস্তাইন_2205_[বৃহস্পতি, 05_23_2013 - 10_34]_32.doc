মশা এবং মানুষ


আমার এক বন্ধু আমাকে মশা নিয়ে কিছু লিখতে বলল । মশার নাকি খুবই উৎপাত , ও অতিষ্ঠ হয়ে যাচ্ছে মশকরাজির আক্রমণে ।
কি লিখব ? যেখানে মানুষ এখন মশার তুলনায় ক্ষুদ্র বলে আমার মনে হয় । মশা কানের কাছে এসে তাদের জাতীয় সঙ্গীত গায় । তাদের জাতিগত কোন বিভেদ নেই , তারা জাতেই এমন , তাদের মূলমন্ত্রই এটা ।
কিন্তু আমরা মানুষেরা নিজেদের জাতীয় সঙ্গীতকে কতটা সম্মান করি ? 
আমার সোনার বাংলা ,
আমি তোমায় ভালোবাসি ।
ভালোবাসি ? কতটা ? আসলেই কি ভালোবাসি ? দেশকে ভালবাসলে দেশের মানুষকেও ভালবাসতে হয় । আমরা যদি সবাই সবাইকে ভালবাসতাম তাহলে এভাবে পরোক্ষভাবে মানুষ খুন করতাম না , তাদের সম্পদ ছিনতাই করে খেতাম না । এখন আমরা সবাই বিখ্যাত হতে ব্যাস্ত । কারও দিকে তাকাবার এক মুহূর্ত সময় নেই । 
কয়েকদিন আগে সাভার দুর্ঘটনায় আহতদের জন্য টাকা সংগ্রহ করতে পথে নেমেছিলাম । ইতিবাচক সাড়া পেলেও অনেকের কাছ থেকেই বাজে মন্তব্য শুনতে হয়েছে । দেখতে হয়েছে সবার তথাকথিত ব্যাস্ততা । একটু হলেই মশার মতো পিষ্ট হয়েই মরতে হতো ।
যেখানে বাবা তার সন্তানের দুই হাত কেটে দেয় , যেখানে সড়ক দুর্ঘটনার স্বীকার হওয়া কোন বিশ্ববিদ্যালয়ের ছাত্র পরিচয়গত কারণে চিকিৎসা না পেয়ে অকাল মৃত্যুবরণ করে ; তখন আমাদের ভালোবাসা কোথায় ঝালমুড়ি খায় , তা আমার জানা নেই ।
দেশকে ভালোবাসি বলার আগে দেশের মানুষগুলোকে ভালোবাসি কিনা , নিজের কর্তব্য পালন করি কিনা ; তা আগে চিন্তা করে দেখা উচিত । আমাদের সবার মাঝে সুন্দর মনের উদ্ভব ঘটুক , এ কামনা করি ।
পরিশেষে , মশার উৎপাত থেকে আমরা রক্ষা পেতে চাই । আমার বন্ধুটি রক্ষা পাক , ভালো থাকুক ।
আমাদের সবার মাঝে মশার চেয়ে বৃহত্তর মানসিকতার বিকাশ ঘটুক ।

