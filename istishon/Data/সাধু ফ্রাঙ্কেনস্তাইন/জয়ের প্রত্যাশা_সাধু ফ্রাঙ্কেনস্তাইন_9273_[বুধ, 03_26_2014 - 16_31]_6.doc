জয়ের প্রত্যাশা


বাংলাদেশ ক্রিকেট দলের খারাপ সময় কাটছে না । এবছর সব সিরিজে হতাশাজনক ফলাফল , দুঃস্বপ্ন যেন কাটছেই না ।
বিশ্বকাপ শুরুর আগে সাকিব বলেছিল , 'আমাদের সেরাটা দিতে পারলে আর প্রতিপক্ষ খারাপ খেললেই জয় সম্ভব ।' কাল বাংলাদেশ বর্তমান টি-টোয়েন্টি চ্যাম্পিয়ন ওয়েস্ট ইন্ডজের বিপক্ষে নিজেদের চরম ব্যর্থতার পরিচয় দিয়ে বড় ব্যবধানে হারলো ।
দলের সবাই খুব মেধাবী খেলোয়াড় , তারা নিজেদের সেরাটা দিলে ম্যাচ জেতা কোনো কঠিন ব্যাপার নয় । তবে এই মেধাগুলো নষ্ট হচ্ছে শুধুমাত্র ভালো কোচিংয়ের অভাবে । এজন্য বিসিবির দায়িত্বহীনতাও কম দায়ী নয় । বিসিবির কর্ণধারেরা কী চাইলেই একজন দক্ষ কোচ নিয়োগ করতে পারেন না ? একজন বোলিং কোচকে দিয়ে আর কতদিন একটা দলকে চালানো যায় ? তাছাড়া বোর্ডের মাঝে চলমান কোন্দল শেষ না হলেও হতাশার শেষ হবে না পুরোপুরি ! নির্বাচকদেরও আরো দায়িত্বশীল হওয়া উচিত খেলোয়াড় নির্বাচনে । ব্যক্তিগত পছন্দের চেয়ে দলের স্বার্থকে বেশি গুরুত্ব দিলে অনেক খেলোয়াড়ই নিজেদের প্রমাণের সুযোগ পাবে । সাথে দলে একজন দক্ষ ফিল্ডিং কোচের খুব প্রয়োজন বলে আমি মনে করি ।
এবার বলি অধিনায়কত্বের কথা ! মুশফিকুর রহিম খুব ভালো একজন অধিনায়ক তাতে কোনো সন্দেহ নেই । তবে শেষ কয়েকটি সিরিজে ওর কৌশলগুলো ভুল হিসেবে প্রমাণিত হচ্ছে ! কাল ম্যাচে বোলার নির্বাচনে ভুল করা , বাউন্ডারি লাইনে অদক্ষ ফিল্ডারকে রাখা , কিপিংয়ে নিজের ব্যর্থতা ; এগুলোর জন্যই ম্যাচটা হারতে হলো । মুশফিকের উচিত ভুলগুলো নিয়ে পর্যালোচনা করে সেগুলো সংশোধন করা । আর আমার ব্যক্তিগত মতামত অনুযায়ী , টি-টোয়েন্টিতে মাশরাফি অপেক্ষাকৃত ভালো অধিনায়ক । অল্প পরিসরের ক্রিকেটে মাশরাফির সিদ্ধান্ত নেওয়ার মাঝে দক্ষতা যে বেশি তার প্রমাণ শ্রীলংকার বিপক্ষে খেলা দুইটি ম্যাচেই দেখা গিয়েছে । তাই টি-টোয়েন্টিতে মাশরাফিকে দলের নেতৃত্ব দেওয়াটাই সঠিক হবে বলে মনে করি । ভিন্ন ধারার ক্রিকেটে ভিন্ন ভিন্ন দলনেতা থাকা তো এখন একদম স্বাভাবিক । পাকিস্তান , অস্ট্রেলিয়া , শ্রীলংকা দল তার প্রমাণ আর এ তিনটি দলই টি-টোয়েন্টিতে ধারাবাহিক তিনটি দল ।
যাই হোক , বাংলাদেশ ক্রিকেটদলের একজন পাগলা সমর্থক হিসেবে কয়েকটা কথা বললাম । আমার মতো কোটি কোটি সমর্থক যারা ক্রিকেটকে নিয়ে বেঁচে থাকে তাদের হতাশার দিন খুব দ্রুত শেষ হয়ে আসুক !
১১ জন কান্ডারী আমাদের সবার মুখে হাসি ফুটিয়ে আবার জয়ের আনন্দে ভাসিয়ে নিয়ে যাবে এ আশাই করি ।
টাইগারদের জয়ের প্রত্যাশায় রইলাম !

