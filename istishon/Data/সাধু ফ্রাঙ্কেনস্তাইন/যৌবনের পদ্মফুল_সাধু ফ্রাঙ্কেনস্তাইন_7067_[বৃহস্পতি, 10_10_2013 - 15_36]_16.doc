যৌবনের পদ্মফুল


রাফি বরাবরই শান্ত এবং লাজুক স্বভাবের ছেলে । সবার সাথে ঠিকভাবে , সৌজন্য রক্ষা করে কথা বলতে পারে না । তার এ স্বভাবের জন্য বন্ধুমহলেও সে এখন একটা হাসির পাত্র । এজন্য সে তাদের সাথেও তেমন মেশে না ।
পড়ালেখার প্রচুর চাপ সহ্য করতে করতে দশম শ্রেণিতে উঠলো রাফি । ক্লাসে তার রোল নম্বর ৭ , যাকে বলে লাকি সেভেন । তবে সে মোটেও লাকি ছিল না । তার এমন চুপচাপ , অতীব শান্ত স্বভাবের কারণে স্যার – ম্যাডামরাও তার প্রতি আশাহত এবং বিরক্ত । প্রতিদিনই ধমক এবং অপমান সহ্য করতে হয় তাকে । সাথে বাবা-মায়ের একগাদা দুশ্চিন্তা তো আছেই ।
কিন্তু রাফি এগুলোকে পাত্তা না দিয়ে একমনে এস এস সি’র প্রস্তুতি নিয়ে যাচ্ছে । একদিন রাতে সে রসায়নের পর্যায় সারণি নিয়ে রীতিমতো গবেষণা করে মাথা খারাপ করে ফেলছে । একসময় বই বন্ধ করে চেয়ারে হেলান দিয়ে বসল । ঠিক তখনি তার বন্ধু শোভন ফোন করল , রাফি রিসিভও করল ।
শোভন একটানা বলতে শুরু করল , ‘‘ জানিস , আজকে একটা মজার ঘটনা ঘটেছে ! আমি আর সাকিব ছুটির পর গার্লস স্কুলের সামনে গিয়েছিলাম । (অট্টহাসি শোনা গেল) সাকিব একটা মেয়ের হাত ধরে কিছু বলতে যাচ্ছিল আর অমনি মেয়েটা কষে একটা চড় লাগিয়ে দিল । তুই বিশ্বাস করবি না মেয়েটা কত্ত সুন্দর দেখতে । ক্লাস নাইনে পড়ে । আমি কাল তোকে দেখাব , তুই দেখলে বুঝবি । রাখি ।’’ রাফি শুধু হু বলেই ফোন রাখল ।
পরদিন ক্লাসে ঢুকতেই শোভন ওর হাত ধরে বলল , ‘আজ তোকে মেয়েটার কাছে নিয়ে যাব ।’ তার প্রবল বিরোধিতা সত্ত্বেও রাজি করিয়ে ছাড়ল ।
স্কুল ছুটি হল । শোভন রাফিকে তার সাথে যেতে বলল । রাফি এবারও আপত্তি করল , বলল সাকিবকে আবার নিয়ে যেতে । কিন্তু সাকিব চড় খাওয়ার ভয়ে যেতে রাজি হল না । কি আর করা ?!
গেল গার্লস স্কুলের সামনে । রাফির মনে কোন উৎসাহ নেই , কিন্তু শোভনকে দেখে মনে হল বেশ উত্তেজিত । কেন ?! শোভন বলল , ‘ঐ দেখ । আসছে ।’
রাফি দেখল মেয়েটা আসলেই খুব সুন্দর । কিন্তু সুন্দর হলে তার কি ?! মেয়েটা তাদের সামনে আসলে শোভন মেয়েটাকে বলল , ‘এই যে সিস্টার , তোমার নামটা কি জানতে পারি ?’
তখন মেয়েটা একদম অগ্নিমূর্তি ধারণ করে বলল , ‘ওই পোলা , আমার নাম দিয়া তুমি কি করবা ? বাইর হ এখান থেকে । নইলে কালকের মতো থাপ্পড় খাবা ।’
রাফি দেখল অবস্থা বেশি ভালো না । পরিবেশ শান্ত করার জন্য সে মেয়েটাকে বলল , ‘আপু , তুমি তো আমার ছোট । বড় ভাই হিসেবেই বলছি , ওর কথায় কিছু মনে কোরো না ।’
মেয়েটা একটু শান্ত হয়ে বলল , ‘ঠিক আছে । কিছু মনে করলাম না । তুমি এখন এই বখাইট্টাকে নিয়া যাও ।’
রাফি প্রায় জোর করেই শোভনকে সেখান থেকে নিয়ে আসল । শোভন রাফিকে কয়েকটা ঝাড়ি মেরে হনহন করে চলে গেল । রাফিও বাড়ি ফিরে এল । মনে মনে কেন যেন রাগী মেয়েটার কথা ভাবতে লাগল বারবার ।
রাত ১০টার সময় রাফির মা ওর ঘরে আসল , রাফি কিছু বলল না । তখন মা ওকে জিজ্ঞেস করল , ‘কিরে ? তুই তো আমার সাথে ঠিকমত কথাই বলিস না । কিছুই তো শেয়ার করিস না ।’
রাফি বলল , ‘তোমার সাথে পরে কথা বলি , মা ?’ মিসেস আলী একটি দীর্ঘশ্বাস ফেলে বের হয়ে গেলেন । রাফি সেটাও লক্ষ্য করল না ।
ইদানীং স্কুলে যাবার সময় মেয়েটার ওপর চোখ পড়ে । রাফি তাকিয়ে আবার চোখ ফিরিয়ে নেয় । শোভন ব্যাপারটা বুঝতে পেরে মুচকি হাসে , ‘দোস্ত , ব্যাপার না ।’ রাফিও তখন একটু মুচকি হেসে মাথা নাড়ায় । কয়েকদিন পর ওই রমণীকে আর দেখা গেল না । খোঁজ নিয়ে জানা গেল সে সপরিবারে ঢাকার বাইরে চলে গেছে । রাফির মনে একটা শূন্যতা অনুভূত হল । কেন কে জানে !
এর মাঝেই প্রাইভেট কোচিংএ একটা মেয়েকে দেখে রাফির চোখ আটকে যায় । ভদ্র ছেলেটির এই অবস্থা ! শোভন আর সাকিবও অবাক । কিন্তু রাফির সেদিকে কোন ভ্রূক্ষেপ নেই । সে একদম দুঃসাহসী হয়ে গেল । মেয়েটার সাথে কথা বলল , পরিচিত হল । সামিয়া মেয়েটার নাম , রূপবতী , রাফির তো ভালো লাগবেই । এরপর থেকে প্রতিদিনই সামিয়ার সাথে রাফি কথা বলে , দেখা তো হয়ই । মোটামুটি খুব ভালো একটা সম্পর্ক তৈরি হয়ে গেল দুইজনের ।
কিন্তু এখানেও কিছু শেষ হল না । একদিন রাস্তা দিয়ে যাবার সময় একটি ডানাকাটা পরী (!) দেখে রাফি তাকে অনুসরণ করা শুরু করল । কিন্তু কতক্ষণ পরেই সে পরী কোন এক গলির আড়ালে উধাও হয়ে গেল । ফিরে আসার সময় সামিয়ার সাথে দেখা হল ওর । সামিয়া হেসে জিজ্ঞেস করল , ‘রাফি , কেমন আছ ?’ রাফি কোনমতে ব্যস্ততা দেখিয়ে চলে এল , সামিয়া মনক্ষুণ্ণ হল কিনা চিন্তাও করল না । সে শুধু ওই পরীটার কথাই ভাবছে । এরপর সামিয়ার সাথে দূরত্ব তৈরি হয়ে গেল রাফির । সামিয়া সেই কোচিং করা ছেড়ে দিল । কিন্তু একদিন রাফি নিজেই সামিয়াকে ফোন করল , রিসিভ করল না কেউ । সামিয়া কি ওকে ভুলে গেল ?
একদিন স্কুলের পর কোচিং করে ফেরার সময় রিকশায় সামিয়াকে দেখল । একা নয় , বয়সে বড় একটি ছেলের হাত ধরে আছে সে । রাফিকে দেখেও না দেখার ভান করল । মনে হল অনেক উচ্ছ্বসিত । রিকশা দৃষ্টির আড়ালে চলে গেল ।
রাফির বুকে একটা কম্পন অনুভূত হল ।
যৌবনের পদ্মফুল ভাসমান । কখন যে কার মনের পুকুরে ফুটবে তা কেউ বলতে পারে না ।

