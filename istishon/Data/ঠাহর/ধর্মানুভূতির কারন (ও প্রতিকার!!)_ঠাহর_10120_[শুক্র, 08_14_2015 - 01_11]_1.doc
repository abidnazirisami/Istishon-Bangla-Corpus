ধর্মানুভূতির কারন (ও প্রতিকার!!)


আমাদের সামাজিক হয়ে উঠার গল্প অনেক পুরোনো। প্রকৃতি আমাদের মাঝে সামাজিকতার বীজ বুনে চলেছে আড়াইশ মিলিয়ন বছর আগে থেকে, যখন প্রথম স্তন্যপায়ী আবির্ভাব হয়, যখন ডায়নোসর প্রথম পৃথিবীতে ঘুরে বেড়ানো শুরু করে তখন থেকে। প্রতিকূল প্রকৃতিতে টিকে থাকার জন্য সামাজিক ব্যাথা এবং আনন্দ আমাদের মাঝে অভিযোজিত হতে থাকে প্রতিটি বিবর্তনীয় ধাপে। আমরা প্রাইমেট হবার বহু আগে, যখন স্তন্যপায়ী হিসেবে ভারটিব্রেট থেকে আলাদা হই, তখন থেকেই সামাজিক বন্ধনে আমরা জড়াতে শিখি।**
অজ্ঞেয়বাদী বা নাস্তিকদের কাছে, ধর্ম একটি বায়বীয় বিষয়, ঈশ্বরের যেহেতু কোনো সন্তোষজনক বৈজ্ঞানিক ব্যাখ্যা পাওয়া যায় না, তাই তারা ধর্মকে স্বীকার করেননা। কিন্তু, ধর্মের সমালোচনা আস্তিক-নাস্তিক সবাই করেন। ধর্ম সমালোচনার কারনে বাংলাদেশে বিগত কয়েক বছর যাবত ব্যাপক অস্থিরতা এবং ক্ষয়ক্ষতি হয়েছে এবং হচ্ছে। কেন ধর্ম নিয়ে সমালোচনা করা হলে মানুষ এতো প্রতিক্রিয়াশীল হয়ে পড়ে? ধর্ম নিয়ে কোনো কটুক্তি বা অপ্রিয় কোনো প্রশ্ন করা হলে দেখা যায়, যে মানুষটি আপাত নিরীহ সেও চরম প্রতিক্রিয়া প্রকাশ করে। তাই প্রথমে ধর্ম সমালোচনা এবং ধর্ম নিয়ে কটুক্তি এই দুটো বিষয়ের পার্থক্য বুঝতে হবে। কেউ যখন কোনো ধর্ম নিয়ে সমালোচনা করে সেটা কিভাবে সেই ধর্মের অনুগত অনুসারির কাছে বিশ্লেষণ হচ্ছে এবং কেউ যখন ধর্ম নিয়ে কটুক্তি করে, সেটা কিভাবে তার কাছে যাচ্ছে- এগুলোর মনোবৈজ্ঞানিক বিশ্লেষণ গুরুত্বপূর্ণ। 
বাংলাদেশে আমরা যে যেই ধর্মেরই হই না কেন, ছোটবেলা থেকে বেশিরভাগ পরিবারে ধর্ম অত্যন্ত গুরুত্ব দিয়ে শেখানো হয়। আমাদের পরিচয়ের একটা অবধারিত অংশ ধর্ম। তাই ধর্ম মানুষের অস্তিত্বের একটা গুরুত্বপূর্ণ অংশে পরিনত হয়েছে। ধর্ম সামাজিক বন্ধনের অতি গুরুত্বপূর্ণ উপাদান।
ধর্মের সমালোচনা আর ধর্ম নিয়ে কটুক্তি এক বিষয় নয়। সমালোচনা বিভিন্নভাবে করা হয় এবং করা যায়। একটা পন্থা হচ্ছে ধর্মীয় কিতাব এবং নিয়ম-কানুনের বর্তমান বিশ্ব ব্যবস্থার সাপেক্ষে অযৌক্তিকতা প্রমান করা। আরেকটা পন্থা হতে পারে বিজ্ঞানের তথ্যপ্রমানের ভিত্তিতে ধর্মের বিভিন্ন ঘটনা বা দাবিকে অসারতা বা মিথ্যা প্রমান করা। যুক্তিবাদী নাস্তিকেরা দুইভাবেই সেটা করে দেখিয়েছেন এবং দেখাচ্ছেন। 
কিন্তু, ধর্মই যাদের জীবিকা এবং ক্ষমতার উৎস, ধর্ম যখন অস্তিত্বের সংকটে পড়ে তারাও অস্তিত্বের সংকটে পড়ে যান। তাই তাদের প্রতিক্রিয়া হয় তীব্র। ধর্মের সত্য-মিথ্যা যাচাই করতে তখন তারা যান না। স্বাভাবিক আত্মরক্ষার প্রবনতায় সবরকম পন্থায় তারা ধর্মকে রক্ষা করতে চান। যতই মুখে বলুক ঈশ্বর সর্বশক্তিমান, ঈশ্বরই ধর্মকে রক্ষা করবে, নিজেরাই ঝাপিয়ে পড়েন অস্ত্র হাতে যুক্তিকে স্তব্ধ করতে।
অন্যদিকে সাধারন হিন্দু, মুসলমান, খ্রিস্টান, ইহুদি বা বৌদ্ধরাও কেন প্রতিক্রিয়াশীল হয় ধর্মের অস্তিত্ব সংকটে? এর অনেকগুলো কারন আছে। একটা কারন হচ্ছে, বেশিরভাগ মানুষই ধর্মীয় প্রভাবে বড় হয়ে উঠার কারনে বিশ্বাস করেন যে কেউ একজন সবসময় আছেন তাদের রক্ষা করার জন্য। সবরকম সফলতা-বিফলতার জন্য ঈশ্বরকে আক্যাউন্টেবল করে মানসিকভাবে হালকা থাকার একটা প্রবনতা মানুষের ভেতর কাজ করে। 
মানব মস্তিস্কের MRI স্ক্যান করে দেখা গেছে যে, সামাজিক আঘাত এবং শারীরিক আঘাত আমাদের মস্তিস্কে একই রকম প্রতিক্রিয়া সৃষ্টি করে। দুই ধরনের আঘাতই আমাদের মস্তিস্কের Dorsal Anterior Cingulate Cortex সংক্ষেপে dACC কে একই রকম সক্রিয় করে তোলে। পরীক্ষা করে দেখা গেছে যে, একজন মানুষকে দুইভাবেই আঘাত করে যেসব ফলাফল পাওয়া গেছে, সেগুলো খুবই Identical, পার্থক্য করা মুসকিল।** এখানে “সামাজিক” বলতে শুধু প্রতিবেশি বা বন্ধু-বান্ধব আত্মীয়স্বজনই বোঝায় না, আমরা মানসিকভাবে বা সরাসরি যাদের সাথে বা যতকিছুর সাথে যুক্ত বা নির্ভর করি সবকিছুকেই বোঝায়। পিতা মাতা, ভাই বোন, ঈশ্বর, নবী রাসুল সবাই আমাদের সামাজিক গন্ডির ভেতরই। 
জন্মের পর মানবশিশু যতটা অসহায় থাকে, আর কোনো প্রানী ততটা থাকে না। অন্যান্য প্রানীর সাথে তুলনা করলে দেখা যায়, মানবশিশুর মস্তিষ্কের এবং দেহের গঠন সম্পূর্ণ হয় নি। বেঁচে থাকার জন্য মানব মস্তিষ্কের ও দেহের যে সক্ষমতার দরকার, তার অনেকটাই হয় ভূমিষ্ঠ হবার পর, ধীরে ধীরে। মানবশিশুর বাইরের জগতের সাথে যোগাযোগের মাধ্যম একটাই, চিৎকার করে কাঁদা। তাই দেখা যায়, একটি শিশুকে যখন তার মা অথবা তার পরিচিত কেয়ারার থেকে আলাদা করে কোনো অপরিচিতের কাছে দেয়া হয়, তখন সে কাঁদা শুরু করে। কারন, তার মস্তিষ্ক তাকে বিপদ সম্পর্কে সতর্ক করে দেয় এবং সে তার নিয়মিত কেয়ারারের দৃষ্টি আকর্ষণের জন্য কাঁদা শুরু করে।** 
ধীরে ধীরে মানুষ যখন বড় হয় এবং তাকে যদি একটা ধর্মীয় বিশ্বাসের মধ্য দিয়ে বড় করা হয়, তখন ঈশ্বর তার মনে সেই কেয়ারারের স্থান দখল করে। তাই বিশ্বাসী মানুষের ধর্ম বা ঈশ্বর যখন অস্তিত্ব সংকটে পড়ে, সে যদি যুক্তিবাদী না হয়, যদি দুর্বল মনের হয়, সেও অস্তিত্ব সংকটে পড়ে। তাই দেখা যায়, অনেক সাধারন শিক্ষিত মানুষও ধর্মের সমালোচনা বা কটূক্তিতে তীব্র বা মৃদু প্রতিক্রিয়া ব্যক্ত করে, এড়িয়ে চলে। মানুষের জীবনে এতো এতো সমস্যা যে, রাতে ঘুমাতে যাবার আগে বা যেকোনো সমস্যাকে মোকাবেলা করার জন্য ঈশ্বরের উপর ভরসা করে মানসিকভাবে হালকা হতে চায়, শক্তি পেতে চায়। যদিও সমস্যাগুলো তাকেই সমাধান করতে হবে এবং সে করেও, কিন্তু সেই মানসিক চাপটা নিতে অস্বীকার করে। এক সময় যেমন পৃথিবী কেন্দ্রিক মহাবিশ্বে মানুষ বিশ্বাস করতো, কিন্তু তারপর ঠিকই তার ভুল ভেঙ্গেছে, তেমনি ধর্ম বা ঈশ্বর নিয়ে বিশ্বাসীদের আজকের অবস্থানেরও পরিবর্তন ঘটবে এবং পূর্বের চেয়ে দ্রুতই ঘটবে। 
বাংলাদেশে ‘নাস্তিক’ এবং ‘ব্লগার’ প্রায় সমার্থক শব্দ হয়ে গেছে। যুগ যুগ ধরে ধর্মজীবিরা খুব সংগত কারনেই ‘নাস্তিকতাকে’ অত্যন্ত ঘৃণ্য ব্যাপার হিসেবে উপস্থাপন করে আসছে। বাংলাদেশের সাধারন শিক্ষিত লোকজনদের যদি জিজ্ঞেস করা হয় আপনি কি ‘হুমায়ুন আজাদ’ পড়েছেন, বেশিরভাগের কাছেই উত্তর পাবেন “না”, অথবা হয়তো একটা বই পড়েছে। ভাবখানা এমন যে ‘নাস্তিকতা’ ব্যাপারটাই অচ্ছুৎ। স্পর্শ করলেই ধর্ম ছিন্তাই হয়ে যাবে, আতংকটা স্পষ্ট চোখে পড়ে। ‘মুক্তমনা’ ব্লগও সেরকমই। কারন সেখানে বিজ্ঞানের চমকপ্রদ ব্যাপারগুলো উপস্থাপনের পাশাপাশি ধর্মের ব্যবচ্ছেদ চলে। বাংলাদেশের অন্যান্য ব্লগ সাইটগুলোও নাস্তিক, ধার্মিক, শিক্ষিত, অর্ধ-শিক্ষিত সবধরনের মানুষের মতামত প্রকাশের চমৎকার প্ল্যাটফরম তৈরি করেছে। 
চাল বিভিন্নভাবে খাওয়া হয় (ভাত রান্না করে, খিচুরি করে, বিরিয়ানি করে, আখনি করে, পান্তা ভাত করে, পোলাও করে, সুসি করে ইত্যাদি)। তেমনি যেকোনো বিষয়ে আলোচনা বা উপস্থাপনাও বিভিন্নভাবে হয়। ধর্ম নিয়েও বিভিন্ন ভঙ্গিতে আলোচনা চলে। এই ফেসবুকের যুগে কোনোরকম সেন্সরশীপ দিয়ে ধর্মের সমালোচনা বা কটুক্তি বন্ধ করা অসম্ভব এবং উচিতও না। যারা এসব মাধ্যম ব্যবহার করে, তারাই ঠিক করবে কোন ধরনের আলোচনায় তারা অংশগ্রহন করবে আর কোন ধরনের আলোচনায় করবে না। কিন্তু, সেন্সরশীপ মানুষের ‘কৌতুহলকে’ বাধাগ্রস্থ করবে, যেই কৌতুহলের কারনেই মানুষ আজকের এই প্রযুক্তিগত উৎকর্ষতা অর্জন করতে পেরেছে। 
শুরুর দিকটায় আমি মানুষের জীবনে ধর্মের প্রভাব ও এর কারন সম্পর্কে আমার মতামত কি তা বোঝানোর চেষ্টা করেছি। ধর্ম নিয়ে মানুষের স্পর্শকাতরতা তাই আমার কাছে খুব স্বাভাবিক মনে হয়। কিন্তু আমি মনে করি মানুষের এই অন্ধ আবেগকে যুক্তি দিয়ে ক্ষত-বিক্ষত করতে হবে, বিনাস করতে হবে। তাতে হয়তো কিছু রক্ত ঝরবে, কিছু সম্ভাবনাময় জীবন নিভে যাবে, কিছু মানুষ তাদের কিছু প্রিয় মানুষদের হারাবে। কিন্তু সভ্যতা ঠিকই এগিয়ে যাবে। এভাবেই সভ্যতা আলোকিত হয়। এটাই বিবর্তনের নিয়ম। 
** তথ্যসূত্রঃ ‘Social’ by Matthew D. Lieberman.

