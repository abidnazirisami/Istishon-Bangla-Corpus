আবেগ রাজনীতির পরিবর্তনের কোনো নিয়ামক হতে পারে না


বাংলাদেশের সংঘাতময় রাজনীতির ইতিহাস অনেক পুরনো। অতীতেও ছিল এখনও আছে। সামনে সংঘাত আরও বাড়বে। গত দুই দশক ধরে এই সংঘতের চিত্র বেশ প্রত্যক্ষ করা গেছে। বর্তমান পরিস্থিতির সঙ্গে নতুন মাত্রা যোগ হয়েছে। এখন শুধু গণতন্ত্র নয়, অতিসম্প্রতি ধর্ম, সাম্প্রদায়িকতা এবং ধর্মনিরপেক্ষতা প্রশ্নগুলো এর সঙ্গে যুক্ত হয়েছে। এ কারণেই বর্তমান রাজনীতি অত্যন্ত জটিল আকার ধারণ করেছে। এই পরিস্থিতি আমাদের সকলের জন্যই খুব উদ্বেগজনক।
এই পরিস্থিতিতে সরকারের দৃঢ় নেতৃত্বমূলক মনোভাব প্রয়োজন। এর জন্য প্রথমত সরকারকে নিশ্চিত করতে হবে যে, কোনো ধরনের বেআইনি কাজ এবং উচ্ছৃঙ্খলতা যেন না ঘটে। অন্যদিকে সরকারকে মনে রাখতে হবে, গণতান্ত্রিক যে কাঠামো আছে তার যেন কোনো ক্ষতি সাধিত না হয়। মানবাধিকার, আইনের শাসনের মতো বিষয়গুগুলো সুস্পষ্টতা নিশ্চিত করতে হবে।
এই অবস্থায় সরকারের উচিত হবে সকল সিদ্ধান্ত একা গ্রহণ না করা। রাজনৈতিক দলগুলোর সঙ্গে আলাপ-আলোচনা করা এবং তাদের সঙ্গে নিয়েই সিদ্ধান্ত বাস্তবায়ন করা যা সর্বস্তরে গ্রহণযোগ্যতা পাবে।
রাজনৈতিকভাবে সমাধানের কথা অনেকেই বার বার বলে আসছেন। সরকার বা রাজনৈতিক দলগুলোর মধ্যে এ ব্যাপারে কোনো তাগিদ নেই। বর্তমান পরিস্থিতিতে সরকার রাজনৈতিক সমঝোতায় আসবে কি আসবে না সেটা তার ব্যাপার।এ বিষয়ে ব্যাখ্যা দেয়ার দায়িত্বও সরকারের। আমাদের দায়িত্ব হচ্ছে কী করলে ভালো হবে সে ব্যাপারে পরামর্শ দেয়া। সরকার শুনবে কি শুনবে না সেটা তাদের এখতিয়ার।
অনেকেই অনেক ষড়যন্ত্রের কথা বলবেন। আমরাও দেখছি, যুদ্ধাপরাধের বিচার চলছে। ধর্মীয় ইস্যুটি এখন গুরুত্ব পাচ্ছে এই বিচার কাজকে নতুন করে বিতর্কিত করার জন্য। আমরা মনে করি, যুদ্ধাপরাধের বিচার হওয়া জরুরি। এই দাবি জনগণের। আওয়ামী লীগ বিচারের ওয়াদা করে ক্ষমতায় এসেছে। সুতরাং যুদ্ধাপরাধের বিচার করা আওয়ামী লীগের নৈতিক দায়িত্ব। সরকার প্রথম থেকেই বলে আসছে বিচার প্রক্রিয়া স্বচ্ছ হবে। সুতরাং এই স্বচ্ছ প্রক্রিয়াকে অস্বচ্ছ করার চেষ্টা চলবেই। সরকারের দায়িত্ব হবে সব রকমের সমালোচনা এবং চাপের ঊর্ধ্বে থেকে বিচারের স্বচ্ছতা বজায় রাখা। সরকার অনেক ক্ষেত্রেই সনপ্রত্যাশা পূরণে ব্যর্থ হয়েছে।
তার ফলশ্রুতিতেই আন্দোলন। বাংলাদেশে বা পৃথিবীর যে কোনো জায়গায় এরকম আন্দোলন হয়েছে সেখানে বিপ্লবী এবং অতিবিপ্লবীর চেতনা প্রকাশ পেয়েছে। আপনি যদি ফরাসিদের ইতিহাস পর্যালোচনা করেন তাহলে দেখতে পাবেন, ১৭৮৯, ১৮১৯ এবং ১৮৪৮ সালে বিপ্লব হয়েছে। আঠার শতকের সত্তরের দশকে এবং ঊনিশ শতকের ষাটের দশকেও বিপ্লব হয়েছে। এই বিপ্লবগুলো চেতনার মধ্য দিয়েই হয়েছে। শাহবাগ আন্দোলন তরুণদের মধ্যে মুক্তিযুদ্ধের চেতনার পাশাপাশি আবেগও রয়েছে। এখানে আবেগটা একটু বেশিই বলে মনে হচ্ছে। চেতনা জিইয়ে না রেখে শুধু আবেগ দিয়ে কোনো সমস্যার সমাধান হয়নি।
এই আন্দোলন বিচারকার্যে প্রভাব ফেলছে কিনা এটার গুরুত্ব আমি দেই না। তবু আমি সামগ্রিক বিবেচনায় বলছি, কোনো ধরনের চাপের কারণে যদি বিচার কার্য তার নিরপেক্ষতা হারায় তাহলে বিচার বিভাগ দারুণভাবে ক্ষতিগ্রস্ত হবে। বিচার বিভাগ তার নিজস্ব দায়িত্ব পালন করবে। আইনের বাইরে কোনো ধরনের পরিস্থিতি বিবেচনায় নিয়ে বিচার কার্য পরিচালনা করা ঠিক নয়।
আমি মনে করি, তরুণরা মুক্তিযুদ্ধের চেতনা নিয়ে মাঠে নেমেছে। কিন্তু আবেগ রাজনীতির পরিবর্তনের কোনো নিয়ামক হতে পারে না। আবেগ কোনো সঠিক সমাধানও দিতে পারে না। তরুণদের এই আন্দোলন কোনো পরিবর্তন আনতে পারবে কিনা এমন ভবিষ্যদ্বাণী আমি করতে চাই না। যারা এই আন্দোলন করছেন তাদের আমি ব্যক্তিগতভাবে চিনিও না। আন্দোলন নিয়ে এর বাইরে এর চেয়ে বেশি কিছু ভাবাও তাই আমার পক্ষে সম্ভব নয়।
তরুণদের এই আন্দোলনের বিপরীতে বেশ শক্তভাবেই ধর্মীয় দলগুলো মাঠে নেমেছে। এটা স্বাভাবিক। বৈপ্লবিক চেতনা এবং এর বিপরীত স্রোতের সঙ্গে নিরন্তর সংঘর্ষ একটি স্বাভাবিক ব্যাপার। পৃথিবীর যে কোনো জায়গায় যুদ্ধাপরাধের বিচার হয়েছে সেখানেই এমন প্রশ্ন উঠেছে। বাংলাদেশে যেহেতু অনেক আগে থেকেই সংঘাতের রাজনীতি চলে এসেছে এবং এই বিচার অনেক পরে শুরু হয়েছে সুতরাং এই ইস্যুতে সঙ্কট সৃষ্টি হবে এটি স্বাভাবিকই বটে।
সব মিলিয়ে এখন আমরা এক উদ্বেগজনক পরিস্থিতির মধ্য দিয়ে দিন কাটাচ্ছি। যত দিন যাচ্ছে উদ্বেগ তত বাড়ছে। রাজনৈতিকভাবেই সঙ্কট বাড়ানো হচ্ছে। আমি মনে করি, রাষ্ট্রের সমৃদ্ধি এবং উন্নয়নের জন্য গণতন্ত্র অপরিহার্য। এই ধরনের সংঘাতের জন্য গণতন্ত্রের যাত্রা যদি ব্যাহত হয় তাহলে সঙ্কট দীর্ঘায়িত হবে।
উত্তরণের কথা আমরা বার বার বলেছি। হাজার বার বলেছি। সমঝোতা ছাড়া কোনো উপায় নেই। প্রধান দুই দল ইচ্ছা করলে যে কোনো সময় যে কোনোভাবে সমস্যা সমাধান করা সম্ভব। তারা যদি ইচ্ছা না করে তাহলে আমরা যতই বলি সমস্যা সমাধান হবে না। সব কিছুই দুই দলের ওপর নির্ভর করছে।
এমন পরিস্থিতিতে অন্য কোনো শক্তি বা বলয় সামনে চলে আসবে কিনা তা আমি এই মুহূর্তে বলতে পারব না। অপেক্ষা করতে হবে। পরিস্থিতি এবং সময়ই বলে দেবে। তবে আমাদের উচিত সতর্ক থাকা। মানুষের উচিত গণতন্ত্র যেন ধুলিষ্মাত না হয় সেই দিকটা আগে দেখা। 
------------------------------------------------------------------------
লেখকের সংক্ষিপ্ত পরিচিতিঃ
ডঃ আকবর আলি খান বাংলাদেশী অর্থনীতিবিদ এবং শিক্ষাবিদ। ২০০১ সাল পর্যন্ত বাংলাদেশ সরকারের অধীনে কর্মরত ছিলেন। তিনি ১৯৬৪ সালে কৃতিত্বের সাথে প্রথম স্থান নিয়ে ঢাকা বিশ্ববিদ্যালয় থেকে ইতিহাসে অনার্স এবং '৬৫ সালে মাস্টার্স ডিগ্রি অর্জন করেন। মুক্তিযুদ্ধের শুরুতে তিনি হবিগঞ্জের সাব ডিভিশনাল অফিসার পদে নিয়োজিত ছিলেন। মুক্তিযুদ্ধ শুরু হওয়ার পর তিনি যুদ্ধে অংশ নেন এবং মুজিবনগর সরকারের অধীনে কর্মরত ছিলেন। দেশ স্বাধীন হওয়ার পর তিনি বাংলাদেশ সরকারের অধীনে চাকরীতে যোগদান করেন এবং প্রশাসনের সর্বোচ্চ পদ ক্যাবিনেট সেক্রেটারি হিসেবে অবসর গ্রহন করেন। ২০০৬ সালে তিনি স্বল্প সময়ের জন্য তত্ত্বাবধায়ক সরকারের উপদেষ্টা হিসেবে কাজ করেন। তাঁর রচিত পুস্তকের মধ্যে "History of Bangladesh" এবং "পরার্থপরতার অর্থনীতি" উল্লেখযোগ্য। বর্তমানে তিনি ব্রাক বিশ্ববিদ্যালয়ে তাঁরই স্থাপিত "Center for Government studies" বিভাগে ভিজিটিং প্রফেসর হিসেবে কর্মরত আছেন। 
অনুলিখনঃ সায়েম সাবু

