বই পরিচিতঃ সতীত্ব বনাম বহুগামিতা - অনন্য আজাদ



তরুণ ভাবুক এবং রাজনীতির তীক্ষ্ন সমালোচক অনন্য আজাদ। গণজাগরণ মঞ্চ এবং নারীমুক্তি আন্দোলনের সঙ্গেও যুক্ত রয়েছেন তিনি। এবারই প্রথম তার বই প্রকাশিত হলো— ‘সতীত্ব বনাম বহুগামিতা’। এই বইটির মাধ্যমেই লেখক হিসেবে অনন্যর অভিষেক ঘটলো। বইটি আমাদের অবশ্যপাঠ্য বইয়ের তালিকায় যুক্ত হওয়ার মতো চমত্কার একটা বই। বলা বাহুল্য, কবি-ভাবুক-লেখক হুমায়ুন আজাদের পুত্র অনন্য তার স্পষ্টবাদিতা আর তীক্ষ্ন বিশ্লেষণী দক্ষতার গুণে লেখক হিসেবে ইতিমধ্যে আমাদের দৃষ্টি আকর্ষণ করতে পেরেছেন। এই বইতেও নারীর যে নিজস্ব সত্ত্বা আছে, নারীর বেঁচে থাকার পথে পুরুষতান্ত্রিক সমাজে নারীকে কী ধরনের বাধা-বিপত্তির মুখে পড়তে হয়, কোথায় তাদের আসল প্রতিবন্ধকতা, চারপাশে প্রবহমান নারীর জীবন থেকে দৃষ্টান্ত তুলে এনে এসবই বিশ্লেষণ করে দেখিয়েছেন অনন্য।
গ্রন্থটিতে সংকলিত হয়েছে বারটি প্রবন্ধ। এর মধ্যে কয়েকটি প্রবন্ধ নিঃসন্দেহে উল্লেখযোগ্য —
‘সিদ্ধান্ত নারীর : সে কি নিজেকে উন্মুক্ত রাখবে নাকি ঢেকে রাখবে’, ‘পণ্য শুধু নারী নাকি পুরুষও পণ্য’, ‘নারীর সতীত্ব বনাম পুরুষের বহুগামিতা’, ‘নারীবাদ : নারীমুক্তির একমাত্র পন্থা’। লক্ষ করলে দেখা যাবে, খণ্ডিতভাবে নয় কিংবা নারীর একক কোনো সমস্যা নিয়ে নয়, অনন্য নারীর জীবন যেসব দিক থেকে বিপন্ন হয়ে পড়ে, তার সবগুলো দিক নিয়েই আলোচনা করেছেন। নারী ও পুরুষের সম্পর্ককে গুরুত্বপূর্ণ সমস্যা হিসেবে বিবেচনা করেছেন।
নারীর যে নিজস্ব একটি সত্ত্বা আছে তরুণ লেখক অনন্য আজাদের প্রবন্ধ 'সতীত্ব বনাম বহুগামিকতায়' আমাদের সমাজের নারীদের অতীত ও বর্তমানের করুণ অবস্থা ফুটে উঠেছে। একবিংশ শতাব্দীতে বসবাস করেও নারীকে সহ্য করতে হচ্ছে অসহ্যকর সব যন্ত্রণা। শুধু বেঁচে থাকার জন্য নারীর বেঁচে থাকা নয়, মানুষ হিসেবে বেঁচে থাকার পথে পুরুষতান্ত্রিক সমাজে নারীর বাধা-বিপত্তি কোথায়, কোথায় তাদের আসল প্রতিবন্ধকতা এবং সকল সমস্যার প্রকৃত ব্যাখ্যা বিশ্লেষণ লেখক তার গ্রন্থে তুলে ধরেছেন। নারীবাদ বিষয়ে ইতিপূর্বে লিখিত অন্যসব বই থেকে এ-বই ভিন্ন কারণ নারীমুক্তির বিষয়ে গৎবাধা বুলি লেখক আউড়াননি, তিনি নারী স্বাধীনতার মূল অন্তরায় নিয়ে আলোচনা করেছেন। নারী যাতে সত্যিকার অর্থে মাথা উঁচু করে সমাজে বাঁচতে পারে সেজন্য সবার আগে নারীকে তার আশেপাশে থাকা প্রতিবন্ধকতা বিপদ প্রতিকূলতা সম্পর্কে অবগত হতে হবে। পাঠক এ প্রবন্ধ পাঠ করে জানতে পারবে নারীর অর্থনৈতিক সামাজিক মানসিক ও শারীরিক দুরবস্থার সঠিক এবং বাস্তবসম্মত চিত্র।
অনন্য আজাদ এর 'সতীত্ব বনাম বহুগামিতা' বইটি ব্যক্তিবিশেষের গাত্রদাহের কারণে পাঠকদের কাছে বেশ জনপ্রিয়। বইটি প্রকাশ করেছেন 'শব্দশৈলী'। মুল্যঃ ২০০ টাকা, সারাদেশে বিভিন্ন সৃজনশীল বইয়ের দোকানে পাওয়া যাচ্ছে বইটি। এছাড়াও ঘরে বসে অর্ডার করলে কারিগর.কম ২০% ছাড়ে আপনার কাছে পৌঁছে দেবে। আজই আপনার কপি সংগ্রহ করুন।

