ঘৃণার রাজনীতি 


​ঠিক কি কারণে দেশ ভাগ হইছিলো, এটা আমাকে বহুত ভাবাতো, এখনো ভাবায়। কিন্তু এখন আর ইতিহাসের ইতি-উতি খুঁজি না। যতটুকু অনুমান করতে পারি, সেখানে বর্ণ হিন্দু আর সম্ভ্রান্ত মুসলমান দুপক্ষেরই যথেষ্ট ভূমিকা আছে। কিন্তু ভারত ভাগ আর বাংলা ভাগ কিন্তু অনেকটাই আলাদা। ভারতের সীমানা বার বার বদলেছে। ভারত আলাদা খন্ড খন্ড দেশ হতে পারতো। অপরদিকে একই ভাষাবাসি, একই জাতিগোষ্ঠীর বাঙালিদের আলাদা দেশ হতেই পারতো। সেটাই স্বাভাবিক ছিল। তা তো হয়ইনি বরং বৃটিশরাজ এ দুই ধর্মীয় সম্প্রদায়কে তাদের স্বার্থে ব্যবহার করতে করতে এতটাই দূরে সরিয়ে দিয়েছে যে, আজও বাঙালী ভুগছে। আবার সব দোষ বৃটিশদের দিয়ে নিজেদেরকে সাধু ভাবারও কোন কারণ নেই।
না এসব ত্বত্তীয় কচকচানি করার জন্য আজ লিখতে বসিনি। আমি বড় অবাক হই এদেশের কিছু মানুষের বিনা কারণে কিছু মানুষকে ঘৃণা করার পরিমাণ দেখে! ধর্মের মত একটা বায়বীয় বিষয়কে কেন্দ্র করে কি সীমাহীন ঘৃণা! এত ঘৃণা এদের থাকে কোথায়? কিছু মানুষ যদি তাদের মত পূজা করে শান্তি পায়, তবে কিসের তোমার অসুবিধা? কেউ যদি ধর্ম না মানে কি ক্ষতি তোমার? বিশ্বাস তো থাকে মনে। মন কি দেখা যায়? মনে কি খেলা করে স্বয়ং মানুষ কি তা নিয়ন্ত্রণ করতে পারে? কি আজব দাবী! আমি যা বিশ্বাস করি, যে বিশ্বাস আসলে ঠিক দেখা যায় না- তা তোমাকে বিশ্বাস করতে হবে! মানসিক বিকারগ্রস্থেরই এমনটা মনে হয় বোধ হয়।
মানুষকে বিনা কারণে কারা ঘৃণা করে? বা সামান্য কারণে, অকারণে কারা মানুষকে গৃহহীন করতে চায়? মারতে চায়? যাদের আসলে কোন আত্মসম্মান বোধ নেই। কারা আসলে নিজের ধর্ম নিয়ে বড়াই করে? যারা জানে যে, তাদের ধর্মে গলদ আছে। মানুষের স্বাভাবিক "instinct" হচ্ছে, যদি সে জানে এ পথে সফলতা আছে বা এ পথে বিশেষ কিছু প্রাপ্তি আছে, সে পথে সে একাই যেতে চাইবে। হ্যা নিশ্চিতভাবে কিছু মহামানব আছেন, তারা চাইবেন তার নিকটজনও তার মত সফলতা পাক বা পুরস্কৃত হোক। কিন্তু এমন স্বাভাবিক কাউকে কি পাওয়া যাবে যে বলবে তার পথে না গেলে শাস্তি দেবে বা মেরে ফেলবে? আমার তো মনে হয় ধর্মধারীরা তাদের ধর্মীয় পরিনাম নিয়ে খুবই সন্দিহান! তাই এত জোর-জবরদস্তি! আমি পরকালে গিয়ে সুখে থাকবো। তুই বেটা যদি যেতে না চাস তোকে মেরে ফেলবো বা ধ্বংস করবো! কি হাস্যকর।

