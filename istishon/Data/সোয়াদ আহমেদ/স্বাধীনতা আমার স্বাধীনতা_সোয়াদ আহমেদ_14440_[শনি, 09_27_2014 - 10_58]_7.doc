স্বাধীনতা আমার স্বাধীনতা


 ।। ফরেন জিন্স কিনতে দিই দাম, স্বাধীনতার কেন বদনাম ?।। 
মার্কিন রাজনীতিক প্যাট্রিক হেনরি বলেছিলেন,‘গিভ মি লিবার্টি ওর গিভ মি ডেথ’
বাঙ্গালী কবি রঙ্গলাল সেন লিখেছিলেন,‘স্বাধীনতা-হীনতায় কে বাঁচিতে চায় হে কে বাঁচিতে চায়? দাসত্ব-শৃঙ্খল বল কে পরিবে পায় হে কে পরিবে পায়?’ 
বাট হুয়াট এব্যাউট স্কটল্যান্ড ???
নাথিং ইজ এবস্যুলেট, সকলই আপেক্ষিক এমনকি স্বাধীনতার আকাঙ্ক্ষাও। স্বাধীনতার তিন প্রধান প্যাটার্ন পরিলক্ষিত হয়।
১) রাজনৈতিক স্বাধীনতা
২) অর্থনৈতিক স্বাধীনতা
৩) ব্যক্তি স্বাধীনতা 
রাজনৈতিক স্বাধীনতা।। রাষ্ট্র পরিচালনায় অংশগ্রহণের অধিকারই রাজনৈতিক স্বাধীনতা। বর্তমান পুঁজি অর্থ ও উৎপাদন ব্যবস্থা শতবর্ষ ধরে প্রচার করে আসছে গণতন্ত্রই ব্যক্তির রাজনৈতিক স্বাধীনতার নিশ্চয়তা দেয়। গণতন্ত্রই মহান। কিন্তু দ্বিতীয় বিশ্বযুদ্ধের পর থেকে পৃথিবীর মানুষদের গণতন্ত্র ও রাজনৈতিক স্বাধীনতা চর্চার অভজ্ঞতা সুখকর নয়। মানুষ হারে হারে উপলব্ধি করেছে পরতে পরতে শুভংকরের ফাঁকি, উপলব্ধি করেছে প্রত্যক্ষ গণতন্ত্র বলে কিছু নেই, তাদের ইচ্ছা বা অনিচ্ছায় আসলে কিছুতেই কিছু হয় না। এমনকি মার্কিন নাগরিকের হাতেও তাদের প্রেসিডেন্ট নির্বাচনের চাবিকাঠি নেই, ইরাক দখলে যাওয়ার আগে প্রেসিডেন্ট তাদের অনুমুতি নেয়ার প্রয়োজন মনে করে না, তারাও কিছুতেই উত্তর খুঁজে পায় না যে, প্রত্যহ ৪ কোটি মার্কিনিকে এক বেলা না খাইয়ে রেখে কেন এত ব্যয়বহুল যুদ্ধের আয়োজন !!! 
অর্থনৈতিক স্বাধীনতা।। ব্যক্তি মানুষ অর্থনৈতিক স্বাধীনতা চায়। পুঁজিভিত্তিক অর্থ ও উৎপাদন ব্যবস্থায় লালিত পালিত মানুষ চায় তার অর্থনৈতিক কর্মকান্ডের পূর্ণ স্বাধীনতা। সে যত ইচ্ছা মানি মেইক করুক কিন্তু রাষ্ট্র সেখানে নাক না গলাক। একইভাবে মানুষ চায় কাজ প্রাপ্তির যথেষ্ট সুযোগ ও বিস্তৃতি। কিন্তু পুঁজি অর্থ ব্যবস্থার ইন্টার্নাল উইকনেসের কারণে নানাবিধ দ্বন্দ্ব তৈরি হয়। ব্যক্তির সোজাসাপ্টা হিসেব নিকেশ হয়ে উঠে জটিলতর। গ্রিস হয়ে উঠে দেওলিয়া রাষ্ট্র, স্পেনের নাগরিকরা কাজের সন্ধানে স্পেন ছেড়ে দলবেঁধে পাড়ি জমায় প্রতিবেশী রাষ্ট্রে। স্পেন বা গ্রিস ঠেকাতে পারেনা ভিনদেশী পণ্যের আগ্রাসন। তারা ইউরূপিয়ান ইউনিয়নের এক দেশ-এক ঘর-এক স্বপ্নে কাঁদা ছুড়ে দিয়ে চিৎকার করে বলে উঠে ‘এই সকলই ভণ্ডামি, এই সকলই কেবল জার্মান আর ফ্রান্সের পেট ভরাবার জন্য’। 
ব্যক্তিস্বাধীনতা।। ব্যক্তিস্বাধীনতা হল পুঁজি অর্থ ও উৎপাদন ব্যবস্থার সবচেয়ে চকমকে বিজ্ঞাপন। পুঁজি মানুষকে করেছে মুক্ত, সেইসাথে স্বার্থপর। পুঁজি মানুষকে করেছে সমাজ বিচ্ছিন্ন। সমাজের সাথে আজকের স্বাধীন ব্যক্তি মানুষের সম্পর্ক হচ্ছে দেয়া ও নেয়ার। পুঁজি পুরাতন সকল সম্পর্ক ভেঙ্গে দিয়ে অনবরত গড়ে যাচ্ছে নতুন নতুন সম্পর্ক। আদিম মানুষ বিশ্বাস করত ‘ফিস্ট ওর ফাস্ট’ ত্বত্তে অর্থাৎ হয় সবাই মিলে একসাথে ভুঁড়িভোজ করব নয়ত সবাই একসাথে উপোষ করব। কিন্তু আজকের স্বাধীন ব্যক্তি মানুষ এই ত্বত্তে বিশ্বাসী নয়। তাকে পাশের বাড়ির মানুষ গুলোর খোঁজ নিতে আর দেখা যায় না। ভোর হলেই তাকে বেড়িয়ে পড়তে হয় রুটি রুজির সন্ধানে। তাইত স্বাধীন রাষ্ট্র সেখানে হয়ে উঠে গৌন বিষয়, মুখ্য বিষয় হয়ে দাড়ায় কাজ প্রাপ্তির বিস্তৃত সুবিধা আর পণ্যের বেচাকেনার বেশি সুযোগ।
যদিও...। যদিও জাতীয়তাবাদের জন্ম পুঁজিরই নিগুর গর্ভ হতে। রঙ্গলাল সেন কবিতা লিখেছেন স্বদেশী পুঁজি বিকাশের সেই সময়টাতে যখন বিলাতী পণ্য বর্জনের আন্দোলন চলছে। পুঁজি বিকাশের এক পর্যায়ে, মার্কেন্টাইল ক্যাপিট্যালিজম হতে ইন্ড্রাস্ট্রিয়াল ক্যাপিট্যালিজমে উত্তরণের সে সন্ধিক্ষণে বৃটিশ পুঁজি ভারতে প্রবেশ করে এবং পরবর্তিতে একই ভাবে বিকাশমান স্বদেশী পুঁজি নিজের প্রয়োজনেই সাদামাটা ভারতবাসীকে স্বাধীনতার জন্য ঐক্যবদ্ধ করে, তাদের মধ্যে জাতীয়তাবাদ বিকাশের ইন্ধন যোগায়। আবার রাজনীতি সচেতন অনেক দেশের নাগরিকই আঞ্চলিক জাতীয়তাবাদের সীমাবদ্ধতাকে পাশ কাটিয়ে বৃহত্তর স্বার্থে পুঁজি ব্যবস্থার পতন নিশ্চিত করতে ঐক্যবদ্ধ হয়। তারা গড়ে তোলার চেষ্টা করে নিম্নবর্গের মানুষের রাষ্ট্র ব্যবস্থা। 
যাই হোক স্কটল্যান্ডের স্বাধীনতার প্রশ্নে ‘না’ রায় পরার পেছনে প্রধান কারন হিসেবে বলা হয় বৃটিশ মিডিয়ার নিরন্তর প্রচারনা যে ‘স্কটল্যান্ড কস্টস মোর থ্যান ইট জেনারেট’। ইতিহাস বলে ইংল্যান্ড ও স্কটল্যান্ডের রয়েছে ভিন্ন রাজনৈতিক ও সামাজিক দৃষ্টি। তাই ‘হ্যা’ ভোট অর্থাৎ স্বাধীনতা প্রত্যাশীদের জন্য প্রধান চ্যালেঞ্জ গুলো ছিল,
- স্বাধীন স্কটল্যান্ড কী পারবে কর্মসংস্থানের ব্যাপক সুযোগ সৃষ্টি করতে?
- লন্ডন ও স্কটল্যান্ডে বিরাজমান শ্রমমূল্যের বৈষম্য হ্রাস করতে?
- উত্তর সাগরের তেল সম্পদের সুষ্ঠ ব্যবহার নিশ্চিত করতে? ইত্যাদি।
অতঃপর মুক্ত ও স্বাধীন ব্যক্তি মানুষের বেশীরভাগ অংশই স্বাধীন স্কটল্যান্ডের উপর আস্থা রাখতে পারল না। তারা ‘না’ ভোট দিল। 
সোয়াদ আহমেদ।
২৭.০৯.২০১৪
।। বুলেটে যে বুক পাতে, সে বুঝেছে স্বাধীনতার মানে ।।
‘স্বরাজ’ যদি হয় মানুষের জন্মগত অধিকার, তবে আত্বনিয়ন্ত্রনের অধিকার প্রতিটি স্বতন্ত্র সংস্কৃতি সম্পন্ন বৃহৎ জনগোষ্ঠীর ন্যায্য অধিকার হতে বাধ্য। (যুক্তিবাদী, স্বাধীনতা সংখ্যা, ২০০৮)
কাশ্মীর প্রসঙ্গে আসি। ভারত সর্বদাই আত্বনিয়ন্ত্রনের অধিকারকে বাহুবলে দমিয়ে রাখতে অভ্যস্ত। কাশ্মীর রাজ্য ইন্ডিয়ান আর্মির জবড় দখল করে রাখা ভুখন্ড। এটি ইন্ডিয়ান ইউনিয়নের অন্যতম দূর্বল জোড়া, এখানেও তথাকথিত ‘ভারতীয় জাতীয়তাবাদ’ কাজ করে না। স্বরাজ প্রত্যাশী কাশ্মীরিদের উপর ২০ বছরের অহর্নিশ দমন পীড়ন ইতিহাস আর কারও অজানা নেই। ১০ লক্ষ মিলিটারি দিয়ে পাহারা দিয়ে রাখা বিদ্রোহী ভূখণ্ড এই কাশ্মীর। খবর চেপে ফেলা, মিথ্যা সংবাদ পরিবেশন, সত্য প্রকাশে বাধা, লাশ গুম, হত্যা, ধর্ষন এখানে নিত্ত নৈমত্তিক ঘটনা। কাশ্মীরিদের অপরাধ তারা স্বাধীনতা প্রত্যাশী। কিন্তু ভারত তাদের ভালবাসা দিয়ে ভারতীয় করে ফেলতে ব্যর্থ হয়েছে। 
কাশ্মীরীদের একটা বড় অংশ পাকিস্তান পন্থী। পাকিস্তানী ও কাশ্মীরিদের একই ঈশ্বর, রয়েছে রয়েছে প্রথা ও আচারে মিল। কাশ্মীরীরা কখনোই লেবেলকৃত তথাকথিত ‘ভারতীয় ঐতিহ্য ও কালচার’ এর সাথে নিজেদের একাত্বতা প্রকাশ করতে পারেনি। এটা একটা বৃহত্তর সমস্যা, যে সমস্যাটি সমগ্র জাতিসত্ত্বার উপর বিপর্যয় ডেকে এনেছে। কাশ্মীরী জনতা আজ রাষ্ট্রীয় অনাচারের শিকার। ‘আমি চাই হত্যা ধর্ষন বা আঙ্গুল কেটে নয়, কাষ্মিরিদের ভালবাসার মাধ্যমে ভারতীয় হিসেবে প্রতিষ্ঠিত করা হোক’ অরুন্ধতি রায় এর উপদেশ ভারত কর্নপাত করার প্রয়োজন মনে করে না।
এবার চলে যাব চীনে। চীনে মোট ৫৬ টি নৃতাত্বিক গোষ্ঠী বসবাস করে। এদের মধ্যে দুইটি প্রধান মুসলিম মাইনরিটি হল উইঘুর এবং হুই। এ দুই জনগোষ্ঠীর গল্প অদ্ভুদ রকম ভাবে ভিন্ন। এই দুই জনগোষ্ঠীর একই ইশ্বর, এরা একই রাষ্ট্রের নাগরিক অথচ এদের এক গোষ্ঠী ভারতের কাশ্মীরীদের মত রাষ্ট্রীয় নির্যাতন ও জুলুমের শিকার আবার অন্য গোষ্ঠীটি সুখে শান্তিতে দিন যাপন করছে। 
উইঘুর মুসলিমরা বাস করে জিংজিয়াং রাজ্যে। তাদের সংখ্যা প্রায় ৮ লক্ষ। এদের ভাষা তুর্কি আর এদের বর্ণমালা আরবি। রক্ত ও চামড়ায় এরা হান চাইনিজ দের চেয়ে ভিন্নতর। এদের সংস্কৃতিও ট্র্যাডিশনাল চাইনিজদের মত নয়। কাশ্মীরীরা যেমন নিজেদের লেবেলকৃত তথাকথিত ইন্ডিয়ান ‘কালচারের’ অংশ হিসেবে বিবেচনা করতে পারেনা, এরাও কখনোই নিজেদেরকে চাইনিজ সংস্কৃতির অংশীদার ভাবতে পারেনা। তাদের নাড়ির টান বরং তুর্কির দিকে। তারা নিজস্ব রাষ্ট্রের স্বপ্ন দেখে। জিংজিয়াংকে তারা ডাকে ইস্ট তুর্কিস্তান বলে। বিনিময়ে তারা শক্তিমান চাইনিজ সরকারের কাছ থেকে পাচ্ছে নিদারুণ নির্যাতন ও বৈষম্য। হিউম্যান রাইট ওয়াচ এর মতে সেখানকার অবস্থাটা প্রায় কাশ্মীরের মতই।সর্বত্র গোয়েন্দা পুলিশের নজরদারী ও আধিপত্য, হত্যা, গুমের সংস্কৃতি, বিচার বিভাগ নিয়ন্ত্রণ ইত্যাদি নিত্য ঘটনা। (হিউম্যান রাইট ওয়াচ, ২০১৩) 
অন্যদিকে হুইরা সংখ্যায় ১১ লক্ষ। তারা বাস করে নিংজিয়া রাজ্যে। তাদের রক্ত ও চামড়া এবং অন্যান্য নৃতাত্বিক বৈশিষ্টে তারা তাদের হান ভ্রাতাদের মতই। তাদের মাতৃভাষাও মান্দারিন। মুসলমান হিসেবে শূকরের মাংস ও মদ ছাড়া তাদের প্রথা ও সংস্কৃতি হান চাইনিজ দের মতই। এবং তারা সেখানে সুখে আছে। হুইরা কেমন আছে সে প্রসঙ্গে সামান্য ধারণা পাওয়া যেতে পারে শাকুর মাজিদের এই লেখাংশ থেকে,‘হঠাৎ কী মনে হলো, আমি একটা বাড়ির ভেতরে ঢুকে পড়লাম। আমার মুখের ভাষা কেউ বোঝে না। কিন্তু আকার-ইঙ্গিতে যা বোঝালাম, তাতে মনে হলো কেউ আমাকে নিষেধ করবে না। নিচতলায় বড় একটা ড্রয়িংরুম। এখানে বসেই পরিবারের লোকজন আড্ডা দিচ্ছে। ঘরের ভেতরেও গৃহকর্তা টুপি পরে আছেন। তাঁর ঘরে নানা রকমের নকশাদার কাজ। আছে কাবা শরিফ ও ড্রাগনের ছবিও। কী মিশ্রণ!’ (চীনে হুই মুসলমানদের সঙ্গে, শাকুর মজিদ, প্রথম আলো, ২৬ জুলাই ২০১৩)
যাই হোক আমাদের আন্দাজ করতে কষ্ট হয় না যে স্বরাজ প্রত্যাশার প্রধান অনুপ্রেরণা নৃতাত্বিক টান ও সংস্কৃতি। তবে সংস্কৃতিই শেষ কথা নয়। তার চেয়েও শক্তিমান হয়ে উঠতে পারে উৎপাদন ও অর্থব্যবস্থা। যে কারণে আমরা দেখি সংস্কৃতিক ও নৃতাত্বিক ভাবে ভিন্নত্বর স্কটিশরা কয়েকশ বছরের রক্তাত্ব ইতিহাস ভুলে বৃটিশ পতাকার তলে থেকে যাবার সিদ্ধান্ত নিয়ে নিল নিমিষেই। 
সোয়াদ আহমেদ।
২৭.০৯.২০১৪
কৃতজ্ঞতাঃ
১) আজব ও জবর আজব অর্থনীতি – আকবর আলী খান
২) যুক্তিবাদী, ম্যাগাজিন – জুলাই, ২০০৮ সংখ্যা
৩) টাইটেল কৃতজ্ঞতা – শিলাজিত
৪) এ টেল অব টু মুসলিম মাইনরিটিজ – ব্রেন্ট ক্রান
৫) চীনে, হুই মুসলমানদের সঙ্গে – শাকুর মজিদ 

