বাঙালি জাতীয়তাবাদ বনাম বাংলাদেশী জাতীয়তাবাদ


আধুনিক রাষ্ট্রচিন্তায় যখন জাতীয়তাবাদের বিকল্পস্বরূপ বিপুল সম্ভাবনা নিয়ে আন্তর্জাতিকতার প্রবল উপস্থিতি ও উদ্ভব, তখন আমাদের বিশেষ একটি রাজনৈতিক ও উদ্দেশ্যবাদী মহল উগ্র বাঙালি জাতীয়তাবাদের নামে স্ব-স্ব স্বার্থবুদ্ধি চরিতার্থ করতে সঙ্কীর্ণতা ও আদর্শিক গোঁড়ামির মাধ্যমে অযথা জাতির মধ্যে ক্রমশ বিভেদের প্রাচীর তুলে দিচ্ছে। জাতীয় ঐকমত্যের পরিবর্তে আমরা কেউ বাঙালি জাতীয়তাবাদ, কেউবা বাংলাদেশী জাতীয়তাবাদ এ দুই স্বার্থান্ধ দলীয় জাতীয়তাবাদী রাজনীতির মেরুকরণের ফলে সমাজ ও রাষ্ট্রে দ্বিধাবিভক্তির সৃষ্টি করেছি মাত্র। কিন্তু এটি আমাদের জন্য মঙ্গলপ্রদ হয়নি মোটেও, উপরন্তু আমাদেরকে জাতীয় ঐকমত্যের চেতনা থেকে ছিটকে ফেলে দিয়েছে বহুদূরে। বাঙালিত্ব আমাদের সাংস্কৃতিক-নৃতাত্ত্বিক পরিচয়। আর স্বাধীন বাংলাদেশের নাগরিক হিসেবে আমাদের প্রত্যেকেরই রাজনৈতিক বা রাষ্ট্রীয় পরিচয় হলো ‘বাংলাদেশী’। বাঙালি জাতীয়তাবাদ আমাদের স্বাধীনতা-উত্তরকাল থেকেই ধীরে ধীরে অচল মাল হতে শুরু করে। কেননা এটাই স্বাভাবিক যে, একটি বহুজাতিক ও বহুভাষিক দেশের গোষ্ঠীবিশেষের কোনো একটি নৃতাত্ত্বিক বা সাংস্কৃতিক বৈশিষ্ট্যকে যখন রাজনৈতিক বা রাষ্ট্রীয় পরিচয়ে প্রতিষ্ঠা করার চেষ্টা করা হয়, তখন অন্যান্য ক্ষুদ্র নৃগোষ্ঠীর আত্মপরিচয়ের সাথে সেটি অসামঞ্জস্যপূর্ণ হয়ে ওঠে। কেননা একটি স্বাধীন দেশের নাগরিক হিসেবে গারো, চাকমা, হাজং, সাঁওতাল ও অন্যান্য নৃগোষ্ঠীর পক্ষে বাঙালি হওয়া সম্ভব নয়। বাঙালিত্ব যেমন একটি নৃতাত্ত্বিক ও সাংস্কৃতিক পরিচয় হিসেবে অপরিবর্তনীয়, তেমনি তাদের নৃ-পরিচয়ও বদলযোগ্য নয়। নৃতাত্ত্বিক পরিচয় প্রকৃতি প্রদত্ত, তাই এখানে কারো হাত নেই। চাইলেও কেউ এটা পরিবর্তন করতে পারেনা। অন্যদিকে রাজনৈতিক পরিচয় বদলযোগ্য, তাই দেশভাগের সময় আমরা প্রথমে মুসলিম জাতীয়তাবাদ ধারণ করে পাকিন্তান রাষ্ট্র গড়েছিলাম। পাকিস্তান রাষ্ট্রের আওতায় আমরা যতদিন ছিলাম ততদিন আমাদের রাষ্ট্রীয় পরিচয় ছিল পাকিস্তানি। এরপর পাকিস্তানের সাথে আমাদের বনিবনা না হওয়ায় আমরা সময়ের প্রয়োজনে বাঙালি জাতীয়তাবাদের ধ্বজা তুলে বাংলাদেশ স্বাধীন করেছিলাম। এই বাঙালি জাতীয়তাবাদ এখন সাবেকী। তাই এখন যৌক্তিকভাবেই আমাদের রাষ্ট্রীয় পরিচয় বাঙালি না হয়ে বাংলাদেশী হওয়াই সমীচিন; যেহেতু আমরা বিশ্বস্বীকৃত স্বাধীন স্বতন্ত্র রাষ্ট্রসত্তার অধিকারী। রাষ্ট্রীয় পরিচয় যেকোনো পরিস্থিতির অনিবার্যতায় পরিবর্তিত হতে পারে; কিন্তু নৃতাত্ত্বিক পরিচয় বা বৈশিষ্ট্য কোনো অবস্থাতেই পরিবর্তনম নয়। সুতরাং কোনো একটি নৃতাত্ত্বিক বৈশিষ্ট্যকে জাতীয় তথা রাষ্ট্রীয় পরিচয় হিসেবে প্রতিষ্ঠা করার চিন্তা যৌক্তিক হতে পারেনা। হ্যাঁ, ভাষাভিত্তিক বাঙালি জাতীয়তাবাদ আমরা ধারণ করেছিলাম একটি বিশেষ ঐতিহাসিক ক্লান্তিকালের প্রেক্ষাপটে। পাকিস্তানি শাসকগোষ্ঠী যখন আমাদের মাতৃভাষাকে অস্বীকার করে উর্দু চাপিয়ে দেওয়ার মাধ্যমে ফ্যাসিজম কায়েম করতে চেয়েছিল, তখনই আমরা সময়ের তাগিদে আমাদের বিশেষ নৃ-পরিচয় ‘ভাষা’কে কেন্দ্র করে জাতীয়তাবাদে উজ্জীবিত হয়ে রক্তঝরা সংগ্রাম করে মাতৃভাষা বাংলাকে জাতীয় ভাষা বা রাষ্ট্রভাষা হিসেবে প্রতিষ্ঠিত করেছিলাম। মূলত এখান থেকেই বাঙালি জাতীয়তাবাদের উৎপত্তি ও উত্থান। বাঙালি জাতীয়তাবাদী আন্দোলনের ফলস্বরূপ আমরা সুদীর্ঘ লড়াই-সংগ্রামের ধারাবাহিক অব্যাহত প্রক্রিয়ায় একাত্তরে এসে স্বাধীনতা-যুদ্ধের মাধ্যমে বাংলাদেশ নামক একটি স্বতন্ত্র-স্বাধীন রাষ্ট্রের জন্ম দিয়েছি। কিন্তু আমরা স্বাধীন রাষ্ট্রসত্তায় উন্নীত হওয়ার পর এবং আমাদের সেই ঐতিহাসিক ক্লান্তিকালের প্রেক্ষাপটগুলো অতীত হয়ে যাওয়ার পর বাঙালি জাতীয়তাবাদের আর কোনো প্রয়োজনীয়তা বা আবশ্যকতা থাকে কি? স্বাভাবিকভাবেই থাকে না। তো এখন আমরা যদি বাঙালি জাতীয়তাবাদের নামে উগ্রতা ও ফ্যাসিজমের চর্চা করি তাহলে সেটা আমাদের জন্য শুভ ফল বয়ে আনবে না; বরং পাকিস্তানি জালিম শাসকগোষ্ঠীর ফ্যাসিবাদ ও সার্বিক বৈষম্যের বিরুদ্ধে আমরা যেভাবে ন্যায়সঙ্গত লড়াই করেছিলাম, ঠিক সেরকম প্রতিক্রিয়া যদি আমাদের দেশের অন্যান্য স্বতন্ত্র ও স্বকীয় জাতিসত্তার অধিকারী ক্ষুদ্র নৃ-জনগোষ্ঠীদের মধ্যে দেখা যায় তাহলে কি সেটি ন্যায্য হবে না? অবশ্যই ন্যায্য। তাহলে কেন অযথা উগ্র বাঙালি জাতীয়তাবাদ বা শোভেনিজমের চর্চা করে আমরা জাতীয় জনসমাজের মধ্যে অনৈক্য কিংবা পারস্পরিক দূরত্ব সৃষ্টি করবো? কেন বিচ্ছিন্নতা সৃষ্টি করবো? আমরা নিশ্চয়ই চাই না যে, আমাদের দেশে বিচ্ছিন্নতাবাদ সৃষ্টির সম্ভাবনা তৈরি হোক। সুতরাং উগ্র বাঙালি জাতীয়তার জিগির তুলে তাদেরকে ক্ষুব্ধ করে তোলার চেষ্টা না করাই শ্রেয়।
‘ভাষা’ জাতীয়তাবাদের একটি গুরুত্বপূর্ণ উপাদান সত্ত্বেও এককভাবে এই নৃ-পরিচয়টিকে কেন্দ্র করে একটি জনসমাজের জাতীয়তাবোধ পূর্ণভাবে আত্মপ্রকাশ করেনা। কুলগত ঐক্য, ভাষাগত ঐক্য, ভৌগোলিক ঐক্য, ধর্মীয় ঐক্য, অর্থনৈতিক স্বার্থের বন্ধন, আত্মিক ঐক্য, রাষ্ট্রীয় সংগঠন এবং রাজনৈতিক আশা-আকাঙ্ক্ষা ইত্যাদির সমন্বিত রূপই হলো একটি জনসমাজের জাতীয়তাবোধ। সুতরাং এককভাবে বিশেষ একটি নৃবৈশিষ্ট্য জাতীয়তাবোধের সামগ্রিকতা ধারণ করেনা।
জাতীয়তাবাদ একটি মনস্তাত্ত্বিক বিষয়। জাতীয়তাবাদ কোনো একটি পরাধীন ও অবদমিত জাতির মধ্যে মানসিকভাবে তীব্র আবেগ ও অনুভূতির সঞ্চার করে। এই আবেগ ও অনুভূতির জাগরণে তারা স্বাজাত্যবোধ, জাতীয়তাবোধ ও আত্মমর্যাদাবোধে উন্নীত হয়ে ওঠে। এর মাধ্যমেই তারা নিজেদের রাষ্ট্র গঠন অথবা নিজেদের জালিম সরকারের বিরুদ্ধে তারা আন্দোলন-সংগ্রাম করে নিজেদের মুক্তি বা স্বাধীনতা অর্জন করে থাকে। বায়ান্নর ভাষা-আন্দোলন থেকে শুরু করে একাত্তরের স্বাধীনতা-যুদ্ধ পর্যন্ত আমরা বাঙালি জাতীয়তাবাদে উদ্দীপ্ত ছিলাম বটে, এবং বঙ্গবন্ধুর নেতৃত্বে সেই জাতীয়তাবাদী আন্দোলন সফল পরিণতি লাভ করেছিল। কিন্তু বাংলাদেশের স্বাধীনতা-উত্তরকালে একটি স্বাধীন সার্বভৌম ও বহুজাতিক রাষ্ট্রের সংখ্যাগুরু সম্প্রদায়ের একটি বিশেষ নৃবৈশিষ্ট্যকে রাষ্ট্রীয় পরিচয় হিসেবে অন্যান্য ক্ষুদ্র নৃগোষ্ঠীগুলোর ওপর চাপিয়ে দেওয়া মোটেও বিবেচনাপ্রসূত হয়নি। তারা এটা মেনে নিতে পারেনি। তাই অবধারিতভাবেই তারা নিজেদের স্বতন্ত্র নৃবৈশিষ্ট্য ও গুণাবলীর অস্তিত্ব রক্ষায় রাষ্ট্রীয় পরিচয় হিসেবে বাঙালি জাতীয়তাবাদের বিরোধিতা করবে এবং করছেও।জাতীয়তাবাদ যে স্রেফ রেসিজম তথা জাতিবিদ্বেষ, জাতিবৈরিতা ও জাতি বিস্তারের প্রাধান্য তৈরি করে তা বলার অপেক্ষা রাখে না। তাই আমরা অতিসত্বর সঙ্কীর্ণ ও সাম্প্রদায়িক বাঙালি জাতীয়তাবাদ পরিহার করে এবং দলীয় ও মহলবিশেষের হীন রাজনৈতিক স্বার্থচিন্তা বাদ দিয়ে যতদ্রুত সম্ভব সর্বজনীন বাংলাদেশী রাষ্ট্রীয় পরিচয়কে গ্রহণ করবো এতে করে আমরা জাতীয় ঐকমত্যের ভিত্তিতে অসমাপ্ত জাতিগঠনের গুরুত্বপূর্ণ ও অপরিহার্য কাজটি নির্বিঘ্নে সেরে ফেলতে পারবো। পাশাপাশি উগ্র জাতীয়তাবাদ পরিহার করে আমরা প্রত্যেকে যদি আন্তর্জাতিকতার ধারণা পোষণ করি তাহলে আশা করি সেটাই আমাদের জন্য সামগ্রিকভাবে মঙ্গলজনক হবে।

