নীটশে - প্রথাগত নৈতিকতার দাসত্ব থেকে ব্যক্তির মুক্তি ঘোষণা 



দর্শনের ইতিহাসে নীটশে ছিলেন একজন ব্যতিক্রমী এবং প্রথাবিরোধী চিন্তার বাহক। খুব ছোটবেলাতেই তিনি দর্শন, সংগীত, শিল্পকলা, ধর্মতত্ত্ব, ক্রিশ্চিয়ানিটি এসব নিয়ে দক্ষতা অর্জন করেন। তাঁর জ্ঞান এর এই বিস্তৃতি তাঁকে দিয়েছে এক অভিনব মৌলিকত্ব। ১৮৪৪ সালে জার্মান এর এক গ্রামে তাঁর জন্ম হয় এবং ১৯৯০ সালে মাত্র ৫৬ বছর বয়সে তিনি মস্তিস্কের এক বিরল রোগে আক্রান্ত হয়ে মারা যান। মারা যাবার আগে প্রায় এগারো বছর তিনি অসুস্থ ছিলেন। অসুস্থ থাকাকালীন সময়ে তিনি কিছু লিখেননি। মাত্র ৪৫ বছরেই তাঁর মননশক্তি সম্পূর্ণ ভাবে লোপ পায়। এই অতি অল্প সময়ের জীবনে তিনি যা উপলব্ধি করেছিলেন তার পুরোটাই প্রকাশ পেয়েছে তাঁর লেখনীর মধ্যে দিয়ে। নীটশের দর্শনকে প্রথাবিরোধী বলাই সবচেয়ে যুক্তিযুক্ত। ইউরোপের বাইবেল ভিত্তিক সমাজ ও রাষ্ট্রে তিনি ঈশ্বরকে মৃত ঘোষণা করেছিলেন।
এই জমানার বাঙলাদেশে জন্ম নিলে হয়তো নীটশের আর নীটশে হওয়া হতো না। হয়তো বড়জোর একজন জাফর বা মিলন হতে পারতেন। সে দু:খ অন্য একদিনের জন্য থাকুক। আজকে এই মহান নাস্তিক দার্শনিকের কথাই বলি। নীটশে মনে করতেন মানুষের সবচেয়ে বড় শত্রু সে নিজেই। কারণ, সে নিজেই দিনের পর দিন নিজেকে চিনতে অস্বীকার করে। নিজেকে জানতে ব্যর্থ হয়। প্রথাগত নৈতিকতাকে দাসত্বের সাথে তুলনা করে তিনি বলেছেন, আমরা আজকে এই ধর্মীয় নৈতিকতার কাছে বন্দী। বলার অপেক্ষা রাখে না, ক্রিশ্চিয়ানিটিকে উদ্দেশ্য করে বললেও এটি সব ধর্মের সব ঈশ্বরের জন্যে সমান প্রযোজ্য। 
নীটশে মানুষের ক্ষমতায় বিশ্বাসী ছিলেন। আর সেকারণেই তাঁর দর্শনে আছে অতিমানবের কথা। নীটশের মতে, মানুষ নিজেকে প্রশ্ন করে জানবে সে কি হতে চায়, তার সুখের উৎস সে নিজেই জানবে, নিজেই ঠিক করবে। আর সেজন্যেই আমাদের সব ধরণের প্রচলিত প্রথা, বিশ্বাস, মোহ এসবকে অস্বীকার করতে হবে, আর কেবল মাত্র তখনই আমরা নিজেদের গোপন আকাঙ্ক্ষা, সাধ, ইচ্ছা এগুলো মনের গহীন থেকে বের করে এনে নিজেকে চিনতে পারবো।
প্রথাগত ধর্ম ও দাসত্বের নৈতকতার পরিবর্তে আমাদের চর্চা করতে হবে সংস্কৃতি, যার মধ্যে থাকবে দর্শন, সংগীত, বাদ্যযন্ত্রীয় সুরমালা এসব। মানুষ হবে মানবীয়, প্রথাহীন, ধর্মহীন। মানুষের মধ্যে থাকবে বড় হবার বাসনা, থাকবে রোল মডেল। তিনি স্বীকার করেছেন এর জন্যে মানুষে মানুষে বিরোধ, বিবাদ অবশ্যই হবে, তবে এর থেকে বের হবার পথ মানুষ নিজেই বের করে নেবে তার সংস্কৃতি চর্চার মধ্যে দিয়ে। এভাবেই এক সৃষ্টিশীল প্রক্রিয়ার মধ্যে দিয়ে মানুষ নিজের সকল সীমাকে অতিক্রম করে অতিমানবে উন্নীত হতে পারবে। মানুষের এই ক্ষমতাকে চিনতে পারার আরেক নামই নীটশে। একজন সাধারণ মানুষকে অসাধারণ হবার ক্ষমতার সাথে পরিচয় করিয়ে দিয়ে তিনি মানবতার দার্শনিক, একারণেই তিনি আমাদের কাছে বিশেষ একজন। 
নীটশের দর্শনের শেষ এখানেই নয়। তিনি আরো বলেছেন মানুষের এই প্রক্রিয়ায় বার বার ফিরে আসবার কথা, যতক্ষণ না পর্যন্ত মানুষের সকল সীমা থেকে মুক্তি ঘটে। আমাদের এই জগতের বাইরে আর কোন জগতকে তিনি স্বীকার করেননি। এজগতেই মানুষের নিজের মুক্তির পথ নিজেকে খুঁজে নেবার কথা বলেছেন তিনি। দর্শনের সব মহারথীরা কোন না কোন ভাবে পূর্ণতাকে পেতে চেয়েছেন, একটা এটার্নিটির ধারণাকে প্রতিষ্ঠিত করতে চেয়েছেন। নীটশেও তেমনি সেই পূর্ণতাকে ছুঁতে চেয়েছেন তাঁর দর্শনের মধ্যে দিয়ে। এই এক জায়গাতেই আমার কাছে নীটশেকে কিছুটা দূর্বল মনে হয়। পূর্নতার এই ধারণা বিমূর্ত এটা নিশ্চিত, তবে নীটশের দর্শনের অবিচ্ছেদ্য যে অংশ সেই মানবিকতাকে আমার এই পূর্ণতার চেয়ে বড় মনে হয়।
নীটশের দর্শন আজকের দিনে আমাদের জন্য অনেক জরুরী। আমাদেরকে আরো বেশী করে মানবিক হয়ে উঠতে হবে। আর তার জন্যে সবার আগে দরকার সকল প্রচলিত প্রথাকে ছুঁড়ে ফেলা। নীটশে মানুষকে যতখানি স্বাধীনতা দিতে চেয়েছেন, ততটা স্বাধীনতার যোগ্য হয়তো আমরা এখনো হয়ে উঠতে পারিনি, তবে নিজেকে প্রশ্ন করার স্বাধীনতা আমাদের অবশ্যই আছে। আমরা নিজেকে নিয়ে যা কিছু স্বপ্ন দেখি তার সবটুকুই সত্যে রূপান্তর করতে নিজের এবং যা কিছু প্রথাগত তার বিরূদ্ধে যে যুদ্ধ, সে যুদ্ধের অপর নামই নীটশে!

