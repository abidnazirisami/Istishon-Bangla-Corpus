জবাব _ _নাস্তিকতা নিয়ে কিছু প্রশ্ন_ - (শরীফ তমাল) 


ইসলাম মানেন না মানেন, একটা ধর্ম অন্তত মানেন। ধর্ম চরমপন্থি বানায় না, ধর্মই পারে চরমপন্থা রুখতে - (নাস্তিকতা নিয়ে কিছু প্রশ্ন)http://istishon.com/node/15961 
এইরকম একটি লেখার সাথে আমি একজন নাস্তিক হিসেবে অনেক কারণে ভিন্নমত পোষণ করি। এখানে তার কিছু যৌক্তিক নমুনা তুলে ধরতে চেষ্টা করবো। 
১. নাস্তিকতা মানে ঈশ্বর বর্জিত একটি অবস্থা, এর মানে ভালো খারাপ এর ধারণা বর্জিত নয়। ভালো-খারাপ একটি বিমূর্ত ধারণা, যা কিনা দেশ,সমাজ, রাষ্ট্র, পরিবেশ ভেদে নানা রকম হয়ে থাকে। নানা দেশের নানা আচার পর্যালোচনা করলে এটি খুব সহজেই বোঝা যায়। কোন একটি কাজকে শুদ্ধভাবে ভালো বা খারাপের ধারণা থেকে বের করে আনা যায় না। একজন নাস্তিক তার পারিপার্শ্বিক অবস্থার পরিপেক্ষিতে সবচাইতে মানবিক সিদ্ধান্ত নিবেন এটাই স্বাভাবিক, কারণ নাস্তিকের জবাবদিহিতা নিজের কাছে। পাপ পুণ্যের ধারণার চাইতে এটি অনেক বেশী অর্থপূর্ণ এবং যৌক্তিক। ভালো খারাপের ধারণা বিহীন শুধু কাজের ধারণা একটি অর্থহীন চিন্তা। ব্যতিক্রম আছে, তা না হলে আপনার যুক্তি অনুযায়ী পৃথিবীর সকল বিশ্বাসী মানুষ পাপমুক্ত থাকার কথা। 
২. ধর্মবিশ্বাসী সাধারণ ভালো মানুষের যুক্তি হলো এটি - সব খারাপের বিচার হবে পরকালে। একজন নাস্তিক পরকালে বিশ্বাসী নয়। আর একারণেই নাস্তিকের বিশুদ্ধ হবার প্রবণতা এই পৃথিবীতেই। মানুষ হিসেবে জন্ম নিলেই সবাই মানুষ হতে পারে না। আজকে, বেশীরভাগ ধর্মে বিশ্বাসী মানুষ এবং তাদের পরিচালিত রাষ্ট্র এবং সমাজ পরকালে বিশ্বাসী বলেই একধরণের স্বাপ্নিক আত্মতৃপ্তি অনুভব করে এবং সেই থেকেই আইনের শাসন, বিচার ব্যবস্থা এগুলোতে তাদের কোন উৎসাহ নেই। সবাই অল্প সল্প হালাল পাপের দায় হজ্জ নামাজে স্বীকার করে নিয়ে বেহেশত নিশ্চিত করতে চায়। নাস্তিকের দায় মানবতার প্রতি, নাস্তিকের স্বর্গ এই পৃথিবী, পরকাল নয়। আর এর জন্য নৈতিকতা আর নাস্তিকতা একে অপরের পরিপূরক, অনুপস্থিতি নয়।
৩. ধর্মের ভালো খারাপের নির্দেশনা একটি নির্দিষ্ট সময়ের চিন্তা, ধ্যান-ধারণা, সমাজব্যবস্থা, ভৌগলিক অবস্থান এসবের দ্বারা শৃঙ্খলিত, অন্যায় ভাবে আবদ্ধ। ভালো খারাপের চিন্তায় আরো অনেক প্যারামিটার যোগ হয়েছে। নাস্তিকতার ধারণার সাথে মানুষের চিন্তার ও সিদ্ধান্ত নেবার স্বাধীনতার তীব্র যোগ রয়েছে। শিক্ষা, বিজ্ঞান, দর্শন, মানবতা এসব দিয়ে নাস্তিকতা প্রভাবিত এবং নিয়ন্ত্রিত যা কিনা আক্ষরিক অর্থেই সত্যিকার অর্থে সকল ভালোত্বকেই নিশ্চিত করতে চায়। নাস্তিকের জীবন একটিই, আর একারণেই একে মনুষ্যত্বের গুনে অর্থবহ করার লক্ষ্যই একজন আদর্শ নাস্তিকের লক্ষ্য।
৪. আগেই বলেছি। নাস্তিকতা আর মানবিকতার ধারণা আলাদা নয়। একজন নাস্তিকের ভালোবাসার ধারণা একজন বিশ্বাসীর চাইতে অনেক উঁচুমানের। নাস্তিক কখনো নারী পুরুষের পার্থক্য করবে না, মানবিক ভাবে ভালোবাসার অধিকারকে সমান ভাবে বিচার করবে। যৌন অনুভুতি তীব্র হলেই একজন মানুষ অন্যায় ভাবে তা পেতে চাইতে পারে না, আর একজন নাস্তিকের চাইতে একজন ধর্মবিশ্বাসী মানুষই যৌন অনুভূতির তীব্রতার কাছে প্রতিনয়ত পরাজিত হয়। আমাদের প্রচলিত সমাজ ব্যবস্থা, ধর্মীয় আচার, ধর্মগ্রন্থ এসবই এর উৎকৃষ্ট উদাহরণ।
৫. একজন নাস্তিক কখনো 'না মানলে অসুবিধা কই' এভাবে কোন কিছুকে দেখে না। বরং, নাস্তিকের মানা বা না মানা নির্ভর করে যৌক্তিকতা, মানবিকতা, প্রয়োজনীয়তা এসবের উপর। ধর্মের থেকে নৈতিকতাকে সরিয়ে নিলে ধর্মের মধ্যে ভালো আর কিছুই থাকে না। আর, নৈতিকতা নিজ গুনেই সকল দেশে নারী পুরুষ, জাতি প্রজাতি, ধর্ম বর্ণ নির্বিশেষে কোন সাহায্য ছাড়াই অস্তিত্বশীল। আর হ্যাঁ, নৈতিকতার উৎস কোন অবস্থাতেই কোন ধর্ম নয়।
মানুষের পাপ পূন্য জ্ঞান এর সাথে নাস্তিকতার কোন যোগ নেই। মানুষ হবার জন্য যে মৌলিক গুনের প্রয়োজন, তার অভাব ঘটলে নাস্তিক বা ধর্মবিশ্বাসী যে কেউ খারাপ হতে পারেন। ধর্ম মানুষের জন্য অপ্রয়োজনীয় এবং ক্ষতিকর। 

