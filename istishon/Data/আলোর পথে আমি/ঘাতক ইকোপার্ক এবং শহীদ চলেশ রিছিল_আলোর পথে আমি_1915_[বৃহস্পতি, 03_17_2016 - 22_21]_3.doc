ঘাতক ইকোপার্ক এবং শহীদ চলেশ রিছিল


প্রিয় দেশ, তোমার সুন্দর হাসিমাখা ঠোটের কোনে শুকনো রক্ত লেগে আছে। একটু মুছে দেবো কি ? প্রিয় মাটি তোমার গুছানো প্রকৃতি, বন, পাহাড়, দিগন্ত-আসমানের আলিঙ্গনে ছোট্ট ছোট্ট বেদনা লুকিয়ে আছে, মুছে দেবো কি ? যদি বল মুছে দেই সব। শুধু বল কেনো হত্যা করা হলো চলেশকে তোমার সৌন্দর্যের কৃত্রিমতা বাড়াতে? কে সেই ঘাতক ইকোপার্ক/পর্যটন যে কিনা চলেশ রিছিলের দেহটা খুঁচিয়ে, ছিড়ে দুমড়েমোচড়ে মাংস পিন্ড বানিয়ে ছেড়েছিলো? মনে পরে সেই চলেশকে? যে মধুপুর ইকোপার্ক আন্দোলনের কারনে জীবন দিয়েছিলো আজকের এই ১৮ মার্চে? হয়তো মনে নেই। যে মৃত্যু সেই ঘাতকদের কাছে শধুমাত্রই একটা গিনিপিগের আত্নদান সেই ঘাটকদের ছল হয়তো তোমার স্মৃতি গুলিয়ে ফেলেছে। সমস্যা নেই শত চলেশ জন্মেছে আবারও। 

আজ ১৮ মার্চ। মধুপুর ইকোপার্ক বিরোধী আন্দোলনের অন্যতম গারো নেতা চলেশ রিছিলকে ২০০৭ সালের এই দিনে যৌথ্য বাহিনী কতৃক নির্মম অত্যাচার করে হত্যা করা হয়। কিন্তু আজ প্রায় ৯ বছর পেড়িয়ে গেলেও বিচারহীন রয়ে গেছে এই হত্যাকান্ডটি। বিচার চাই, বিচার চাই জাতীয় চিৎকারে প্রশাসনের কানের পর্দা অনুভূতিহীন হয়ে গেছে হয়তো। কিন্তু বিচারহীনতার রাজনীতি, প্রশাসন, দেশ, বৈষম্যে কাতর আইন এতোটা নিশ্চুপ থাকার মানেটা কি ইঙ্গিত করছে তা জানতে খুব ইচ্ছে হয়। জানতে ইচ্ছে হয় আমার বাড়িঘরে কেউটে সাপের উপদ্রব ঠেকাতে যাওয়াটাকি আমার অপরাধ কিনা ! 
এই দেশের কোন জায়গাটা সবচেয়ে অসুন্দর বলতে পারেন? কোথায় দিগন্তজোড়া ফসলের মাঠকে অসুন্দর বলা হয়েছে ? কোথায় গ্রাম্য আঁকাবাঁকা মেঠো পথকে কেউ অসুন্দর বলার সাহস রেখেছে ? যারা বলে তাঁরা দেশের নয়। তাঁরা ভিনদেশি এলিয়েন! কিন্তু পর্যটন শিল্প যেনো চুলার আগুন! দেশটা হলো চুলায় বসানো রুটি। পর্যটন ঘাতকের আগুনটা সবসময় বেশী লাগে বিশেষ বিশেষ জায়গায়, আদিবাসীরা যেখানে অল্প পাওয়া নিয়ে বেঁচে আছে সেইগুলোতেই। সেগুলো বেশী ফুলে যায় অন্যগুলো চ্যপ্টা হয়ে থাকে! আদিবাসী অধ্যুষিত এলাকা বার বার এই নষ্টা পর্যটনের চোখে পরছে কেনো? চলেশ রিছিল হত্যার ৯ বছর কেটে যাবার পরও থেমে নেই এই কু-তৎপরতা। ধর্ষন, লুন্ঠন, হত্যা গুমের খেলায় মেতেছে ঘাতক পর্যটন। কি এমন অদ্ভুত সৌন্দর্য্যর খুঁজে এরুপ কুৎসিত পন্থায় বহমান আছে ঐ নরপিশাচদের রক্ত! এই দেশের মানবতারও বোধয় সেখানে প্রবেশ নিষিদ্ধ! 
আদিবাসীরা আজ কোন পর্যটন এলাকায় যায়না। সেখানে চলেশের রক্ত লেগে আছে, কল্পনা চাকমার রক্ত লেগে আছে, পীরেন স্নালের মতো আরও হাজার হাজার শহীদ আদিবাসীদের রক্ত লেগে আছে। রক্তে মিশে থাকা অঝোরে কেঁদে বেড়ানো "বিচার চাই" চিৎকার বেড়ে চলেছে। শুধু লাল সবুজটা আঁকড়ে ধরে সুস্থ মানুষ হয়ে বেঁচে থাকার তাগিদে। কিন্তু না। একসময়ের সবুজ ঘাসের উপর নোংরা প্রস্তর খন্ড চেপে বসে ঘাসগুলি হলদে হয়েছে। পাহাড়ের ওদিক থেকে লাল সুর্যোদয় দেখেনি কেউ। বিচার হবে কি চলেশ হত্যার ? নাকি অনাগত দিনগুলিতে চলেশদের নামের সাথে আরও অনেক চলেশের নাম জুড়ে দেবে ? 

