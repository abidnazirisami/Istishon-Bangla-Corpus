আইনের চোখে ধর্ষণের শ্রেণীবিভাগ ! 


একজন ধর্ষিতার চোখে ধর্ষণের সংজ্ঞা কি হতে আপনি জানেন ? সব ধর্ষিতার কাছে ধর্ষণের সংজ্ঞা কি হতে পারে এও কি আপনি জানেন ? আপনি জানতেও পারেন আবার নাও জানতে পারেন। কিন্তু আমাদের আইনের চোখে ধর্ষণের বিভিন্ন সংজ্ঞা রয়েছে ! এই দেশের আইন ধর্ষণকে বিভিন্ন শ্রেণিতে ভাগ করেছে ! ভাগ করে করে একেকটির জন্য আলাদা আলাদা শাস্তি নির্ধারণও করেছে ! ধরুন আপনি রাস্তার বাম পাশে কারো সম্ভ্রম কেড়ে নিলে যাবত জীবন কারাদণ্ড আর ডান পাশে একই কাজ করলে মৃত্যদন্ড অথবা যাবত জীবন ! কিন্তু যে সম্ভ্রম হারাবে তাঁর জন্য সম্ভ্রম হারানোর সংজ্ঞাটা আলাদা করে লেখা যাবে তো ? এই ধরুন নারী ও শিশু নির্যাতন দমন আইন, ২০০০ ( সংশোধনী ২০০৩) ৯ এর (১) ধারায় বলা হয়েছে কোন পুরুষ কোন নারী বা শিশুকে ধর্ষণ করলে তিনি যাবজ্জীবন সশ্রম কারাদণ্ড ভোগ করবেন। এবং এর অতিরিক্ত অর্থদণ্ডও তাকে দেয়া যেতে পারে। আবার, ৯(৪) এর (ক) ধারায় বলেছে ধর্ষণ করে মৃত্যু ঘটানোর বা আহত করার চেষ্টা করেন তাহলে উক্ত ব্যক্তি যাবজ্জীবন সশ্রম কারাদণ্ড এবং এর অতিরিক্ত অর্থদণ্ডেও দণ্ডিত হবেন। কিন্তু ৯ এর (২) ধারায় বলা হয়েছে শুধুমাত্র ধর্ষিতার মৃত্যু হলে মৃত্যুদণ্ড দেওয়া যেতে পারে। আইনের এই ফাক ফোকড়ের গোলকধাঁধায় ধর্ষককে "দুষ্টু ছেলে" বলে সম্বোধন করা, ধর্ষণের কারন হিসেবে ধর্ষিতার পোষাকের পোস্টমর্টেম ব্যাপারগুলি স্বাভাবিক বৈকি ! এমতাবস্থায় "নিরাপদ ধর্ষণের গাইড" নামক একটা বই বাজারে আসলেও অবাক হবোনা আশা রাখি ! 
যে আইনে একজন নারীর সম্ভ্রমকে ধর্ষকের জীবনের চাইতে ছোট্ট করে দেখানো হলো সেই আইনকে এই দেশের "দুষ্টু ছেলেরা" হরমহামেশাই যখন ধর্ষণ করে চলেছে তখনও দেশটা সেকেলে বিচার ব্যাবস্থা নিয়েই সুখে থাকার ভান করছে। ধর্ষকের জন্য মানবতা ? হতে পারে। আজব আইন বলছে ধর্ষকরাও মানুষ ! 
একসময় কোন রোগের মহামারী দেখা দিলে স্পেশিয়ালভাবে ক্যাম্পেইন করা হতো। রোগের প্রকোপ কমানোড় জন্য বিশেষ বিশেষ পদক্ষেপ নেওয়া হতো। আজ বাংলাদেশের ধর্ষণ ব্যাধিটি মহামারী। গোটা বাংলাদেশের পাহাড়/সমতল জনপদ ধর্ষণ ব্যাধিতে আক্রান্ত কিন্তু হাস্যকর আইন পরিবর্তনের প্রয়োজন দেখছেনা কেউ। তবে নারীদের পোশাক নিয়ে গবেষনা বেড়েছে। কোন পোশাকে কাকে দেখে উত্তেজনা হতে পারে এই নিয়ে বিতর্ক বেড়েছে। শরীর ঢেকে থাকা নারীদেরকেও ধর্ষিতা বানানোর অজুহাত বেড়েছে। আর প্রতিদিন হাজার হাজার ধর্ষক আইনের ফাক ফোকড়ে নাগালের বাইরে চলে যাচ্ছে। আমি আপনি আঙ্গুল চুষে নারীবাদী লেখা লিখে দায়িত্ব পালন করছি ! অকর্মা আইনের দেশটায় ধর্ষিতাদের চারপাশে আমি আপনি আমরা যেনো ধর্ষকময় বাংলাদেশ ! 

