সুখ পাখিটির হরেক নাম


বাড়ীর পাশ দিয়ে নিঃশব্দে বয়ে যাওয়া ছোট্ট ঝরনার জল দেখেছি। ঝরনার জলে "জল" দেখেছি। আরও কয়েক কিঃমিঃ হেটে গিয়ে মেঘালয় থেকে বয়ে আসা পাহাড়ী নদীও দেখেছি। দেখার পালাটা শেষ হলো তখনই, যখন জল নদী, ঝর্ণাকে চিনতে শিখেছি। তারপর প্রথম সমুদ্র দর্শন। সেখানে শুধু জল নয়। জলের রঙ দেখছি। নীল রঙ। সাথে পৃথিবীর সবচেয়ে লম্বা সমুদ্র সৈকত। কক্সবাজারের ভেতর দিয়ে যাবার সময় দুর থেকে সমদ্রকে মনে হয় সমান্তরাল নীল পাহাড়। নদীর ঢেউ আর সমুদ্রের ঢেউকে আলাদা করে দেখার সেই সময়টা ভাইরাসযুক্ত ফাইলের মতো মাথার ভেতর আটকে গেছে। ডিলিট চাপলেও ডিলিট হয়না। অবশ্য ডিলিট করার ইচ্ছে নেই। শুধু ট্রায়াল দিয়ে দেখি ডিলিট করা যায় কিনা।এর কারন আছে। প্রথম সমুদ্র দর্শনের সময় আমার হাতে কোন ক্যামেরা ছিলোনা। একটা স্যামসাং এর ফোন ছিলো। কক্সবাজার পৌছুতেই দপ করে চার্জ শেষ। সখ করে একটাও ছবি তোলা হয়নি। সমুদ্রের সাথে অন্তরঙ্গতার সময় নিজের কোন ছবি ছিলোনা। তাই সেই সমুদ্রের আবেদন মন থেকে হারিয়ে যায়নি। আবারও দেখেছি সমুদ্র। সেই আগের মতোই নীল। একটা সুখী সমুদ্র। সেদিন দেখার ভাগ্য হলো সুখী সমুদ্রের পাশে অসুখী রাখাইন সম্প্রদায়কেও। যারা সাম্প্রদায়িক সহিংসতা ভুলে থাকার চেষ্টা করেন। নিজেদের ধর্মানুভুতির গরম কয়লাকে রক্তমাংসের হাতে চাঁপা দিয়ে ঝলসানো হাতে ভাত খেতে হয়। বছরের সাংগ্রাই উৎসব এলেই সেখানকার রাখাইনরা নাচ গানে মুখর করে তুলে কক্সবাজার। তবুও ভালো লেগেছে। ওরা সুখে আছে। তাঁদের সুখ পাখী মানেই বছরে একবার ভালো থাকা।
ঢাকাইয়া সুখ পাখীদের জন্য গাছের মগডালে কলসী বাঁধা থাকে। রাস্তায় রাস্তায় অভার ব্রীজ যেনো গ্রাম্য কায়দায় পাখী ধরার কলসী বেধে দেওয়া রেডিমেট বাসা। সুখ আসে মধ্য রাতে। পথ শিশুদের ভীরে ব্রীজগুলো গম গম করে। শীত-গরমের জম তাড়ানোর একমাত্র আশ্রয় ঐ অভার ব্রীজের কানায় কানায় রাতের আঁধারে সুখ পাখী নীরবে ঘুমায়। শুধু এতো সুখের ভীড়ে পয়সাওয়ালদের শান্তি নেই। সকাল হলে কর্মে ছুটাছুটি। এই দুই ধরণের মানুষের সুখ পাখীর নাম কি হতে পারে ? ঐসব সুখ পাখির নাম জানা নেই তবে একজন নিজেকে প্রভু ভাবে একজন হয়ে থাকে গোলাম। গোলামদের কেউ চোর, কেউ ভিখারী, কেউ বখাটে। শিশু হত্যা করেও মানুষ সুখ পাখী ধরতে চায়। যাদুর শহর বটে, যাদুর দেশও বটে !

এই দেশের যেখানেই গিয়েছি সবখানেই সুখের অনেক নাম। সবচেয়ে বড় সুখটা আমারও হয়েছে কয়েকবার। সেই দুনগুলো মনে আসলেই আবেগে আপ্লুত হই এখনও। কিন্তু সুখ পাখী শিকারিরা ইদানিং দেশের আনাচে কানাচে ভরে গেছে। এখন সুখ পাখীর চাইতে প্রাণ পাখিটার সিকিউরিটি নিয়েই চিন্তায় ভীত থাকি। নদ-নদীর দেশ বাংলাদেশ আজকাল নর্দমার স্রোত হয়ে গেছে এই বলেও কান্নাকাটি করতে ইচ্ছে হয়। কিন্তু স্বচ্ছ জল দেখার বাসনা আজও হারিয়ে যায়নি। নতুন কোন স্থানে গেলে বড় বা ছোট নদী পাড় হবার সময় নদীটির নাম জানার চেষ্টা করি। কিন্তু অনেক নদীর নামটাই জানা হয়না। পাশের সিটে বসা মানুষটিও যখন নদীটির নাম বলতে পারেনা তখন গুগল ম্যাপ দেখার চেষ্টা করি। কিন্তু নদী মাতৃক দেশের মানুষেরা একটি নদীর বুক চিরে যাবার সময় কেনো নদীর নাম না জেনেও সুখী হবার ভান করে বুঝে উঠিনা ! আমি সব সময় একটা জিনিস দেখার আশা করি। তা হল, সামনে যে নদীটি দেখা যাচ্ছে সেই নদীটার পাশে বড় একটা সাইনবোর্ড। সাইনবোর্ডে বড় করে লেখা থকাবে নদীটির নাম, উৎপত্তি, নদীটির বিশেষত্ব ইত্যাদি। আচ্ছা নদী পরিচিতকরণের জন্য সব নদীর ধারে এইসব সাইনবোর্ড লাগিয়ে দিলে সরকারের খুব খারাপ কাজ হবে কি ?
দু বছর আগের কথা। নেত্রকোনার বিজয়পুর যাবো। মহাখালি বাস স্ট্যান্ড থেকে রাতের গাড়িতে চেপে বসেছি। শীতের কনকনে হাওয়ায় জানালা খোলা দায়। একটা ঘুম দিতেই নেত্রকোনা পৌছে গেলাম মনে হলো। তখন রাত ৪ টা বাজে। দুর্গাপুর বাজারের মাঝে একজন ষাট বছর বয়স্কের বৃদ্ধ মানুষ আগুন জেলে বসে আছে। সে বাজারের পাহারাদার। পৃথিবীর সবচেয়ে সুখী মানুষ ! কারন সকাল হলে হয়তো ছোট্ট কুড়ে ঘরটায় গিয়ে একটা সুখের লম্বা ঘুম দেবে বিকেল অবধি। গিয়ে আগুনে বসলাম তাঁর সাথে। শরীরের সব ঠান্ডা আগুনে ঝলসে গেলো। গরম হলাম। সোমেশ্বরী নদীটার পাশে দাড়ালাম নৌকার আশায়। নৌকা কনকনে শীতে আসেনি। খুব সকালে এসেছিলো। হয়তো সেই ষাট বছরের বৃদ্ধ মানুষটার সুখ নিদ্রার পরপরই। তাঁর সুখ পাখীর নাম তাঁর কাছে জিজ্ঞেস করা হয়নি। জিজ্ঞেস করতে মানা আছে। কারন আমি কোন সাংবাদিক নই যে সবখানেই অনুভুতি রেকর্ড করার আশায় মাইক্রোফোন নিয়ে ঘুরে বেড়ায়।
সুখের ভিন্ন ভিন্ন অর্থ, সুখ পাখীদের বহুরূপী বৈশিষ্ট সবাইকেই টিকিয়ে রেখেছে। সবার কাছে সুখ শব্দের মানেটা যদি একই হতো তবে হয়তো সুখের বন্টন ঠিকঠাক হতোনা। কিন্তু সুখ পাখীদের যত্ন নেবার আগে প্রাণ পাখীটার অনিশ্চিত দিনগুলি ফ্যাঁকাসে। কেউ কেউ সুখ পাখীটার নাম জানেনা দেখে সুখ খুঁজে খুঁজে হয়রান। আমি শুধু নদীর নাম জানতে চাই... ঐ যে আঁকাবাঁকা নদীটার। বোধ করি আমার সুখ পাখীর নামটা, কোন এক নদীর ধারের বড় কোন সাইনবোর্ডে লেখা আছে !

