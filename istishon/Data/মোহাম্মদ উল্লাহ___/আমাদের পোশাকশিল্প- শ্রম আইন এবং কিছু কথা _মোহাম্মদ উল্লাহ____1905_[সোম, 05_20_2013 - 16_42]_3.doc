আমাদের পোশাকশিল্প- শ্রম আইন এবং কিছু কথা 


অনেকদিন পর লিখতে বসলাম। জানিনা কি লিখবো ? অনেকগুলো বিষয় এসে যাবে তবু লিখবো। মাঝে বিশাল একটা ঝর গেছে আমার উপর দিয়ে। আমি আমার আব্বুকে হারালাম ৩রা নভেম্বর’১২। আর ২৬ জানুয়ারি ছোটবেলার বন্ধু শিহাবের পীড়াপীড়িতে ইন্টারভিউ দিলাম একটি কোম্পানিতে। কিভাবে যেন আমার চাকরী হয়ে গেলো। চাকরীটা আমাকে অনেক বেশী ব্যাস্ততা এনে দিয়েছে তবু সেই ঝরের ধাক্কা থেকে এখনো নিজেকে সামলে উঠতে পারিনি।
এমন একটা সময় লিখতে বসলাম যখন সমসাময়িক সময়ে দুটো ঘটনা ঘটে গেছে। ঘটনাগুলো বিয়োগান্তক দুঃখজনক। একজন সুস্থবোধ সমপন্ন মানুষকে নাড়া দেবার জন্য যথেষ্ট। প্রথম ঘটনাটা হল তাজরিন গার্মেন্টসের অগ্নিকান্ড আর দ্বিতীয়টি হল রানা প্লাজার দুর্ঘটনা যদিও এই দুটো ঘটনায় আমার কাছে ঠান্ডা মাথায় খুন বলেই প্রতীয়মান হয়। আর যারা মারা গেছেন তাদের আমার কাছে শহীদ বলেই মনে হয়। বাংলাদেশের অর্থনৈতিক সংগ্রামের এই যুদ্ধের শহীদ তারা। এই ঘটনাগুলো আমাদের চোখের সামনে মেলে ধরেছে মানবিক বিপর্যয় কত প্রকার ও কি কি ? কতটা পশুত্ব থাকলে মানুষ কারখানার দরজা বন্ধ করে স্পিকারে গান বাজিয়ে শব্দ করে মানুষের মরার ব্যাবস্থা করতে পারে। কতটা নির্মম হলে মানুষ ধ্বংসের পথে থাকা একটা ভবনে মানুষকে জোর করে কাজে ঢুকাতে পারে।
সাধারন মানুসে অতি মানবিকতা পরের জন্য জীবন বাজি রেখে ঝাপিয়ে পরতে দেখেছি। পরের দুঃখে কান্না করা আর অন্যের জীবন্ত বের হতে দেখে সারা দেশের মানুষের আশান্বিত দৃষ্টি চোখে পরেছে। এর মাঝেও পিলার নিয়ে নাড়াচাড়া তত্ত্ব আর আরেক ধাক্কা দিলে সরকার পরে যাওয়ার ফরমুলা আমরা দেখেছি। ঐ জাতীয় সংকটের মাঝে কোন দলের সমাবেশ আবার কাওকে বিনা হিসাবে জান্নাতের আশায় পুরো ঢাকা শহর জালাতে দেখেছি। শুধু ঢাকা জলেনি জলেছে কিছু মানুষের বেচে থাকার শেষ অবলম্বন এমনকি ধর্মগ্রন্থ। নিজ ধর্ম গ্রন্থে আগুন দেওয়া মানুষগুলো কতটা ধরমান্ধ তাও জাতি প্রত্যক্ষ করেছে এই দুঃখের মাঝে। আমি মনে প্রানে চাই যারা পিলার বিষয়ক মশকরা জাতির সঙ্গে করেন আর যারা ধর্ম নিয়ে মানুষের জীবনটাকে বিভীষিকাময় করেন তাদের সবার পরিনতি যদি ঐ রানা প্লাজায় হত তবে সাধারন মানুষ হইতবা দুহাত তুলে শোকরানা মুনাজাতে শামিল হত। না তেমন কিছু ঘটেনা আবার ঘটুক তাও চাইনা।
না কোন রাজনীতি করতে আসিনি। কোন গল্প ফাদতে ও আসিনি। সোজা কিছু কথা আলোচনা করতে চাই। বাংলাদেশের স্বাধীনতা লাভের পূর্ব এবং পর থেকে এই পর্যন্ত শ্রমিকেরা তার ন্যায্য পাওনা কখনো পাইনি। শ্রমিকের ৮ ঘণ্টা সময়ের দৈনিক কর্মঘন্টা হিসেবে নিশ্চিত করা যায়নি। তাদের ভবিষ্যৎ নিরাপত্তা নিয়ে আমাদের কোন ভাবনাই নেই। কর্ম পরিবেশ তাদের সুযোগ সুবিধা বৃদ্ধিতে কেউ সুবিবেচকের ভুমিকা রাখেনি। যারাই এই দেশে শ্রমিকের স্বার্থে কথা বলেছে দেখা গেছে কোন না কোন ভাবে তাদের কোন না কোন স্বার্থ সেখানে ছিল। যাই হোক কদিন আগেই শ্রম আইন মন্ত্রি সভায় পাশ হল। পত্রিকা মারফত কিছু বিষয় জেনেছি। শুনলাম আমেরিকার বিশাল মারপ্যাচে পরে জিএসপি সুবিধা পাবার আশায় তরিঘড়ি করে এই সিদ্ধান্ত। যাই হোক কিছু একটা হল বা করার জন্য এই সরকার ধন্যবাদ পাবার যোগ্য। আরও একটা ব্যাপারে ধন্যবাদ দিতে হবে তাদের নতুন বেতন বোর্ড করার সিদ্ধান্ত গ্রহন করায়। আশা করবো একটা সর্বজন গ্রহন যোগ্য বেতন কাঠামো তারা দিতে পারবেন।
অবশেষে শ্রমিকের স্বার্থ, নিরাপত্তা ও অধিকার সমুন্নত রাখার উছিলায় কিছুটা হলেও শ্রমবান্ধব ‘বাংলাদেশ শ্রম(সংশোধন) আইন-২০১৩’র চূড়ান্ত অনুযায়ি শ্রমিকদের স্বার্থ রক্ষায় শ্রমিক নিযোগে আউট সোর্সিং কোম্পানিগুলোর জন্য নিবন্ধন করার বিধান রাখা হয়েছে। শ্রমিকদের ব্যক্তিগত ও প্রাতিষ্ঠানিক নিরাপত্তা, গ্রাচু্ইটি সুবিধাবৃদ্ধি, স্বাস্থ্যসেবা, শ্রমিক অধিকার ইত্যাদি নিশ্চিত করতে এই আইনের চূড়ান্ত অনুমোদন। একই সঙ্গে আইনে শ্রমিকদের ইউনিয়ন করার বিধান রাখা হয়েছে।
শ্রমিক-কর্মচারীইউনিয়ন (সিবিএ) এবং পার্টিসিপেটরি কমিটিঃ
শ্রমিক-কর্মচারী ইউনিয়ন (সিবিএ) এবং ছোট প্রতিষ্ঠানগুলোতে পার্টিসিপেটরি কমিটি করার বিধান রেখে এ আইনের খসড়া চূড়ান্ত করা হয়। বর্তমান আইনে ট্রেড ইউনিয়নের নামের তালিকা মালিক পক্ষকে সরবরাহ করতে হতো, তবে নতুন আইন পাশ হওয়ার পর নামের তালিকা মালিক পক্ষকে দিতে হবে না। প্রতিষ্ঠানগুলোতে সিবিএগুলো বিশেষজ্ঞ সহায়তা নিতে পারবে বলেও উল্লেখ রয়েছে। তবে এক্ষেত্রে উল্লেখ করতে হবে আমাদের দেশে শ্রমিক রাজনীতি কোন কালেই আমাদের জন্য আশীর্বাদ নিয়ে আসেনি। শিল্প বিধ্বংসী কাজ কারবার দেখা গেছে। শ্রমিকের ভোটে নির্বাচিত নেতারা শ্রমিক স্বার্থের চেয়ে ব্যাক্তিগত স্বার্থের কাছেই বেশী নিমগ্ন থাকেন। এক্ষেত্রে এই শ্রমিক সংসদগুলোকে নিয়ন্ত্রন কিভাবে করা যাবে সেই ভাবনা রাখা অত্যাবশ্যক।
বীমাঃ
যেসব প্রতিষ্ঠানে ন্যূনতম ১০০ জন শ্রমিক রয়েছে সে সব প্রতিষ্ঠানে বীমা বাধ্যতামূলক করা হয়েছে। শ্রমিকের বীমা দাবির টাকা প্রতিষ্ঠানের মালিক নিজ উদ্যেগে আদায় করবে এবং কোনো কারণে শ্রমিক যদি মারা যায় বা তার মৃত্যু হয় তাহলে তার পোষ্যদের বীমা দাবির টাকা মালিকদের আদায় করে দিতে হবে। ৯০ দিনের মধ্যেবীমা নিষ্পত্তির বিধানও রাখা হয়েছে। এই সময়টা আরও কমিয়ে এনে যদি ৬০ দিন করা যায় তাহলে ভালো হত।
গ্রাচুইটিঃ
শ্রমিকদের গ্রাচুইটি সুবিধার জন্য নতুন আইন পাশ হলে কোনো শ্রমিকের চাকরির মেয়াদ ১২ বছর হলে একমাসের মজুরির সমান এবং ১২ বছরের বেশি হলে দেড় মাসের মজুরির সমান গ্র্যাচুইটি পাবেন। এইখানে ১২ বছরের জায়গায় ৫ বছর হতে হবে এবং প্রতিবছরের জন্য ১ মাসের বেতন দিতে হবে।
বেতনঃ
আইনে শ্রমিকদের বেতন-ভাতা সরাসরি ব্যাংক একাউন্টে দেওয়ার সুবিধার বিধান রাখা হয়েছে । বেতন কাঠামো আমাদের আশেপাশের দেশগুলোর সাথে সমন্বয় করতে হবে। যাতে এই শিল্প সংশ্লিষ্ট মানুষগুলো তাদের জীবন-জীবিকার মান উন্নয়নে মুখ্য ভুমিকা রাখতে পারে। অবশ্যই বেতন প্রতিমাসের ১-৫ তারিখের মধ্যে পরিশোধ করতে হবে। এবং ব্যাংক হিসাবে বেতন পরিশোধ বাধ্যতামুলক করতে হবে।
কর্মপরিবেশঃ
শ্রমিকরা যে পরিবেশে কাজ করবে সেই পরিবেশের জন্য ব্যক্তিগত নিরাপত্তা সরঞ্জাম সরবরাহ নিশ্চিত করতে হবে এবং সার্বিক নিরাপত্তা ব্যবস্থা যেমনঃ বৈদ্যুতিকনিরাপত্তা, প্রতিবন্ধকতাছাড়া বহির্গমন পথ ও সিড়ি নিশ্চিত করার বিধান রাখা হয়েছে এ আইনে। কারখানার স্টাকচারাল ডিজাইন ও ফ্যাক্টরি লে-আউট প্ল্যানের মধ্যে সামঞ্জস্য রাখার বিধান রাখা হয়েছে। এবং যে সকল ব্যাক্তি বা প্রকৌশলী বা সংস্থা এই সব কারখানার পরিকল্পনা ও নির্মাণের সাথে যুক্ত থাকবেন তাদের ক্ষেত্রে একটি নির্দিষ্ট মানদন্ড নির্ধারণ করতে হবে। এবং অনুমোদনকারী সংস্থার দায় নিতে হবে।
কল্যাণতহবিলঃ
গার্মেন্টস কারখানায় শ্রমিকদের জন্য কল্যাণ তহবিল করার বিধান রাখা হয়েছে। পাশাপাশি গার্মেন্টস শ্রমিকদের কল্যাণ তহবিল করতে আলাদা বিধিমালার বিধান রাখা হয়েছেএবং এজন্য আলাদা একটি বোর্ড গঠন করা হবে। এক্ষেত্রে মুনাফার ১০ শতাংশ কল্যান তহবিলে জমা রাখতে হবে।
স্বাস্থ্যসেবাঃ
কোনো প্রতিষ্ঠানে ৫ হাজারের বেশি শ্রমিক কর্মরত থাকলে সেখানে স্বাস্থ্যে সেবার জন্য ডাক্তার সহ ক্লিনিক থাকার বাধ্যবাধকতা থাকছে এবং শ্রমিক সংখ্যা এর কম হলেও স্বাস্থ্য সেবার বিকল্প ব্যবস্থা রাখার বিধান আইনে রাখা হয়েছে।
কত ঘন্টায় (একটি মিলিয়ন ডলার প্রশ্ন ???) দিন ধরা হবে তাও নির্দিষ্ট করে দিতে হবে । কিছু প্রতিষ্ঠান আছে যারা ৯-১০ ঘণ্টা পর্যন্ত কর্মঘন্টা ধরে শ্রমিক-কর্মচারী ভাই-বোনদের ঠকাচ্ছেন। আবার ওভারটাইম করাচ্ছেন একপ্রকার বাধ্যতামুলকভাবেই। বিশেষায়িত অঞ্চলগুলোতে যে সকল প্রতিষ্ঠান আছে তাদের কর্ম পদ্ধতি ও তাবেদারি ব্যাবস্থাপনা পক্ষ শ্রমিক-কর্মীদের বিপক্ষে সবসময়। তাদের আইন পর্যালোচনা করলেই যা চোখে পরে। এক্ষেত্রে আইএলও কনভেশন অনুযায়ী ৮ ঘন্টা শ্রমিকের কর্মঘন্টা ধরা হোক যার মধ্যে শ্রমিকের জন্য ১ ঘণ্টা বিশ্রাম ও খাওয়ার সময় হিসেবে গন্য করতে হবে। ৮ ঘন্টার উপরে যে বাড়তি সময় ধরে শ্রমিকেরা কাজ করবে তার জন্য দিগুনহারে ওভারটাইম পারিশ্রমিক নির্ধারণ করতে হবে। বিশেষ করে বেপজা আওতাধিন এলাকায় শ্রমিকেরা বেশী নিষ্পেষিত হচ্ছে। বেপজার সরকারি লোকগুলো ঐ এলাকার বিনিয়োগকারীদের অর্থের কাছে নিজেদের নীতিবোধ বিলিয়ে দিচ্ছেন ।
ধিক গরিবের রক্ত চোষা শিক্ষিত সুশিলদের। আর মালিক পক্ষের তাবেদারি করা সেই পক্ষকে যারা দিনরাত শুধু ইয়েস স্যার-ইয়েস স্যার করে যায়। মালিক, সরকারি কর্মকর্তা, প্রতিষ্ঠানের ব্যাবস্থাপনা যারা করেন এই তিনপক্ষের মানুষগুলো অর্থের জন্য ছুটে বেরাচ্ছেন তাদের একটা প্রশ্ন করি দুচোখ যখন বন্ধ হবে মানুষের দীর্ঘশ্বাস মাখা এই জীবনের মুল্যটাই তখন কি দাঁড়াবে ?
একবার ভেবে দেখুন...

