সিরিয়াস ট্রিটিজ অন ফেমিনিজম-২, এসএসএসএম পর্ব - প্রথমাংশ


বাংলাদেশের প্রাইভেট ভার্সিটিগুলোর খুব অদ্ভুত অদ্ভুত নাম দেখা যায় । যেমন ধরেন, গ্লোবাল ইউনিভার্সিটি, প্রেসিডেন্সি ইউনিভার্সিটি, রয়াল ইউনিভার্সিটি ; ইত্যাকার নানান বর্ণালী । এমন একটা আন্তর্জাতিক ভার্সিটি বানালে কেমন হয় ? নাম হবে ইউনিভার্সিটি অফ প্রাইম মিনিস্টারস । এই ভার্সিটি থেকে যারা পাশ করবে তারা বিভিন্ন দেশে গিয়ে প্রধানমন্ত্রীর চাকরি পাবে । ছাত্র/ছাত্রী কোন দেশের নাগরিক, সেটাও ব্যাপার না, কোন দেশের প্রধানমন্ত্রী হলো সেটাও ব্যাপার না । ঐ ভার্সিটি থেকে পাশ করলেই হলো ।
ব্যাপারটা উদ্ভট হলেও বাস্তবের তুলনায় উদ্ভট নয় । উদ্ভটতার দিক থেকে বাস্তবতা প্রায়ই কল্পণাকে হার মানায় । নিয়মিত । 
মধ্যযুগের পূর্ব ইউরোপের বলকান অঞ্চলগুলোর প্রায় পুরোটাই দখল করে নিয়েছিলো তুর্কীর অটোমান সম্রাটরা । বুলগেরিয়া, রোমানিয়া, মেসিডোনিয়া, সার্বিয়া, গ্রিস, আর্মেনিয়া , এরকম সমস্ত অঞ্চল । নৌবিদ্যায় পারদর্শী হয়ে উঠার পর ইংল্যান্ড, স্পেন ফ্রান্স, ইতালি বেলজিয়াম এরা যখন পুরো নতুন বিশ্ব আর এশিয়ার বিভিন্ন দেশ দখল করে উপনিবেশ বানানো শুরু করলো তখন তারা আর ইউরোপের দুর্গম ও দরিদ্র এসব অঞ্চল নিয়ে মাথা ঘামানো ছেড়ে দিলো । বাকী ছিলো কেবল রাশিয়া আর হ্যাবসবার্গ সম্রাটদের অস্ট্রিয়া-হাংগেরি । অটোমানদের দুধর্ষ সৈন্যের সাথে পারবে না , পারে নাই বলে এরা দীর্ঘদিন কেবল আক্রমণ ঠেকিয়েই বেঁচে ছিলো । কিন্তু শিল্প বিপ্লবের পরে অস্ত্র আর গোলাবারুদের প্রযুক্তি যখন ইউরোপজুড়ে ছড়িয়ে পড়ে তখন রাশিয়া আর অস্ট্রো-হাংগেরিয়ানরাও সামরিক শক্তিতে শক্তিশালী হয়ে উঠে । অটোমানরা এসব নতুন প্রযুক্তিকে অবজ্ঞা করে নিজেদের শক্তিশালী ঘোড়সওয়ার সৈনিক আর এলিট জানিসারি বাহিনী নিয়েই সন্তুষ্ট ছিলো ।
যথাসময়ে সাবমেরিন ক্যাবল মাগনা না নিয়ে যেমন পরবর্তীতে পস্তাইতে হইছে , তেমনি অটোমানরাও যথাসময়ে আধুনিকায়িত না হওয়ার কারণে তাদের বলকান দখলদারিত্ব হারাতে থাকে দ্রুত । ফরাসি বিপ্লব থেকে অনুপ্রাণীত হয়ে বলকাল অঞ্চলগুলোতে যখন স্বাধীনতা ও স্বাধীকারের গণআন্দোলন জমজমাট হয়ে উঠেছে তখন সেই সুযোগে খ্রিস্টিয় ভাতৃত্ব আর স্লাভ ভাতৃত্বের ন্যারেটিভের আড়ালে রাশিয়া আর হ্যাবসবার্গ বলকানের সেইসব আন্দোলনে অস্ত্র ও অন্যান্য প্রয়োজনীয় জিনিস সরবরাহ করে একের পর এক বলকান রাস্ট্রকে অটোমান জোয়ালের বাইরে নিয়ে আসছিলো । 
নতুন স্বাধীন হওয়া বা হতে চাওয়া দেশগুলো তখন পড়লো এক সংকটে । আরো কয়েক শতাব্দী আগে অটোমানরা যখন সেসব দেশ দখল করে নিয়েছিলো তখন তারা দখলের পর ঐসব অঞলের রাজ-পরিবার এমনকি সাধারণ উঁচু বংশগুলোকেও গণহারে কচুকাটা করে নেতৃত্বশূণ্য করে দিয়েছিলো । নতুন কোন গোষ্টী উঠতে চাইলেও রক্তলিপ্সু জানিসারিরা তাদের গোড়াতেই নির্বংশ করে দিতো । এখন স্বাধীন হওয়ার পরে এইসব দেশগুলো দেখলো তারা তাদের রাজা বা সম্রাট বানানোর মত কাউকে পাচ্ছে না । ঠিক এই জিনিসই সাপ্লাই করার জন্য প্রস্তুত ছিলো রাশিয়া আর হ্যাবসবার্গ সাম্রাজ্য । এই দুই সাম্রাজ্যেই অনেক অনেক রাজ পরিবার পড়ে ছিলো যাদের কোন প্রাসাদও নাই, কোন রাজত্বও নাই । কিন্তু রাজবংশের রক্ত । এজন্য রাজা । গ্রিস , বুলগেরিয়া এরা তখন ঐসব রাজপরিবার থেকে রাজা নিয়ে এসে নিজেদের সিংহাসনে বসালো । এ নিয়ে আবার রাশিয়া আর হ্যাবসবার্গের মধ্যে চললো অল্পবিস্তর শীতল যুদ্ধ । কোন পক্ষের রক্তসম্পর্কের আত্নীয়কে রাজা বানানো হলো তা নিয়ে রেষারেষি ।
এই দেশগুলো কেনো তাদের নিজেদের ভিতর থেকে কোন নেতা তৈরী করতে পারলো না । ইউরোপে তখন এরই মধ্যে সাংসদীয় সাম্রাজ্যের সরকার ব্যাবস্থা চলে এসেছে । সংসদও আছে সম্রাটও আছে । সংসদ চালায় সরকারের যাবতীয় খুঁটিনাটি কাজ আর সম্রাট কেবল সেগুলোতে সম্মতি দেয় ও জরুরী অবস্থায় নেতৃত্ব দেয় । নতুন স্বাধীন হওয়া দেশগুলো সংসদ, মন্ত্রী, প্রধানমন্ত্রী এসব দিয়ে চললেই পারতো না ?
না, পারতো না । দুনিয়াটা এখন থেকে আরো দুই আড়াইশ বছর আগের দুনিয়া । তখনো মানুষের মন থেকে, স্পেশালি দরিদ্র ও সাংস্কৃতিকভাবে পিছিয়ে পড়া বলকাল কৃষিভিত্তিক মানুষের মন থেকে তখনো স্বর্গপ্রদত্ত ক্ষমতার ও কতৃত্বের ধারণা চলে যায় নি । তাদের মনে তখনো বিশ্বাস শাসক শ্রেণীকে স্বয়ং ঈশ্বরই একেকটা অঞ্চলের জন্য পাঠিয়ে থাকেন । তখনো কেমন পরিবারে কার জন্ম সেটা দিয়েই সেই ব্যাক্তির প্রায় পুরো জীবন নির্ধারিত হয়ে যেতো । কোন পেশায় যাবে, সমাজের সর্বোচ্চ কতটুকু সম্মান পাবে , তার পুরোটাই । কখনো কখনো একজন দুজন নীচু বংশে জন্ম নিয়ে নিজেদের বুদ্ধিমত্তা দক্ষতা ও ভাগ্যের জোরে অনেকদূর উপরে উঠতো বটে, কিন্তু তার পুরোটাকেই ভাবা হতো ঈশ্বরপ্রদত্ত ভাগ্যের জোর হিসাবে । 
ফরাসি বিপ্লবের সাম্য, স্বাধীনতা ও ভাতৃত্বের মূলনীতি উনিশ শতকের শুরুর দিকে বলকানরা আত্নস্থ করতে না পারলেও তত্তীয় ও দার্শণিক চিন্তায় জন্মগত গুনাবলীর ধারণা বেশ কঠিনভাবেই অস্বীকার করে আসছিলেন অনেক প্রাচীন দার্শণিক থেকে শুরু করে মধ্যযুগের প্রগতিশীল আরব দার্শণিকরাও । এরিস্টোটল, ইবনে সিনা এরকম দুইজন । তাদের মত ছিলো জন্ম নেয়ার সময় মানুষের চিন্তা ও চেতনা থাকে একেবারে সাদা খাতা । Tabula Rasa . জন্মের পর যে পরিবেশে মানুষ বড় হয় যে ধরণের শিক্ষা পায় তা দিয়েই সে কেমন মানুষ হবে, কতদূর সফল হবে এমনকি তার চরিত্রের সমস্ত খুঁটিনাটিও তার বড় হওয়ার সময়কার কোন না কোন ঘটনার প্রভাব হিসাবে বর্ণনা করা যাবে ।
পশ্চিমা চেতনায় এই সাদা খাতার ধারণা পাকাপোক্ত করেন মূলত দুইজন । John Locke ও Sigmund Freud . Locke'র ধারণা ও কাজকে আরো এগিয়ে নিয়ে যান রুশো ও স্টুয়ার্ট মিলের মত দার্শণিকেরা । উপনিবেশীয় আমেরিকানরা শুরু থেকেই রাজা সম্রাট বরদাশত না করার একটা কারণ এই জন্মগত বৈশিষ্টের ধারণার প্রতি তীব্র অপছন্দ ।
দর্শণের জগতে এই সাদা খাতা (Blank Slate) তত্ত্ব মোটামুটি স্বয়ংসিদ্ধ হিসাবে প্রতিষ্ঠিত থাকলেও বিজ্ঞানের জগতে এর পক্ষে বা বিপক্ষে তেমন কিছুই করার চেষ্টা হয় নাই । এনলাইটেনমেন্টের পরের বিজ্ঞানীরা পদার্থ রসায়ন গণিত ও যন্ত্রকৌশলের নানান বিষয়ে অনেক অগ্রগতি করে ফেললেও মানুষের ভিতরে দিকে তাকানোর সাহস বা সময় কোনটাই পান নাই । কারণ তখনো মানুষের ভিতরে এ ধারণা বদ্ধমূল যে মানুষের সাথে প্রকৃতির অন্য কিছুর তুলনা অবান্তর । প্রকৃতি তার নিজস্ব নিয়মে চলে । আর চলমান প্রকৃতির মধ্যে টুপ করে আক্ষরিক অর্থেই আকাশ থেকে পড়েছে মানুষ । 
বাধ সাধলেন ডারুইন বুড়া । বুড়ার বিবর্তনবাদকে অস্বীকার করা চিন্তাশীল বিজ্ঞানীদের জন্য অসম্ভব হয়ে দাঁড়ায় তার সংগৃহীত তথ্যের ভলিউম আর যৌক্তিক শক্তির জন্য । কিন্তু এক্ষেত্রেও শিম্পাঞ্জি আর গরিলার পরে কোনকিছুতে যাওয়া নিয়ে আগ্রহী ছিলেন না বিজ্ঞানীরা । মানুষের মধ্যে পশুদের মত কোন অন্ধ প্রাকৃতিক কার্যকারণ স্বয়ংক্রিয় চিন্তাচেতনার ছিঁটেফোটা থাকবে এই চিন্তাও ছিলো ব্লাসফেমির শামিল ।
ধীরে ধীরে সেই বাঁধের ও যখন আস্তে আস্তে ফুটাফাটা দিয়ে পানি বের হওয়া শুরু হলো তখন বিজ্ঞানের মাধ্যমে সাদা খাতা তত্তের পক্ষে প্রমাণ বের করার চেষ্টা শুরু হলো । পাভলভ তার কুকুরের উপর বিভিন্ন ধরণের পরীক্ষা চালালেন । একটা ঘন্টা বাজিয়ে তার পরপর কুকুরকে খাবার দেয়া হলো । এই রুটিন কিছুদিন চালানোর পর দেখা গেলো ঘন্টা বাজানোর পরপরই কুকুরের লালা ঝরা শুরু হয় । খাবারের জন্য প্রস্তুত । খাবারের দেখা বা গন্ধ কোনটা পাওয়া ছাড়াই । প্রাপ্ত ফলাফলের ব্যাখ্যায় পাভলভ বেশ কিছুদূর গিয়ে বলেই ফেলেন যে বাইরে থেকে উদ্দীপণা দিয়ে কুকুরের মস্তিষ্কের একেবারে শারিরবৃত্তীয় পরিবর্তন করে ফেলেছেন তিনি ।
অন্যদিকে আমেরিকায় B F Skinner নামের আরেক বিজ্ঞানী এই বাইরের উদ্দীপণা ও পুরষ্কার ও শাস্তি নিয়ে পরীক্ষা চালান খাঁচার ইঁদুরের উপর । বলা চলে একপ্রকার নির্যাতনই চালান । বোতাম চাপলে খাবার দিয়ে দিয়ে ইঁদুরকে খাবারের জন্য বোতাম চাপানো শিখান । আবার খাঁচার ভিতর বৈদ্যুতিক শক দিয়ে শক থামানোর জন্য আরেকটা বোতাম চাপানোও শিখিয়ে ফেলেন ইঁদুরকে । এইসব ফলাফল দিয়ে তিনি বলতে চান যথেষ্ঠ পরিমাণ প্রশিক্ষণ ও পুরষ্কার ও শাস্তির মাধ্যমে যে কাউকে যেকোন কিছু শেখানো সম্ভব । এ দাবীও তিনি করে বসেন যে তাকে বারটা সুস্থ্য সবল ও স্বাভাবিক শিশু দিলে তিনি তাদের মধ্যে থেকে বিজ্ঞানী, পাইলট, মিলিটারি লিডার যেকোন কিছু বানাতে পারবেন, র্যা নডমলি এরে এইটা বানাও ওরে ঐটা বানাও তা বললেও । তার এই পরীক্ষার জন্য অবশ্য সাত মণ ঘি জোগাড় করা সম্ভব হয় নাই । কিন্তু তার পরীক্ষাগুলো ও মতামতের প্রভাব পশ্চিমা আধুনিক চিন্তাচেতনার অনেক গভীরে ঢুকে গেছে ।
ফ্রয়েড ছিলেন মনোবিজ্ঞানী । তার সময়ের মনোবিজ্ঞান তার সময়ের চিকিৎসা শাস্ত্রের মতই ছিলো । অনেকটা কবিরাজী ধরণের । তার বিভিন্ন তত্তের উৎপত্তিও সেরকম । তার কাছে আসা বিভিন্ন মনোরোগীদের বিস্তারিত তথ্য নিয়ে সেগুলোকে নিজের মত করে ব্যাখ্যা করে মতামত প্রসব করা । কোনপ্রকার নিয়ন্ত্রিত পরীক্ষা ছাড়া । তবু ফ্রয়েড ছিলেন প্যান প্যাসিফিক সেলিব্রিটি । মানুষের মনের গভীরের অনেক কিছু তিনি ধরতে পেরেছিলেন । সেসব দেখে মানুষ তার ও তার কাজ সম্পর্কে অনেক উচ্চ ধারণা পোষণ করতো । ছাঁচাছোলা বিজ্ঞানের কাঁচির নীচে তার কাজকে তাই তখন পড়তে হয় নাই ।
বলতে গেলে এই তিন পন্ডিত মিলেই প্রকৃতিতে মানুষের অবস্থান, শিশু লালন পালন ও শিক্ষাব্যাবস্থা নিয়ে সুদূরপ্রসারী প্রভাব তৈরী করা এক নতুন বিজ্ঞানের জন্ম দেন । আচরণবাদ ।

