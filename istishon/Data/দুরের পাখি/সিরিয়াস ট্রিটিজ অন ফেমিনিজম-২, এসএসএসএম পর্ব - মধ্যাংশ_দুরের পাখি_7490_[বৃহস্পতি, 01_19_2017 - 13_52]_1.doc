সিরিয়াস ট্রিটিজ অন ফেমিনিজম-২, এসএসএসএম পর্ব - মধ্যাংশ


আচরণবাদের মূল প্রতিপাদ্য হচ্ছে মানুষের চিন্তাচেতনা, ব্যাক্তির মানসিকতা, ধ্যান-ধারণার সমস্ত কিছুই শুরু হয় একেবারে শূণ্য থেকে । জন্মের পরে যে পরিবেশে, যে ধরণের পারিবারীক অবস্থা, যে ধরণের শিক্ষা ও সংস্কৃতির ভিতর দিয়ে সে বড় হয় তার মাধ্যমেই ঠিক হয় সে কেমন মানুষ হবে, কতটা সফল হবে, জীবন ও জগত নিয়ে কি ধরণের মনোভাব প্রকাশ করবে তা । প্রাণী হিসাবে মানুষের মধ্যে কিছু স্বয়ংক্রিয় জৈবিক চিন্তা আসবে বা পিতামাতার কাছ থেকে পাওয়া জিনের কারণে সন্তানের কোন একটা দিকে পিতামাতার সাথে মিল রেখে কোন একটা মানসিক ধারণা তৈরী হবে বা লিংগ, জাতী এইসবের কারণে মানুষের আলাদা আলাদা দলের মধ্যে কোন পার্থক্য তৈরী হবে এই চিন্তা ছিলো পুরোপুরি অর্থহীন ও ব্লাসফেমি । আচরণবাদের মতে ।
পশ্চিমের চিন্তা চেতনা ও সেখান থেকে প্রায় পুরো বিশ্বের চিন্তাচেতনার বিভিন্ন দিকে আচরণবাদের প্রভাব পড়ে অনেক গভীর পর্যন্ত । শিল্পকলায় এ প্রভাব দেখা যায় নতুন যুগের সূচনার মধ্যে । আধুনিকতা আন্দোলনের মাধ্যমে । আধুনিক চিত্রকর ভাস্কর ও সাহিত্যিকরা সুন্দর ও অসুন্দরের কোন প্রকারের প্রাকৃতিক বা জৈবিক মূলকে অস্বীকার করেন । সুন্দর হয়ে পড়ে কেবলি একটা মানসিক প্রশিক্ষণের ফলাফল । অর্থাৎ যা সুন্দর বলে সবাই শিশুকে ছোটবেলা থেকে বলে এসেছে, যা সেক্সি বলে শিশুকে সবাই বলে এসেছে সেটাই বড় হয়ে শিশুর সৌন্দর্য্যবোধ তৈরী করে । পিকাসো, মোনে, দালিরা তৈরী করতে থাকেন একের পর এক কিম্ভুতকিমাকার চিত্রকলার । অন্তর্গত ধারণা হচ্ছে । কিম্ভুতকিমাকার এই ধারণাটাই শিশুকালের প্রশিক্ষণ ও সমাজের চাপের ফল । কিম্ভুতকিমাকারকে যদি সুন্দর বলে শিখানো হয় তাহলে সেটাই সুন্দর হয়ে উঠবে । এতদূর পর্যন্ত শিল্পকলায় এর প্রভাব পড়ে যে মডার্ণ আর্ট শব্দবন্ধই এক ধরণের কৌতুক হয়ে দাঁড়িয়েছে কিছু কিছু ক্ষেত্রে ।
আচরণবাদের গভীর প্রভাব পড়ে শিশু লালন-পালন ও শিশুর সামাজিকীকরণ নিয়ে চিন্তা চেতনাতেও । আচরণবাদীদের এই বিষয়ে সবচে জোর দেয়ার পাশাপাশি মানুষের গভীর মনস্তত্তের আরেকটা বিষয়ও এই প্রভাব তৈরীর ক্ষেত্রে ভূমিকা রাখে । বিষয়টি হচ্ছে মানুষ তীব্রমাত্রায় কন্ট্রোল ফ্রিক । প্রাকৃতিক ও সামাজিক হোক যে কোন ঘটনাপ্রবাহকে নিজেদের ইচ্ছানুযায়ী নিয়ন্ত্রণ করতে না পারলে মানুষ পাগল হয়ে যায় । আদিতে সেই নিয়ন্ত্রণইচ্ছা কেবল প্রার্থণার মধ্যে সীমাবদ্ধ ছিলো । যদিও মনে গভীরে মানুষ জানতো ল্যাংটা হয়ে বৃষ্টির মূর্তির চারপাশে নাচা বা না নাচা দিয়ে বৃষ্টি আসার সম্ভাবণাকে এদিক সেদিক করা যাবে না তাও সে ল্যাংটা হয়ে নাচাকেই বেছে নিতো । প্রকৃতিকে নিয়ন্ত্রণ করতে পারুক বা না পারুক , নিয়ন্ত্রণের এক ধরণের বিভ্রমতো অন্তত তৈরী হচ্ছে । পুরোপুরি নিয়ন্ত্রণহীনতার চাইতে বিভ্রমই মানুষের কাছে পছন্দের ছিলো । এখন ফ্রয়েড, পাভলভ ও স্কিনারের আচরণবাদ তাদেরকে একটা বিষয় নিয়ে অন্তত নিয়ন্ত্রণের সুখের সন্ধান দিচ্ছে । নিজেদের সম্পত্তি হিসাবে শিশুদের ভালো তো অন্তত তারা করতে পারে । শিশুদের কিভাবে লালন-পালন করলে ভালো হবে , কিসব শিক্ষা দিলে, কিসব বই পড়ালে, কিসব গান শোনালে তারা একেকজন আইনিস্টাইন, বিটোফেন, পিকাসো হয়ে উঠবে সেটা নিয়ে সচেতন বাবা মাকে আশার বাণী শোনায় আচরণবাদ । গোটা বিশ্বজুড়েই শিশুদের উপর অত্যাচার ও অতিরঞ্জিত মনোযোগের আগ্রাসন শুরু হয় । শিক্ষিত সচেতন বাবামারা নিজেদের জীবনের অভাব ও অপ্রাপ্তি শিশুদের উপর দিয়ে শোধ নেয়ার চেষ্টা চালাতে থাকেন । নিজেরা যা হতে পারেন নাই, তা শিশুকে বানাতে হবে । কারণ উপযুক্ত পরিমাণ চেষ্টা দিলে যেকোন শিশুকে যেকোন উপায়ে গড়ে নেয়া যাবে । বলেছেন আচরণবাদের ঈশ্বরেরা । এই অত্যাচারের ব্যাপ্তি গর্ভের শিশু পর্যন্ত পৌঁছে যায় । কোন এক উজবুক প্রস্তাব করে গর্ভের শিশুকে মোৎসার্ট এর বাজনা শুনালে সেই শিশু পরবর্তীতে অংকে ভালো করে । শত শত কন্ট্রোল ফ্রিক বাবামা শুরু করে দেয় পেটের সামনে মোৎসার্ট বাজানো ।
সংস্কৃতির আপেক্ষিককতা তত্ত্ব (Cultural Relativism), অর্থাৎ পৃথিবীর যেকোন প্রান্তের কোন সংস্কৃতিকেই অন্যটির চাইতে ভালো বা খারাপ বলা যাবে না এমনকি যদি একটি সংস্কৃতি হয় বাবা মায়ের অমতে বিয়ে করলে কন্যাকে জ্যান্ত পুড়ে মারা হবে আর আরেকটি যদি হয় কন্যা বা পুত্রের নিজে পছন্দে নিজের মত করে বিয়ে করার উৎসাহ দেয়ার সংস্কৃতি ; তারপরেও ; অন্যদিকে সামাজিক নির্মাণ তত্ত্ব (Social Construct Theory), অর্থাৎ জগতের সুখ দুঃখ জীবন যৌবন সৌন্দর্য কদর্যতা ভালো খারাপ অপরাধ আবেগ ভালোবাসা রাস্ট্র সমাজ সংসার সমস্ত কিছুই মূলত সমাজে চলার পথে মানুষ একে অপরের সাথে মিলে তৈরী করা বিভ্রম মাত্র, কোনকিছুরই কোন বস্তুগত ও জৈবিক ভিত্তি নাই ; এগুলোর সাথে আরো কিছু ছোটখাট প্রস্তাবণা সহ আচরণবাদ মিলে তৈরী হয় এসএসএসএম বা স্ট্যান্ডার্ড সোশাল সায়েন্স মডেল । ছোটখাট অন্যান্য অনুষংগ থাকলেও এই মডেলের সবচে বড় অংশ এবং ভিত্তি হচ্ছে আচরণবাদ । অবশ্য এসএসএসএম তৈরী করা কোন দার্শণিক বা সমাজ বিজ্ঞানী এই নাম দেন নাই । এই নাম দিয়েছেন পরবর্তী কালের সমালোচক ও এই মডেলকে গুঁড়িয়ে দেয়া বিজ্ঞানীরা ।
উনিশ শতকের শেষ ভাগ থেকে শুরু করে বিংশ শতকের প্রায় দুই-তৃতীয়াংশ জুড়ে বৈশ্বিক সমাজ বিজ্ঞান ও দর্শণের জগতে দোর্দন্ড প্রতাপে টিকে ছিলো এসএসএসএম । এই মডেলের উপর আস্থা রেখে কমিউনিস্ট দেশগুলো তাদের শিক্ষা ব্যাবস্থাকে ঢেলে সাজিয়েছিলো ভবিষ্যত প্রজন্মকে কমিউনিস্ট ভাবধারায় শুরু থেকেই গড়ে তোলার জন্য ।
একই সময়ের নারীবাদীরাও এই মডেলের অনুস্বিদ্ধান্ত ও প্রস্তাবণাগুলো ব্যাবহার করেছিলেন তাদের তত্ত ও জীবনবীক্ষা তৈরীর কাজে । নারীবাদীরা প্রস্তাব করলেন সমাজে লৈংগিক বৈষম্য, দুই লিংগের মধ্যে মানসিকতায় পার্থক্য, পছন্দের পার্থক্য , কাজের পার্থক্য এমনকি শারিরীক শক্তির পার্থক্যও পুরোটাই শিশুকাল থেকে যে সামাজিকীকরণ চলে তার প্রভাব । পশ্চিমের দেশগুলোতে আইন ও রাস্ট্রের চোখে অধিকারের ক্ষেত্রে পুরুষ ও নারীর সমান ভাগ আসার পরেও তাই নারীবাদীরা বিন্দুমাত্র তাদের আন্দোলন সফল হয়েছে বলে ছেড়ে দেননি । সমান অধিকার তাদের জন্য যথেষ্ঠ ছিলো না । তারা চেয়েছিলেন সাম্য । কারণ তাদের ভাবনায় সমান অধিকার দিলে কি হবে , যদি শিশুকাল থেকে সমাজ ও পরিবার মিলে নারীকে এক ধরনের পছন্দের দিকে ধাবিত করে আর পুরুষকে আরেক ধরণের পছন্দ ও জীবন সম্পর্কে স্বিদ্ধান্তের দিকে ধাবিত করে ? যেহেতু জীবন সম্পর্কে নারী ও পুরুষের ধারণার পুরোটাই সমাজ ঠিক করে দিচ্ছে, সেহেতু নারী পুরুষ আলাদ আলাদা জীবন বেছে নিলেও সেটাকে সত্যিকার অর্থে তাদের নিজেদের ইচ্ছার ফসল বলা যাবে না । নারীকেও পুরুষের মত করে বা পুরুষ ও নারীকে একইভাবে সামাজিকীকরণ করলে তখনই কেবল নারী পুরুষে সাম্য আসবে ।
নানান রকম সামাজিক প্রতিষ্ঠানের সংস্কার , আইন ও মানসিকতার সংস্কার করে উৎসে সমানাধিকার প্রতিষ্ঠা করা হলেও , ফলাফলে যেহেতু সাম্য আসে নাই সেহেতু নারিবাদীরা উৎসে সমানাধিকার প্রতিষ্ঠা করা হয়েছে এই ভাবনাকে বিন্দুমাত্র মূল্য দিতে রাজী না । তাদের মতে যতদিন পর্যন্ত একশ জন ইঞ্জিনিয়ারের মধ্যে নারী পুরুষের অনুপাত ৫০-৫০ না হবে যতদিন একশজন কনস্ট্রাকশন ওয়ার্কারের মধ্যে নারী পুরুষের অনুপাত সমান সমান না হবে ততদিন সমানাধিকার প্রতিষ্ঠা করা হয়েছে বলে তারা মেনে নিবেন না । পুরুষ ও নারীর শারিরীক শক্তি ও মানসিকতার অমোঘ জৈবিক পার্থক্যের জন্য সমান সুযোগ পেলে নারীরা বরং ঐতিহ্যগতভাবে নারীরা যেসব দায়িত্বে নিয়োজিত ছিলো সেসব দায়িত্ব সেসব পেশায় অংশগ্রণহের দিকে উৎসাহ দেখালেও ; একই পরিমাণ পুষ্টি, প্রশিক্ষণ ও উৎসাহ দেয়ার পরেও নারী পুরুষের গড় শক্তিতে পার্থক্য থেকেই যায় এই অনতিক্রম্য বৈজ্ঞানিক ফলাফল পাওয়ার পরেও তারা তাদের দাবী থেকে সরে আসেন নাই । তারা তাদের সাধের এসএসএসএম ত্যাগ করতে চান না কোনভাবেই । এত কিছুর পরও নারী পুরুষের পার্থ্যক্য তৈরী হওয়াতে সেটাকে ব্যাখ্যা করার জন্য তাই তারা প্রস্তাব করলেন সর্বশক্তিমাণ, সর্বব্যাপী এক জুজু । প্যাট্রিয়ার্কি বা পুরুষতন্ত্র । অর্থাৎ মুখে ও কাগজে কলমে যতই সমান অধিকারের কথা বলা হোক না কেনো পৃথিবীর তাবৎ পুরুষ মিলে প্রটোকলস অফ এল্ডারস অফ জায়নের মত অন্ধকার এক সর্বব্যাপী ষড়যন্ত্রের জাল বিছিয়ে রেখেছে নারীর জন্য । পুরো বিশ্বময় । সমাজে, সাহিত্যে, শিল্পকলায়, সংস্কৃতিতে এবং স্পেশালি বিজ্ঞানে ।
এসএসএসএমের শেষ দিনগুলোতে তাই অনেক নারীবাদীই বিজ্ঞানের উপর তাদের ক্ষোভ ঘৃণা ও বিবমিষা উগরে দিয়েছিলেন কোনপ্রকার রাখঢাক ছাড়াই । বিজ্ঞানকে নাম দেয়া হলো পুরুষতান্ত্রিক বিজ্ঞান ।
বিজ্ঞানের উপর ক্ষোভ ও ঘৃণা জন্মানো স্বাভাবিক । বিজ্ঞান শুরু থেকেই দয়াহীন ও মানুষের লালিত বিশ্বাস, যেগুলোকে সে রক্ষা করতে চায় সব ধরণের বাইরের আক্রমণ থেকে সেগুলোর উপর নির্দয় ও ভাবাবেগহীন । আদিতে ধর্মগুরুদের পৃথিবীকে মহাবিশ্বের কেন্দ্র ধরে, মানুষকে সৃষ্টির সর্বোৎকৃষ্ট ও তুলনাহীন বলে সুজলাসুফলাশস্যশ্যামলা এক দুনিয়া ও ঈশ্বর নিয়ে এক সুন্দর ছিমছাম সংসারের ধারণাকে চুরমার করে দিয়েছে টলেমি কেপলার ব্রুনো গ্যালিলিওরা মিলে । এখন আবার নারীবাদী, মার্ক্সবাদী ও সমাজবিজ্ঞানীদের পরম সাধের ধন এসএসএসএম, যা তাদের এই বর্ণহীন কঠোর দুনিয়াতে সবকিছু নিজেদের নিয়ন্ত্রণে আছে, বা সবকিছু নিজেদের নিয়ন্ত্রণে নেয়া সম্ভব এরকম কুসুমগরম সুখবোধ দেয়, সেই সুখের কম্বলে পানি ঢেলে দিতে চায়, সেটাও বেরসিক বিজ্ঞানই ।
এসএসএসএমের বিরুদ্ধে বিজ্ঞানের খুঁটিনাটি উপাত্ত জমা হতে থাকে বিশ শতকের মধ্যভাগের পর থেকেই । আফ্রিকার গহীন রেইন ফরেস্টে, আমাজের গহীনে জাপানের গভীর নিঃসঙ্গ জঙ্গলে, ইন্দোনেশিয়ায়, নিউগিনিতে মাসের পর মাস বছরের পর বছর এমনকি দশকের পর দশক ধরে তাঁবু তৈরী করে, মশার কামড় খেয়ে , সাপের ছোবল খেয়ে বানর, হাতি, গরিলা, শিম্পাঞ্জি, হরিণ ও এমনকি ক্ষুদ্র পিপড়াদের জীবন পর্যবেক্ষণ করছিলেন অনেক সাহসী বিজ্ঞানীরা । এদের পাঠানো ও নিয়ে আসা বিভিন্ন হাইলি টেকনিক্যাল ও অগোছালো উপাত্তকে জড়ো করে আমার মত অল্পবিধ্যাভয়ংকরীদের বুঝার উপযোগী করে তৈরী করছিলেন আরেক দল । এদের একেবারে প্রথম কাতারে আছেন E O Wilson, Richard Dawkins, Robert Trivers, W D Hamilton, Matt Ridely এনারা । জংগলের বিজ্ঞানীদের পাঠানো উপাত্তকে জড়ো করে , সাজিয়ে প্রকৃতিতে প্রাণীদের যে বিবরণ পাওয়া যায় , আশ্চর্যজনকভাবে তার বিশাল বড় প্রভাব পড়ে মানুষ সম্পর্কে মানুষ ও সমাজ বিজ্ঞানের দৃষ্টিভংগীতে । প্রকৃতির সম্রাট, অতুলনীয় ও প্রায় স্বর্গীয় একটা ধারণা থেকে মানুষ সম্পর্কে মানুষের ধারণাকে নামিয়ে আনতে হয় জলকাদার মাটির দুনিয়াতে । কারণ মানুষের যেসব গুণাবলীর জন্য মানুষ তার নিজেকে মনে করতো অন্যসব জীবনের তুলনায় একেবারে আলাদা ও বিশেষ কিছু, আবেগ, যুক্তি, প্রযুক্তি, রাজনীতি, প্রকৃতির উপর ছোট আকারে হলেও নিয়ন্ত্রণ তৈরী করার ক্ষমতা, রাজনীতি, ঈর্ষা, দ্বন্দ , যুদ্ধ এর সবই পাওয়া গেলো কোন না কোন একটা শিম্পাঞ্জি, গরিলা, বনোবো, পিঁপড়া মৌমাছির মধ্যেও । পরিমাণগতভাবে কোনভাবেই না তবে , গুণগতভাবে । এমনকি এয়ার কন্ডিশনিং ও পাওয়া গেলো একটা পিঁপড়া প্রজাতির মধ্যে । তাও আবার নিজেদের জন্য না । তাদের মাশরুম ক্ষেতের জন্য । মানুষকে জগতের সমস্ত কিছুর বাইরে আলাদা কিছু ভাবা লোকদের জন্য এর চে বেশি হিউমিলিয়েটিং কি হতে পারে !!
উইলসনের হওয়ার কথা ছিলো পদাবলী যুগের কোন এক মহাকবি । ভাগ্যের ফেরে হয়ে গিয়েছিলেন পিঁপড়াবিদ । দুই চরিত্রই এক সাথে চলার কারণে তার লেখা বইগুলোও হয়ে উঠে একেকটা মহাকাব্যের মত ।

