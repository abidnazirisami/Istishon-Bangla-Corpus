বেগম রোকেয়ার স্ববিরোধী সংগ্রাম 


বেগম রোকেয়াকে আমাদের প্রজন্মের কিছু মানুষ গালাগাল দিতে ছাড়ে না। বহুদিন ধরে বহু পোস্ট দেখেছি, সবগুলার সারমর্ম হোল রোকেয়া একজন নাস্তিক, কারণ তিনি মেয়েদের ঘর থেকে বের করে এনেছেন।কিন্তু দুঃখের বিষয় রোকেয়া ধর্মগ্রন্থকে বাতিল করে দিয়ে একটা ডায়লগই দিয়েছিলেন “আমাদিগকে প্রতারণা করিবার নিমিত্তে পুরুষগণ ঐ ধর্মগ্রন্থগুলিকে ‘ঈশ্বরের আদেশপত্র’ বলিয়া প্রকাশ করিয়াছেন …। এই ধর্মগ্রন্থগুলি পুরুষ-রচিত বিধিব্যবস্থা ভিন্ন আর কিছুই নহে। মুনিদের বিধানে যে- কথা শুনিতে পাও, কোন স্ত্রী মুনির বিধানে হয়ত তাহার বিপরীত নিয়ম দেখিতে পাইতে । ধর্মগ্রন্থসমূহ ঈশ্বর প্রেরিত বা ঈশ্বরাদিষ্ট নহে …"। 
পরে পরে সমালোচনার তোপে পরে লাইনটা লেখা থেকে সরিয়েও দিয়েছিলেন। 
মজার কথা, এই উক্তির জোরে অনেক মেয়েকে বলতে দেখেছি, রোকেয়াকে মানা উচিত না, উনি নাস্তিক। আমি অদ্ভুত চোখে তাকিয়ে থেকেছি মেয়েগুলোর দিকে। “বেগম রোকেয়া যে নাস্তিক” এই কথা বলার জন্যও বেগম রোকেয়াকে মানা প্রয়োজন। 
আমার মতে বেগম রোকেয়া একজন স্ববিরোধী বিপ্লবী ছিলেন। দরকারের সময় তিনি ধর্মকে টানতেন, দরকারের সময় সেগুল বাদ দিতেন। যেমন তিনি ধর্মগ্রন্থকে বাতিল করে দিতে চাইলেও প্রত্যেক নারীর জন্য অবশ্যম্ভাবী করেছিলেন প্রাথমিক শিক্ষা হিসেবে কুরান শরিফকে। ধর্মহীন পুরুষদের পাক্কা মুসল্লী হবার জন্য বিদুষী গণকে ওইসব পুরুষকে বিয়ে করার জন্য বলেছিলেন “উচ্চশিক্ষাপ্রাপ্ত ভদ্রলোকের ঘরে এখন “এম এ পাশ” বউ না হলে আলো হয় না। কিন্তু এজন্যে সে বেচারাদের গালাগালি না দিয়ে বরং যাতে তাঁরা আমাদের হাতছাড়া না হন, তারই ব্যবস্থা করতে হবে। আমার আরো জানা আছে যে, অনেক বিকৃত-মস্তিষ্ক ধর্মহীন লোক উপযুক্তা বিদুষী ভার্যার হাতে পড়ে শুধরে গিয়ে চমৎকার পাকা মুসুল্লী হয়েছেন”।
তৎকালীন সময়ে তিনি নিজে বোরকা পরিহিত থাকতেন কিনা জানি না। কিন্তু যখন মেয়েদেরকে স্কুলে আনতে চেয়েছিলেন, কারও বাবা মা রাজি হত না পর্দা প্রথা ছেদ করে বাইরে যেতে। তাই তিনি পর্দাকে করেছিলেন চরম অস্ত্র “আমরা অন্যায় পর্দা ছাড়িয়া আবশ্যকীয় পর্দা রাখিব। প্রয়োজন হইলে অবগুণ্ঠনসহ (বোরকা) মাঠে বেড়াইতে আমাদের আপত্তি নেই। স্বাস্থ্যের উন্নতির জন্য শৈলবিহারে বাহির হইলেও বোরকা সঙ্গে থাকিতে পারে। বোরকা পরিয়া চলাফেরায় কোনো অসুবিধা হয় না। তবে সে জন্য সামান্য রকমের একটু অভ্যাস চাই, বিনা অভ্যাসে কোন কাজ হয়?”
বোরকার প্রতি তাঁর এই আনুগত্য, রাসুল সঃ ১৩টি বিবাহের প্রতি সমর্থনসুচক মন্তব্য (প্রথমে দেখিতে হইবে, তাঁহারা (হজরতের পত্নিগণ) কোন শ্রেণীর কুলবালা ছিলেন, আর কেনই বা তাহদের রাসুলের প্রয়োজন ছিল ।-কতিপয় নারী এরূপ ছিলেন যে তাঁহাদের বিবাহের ফলে রাসুলের পক্ষে ‘নূর-ইসলাম’ প্রচারের সুবিধা হইল । আর কয়েক জন এরূপ ছিলেন যে, বিবাহ ব্যতীত তাঁহাদের ভরণপোষণ ও রক্ষণাবেক্ষণের অন্য কোন উপায় ছিল না ) তাঁকে কোনভাবেই প্রমাণিত করে না নাস্তিক। 
“ স্বাধীনতা অর্থে পুরুষের ন্যায় উন্নত অবস্থা বুঝিতে হইবে। পুরুষের সমকক্ষতা বলতে আমাদের যা করিতে হয়, আমরা তাহাই করিব” অথচ তিনি নিজেই আবার বলেছে “মুহাম্মদীয় আইনে’ দেখিতে পাইবেন যে বিধান আছে, পৈতৃক সম্পত্তিতে কন্যা পুত্রের অর্ধেক ভাগ পাইবে” তাহলে সমান হল কি প্রকারে ?
রোকেয়া নারীমুক্তি চেয়েছিলেন তা নিয়ে কোন সন্দেহ নেই। কিন্তু এই নারীমুক্তি চাইতে গিয়ে তিনি ধর্ম বা সমাজকে বাদ দিবেন না রাখবেন বুঝে উঠতে পারতেন না। সরাসরি সেটা বাদ দেওয়ার ক্ষমতা তাঁর ছিলও না বলেই, পুরুষের বাঁধাধরা নিয়মগুলোকে তিনি মেনে নিয়েছেন, ধর্মকে মেনে নিয়েছেন। কিন্তু ধর্মের কাজ না। 
আমাদের দেশে আজকের অনেক ধর্মপ্রাণ মুসলিম নারীরা সেটাই করে। জাকির আল নায়েকের এক লেখায় পড়েছিলাম, মেয়েরা ছেলেদের সঙ্গে একসঙ্গে কাজ করতে পারবে না “
She can work in places which have got separate sections- gents and ladies, because Islam does not agree with intermingling of the sex” (https://www.facebook.com/zakirnaikirf/posts/10151475927145590)। বর্তমান জীবনধারায় বা অর্থনৈতিক ব্যবস্থায় এই আদেশ মেনে চলা কোন মুসলিম চাকরিজীবী নারীর পক্ষে সম্ভব না, অনেক পেশাতেই। কিন্তু অনেক ধর্মপ্রাণ মেয়েই কাজ করে, পুরুষদের একাধিছত্রপতে। কিন্তু যদি তাঁদেরকে ধর্ম নিয়ে বলা হয় “ যে ধর্ম মেয়েদের কাজের জায়গা সঙ্কোচন করে দিয়েছে” , তাঁরা সেটার প্রতিবাদ করে উঠবেই , কিন্তু নিজেরাই মানে না সেকথা।
বেগম রোকেয়া ছিলেন এইরকম ডিলুইশন টাইপ চিন্তাধারার। মোদ্দা কথা, তিনি মেয়েদের ঘর থেকে বের করেছিলেন সে যুক্তিতে তাঁকে নাস্তিক বলা চললেও, তিনি আদতে পুরুষতান্ত্রিক ধর্ম সমাজের সঙ্গে আপোষ করে অধিকার আদায় করা নারী। বিরুদ্ধে যাবার সাহস তাঁর ছিল না হয়ত।
কিন্তু তারই জোরে বা তাগিদে, আমাদের নারীরা শিক্ষিত হয়েছে, মানসিক দাসত্ব থেকে মুক্তি পেয়ে স্রোতের বিরুদ্ধে যেতে পারছে নিজের অধিকার আদায়ে। এটা রোকেয়া ছাড়া সম্ভব ছিল না। তিনি নিজে যেটা পারেননি, তাঁর বীজ বপে দিয়ে গিয়েছেন উত্তরসূরিদের মধ্যে। 
জীবদ্দশাকালে আমার একটা স্বপ্ন সারা দেশব্যাপী ঢাকঢোল পিটিয়ে “বেগম রোকেয়া উৎসব” পালন করা। যেমন আজকে পালিত হয় রবীন্দ্র কিংবা নজরুল উৎসব। বেগম রোকেয়া তাঁদের কারও চাইতে কমকিছু ছিলেন না, তাহলে তাঁকে কেন সেভাবে উৎসবে সমাদৃত করি না ? মরেও “নারী”র নাম ঘুচাতে পারলেন না বলে? 

