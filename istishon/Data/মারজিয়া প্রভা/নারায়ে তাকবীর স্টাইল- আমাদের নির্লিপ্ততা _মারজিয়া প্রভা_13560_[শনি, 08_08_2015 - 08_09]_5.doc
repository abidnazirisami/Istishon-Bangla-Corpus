নারায়ে তাকবীর স্টাইল- আমাদের নির্লিপ্ততা 


সিরিয়াল কিলারদের খুনের বিভিন্ন স্টাইল আছে। আগেকার যুগে ঠগিদের স্টাইল ছিল গলায় ফাঁস লাগিয়ে মারা। কোন কিলার বন্দুক দিয়ে মাথা জখম করে মারত, কোন কিলার বিষপ্রয়োগে। সিলিয়ার কিলাররা ইউনিক হয়। এখনকার ইউনিকিটি হচ্ছে নারায়ে তাকবীর স্টাইল। আসবে, নারায়ে তাকবীর বলে চাপাতি দিয়ে কুপাবে, চাপাতির রক্ত মুছে চলে যাবে, কয়দিন হা হুতাশ হবে, সরকার খুব খুব আশার বানী শোনাবে, পত্রিকার পাতা ভরে থাকবে পুলিশ অনেক তৎপর খুনি খুঁজতে , ফেসবুকে বা অনলাইনে কীবোর্ড ফাইটিং চলবে “ইহা সহি ইসলাম না” টাইপ , তারপর সব কিছু ভুলে যাবে মানুষ। সরকার ও ভুলে যাবে। পুলিশ, প্রশাসন ভুলে যাবে। কিছুদিন চুপচাপ । আবার নারায়ে তাকবীর স্টাইলে কোপানো হবে।
গত মাসে এক ছোট ভাইয়ের সাথে আলাপ করছিলাম, কে মরতে পারে এইবার ! ঈদ আর রোজা নিয়ে সব সুনসান, চুপচাপ। এর ফাঁকে শুনলাম ব্লগার স্নিগ্ধা আপু ( ফারজানা কবির খান) কে হত্যার জন্য জার্মানি তে ভিড় করেছে আন্সারুল্লাহ বাহিনী। উদ্দেশ্য ব্লগার স্নিগ্ধা এবং ব্লগার লুক্স কে কোতল। আপু নিরাপত্তা পেল জার্মানি পুলিশের কাছ থেকে, একটু হলেও স্বস্তি পেলাম। কিন্তু নিলয়দা যাবে তা বুঝে উঠি নি। আমি নিলয়দার ফেসবুকের ফলোয়ার ছিলাম, নিয়মিত পোস্ট পড়তাম। তো গত মাসের ২৬ এর দিকে আমি সাইবার হ্যারাজমেন্ট নিয়ে জিডি করে আসি। এর পরপরই নিলয়দার পোস্ট দেখলাম , তার জিডি পুলিশ নেয় নি। তখনই বুকটা ছ্যাঁত করে উঠল। দুজন অচেনা ব্যাক্তি তাকে অনুসরণ করছে, নিরাপত্তা পেতে থানায় গেল। থানা খালি ঘুরানো শুরু করল এই থানার আন্ডারে না, ওই থানায় যান বলে। শেষে পুলিশ বলল “ দেশ ছেড়ে চলে যান”। তখন ওই পর্যন্তই। অস্বস্তির শুরু।
শেষ টা এতো তাড়াতাড়ি হবে ভাবি নি। কাল যখন শুনলাম দাদা নেই, আমি কিছুক্ষন অফ থাকলাম। হ্যাঁ! কিছুক্ষণ অফ ছিলাম। পরে আমার সারকাজম লাগছিল বিষয়টা। আমি তো জানতাম , কেউ একজন যাবে এরপর। নিলয়দা গেল, না হলে অন্য কেউ যেত। কিন্তু যেত তো! অভিজিৎ, অনন্ত দা , বাবু ভাউয়ের মৃত্যুর পর চিল্লাফাল্লা করেছি ফেবুতে। ইনবক্সে এসে আমাকে লোকে সহি ইসলাম বুঝিয়েছে। ছাগু ব্যাক্তিদের কমেন্ট দেখেছি “ তোদের স্থান জাহান্নামে” টাইপ। এবারও কি সেই ঘটনা পুনারাবৃত্তি হবে না ? তাই তো হচ্ছে। একপক্ষ বলছে ঠিক না, সহি ইসলাম না। এক পক্ষ বলছে ঠিক ঠিক। কয়দিন পর ডিফেন্ড শুরু হবে “ ব্লগার নাস্তিক ছিল না, ইসলামবিরোধী কিছু লিখে নি”। মানে কি ? ব্লগার নাস্তিক হলেই, ইসলামবিরোধী লিখলে তাকে মারা জায়েজ ? 
ধর্ম বিশ্বাস করা একটা মানুষের অধিকার থাকলে, ধর্ম অবিশ্বাস করার অধিকারও থাকবে ! লেখার বদলে লেখা দিয়ে যুক্তি খণ্ডন হোক, চাপাতি নিয়ে আসা মানে কি হেরে যাওয়া না ? ক্যান ভাই , যুক্তি নাই তোমাদের ? তাই হত্যাযজ্ঞ, নারায়ে তাকবীর ? এতো ঠুনকো ধর্মবিশ্বাস ? 
ধর্মান্ধের বিরুদ্ধে লড়াই চলেছে সভ্যতার শুরু থেকে, না হলে সভ্যতা আগাত না, বিজ্ঞান আগাত না। গ্যালিলিও যখন পৃথিবী ঘুরে সূর্যের চারিদিকে বলেছিল, ওল্ড টেস্টামেন্টের বিরুদ্ধেই কথা বলেছিল। এরও আগে বাইবেলের বিরুদ্ধে এই বানী প্রচার করে ব্রুনোকে পুড়িয়ে মেরেছিল রোমবাসী। থেমে ছিল কি বিজ্ঞান চর্চা? প্রমাণ হয় নি আসল সত্য ? 
ধর্মীয় উগ্রবাদী , গোঁড়ামি, ধর্মান্ধ মূলত ধর্মবিশ্বাস থেকেই সৃষ্টি হয়। কিছু মানুষ এক্সট্রিমিস্ট হয়ে তাদের বিশ্বাস অন্যের উপর চাপাতে জোর করে, হোক সে বিশ্বাস রুপকথা বা অমূলক। আর বিজ্ঞানমনস্ক বা মুক্তমনারা, সেই বিশ্বাস চোখ বন্ধ করে মেনে নিতে রাজি হয় না। ধর্মবিশ্বাস, অবিশ্বাস, আস্তিক , নাস্তিক এই সবকিছু মানুষের বুদ্ধিমত্তার ভেরিয়েশন। বুদ্ধিমত্তার লড়াই করতে বুদ্ধি দরকার। তা নেই বলেই কি এই চাপাতি স্টাইল ? তাই নয় কি ? 
কাল এক ছোট ভাই বলছে, এক একজন মারা যায়, কষ্ট লাগে, ভাবি “ যাক! এইবার অন্তত আমি না”। নির্লিপ্ত হয়ে গেছি আমরা। নাস্তিক, ধর্মঅবিশ্বাসীদের পাশে থাকে না আইন, রাষ্ট্র, সমাজ, সরকার। সরকার নাস্তিক ট্যাগ খেলে তাদের ভাবমূর্তি নষ্ট হবে কি না! 
নারায়ে তাকবীর চলবে ? চলুক! কলম থামবে না। চাপাতির চাইতে অনেক বেশী জোর কলমের। কলম চলবেই। 

