কাদম্বিনী


"কাদম্বিনী মরিয়া প্রমান করিল সে মরে নাই" কলকাতার ঠাকুরবাড়ির আচার্য দেবেন্দ্রননাথ
ঠাকুরের ছোট ছেলে রবীন্দ্রনাথ ঠাকুর একজন কাদম্বিনী কে চিনতেন, হয়ত বহু কাদম্বিনী কেও
চিনে থাকতে পারেন। আর সেসব কাদম্বিনীদের অশ্রু উপাখ্যান তিনি কাদম্বিনীর মৃত্যুতে বেচে উঠার
মধ্য দিয়ে বলে গিয়েছিলেন উত্তরপুরুষের উদ্দেশ্যে।
আমিও বহু কাদম্বিনীকে চিনি, আমার চারপাশের মানুষজন ও চেনেন বহু কাদম্বিনীকে।
আমাদের কাদম্বিনীরা মরমে মরে,শরমে মরে মরে রোগ যন্ত্রণায়। মর্মযাতনায় ভুগে যখন
কাদম্বিনী নিঃশেষ প্রানশক্তির শেষ কণাটুকু পরম পিতার পায়ে সমর্পণ
করে চিতায় ওঠে কিংবা নিশ্চুপ কবরের প্রশান্তিতে প্রবেশ করে সেদিন কাদম্বিনীর মুক্তি মেলে, স্বস্তি মেলে, মেলে সুস্থ্যতাও হয়ত!
আমাদের চারিধারে অসংখ্য কাদম্বিনীদের বসবাস, আমাদের মূর্খতায় প্রতি নিয়ত
বলি হয়, হচ্ছে অসংখ্য কাদম্বিনী। এ মাসের দশ তারিখে ছিল বিশ্ব মানসিক স্বাস্থ্য
দিবস। সারা বিশ্বে মানসিক স্বাস্থ্য আজ মানসিক পীড়ার কারন হয়ে দাঁড়িয়েছে, আর তাই সাজ
সাজ রব পড়েছে মানসিক স্বাস্থ্য সচেতনতার।
নানা দেশে আয়োজন করা হচ্ছে নানাবিধ সেমিনার, সিম্পোজিয়াম, প্রকাশনা, শোভাযাত্রা। রায়সাহেবের বাড়ির পাশে ঘর তাই আঁচলের খুটে আগুন ধরিয়ে হলেও খিড়কির দুয়ারে মঙ্গল দীপ জ্বালতে হবে, ভদ্র হয়েছি দেখাতে হবে না! তাতে রাতের আধার কেটে খোকার পড়ার দীপ জ্বালবার
তেল না থাকুক, কি গিন্নীর পরনের কাপড়ে ঘাটতি পড়ুক। আমাদের দশাও হয়েছে তাই।
রায়বাবুদের দেখাদেখি আমরাও র্যালী করছি, পত্রিকার পাতা ভরছি তত্ত্বকথাম্মৃতে, অথচ
হাজারে হাজার মানসিক রোগী এদেশের রাস্তায় ঘুরছে। কাপড় বিহীন শরীরে ভদ্দরলোকদের বাড়ি খাবার ভিক্ষে চাইতে গিয়ে কেউ হারাচ্ছেন প্রানটা; চোর- ছেলেধরা কিংবা জোচ্চোর সন্দেহে। পরদিনের খবরের পাতায় বিকৃত চেহারার লাশের ছবি সহ কাভারেজ পাচ্ছে খবরটা, অমুক স্থানে চোর/জোচ্চোর সন্দেহে এলাকাবাসীর পিটুনিতে নিহত অমুক পাগল, এখানেও তাকে মরিয়া প্রমান
দিতে হইল, সে ছিল মানসিক রোগী।
আজও গ্রামে ও নগরে কানা-কালা-খোড়া-বোবা-হাবা সন্তান জন্ম নেওয়া রীতিমত মহাপাপ। (কাউকে কষ্ট দিতে নয়
বরং বাস্তবতা বোঝাতে শব্দগুলো ব্যবহার
করতে হল)।
আর সে সন্তান যদি হন কন্যা! তাহলে আর বলতে হবে না। সে কন্যা তো জন্মেই দগ্ধ হৃদয় নিয়ে এল, কন্যার উর্ধতন এবং অধঃস্তন জীবন্ত সকল আত্মীয়-আত্মীয়ারা সে অনলে দগ্ধে মরেন। অতপর
কন্যা মরনে তার অস্তিত্ব ঘোষণা করে যান। কত কূলবালার গলায় যে দড়ি উঠেছে অসুস্থ্য সন্তান
জন্মদানের পাপের প্রাচিত্তিরে (প্রায়শ্চিত্তে) তার সংখ্যা খোদ চিত্রগুপ্ত ও দিতে পারবেন কিনা সন্দেহ।
কিইবা হবে সেসব বলে, গত কালই গেল বিশ্ব আর্থাইটিস দিবস। আমি গ্রামের
ছেলে। গায়ের শতকরা শতভাগ বয়স্কা নারী আর অর্ধেকের বেশি পুরুষ কোন না কোন প্রকারের
আর্থাইটিস সহজ বাংলায় বাত ব্যাথার রোগী।
গ্রাম ঘাটে বেতো ঘোড়া বলে একটা গালি চলতি খুব! অর্থাৎ বাতে ধরা ঘোড়া বাতিল মাল।
তাই বাতের প্রকোপে একটা নির্দিষ্ট বয়ঃক্রমের পর আমাদের মানুষগুলোকে করে দিচ্ছে নিশ্চল। বউ
শাশুড়ির দিকে নথ নেড়ে বলছে, বাতের ব্যথা না ঢং, আসলে বসে খাওয়ার ধান্দা। আর শাশুড়ি বউয়ের দিকে আঙ্গুল নির্দেশ করে বলছে, আহ মলো, এই বয়সে বাত ব্যথা! কাজ না করার পাঁয়তারা।
ছোট্ট খোকা অন্তুরও বাত হয়! কি কলি পড়ল। বলি হ্যারে ওসব বুঝি না! স্কুল
না যাওয়ার ফন্দি। এভাবেই প্রতি মূহুর্তে কাদম্বিনীরা মর্মে মরছে।
বাত শাশুড়ি -বউ-ননদ-ভাজ এমনকি ছোট্ট খোকারও হতে পারে। হ্যা, এবার আসি চিকিৎসায়
সুনির্দিষ্ট দুয়েকটি শ্রেণী বাদে, বাতের সুস্পষ্ট চিকিৎসা নেই। নেই চিরমুক্তির
আরোগ্য নিদান।
কিন্তু বিজ্ঞান স্বরসতীর আশির্বাদে যা আছে তাই বা কম কি?
সুস্থ্য থাকার, ভাল থাকার পথ আছে; একমাত্র চিকিৎসা বিজ্ঞানেই।
হোমিওপ্যাথি -কোবরেজি-চায়নিজ অংবংচং্যে নয়।
সুনির্দিষ্ট পন্থার বিজ্ঞান সম্মত চিকিৎসাতেই
আছে সকল চিকিৎসা।
রবীন্দ্রনাথ দিয়ে শুরু করেছিলাম, তারই কথায় শেষ করি। কুইন্যিন ম্যালেরিয়া সারাবে, কিন্তু
কুইন্যিন সারাবে কে? চিকিৎসা বিজ্ঞান বা চিকিৎসক রোগ সারাবে রোগিকে সারাবে কে? সহজ
করে বলি, পাগল চিকিৎসায় ভাল হবে কিন্তু পাগল পাগল করে ঢিল ছোড়া বা পাগল ধরে পিটানোর
পাগলামিটা কে সারাবে মশাই?
বউ-শাশুড়িকে ডাক্তার পর্যন্ত নেওয়া বা বাতে অচল রহিম শেখকে শান্তনা দিয়ে মাঠে ডাকার
কাজটা কে করবে? ভেবেছিলাম শেষ করব, শেষাবধি লালন এসেই পড়ল,
"পড়শি যদি আমায় ছুত,
যম যাতনা সবই যেত, দুরে"।
হ্যা, পড়শি, একটু ছুয়ে দিন আপনার পড়শি বেতো ঘোড়াকে,
তাকে টেনে আনুন বিজ্ঞানের স্পর্শে।
আপনার ছোঁয়াতেই দেখবেন চলে গেছে যম যাতনা; আর চিকিৎসকের জ্ঞান ও অভিজ্ঞতায়
বাকিটা। হয়ত এখনো কিছু রোগ সারাবার পুর্ণ অধিকার পায়নি বিজ্ঞান সাধকেরা, হয়ত
স্রষ্টা এগুলো রেখেই দিয়েছেন পড়শীর স্পর্শে যম যাতনা দুর করবার জন্য। আপনি খোজ
নিয়েছেন তো, আপনার পড়শীর??

