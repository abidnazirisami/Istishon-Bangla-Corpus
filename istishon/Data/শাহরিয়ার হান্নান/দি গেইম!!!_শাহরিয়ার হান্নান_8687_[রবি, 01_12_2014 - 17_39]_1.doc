দি গেইম!!!


আমাদের এই কাফেলাতে সদস্য সংখ্যা ২৫। নারী, পুরুষ, যুবক, বৃদ্ধ, শিশুও আছে। আমরা একেকজন একেক ষ্টপেজ থেকে উঠেছি। আমি উঠেছি ভাটিয়ারী থেকে। আমার সাথে ও পরে উ্ঠতে উঠতে বাসটা ভরে গেছে।সিট না পেয়ে অনেকে দাঁড়িয়ে আছে। অথচ আমি মনে করেছিলাম হয়তো খেলাটা আমি একাই অথবা গুটিকয় খেলবো। এতে অবশ্য খেলার মজাটা বেড়েছে। সবাই খেলাটা বেশ উপভোগ করছে বলে মনে হয়। কারো কারো চোখে অবশ্য ভীতির ছায়া। অনিশ্চয়তা উদ্বিগ্নতা তাদের গ্রাস করেছে। তবে কেন তারা এই খেলা খেলতে এসেছেন বোধগম্য নয়। যেমন একজনতো মাঝপথে জানালা দিয়েই লাফ দিলো। সে অবশ্য গাড়িতে উঠবার পর থেকেই কেমন অস্বাভাবিক আচরন করছিলো। কতক্ষন বাদে বাদেই জানালা খুলছিলো বন্ধ করছিলো। আতঙ্কে তার চোখ দুটি গোল হয়ে বেড়িয়ে আসবার যোগাড়। শেষ পর্যন্ত সে আর টিকে থাকতে পারলো না। তার গন্তব্য আসার আগেই জানালা দিয়ে দিলো লাফ। আরে বাবা তুই তো খেলার নিয়ম মেনেই এসেছিস। তবে কেন বিশৃঙ্খলা করা। শিশুগুলো হয়তো না জেনে না বুঝেই খেলতে এসেছে, তাই বলে তাদের জন্য কোন ছাড় নেই। তাদেরকে খেলার ফলাফল মেনে নিতে হবে।
খেলার কিছু শর্ত আছে- খেলাতে যে কেউ অংশগ্রহন করতে পারবে, খেলার কোন বাধা ধরা নিয়ম নেই, খেলাটার কোন সময় নেই, সারা দেশের যে কোন স্থানে খেলাটা হয়ে যেতে পারে। খেলার রেফারীরা কিন্তু আমাদের আশে পাশেই আছেন। কিন্তু তাদের আমরা চিনিনা। আবার একটা প্রতিপক্ষ এলোমেলো ঘোরাফেরা করছে, তাদের চেনা গেলেও সব জায়গায় তো আর তারা নেই। না থাকায় অবশ্য ভালোই হয়েছে, খেলার মজাটা পাওয়া যাচ্ছে। আয়োজকরা কযেকটি জায়গায় আমাদের জন্য বিশেষ চমক নিয়ে উপস্থিত হবেন। কোথায় যে কোন চমক আছে তা কিন্তু আমরা জানি না। না জানাতে খেলার মজাটা আরো বেড়েছে। একেকটা ষ্টপেজ পার হই আর আমরা আগ্রহ নিয়ে অপেক্ষা করি কখন কি ঘটে।
পরশু আমি না জেনেই খেলাটাতে ঢুকে পড়েছিলাম,আর তারপর থেকেই আমার একটা নেশা পেয়ে গেছে খেলাটার প্রতি।আমি আর সুমন রোজকার মতো বাড়ি ফিরছিলাম আমাদের রুটের বাসে করে। উঠবার সময়ই দুজন মহাশয় ধ্বস্তাধ্বস্তি করে বাসে উঠলো। তখনো বুঝতে পারিনি তাদের মর্যাদা তাই একটু বিরক্তই হয়েছিলাম। আমাদের বাস ষ্টপেজ ছেড়ে কিছুদূর আসার পর এক নির্জন ষ্টপেজে এক মহাশয় নেমে গেলেন। বাস ষ্টার্ট দেবার সাথে সাথেই তিনি বললেন “এই থামা”! বলেই তার প্যাকেটে সযত্নে বহন করা একটি সুদৃশ্য বোতল বের করলেন। এমন সুন্দর বোতল আমি আর দেখিনি। বোতলের ছিপিটা খুলে তিনি আমাদের উপর গোলাপজল ছিটিয়ে দিলেন। এমন সুগন্ধি গোলাপজলও আমি আর দেখিনি। কিন্তু আশ্চর্যের ব্যাপার গোলাপজল ছিটাবার সাথে সাথেই সবাই কেমন ব্যাকুল হয়ে উঠলো। আরেকজন মহাশয় ততক্ষনে নেমে তার পকেট থেকে এ্কটি ম্যাচ বাক্স বের করলেন। বাক্স থেকে একটি কাঠি ঘষা দিয়ে ছুড়ে দিলেন আমাদের যাত্রী ভর্তি বাসটিতে। আমরা যে যেদিক পারলাম দিগ্বিদিক ছোটাছুটি শুরু করেছি। কার উপর কে পড়ছি তা জানা নেই। সবার লক্ষ্য বাসের সরু দরজাটার দিকে। কিন্তু দরজাটা তো আর জানে না সবাই তাকে একসাথে ভালেবাসবে। এক মহিলা ব্যাগে করে নিয়েছিলেন পটল, আলু, কাঁচামরিচ, টমেটো। হুড়োহুড়িতে তার ব্যাগটা গেল ছিড়ে আর কাল যাদের সযত্নে সুগন্ধি তেল মশলা দিয়ে রাধবার কথা তারা রাস্তায় গড়াগড়ি খেতে লাগলো। সুমন আছে কি নেই তখন তা আমার দেখবার ফুরসত নেই। আমি আশে পাশের লোকজন ঠেলে ধাক্কিয়ে কোন মতে লাফিয়ে নেমেছি রাস্তায়। ততক্ষনে সেই মহাশয় দুজন হাওয়া। আর আমাদের বহনকারী বাসটিও তার জীবন হাতে নিয়ে পগাড় পাড়।
দেখলাম দুজন যুবতী পায়ে ভালোই চোট পেয়েছেন, কিন্তু তারচেয়েও তাদের বেশী আফসোস খেলাটার চুড়ান্ত মজা উপভোগ করতে না পারায়। তারা আশা করেছিল তাদের কপালের লাল আবীর দেখে মহাশয়রা তাদের টেনে নিয়ে যাবে কোন অন্ধকার গলিতে আর তারা উপভোগ করবে দলীয় ক্রিড়া।
আমি আগে খেলাটার কথা শুনেছি কিন্তু খেলাটা যে এতো উত্তেজনাময় বুঝতে পারিনি।আমাদের পাশ দিয়ে আরেকটা গাড়ি দৌড়ে চলে গেল। তার কোন কাঁচ আর অবশিষ্ট নেই। জানালার ফাঁক দিয়ে রক্তাক্ত খেলোয়ারদের উল্লাস দেখলাম। সেদিন হতে আমারো খেলাটার প্রতি একটা নেশা পেয়ে গেছে। প্রতিদিন আসা যাওয়ার পথে অপেক্ষা করি মহাশয়দের। তাদের যদি কোন দিন চিনতে পারি তবে অবশ্যই তাদের আমার ধন্যবাদ জানাবো এমন অসাধারন উপভোগ্য একটি খেলা আবিস্কারের জন্য । 

