জ্বালা


চা গরম করতে গিয়ে আঙ্গুল অনেকটা পুড়ে গেছে। অসহ্য জ্বলুনি। ঘরোয়া ঔষুধে মনে হয়না কাজ হবে। ডাক্তারেরর কাছে যেতে হবে। ডাক্তার তো দেখেই আতকে উঠলেন।
কিভাবে হলো?আপনাকে তো ভালো ভোগাবে। সেপটিকও হয়ে যেতে পারে। কোন রিস্ক নেবেন না। আমি ব্যান্ডেজ করে দিচ্ছি, ঝামেলা মনে হলেই দেখিয়ে যাবেন।
ডাক্তার আমার ঝলসে যাওয়া আঙ্গুলটা যত্ন করে ব্যান্ডেজ করে দিচ্ছেন। আমার চোখ বন্ধ। কিন্তু আশ্চর্য আমারতো আঙ্গুল পুড়েছে-ডাক্তার আমার শরীর ব্যান্ডেজ করছেন কেন? আঙ্গুল থেকে শুরু করে আমার গলা, বুক, পেট, উরু, পা, মুখ -সারা শরীর ব্যান্ডেজে মোড়া! আমাকে কেমন মমির মতো মনে হচ্ছে! জ্বলুনি আঙ্গুল থেকে আমার শরীরে ছড়িয়ে পড়ছে কেন? সারা শরীরে অসহ্য জ্বলুনি! মাথার চুল গুলো আজ অনেকক্ষন ধরে শ্যাম্পু করেছিলাম কিন্তু চুলগুলো কোথায়? আমার গালে আজ সকালেও আদুরী চুমু খেয়েছিল। সেই চুমু খাওয়া গালে এতো কালি কেন? শারমিন তুমি অমন অসহায়ের মতো চেয়ে আছো কেন? সকালে মায়ের প্রেসক্রিপসনটা পকেটে দিয়েছিলে সেমতো ফার্মেসী থেকেতো ঔষুধগুলো কিনে পকেটে রেখেছিলাম। ঔষুধগুলো তো পুড়ে ছাই হয়ে গেছে! মায়ের শ্বাসের টানটা বেড়ে যাবে! ঔষুধ গুলো আনতে হবে। একি আমি উঠতে পারছি না কেন? শারমিন আমি উঠতে পারছি না। আদুরি কে আমার কাছে এনো না! ও ওর বাবাই কে দেখে চিনতে পারবে না ।
আচ্ছা শারমিন আমার শার্ট প্যান্টগুলো কোথায়? ওগুলো কে খুলেছে? আমি তে খুলেছি বলে মনে পড়ছে না? তবে কী...? নাঃ নাঃ ! এ হতে পারে না। শারমিন তুমি জানো আমি আমার জ্ঞান হবার পড় হতে এমনকি তোমার সামনে আলোতেও কোনদিন উদোম হইনি। সেই আমাকে রাস্তার হাজারটা চোখের সামনে ...!!
অফিস শেষে রোজকার মতো বাড়ি ফিরছি। কোন গাড়ি নেই। যেই একটা টেম্পু এলো ধ্বস্তাধস্তি করে কোন রকমে ঠেলে উঠেছি। কিছু দূর যাবার পর কতগুলো নেকড়ে তেড়ে এলো! হাউ মাউ খাউ! কামড়ে ধরছে! খামচাচ্ছে! নেকড়েগুলো আগুনও নিয়ে এসেছে! ধোয়া! কালো ধোয়া....
আমার শ্বাস নিতে কষ্ট হচ্ছে! গলার কাছে বাতাসটা আটকে আছে! একটু বাতাস!
শারমিন!! আদুরি!! মা!!!
কী হলো হামিদ সাহেব? আপনি এমন করছেন কেন?
হ্যা!
তুমি এমন করছে কেন?
বাবাই তোমার আঙ্গুলটা কি বেশী জ্বালা করছে? এই আমি আপ্পা দিয়ে দিলাম। দেখো আর জ্বলবে না।
হ্যা মা। আমার আর কোন জ্বালা করছে না। কিন্তু মানিক প্রামানিক-মনির ওদের জ্বালা কি কমেছে?

