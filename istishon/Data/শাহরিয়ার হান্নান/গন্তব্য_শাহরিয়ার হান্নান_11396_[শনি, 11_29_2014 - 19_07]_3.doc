গন্তব্য


রাবেয়া ইদানিং নিজেই নিজের আচরণে কনফিউজ হয়ে যায়। সেদিন একটা কাজে অফিস থেকে একটু আগে বের হওয়া দরকার ছিল। ম্যানেজার শুনে ছুটিও দিয়েছিল। এক কলিগ কথায় কথায় বলে বসলো- মেয়েরা যে কেন চাকরি করতে আসে! ছেলেটা হয়তোবা ঠাট্টা করেই কথাটা বলেছিল। কিন্তু রাবেয়া তা কোনভাবেই মেনে নিতে পারেনি। কাজটা জরুরী হলেও সে অফিস টাইম শেষ করে বাসায় ফিরেছিল। বেচারা ছেলেটা সেদিন আর তার সামনে আসেনি। অফিসের সবাই কি তাকে কিছুটা ভয় পেতে শুরু করেছে? এই অফিসেও বোধ হয় তার আর বেশিদিন কাজ করা হবে না। আবার সিভি রেডি করা, চাকরির বিজ্ঞাপন দেখে এপ্লাই করা-উফ!
মাও তাকে কিছুটা ভয় পায় মনে হয়। অনেকগুলো বিয়ের প্রস্তাব বাতিল করার পর সবাই মনে করছে নাঃ এ মেয়ের বিয়ে করার ইচ্ছে নেই। কিন্তু রাবেয়া বোঝাতে পারছে না বিয়ে করতে তার আপত্তি নেই কিন্তু যে তার জীবনসঙ্গী হবে তাকে তার মানসিকতার সমান না হোক সমসাময়িকতো হতে হবে। বাসার টেনশনটাও রাবেয়া বুঝতে পারছে। পুষ্প গ্রাজুয়েশন শেষ করেছে। পুষ্পর অ্যাফেয়ার মোটামুটি দুই পরিবার মেনে নিয়েছে। কিন্তু রাবেয়ার বিয়ে না দিয়ে পুষ্পর বিয়ের কথা চিন্তা করতে বিব্রত বোধ করছে। মা তার পাশে ঘোরাঘুরি করছে মানে মা কিছু বলতে চায়। বেচারার জন্য রাবেয়ার মায়া হয়। বাবা ওকে সরাসরি কিছু না বললেও মাকে যে চাপের মধ্যে রেখেছে তা সে বুঝতে পারে। রাবেয়া মাকে বলল –মা তুমি কি কিছু বলতে চাও? ছবিটা মায়ের হাতেই ছিল। ছেলেটা দেখতে ভালই। বিদেশ থাকে, বিয়ে করে বউ নিয়ে যাবে। মায়ের মুখের দিকে চেয়ে রাবেয়া না করতে পারলো না। সামনের শুক্রবার আগ্রাবাদে এক রেস্টুরেন্টে বিকেলে সেজেগুজে যেতে হবে।
যা না করলেই নয় তাতে নিজেকে তৈরি করে এক ভাবীর সাথে রাবেয়া রেস্টুরেন্টে গেল। জায়গাটা তার অচেনা নয়। আগেও বারকতক একই উদ্দেশ্যে আসা হয়েছে। এখানকার মেন্যুগুলো রাবেয়ার ভালই লাগে। কোনার টেবিলে ছবির ছেলেটা আরেকজন লোক নিয়ে আগে এসেই বসে আছে। একটু দেরি হয়ে গেছে। ছবিতে ফর্মাল ড্রেসে থাকলেও আজ হলুদ টিশার্টের সাথে ব্লু জিন্স পরেছে । দেখতে ভালই লাগছে। কুশলাদি জিজ্ঞেস করার পর টুকটাক কথাবার্তা চলছিল। কথা প্রসঙ্গে রাবেয়া জিজ্ঞেস করলো – আপনি কি করেন? ছেলেটা কি প্রশ্নে কিছু মনে করলো? করলোইবা। সেতো অপ্রাসঙ্গিক কিছু বলেনি। সঙ্গের লোকটি বলল –সাজিদ অ্যামেরিকা থাকে। জবাবে রাবেয়া আর কিছু বলার উৎসাহ বোধ করল না। ভাবি আর সাথের লোকটি কথাবার্তা চালিয়ে যাচ্ছিলেন। অ্যামেরিকার ভদ্রলোক রাবেয়াকে আগ্রহ নিয়ে জিজ্ঞেস করলো –আপনি কি করেন? রাবেয়ার তাৎক্ষনিক উত্তর- আমি বাংলাদেশে থাকি। এরপর আর আলাপ বেশি এগোয় না। আজকের স্যুপটা অন্যান্যদিনের মত মজা লাগে না। তারা বিল মিটিয়ে দিয়ে যেযার রাস্তায় এগিয়ে যায়। 

