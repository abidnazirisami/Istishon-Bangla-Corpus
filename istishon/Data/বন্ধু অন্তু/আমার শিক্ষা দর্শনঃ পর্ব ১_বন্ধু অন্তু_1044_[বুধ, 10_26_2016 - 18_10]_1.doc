আমার শিক্ষা দর্শনঃ পর্ব ১


মানুষের জীবন, দর্শন, বিশ্বদৃষ্টিভঙ্গি সবকিছুই প্রতিফলিত হয় তার শিক্ষায়। শিক্ষা অর্জন প্রাতিষ্ঠানিক বা অপ্রাতিষ্ঠানিক হতে পারে। একজন মানুষ যে প্রাতিষ্ঠানিকভাবে শিক্ষিত না, তারও জীবন সম্পর্কে একটা দর্শন রয়েছে, বিশ্বদৃষ্টিভঙ্গি রয়েছে। সে শিক্ষা অর্জন করছে প্রকৃতির নানা উপাদান থেকে। শিক্ষা মানুষের জীবনকে প্রভাবিত করছে, হোক সেটা প্রাতিষ্ঠানিক বা অপ্রাতিষ্ঠানিক। তবে এ লেখায় আমি মূলত প্রাতিষ্ঠানিক শিক্ষা ব্যবস্থার কিছু দিক নিয়ে ধারাবাহিকভাবে আলোচনা করার চেষ্টা করব।
একই ধারার শিক্ষা কি ও কেন
আমাদের দেশের শিক্ষা ব্যবস্থার দিকে তাকালে দেখা যাবে এটি বিভিন্নভাগে ভাগ হয়ে আছে। এর মধ্যে প্রধান তিনটি ভাগের কথা আমরা জানি: বাংলা মাধ্যম, ইংরেজি মাধ্যম এবং মাদ্রাসা শিক্ষা ব্যবস্থা। এই তিনটি ভাগই আবার নানা উপভাগে ভাগ হয়ে আছে। আমি বরং প্রধান তিনটি ভাগ নিয়েই কথা বলি। এই শ্রেণীবিভক্ত তিনটি মাধ্যমের দিকে একটু গভীরভাবে লক্ষ্য করলে দেখা যাবে, এই শিক্ষা মাধ্যমগুলো গড়ে উঠেছে আর্থিক মানদণ্ডের ভিত্তিতে। এই তিনটি শিক্ষা মাধ্যম আর্থ সামাজিক ভিত্তিতে গড়ে ওঠা সমাজের তিনটি শ্রেণীরই প্রতিনিধিত্ব করছে: উচ্চবিত্ত, মধ্যবিত্ত এবং নিম্নবিত্ত। যারা ইংরেজী মাধ্যম শিক্ষাপ্রতিষ্ঠানগুলোতে অধ্যয়ন করছে তাদের পরিবারের দিকে লক্ষ্য করলে দেখা যাবে অধিকাংশ শিক্ষার্থীরাই উচ্চবিত্ত পরিবারের সন্তান। ইংরেজী মাধ্যম শিক্ষাপ্রতিষ্ঠানগুলোর শিক্ষাদানের মান যাই হোক, প্রায় প্রত্যেকটা প্রতিষ্ঠানই শিক্ষাব্যয়ের দিক থেকে অত্যন্ত ব্যয়বহুল। অনেক খরচ করে শিক্ষার্জন করতে হয় বলে ধরে নেয়া যাক শিক্ষার্থীরা উৎকৃষ্ট মানের শিক্ষাটাই পাচ্ছে। অন্যদিকে আর্থিক মানদণ্ডে পিছিয়ে থাকায় তথাকথিত ‘উৎকৃষ্ট মানের' শিক্ষা গ্রহণ করতে পারছে না মধ্যবিত্ত পরিবারের সন্তানেরা। আর আর্থিক মানদণ্ডে যারা একদম পিছিয়ে, যাদের আমরা নিম্নবিত্ত বলি, যাদের দুই বেলা খাবারের নিশ্চয়তা নাই তাদের সন্তানের কোন মানেরই শিক্ষা গ্রহণের কোন অধিকার নাই। তাদের সন্তানরা ক্ষেতে কাজ করে, ইট ভাঙ্গার কাজ করে দুই বেলা খাবারের সন্ধান করবে সেটাই স্বাভাবিক। শিক্ষা অর্জন তার জন্য বিলাশিতা, কোনরকম বেঁচে বর্তে থাকাটাই তার সংগ্রাম। এই নিম্নবিত্ত জনগোষ্ঠীর একটা অংশ তাদের সন্তানদের শিক্ষিত করতে চায়, এদেরই বড় অংশ শিক্ষিত হবে পশ্চাৎপদ মাদ্রাসা শিক্ষা গ্রহণের মাধ্যমে।
শিক্ষাটা আজ বাজারি পণ্যের কাতারে এসে ঠেকেছে। আমাদের শিক্ষা ব্যবস্থাটা এমন জায়গায় এসে দাঁড়িয়েছে যে যার যত অর্থকড়ি আছে সে তত ‘উৎকৃষ্ট মানের' শিক্ষা নিতে পারবে, যার অর্থকড়ি যত কম তার শিক্ষার মান তত কমতে থাকবে। আর অর্থকড়ি না থাকলে শিক্ষার বাজার থেকে শিক্ষা নামক পণ্যটি তার ক্রয় সীমার বাইরে থেকে যাবে।
আমাদের পড়ানো হয় ‘শিক্ষা জাতির মেরুদণ্ড’। আমরা পয়সাওয়ালারা লেখাপড়া করে জাতির মেরুদণ্ড গঠনে ব্যস্ত হয়ে পড়ি। কিন্তু যারা আমাদের এই মেরুদণ্ড গঠন করতে বলেন, যারা এই জাতির অভিভাবকের ভূমিকায় অবতীর্ণ হয়েছেন তারা কি আসলেই চান জাতি শিক্ষিত হয়ে জাতির মেরুদণ্ড গঠনে ভূমিকা রাখুক? না, তারা চান না। তারা জাতিকে দ্বিধাবিভক্ত করে জনগনের সম্পদ লুটেপুটে খেতে চান। তারা জাতিকে সর্বক্ষেত্রে বিভক্ত করে রাখতে চান, আর্থিকভাবে, সামাজিকভাবে। আর এই কাজটাই তারা পরিকল্পিতভাবে করে থাকেন বহুধারায় বিভক্ত শিক্ষা ব্যবস্থাকে টিকিয়ে রাখার মাধ্যমে। শিক্ষার মাধ্যমে জাতির মেরুদণ্ড গঠন হয়ে গেলে সবচেয়ে ক্ষতি হবে সমাজ ও জাতির তথাকথিত নীতি নির্ধারকদেরই। জনগণের অজ্ঞতার সুযোগ নিয়ে শোষণ নিপীড়নের মাধ্যমে সাধারণ মানুষের সম্পদ হাতিয়ে নিয়ে নিজেরা যুগ যুগ ধরে সম্পদের পাহাড় গড়ে তুলেছে এই শাসকগোষ্ঠী। এই মুনাফালোভী শাসকগোষ্ঠী নিজেরাই ঠিক করে দিচ্ছে মানুষ কি শিখবে আর কি শিখবে না। আমরা শিক্ষিত হচ্ছি এই ক্ষমতাশালী লোকগুলোর নির্ধারণ দেয়া শিক্ষা গ্রহণের মাধ্যমে। ফলে আমরা যারা শিক্ষিত হচ্ছি পক্ষান্তরে আমরাও বঞ্চিত হচ্ছি প্রকৃত শিক্ষা গ্রহণের সুযোগ থেকে। আমরা শিক্ষিতরাও শেষ পর্যন্ত জাতির মেরুদণ্ড গঠনে ভূমিকা রাখার চেয়ে শাসকগোষ্ঠীর উদ্দেশ্য বাস্তবায়নেই বেশি ভূমিকা রাখছি।
আমাদের শিক্ষা ব্যবস্থা বহু ধারায় বিভক্ত। এই বহুধাবিভক্ত শিক্ষাব্যবস্থার গুরুত্বপূর্ণ প্রভাব বিস্তার করছে মানুষের জীবনেও। যাকে যেভাবে যা শেখানো হচ্ছে তাই সেভাবে প্রতিফলিত হচ্ছে তার জীবন দর্শনে। ইংরেজী মাধ্যম, বাংলা মাধ্যম বা মাদ্রাসা মাধ্যম, প্রত্যেক মাধ্যমে শিক্ষা গ্রহণ করা শিক্ষার্থীদের জীবন দর্শন প্রত্যেকের থেকে সম্পূর্ণ আলাদা, কিছু ক্ষেত্রে হয়ত বিপরীতমুখী। কোন সমস্যা নিয়ে এই ৩ মাধ্যমে বিভক্ত ছাত্রদের কাছে যাওয়া হলে প্রত্যেকে তার নিজের শিক্ষাব্যবস্থার আলোকে সমাধান দেয়ার চেষ্টা করবে। ভিন্ন ভিন্ন শিক্ষাব্যবস্থার দরুন তাদের মনস্তত্ত্বও ভিন্ন ভিন্ন হওয়ায় ঐক্যমতের ভিত্তিতে কোন সমাধানে পৌঁছানো তাদের জন্য কষ্টসাধ্য হবে। সমস্যা যারা সৃষ্টি করে সেই সমস্যা সৃষ্টিকারী শাসকগোষ্ঠী এই সুযোগটাই নিতে চায়। তারা মানুষকে এক হতে দিতে চায় না। মানুষের দ্বিধাবিভক্তির সুযোগ নিয়ে অর্থপিপাসুরা মানুষকে তার অধিকার থেকে বঞ্চিত করে রেখেছে যুগের পর যুগ।
মানুষের অধিকার আদায়ের সংগ্রাম শুরু হোক একই ধারার, বিজ্ঞানভিত্তিক, অবৈতনিক, সার্বজনীন শিক্ষাব্যবস্থা চালুর দাবী দিয়েই।

