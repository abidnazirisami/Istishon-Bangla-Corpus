মৃত্যুর সাথে কিছুক্ষণ- (১)


ইস্টিশনে আমার প্রথম পোস্ট এটা। নাগরে আমার একটা ফ্ল্যাট আছে । সেখানেই থাকি বেশিরভাগ। তবে এই রেল-স্টেশনটা আমার পছন্দ হইছে। এ জন্য এখানে একটা টিকেট কাটলাম আজকে বেশ অনেক দিন হল। আমি মাদরাসার পুলাপান। মাদরাসার সাধারণ পুলাপান। জাস্ট হাফেজ এবং মাওলানা। মাওলানা শেষ করার পর আর কিছু পড়ি নাই। অনেকে মুফতী হয় মুহাদ্দিস হয় মাওলানা হওয়ার পরে। এগুলাই আমাদের উচ্চশিক্ষা। উচ্চশিক্ষা শব্দটার জন্য আমাদের মাদরাসার অঙ্গনে ইদানিং যে শব্দটা ব্যবহৃত হয় সেটা হচ্ছে- তাখাসসুস। আরবী শব্দ। এর সাদামাটা বাংলা হলো- কোন বিষয়ে বিশেষজ্ঞতা অর্জন করা। তো মাওলানা হবার পর অনেকে আরবী ভাষা সাহিত্য নিয়ে এটা করে, অনেকে আবার হাদিস শাস্ত্র নিয়ে করে। অর্থাৎ হাদিসের মাননির্ণয়। আরো অনেক আছে এ ধরণের বিষয়। সবই অনেক বিশাআআআল ব্যাপার। আমার পড়া-লেহা ভাল্লাগে না। এই জন্য মাওলানার পরেই ফুলস্টপ দিয়া দিছি।
কিয়ের মইদ্দে কি ....
পোস্টের শিরোনাম হইল-মৃত্যুর সাথে কিছুক্ষণ। সিরিয়াস টাইপ শিরোনাম। সহজভাবে শিরোনামটা দিতে চাইলে বলতে হতো- হমানে চুবা খাওয়ার পরেও আমি য্যামনে বাইচ্চা গেলাম।
যাক...মূল ঘটনা শুরু করি। এই শিরোনামে তিনটা ঘটনা আছে আমার লাইফে। কিন্তু পোস্ট করবো দুইটা। আজকে একটা। এই একের ভিতর থাকবে দুই। আর পরেরটায় থাকবে একটা।
তখন আমি অনেক ছোট। এতো ছোট যে, কত ছোট ছিলাম তাও মনে নাই। আব্বু আম্মুর কাছ থেকে শুনছি বড় হয়ে। তখন আমাদের বাসার একদম সাথেই একটা পুকুর ছিল। তেমন একটা গভীর ছিল না। তবে আমি ছোট ছিলাম। আমার দিনের বেলা ঘুমাতে আমার একদম ভাল্লাগতো না। এখনও অবশ্য উল্টা, এখন রাতে ঘুমাতে ভাল্লাগে না।
তো আমার অভ্যাস ছিল, আম্মু ঘুমায় যাবার পর খুব আস্তেএএএ করে বিছানা থেকে নামা এবং বাইরে গিয়ে খেলা বা শয়তানী করা। ঐদিনও আম্মু ঘুমায় যাবার পর আমি আস্তেএএএ করে উঠে বের হই। তারপর আমি শয়তানী শুরু করলাম না শয়তান আমারে নিয়া শয়তানী শুরু করল জানি না, মূল ঘটনা হলো আমি পাশের পুকুরে নেমে যাই এবং চুবা খাইতে থাকি। পুকুরটা ছিল রাস্তার পাশে। ঐ সময় আমাদের মসজিদের ইমাম সাহেব তার মাদরাসা থেকে ফিরছিলেন। আমাকে চুবা খাইতে দেইখা উনি ওনার কাঁধের রুমালটা আমার দিকে ছুঁড়ে মারেন। তারপর আর কি.... ইস্টিশনের যাত্রী- শিরিছ কাগজ।
পরের ঘটনা মাদরাসায়। তখন আমি হেফজ বিভাগে। বিকালে আমরা পুকুর পারে ক্রিকেট খেলতাম। পুকুর পার না বলে ঘাটলা বললে ভাল হয়। বিশাআআআল ঘাটলা এবং পুরাটাই পাকা করা। উপর থেকে নিয়ে পুকুরের দিকে বেশ কয়েকটা সিঁড়ি, তারপর বেশ অনেকটা জায়গা সমান, তারপর আবার সিঁড়ি। দ্বিতীয় ধাপের সিঁড়ি শেষ হয়েছে পুকুরের অনেক ভিতরে গিয়ে। আমরা ঐ সমান জাগাটাতে খেলতাম। প্রায় সময়ই বল পুকুরে পড়ে যেত। তখন বাঁশ দিয়ে বা কাছাকাছি হলে ঢিল দিয়ে নিয়ে আসতাম। আর যদি দূরে চলে যেত, তাহলে যে বলটা ফেলেছে, সে নিয়ে আসত অথবা নতুন একটা কিনে দিত। পাঠক নিশ্চয়ই বুঝতে পারছেন যে, নিয়তির বিধান অনুযায়ী আমিও একবার বলটা ফালাই এবং অনেক দূরে। আর গুরুত্বপূর্ন এবং আমার সিক্রেটটা হলো- আমি পুরোপুরি সাঁতার জানতাম না....এখনও জানি না। এই সিক্রেট কেউ জানত না।
তো বলটা যতটুকু দূরে পড়েছিল, আমি ভেবেছিলাম আমার অল্প-স্বল্প সাঁতারজ্ঞান দিয়ে সেটা নিয়ে আসা যাবে। কিন্তু সাঁতার দিয়ে আমি বলটার কাছে যখন গেলাম, এবং বলটার খুব কাছাকাছি যখন আমার সাঁতারের একটা থাবা পড়ল, তখন বলটা আরো একটু দূরে সরে গেল। আমি আরেকবার থাবা দিলাম, বলটা আরো একটু দূরে গেল। এইভাবে কিনারা থেকে অনেকটা দূরে চলে আসলাম। একসময় আমার সাঁতারজ্ঞান ফুরিয়ে গেল এবং আমি চুবা খাওয়া শুরু করলাম। ওয়াও ... কি স্বাদ চুবা খাওয়ায়! মনে হইলে এখনও মাথা ঘুরায়।
পোলাপান যেগুলা ছিল পারে দাঁড়াইয়া, ওরা ভাবল আমি বুঝি ফান করতাছি। মানে পুকুরে ইচ্ছে করে ডুব দিতেছি আর ভাসতেছি। কেউ বুঝতে পারে নাই যে, আমার অবস্থা খারাপ। একটু পরে...ততক্ষণে আমার প্রায় দেড় লিটার পানি খাওয়া হয়ে গেছে, আমাদের বিভাগেরই একটা ছেলে আসল ঘাটলায়। আমার ভক্ত টাইপ বন্ধু বলা যায়। ও আমারে এ অবস্থায় দেখে জাস্ট টুপি খুলে পানিতে লাফ দেয় এবং খুব দ্রুত আমার কাছে পৌঁছে যায়। আর আমি কৃতজ্ঞতা স্বরূপ এখন তার নামটাও মনে করতে পারতেছি না। এমনই হয় সব সময়। অকৃতজ্ঞতা....
আমার দাঁড়ানোর শক্তি ছিল না। ঘাটলায়ই শুয়ে পড়ি। পোলাপান ধরাধরি করে রুমে নিয়া যায়, সেলাইন খাওয়ায়। তারপর আর কি......অনলাইন-শিরিছ কাগজ।
এই হইল প্রথম দুইটা- মৃত্যুর সাথে কিছুক্ষণ বা হমানে চুবা খাওয়ার পরেও আমি য্যামনে বাইচ্চা গেলাম। পরেরটা দেমুনে আস্তে আস্তে। 
ইদানিং আমার নগরের গেইট বন্ধ থাকে প্রায়ই। নগরের গেইট বন্ধ থাকলে মনের একটা অংশ সব সময়ই ভ্রু-কুচকানো অবস্থায় থাকে। তবে এই স্টেশন বা ইস্টিশনটাও অনেকটা নগরের মতই। খালি মন্তব্যে ইমোটিকোন নাই, আমার কম্পোজ করার সময় যুক্তাক্ষর ভাঙা ভাঙা আসে, এই যা সমস্যা। বাকি সব ঠিকঠাক। ভালই লাগতেছে এখানে। নগরের গেট বন্ধ থাকলে ইস্টিশনের প্ল্যাটফর্মে আইসা আড্ডা দেমু, মাঝে মাঝে নগর খোলা থাকলেও আইসা বেড়াই যামু। সমস্যা কি, আমার তো টিকেট কাটা আছেই।

