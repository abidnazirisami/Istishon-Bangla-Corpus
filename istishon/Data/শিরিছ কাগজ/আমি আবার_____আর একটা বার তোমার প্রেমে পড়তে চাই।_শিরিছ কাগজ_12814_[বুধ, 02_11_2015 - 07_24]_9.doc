আমি আবার_____আর একটা বার তোমার প্রেমে পড়তে চাই।


সৌরভ গতকাল নার্সারীর মালিকের সামনেই লুবনাকে হালকা একটা ধমক দিয়ে ফেলল।
বিকেলে দু’জনে হাঁটতে বেরিয়েছিল। বই মেলায় একটু ঘুরাঘুরি শেষে বাসায় ফিরছিল। তখন রাস্তার পাশে একটি নার্সারীতে দু’টি গোলাপের চারা দেখে লুবনা বায়না ধরল সেগুলো কিনবে। সৌরভ বলল, পরে নেয়া যাবে। এখন বাসায় চলো। সৌরভ তখন অফিসের একটা বিষয় নিয়ে চিন্তিত ছিল।
কিন্তু লুবনা যখন আরেকবার বলল, এখনই নিয়ে নাও না। পরে যদি না পাওয়া যায়! তখন সৌরভ বলল, তোমার কোন সময়জ্ঞান নেই নাকি! 
এইটুকুই বলল; তারপর চারাদু’টো নিয়ে নিল। লুবনা শুধু এক মুহূর্তের জন্য অবাক হয়ে তাকিয়েছিল। কথাটা বলার পর থেকে সৌরভেরও খারাপ লাগতে লাগলো। কি দরকার ছিল এটা বলার! এমন তো না যে, ও সব সময় এটা ওটার জন্য বিরক্ত করে। ব্যালকনিতে ওর ছোট্ট একটা বাগান আছে, সেটার জন্যই কিনতে চেয়েছিল চারাদু’টি।
এরপর থেকে দু’জনের মধ্যে কোন কথাবার্তা নেই। সৌরভও কিছু বলতে পারছে না ইগোর কারণে। রাতে লুবনা ডিনার রেডি করে দিয়ে চলে গেল। না খেয়েই শুয়ে পড়ল। সৌরভ জিজ্ঞেস করল, খাবে না? ও শুধু বলল, ক্ষিধে নেই। সৌরভের ক্ষিধেটাও মরে গেল। তারপরও হালকা কিছু মুখে দিয়ে ও-ও শুয়ে পড়ল।
সকালে ডাইনিং টেবিলে এসে সৌরভ দেখল, নাশতা রেডি, কিন্তু লুবনা নেই। ও রান্নাঘরে কি যেন করছে। কিছু না বলে খেতে বসে গেল। সেদ্ধ ডিমটা হাতে নিয়ে খোসা ছাড়াতে গিয়ে নষ্ট করে ফেলল, তারপর রেখে দিল। দুধের গ্লাসটা ধরল, ঠাণ্ডা হয়ে আছে। আড়চোখে রান্নাঘরের দিকে বারবার তাকাচ্ছে, ও আসে কি না। কিন্তু না, আসলো না। মাঝে একবার শুধু রুটির হটপটটা রেখে আবার চলে গেল রান্নাঘরে, ময়লা প্লেটগুলো ধুতে লাগলো।
কিছুক্ষণ পর লুবনা দরজা বন্ধ হওয়ার আওয়াজ পেয়ে বুঝল, সৌরভ অফিসে চলে গেছে। নাশতার টেবিলে এসে দেখলো, ও নাশতা পুরো খায়নি। ডিমটা পড়ে আছে অর্ধেক খোসা ছাড়ানো অবস্থায়। মনে মনে বলল, খোসাটা আমি না ছাড়িয়ে দিলে তো কখনই খেতে পারবে না, স্বাভাবিক। কিন্তু আজকে তোমার ভাগ্যে সেটা নাই। তুমি আমাকে গতকাল শুধু শুধু বকা দিলা, এখনও পর্যন্ত একটু স্যরি বলতে পারলা না। থাকো তুমি তোমার মত।
এই বলে টেবিলটা পরিষ্কার করতে শুরু করলো। হঠাৎ চোখ পড়ল, টেবিলের এক কোণায় দু’টা গোলাপ। একটা সাদা আরেকটা লাল। গোলাপ দু’টির নিচে একটা কাগজ। হাতে নিয়ে দেখল লেখা-
To the most beautiful ROSE of my life, Loobna!
কাল রাতে তুমি যখন না খেয়েই শুয়ে পড়লে, তখন ভেবেছিলাম সকালে বুঝি দু’জনে একসাথে নাশতা করবো। ভেবেছিলাম, প্রতিদিনের মত আজও অফিসে যাবার আগে তোমার সেই হাসি দেখতে পাবো, যা আমার প্রতিদিনের স্বাভাবিক জীবনকে আরও একটু জীবন্ত করে তোলে।
কিন্তু আমি বঞ্চিত, আজকে তোমার হাসিটা আমি মিস করেছি, আমার আজকের জীবনটা আমি হারিয়ে ফেলেছি।
তোমাকে কিভাবে বোঝাব যে, আমি কতটা অনুতপ্ত! আমি ভুল করেছি, আমায় ক্ষমা কোরো, প্লিজ।
You know I love you, and I always will.

কাগজটিতে ততক্ষণে অশ্রুর বেশ কয়েকটি ফোটা এসে পড়েছে। লুবনার মনে হলো, আজ সে অনেক্ষণ কাঁদবে, অশ্রুর শেষ বিন্দুটি পর্যন্ত সে কাঁদবে। পরম ভালবাসায় ফুল দু’টি এবং কাগজটি বুকে চেপে ধরল। সৌরভকে মনে মনে বল, আমি আবার.....আর একটা বার তোমার প্রেমে পড়তে চাই।

