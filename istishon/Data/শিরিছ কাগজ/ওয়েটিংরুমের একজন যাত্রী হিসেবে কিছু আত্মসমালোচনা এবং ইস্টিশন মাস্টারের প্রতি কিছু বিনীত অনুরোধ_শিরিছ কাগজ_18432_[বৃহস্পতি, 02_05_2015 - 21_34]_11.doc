ওয়েটিংরুমের একজন যাত্রী হিসেবে কিছু আত্মসমালোচনা এবং ইস্টিশন মাস্টারের প্রতি কিছু বিনীত অনুরোধ


কোন ধরণের ভূমিকা ছাড়া সরাসরি মূল বিষয়টা শুরু করি।
ইস্টিশনবিধির দুই নং ধারায় বলা হয়েছে-
২. 'ইস্টিশন'কে কখনই ধর্ম প্রচারের ক্ষেত্র হিসাবে ব্যবহার করা যাবেনা। যে কোন ধরণের সাম্প্রদায়িকতা, বর্ণবাদ, লিঙ্গ বৈষম্য, ধর্মীয় গোড়ামী এবং মহান মুক্তিযুদ্ধের পরাজিত শত্রু ও গোষ্টি সম্পর্কে 'ইস্টিশন' জিরো টলারেন্স দেখাবে।
মুক্তিযুদ্ধে পরাজিত শত্রু ও গোষ্ঠি সম্পর্কে বলা হয়েছে-জিরো টলার্যােন্স দেখানোর কথা। মুক্তিযুদ্ধের পরাজিত শক্তি হলো পাকিস্তান। আর এদেশে তাদের গোষ্ঠি হলো জামাত। আমি যখন ইস্টিশনের এই ধারাটি পড়ি, তখন আমি ইচ্ছা করেই [মুক্তিযুদ্ধের পরাজিত শত্রু ও গোষ্টি] এইটুকু অংশের তরজমা হিসেবে পাকিস্তান ও জামাতকে ধরে নিয়েছি। আর যেহেতু ধর্ম প্রচার করতে নিষেধ করেছে, তাই সেটা থেকেও বিরত থেকেছি। একটা বিষয়ে খটকা লেগেছিল যে, ধর্ম প্রচারের নিষেধাজ্ঞা এবং মুক্তিযুদ্ধের পরাজিত শক্তি সম্পর্কে জিরো টলারেন্স দেখানোর ঘোষণা একসাথে কেন? এই খটকাটা আমি ইচ্ছা করেই ইগনোর করি। 
তারপর পারভেজ ভাইয়ের লেখাগুলো দেখলাম পোস্ট হওয়ার সাথ সাথেই স্টিকি হয়ে যাচ্ছে, বেশির ভাগ সময়ই ভাই ইসলাম ধর্মের ইতিহাস নিয়ে লেখালেখি করেন। সবই সমালোচনামূলক। তবে ধর্মীয় পোস্ট। ধর্মের প্রচার হচ্ছে, ধর্মীয় আলোচনা সমালোচনা চলছে সে পোস্টে। মানুষ জানছে, জানতে চাচ্ছে, সার্চ-রিসার্চ করছে। কোন না কোনভাবে ধর্মের প্রচার হচ্ছে তার পোস্টগুলোর মাধ্যমে। আমি একটু অবাক হলাম। ভাবলাম ইস্টিশনের দুই নং বিধি সম্পর্কে। তবে বেশি ভাবলাম না। কারণ পারভেজ ভাইয়ের সবগুলো পোস্টই হয় গবেষণামূলক। দলীল এবং বিশ্লেষণসহ। তাই ভাবলাম, আমিও হয়ত একদিন পারভেজ ভাইয়ের মত লিখতে পারবো গবেষণামূলক কোন লেখা। একদিন হয়ত আমি তার পোস্ট কমেন্টও করে ফেলবো কোন ধন্যবাদ দিয়ে বা তার কোন দলীলের জবাব দিয়ে। তাই ভাবলাম, খারাপ কি! আমাদের জানার আগ্রহ হচ্ছে। চলতে থাক। 
কিন্তু তারপর আমার আপত্তির শুরু হতে লাগলো। ইস্টিশনের যাত্রী সাবরিনা ফেরদৌস একটি পোস্ট দিলেন [মঙ্গল, 13/01/2015 - 4:59 অপরাহ্ন] এই সময়ে। পোস্টে কোন রকম দলীল বা রেফারেন্স ছাড়াই কথা বলা হলো। ইসলাম ধর্মবিরোধী বক্তব্য দেয়া হলো খুবই স্পষ্ট অথচ ভিত্তিহীনভাবে। তারপর আর কি..শুরু হয়ে গেল যুদ্ধ। কাউকেই দেখলাম না ইস্টিশনবিধির দুই নং ধারার উল্লেখ করতে। ইস্টিশন মাস্টারকেও দেখলাম না একটি গুরুত্বপূর্ণ ধারা ভঙ্গের কারণে কোন পদক্ষেপ নিতে। এখন প্রশ্ন হলো, দুই নং ধারায় যে সাম্প্রদায়িকতার কথা বলা হয়েছে, এ ধরণের পোস্ট দ্বারা কি সেটার প্রকাশ পায় না? সাম্প্রদায়িক সম্প্রীতি কি এর দ্বারা নষ্ট হতে পারে না?
তারপর.... ইস্টিশনের যাত্রী এম মিজান রহমান [মঙ্গল, 03/02/2015 - 2:13পূর্বাহ্ন]-এই সময়ে একটি কবিতা পোস্ট করেন। শিরোনামটা ছিল এমন- [হামদ-০১]। শিরোনাম দেখে মনে হয় তিনি কোন সিরিজ করতে চেয়েছিলেন। হামদ হলো আল্লাহ তাআলার প্রশংসায় রচিত কোন কবিতা বা গজল টাইপ কিছু। তবে বিষয় বস্তু হলো-আল্লাহ তাআলার প্রশংসা, এগুলো হামদ হিসেবে পরিচিত। প্রসঙ্গত কবিতা রচনা সৃজনশীল মানসিকতার পরিচায়ক। যদি কবিতাটি আমার ভাল না লাগে, তাহলে সেটা বলতে পারি। ভাল না লাগার বিষয়টি স্থানটি, উল্লেখ করতে পারি। এর মাধ্যমে যদি ইস্টিশনের দুই নং বিধি লংঘন হয়, তাহলে সেটাও বলতে পারি। কিন্তু পোস্টে একটা মন্তব্য আসল এমন-মিনারের লিঙ কি? কিভাবে কথা বলে? একটু তরজামা করেন হামদ হুজুর!
এবং এখানেও ইস্টিশন মাস্টারের কোন হস্তক্ষেপ নেই। 
পারভেজ ভাইয়ের পোস্টগুলো ধর্মের গবেষণামূলক সমালোচনা সমৃদ্ধ। সাবরিনা ফেরদৌসের পোস্টটি কোন ধরণের রেফারেন্স ছাড়া এলোমেলো যুক্তির একটি পোস্ট। এম মিজানুর রহমানের পোস্টটি একটি সৃজনশীল পোস্ট। পারভেজ ভাইয়ের এই পোস্টগুলো বেশিরভাগ সময়ই ইস্টিশন কর্তৃপক্ষ স্টিকি করে ফেলে, সাবরিনা ফেরদৌসের পোস্টে নির্দিস্ট একটি সম্প্রদায়ের ধর্মীয় ব্যাপারে রেফারেন্স ছাড়া বিরোধী বক্তব্য দেয়ার পরও ইস্টিশন কর্তৃপক্ষ সে ব্যাপারে কোন পদক্ষেপ গ্রহণ করে না, এম মিজানুর রহমানের পোস্টটিতে কাউকে আঘাত করা হয়নি, কিন্তু মন্তব্যে তাকে আঘাত করা হয়, তখনও ইস্টিশন কর্তৃপক্ষ কিছু বলে না।
কেন?
উপরে যে ব্লগারদের কথা বলা হলো, তাদের কাউকেই আমি ব্যাক্তিগতভাবে চিনি না। অর্থাৎ আমি তাদের কাউকে রক্ষা বা কারো থেকে আত্মরক্ষা করার জন্য এই পোস্ট লিখছি না। এই পোস্ট লেখার কারণ ভিন্ন।
দুয়েকদিন আগে ফেসবুকে কওমী মাদরাসায় পড়া একজন আলেম হেফাজতের বিরুদ্ধে একটি পোস্ট করে। পোস্টটির পক্ষে-বিপক্ষে বেশ ভাল রকমের লড়াই হয় কমেন্টে। আমি ছিলাম পোস্টের পক্ষে, অর্থাৎ হেফাজতের বিরুদ্ধে। তো তর্ক-বিতর্ক করতে করতে এক পর্যায়ে আমি ইস্টিশনে আমার একটি লেখার লিঙ্ক দিয়ে দেই কমেন্টে। সেই লেখা পড়ে কওমী মাদরাসায় পড়ুয়া একজন ছাত্র আমাকে প্রথমে ফ্রেন্ড রিকোয়েস্ট পাঠায়। আমি এক্সেপ্ট করি। তারপর সে আমাকে মেসেজে জিজ্ঞেস করে, ইস্টিশন ব্লগে একাউন্ট খোলার ব্যাপারে আমি তাকে সাহায্য করবো কি না। আমি বললাম, এ ব্যাপারে সহায়তা করতে আমি সব সময় এক পায়ে খাড়া। তারপর তাকে মেসেজের মাধ্যমে বলতে লাগলাম কিভাকে কি করতে হবে। ও কোথাও আটকে গেলে, আমাকে স্ক্রিনশট পাঠাতো, তারপর আমি বলে দিতাম। সব কিছুই হয়ে গিয়েছিল। ভেরিফিকেশন লিঙ্কে ক্লিক করে যখন ইস্টিশনে ঢুকলো, তারপর থেকে গণ্ডগোল লেগে গেলো। রাত আড়াইটা পর্যন্ত দু’জনে চেষ্টা করে হাল ছেড়ে দিলাম। আমি ওকে বললাম, চিন্তা কোরো না। আমি একটা একাউন্ট বানিয়ে তোমাকে ইউজারনেম পাসওয়ার্ড পাঠিয়ে দেবো। গতকালও আমাকে জিজ্ঞেস করেছে, ভাই কি অবস্থা। আমি ব্যস্ততার কথা বলে এড়িয়ে গেছি।
আমি বেশ অনেকদিন থেকে চেষ্টা করছি যেন কওমী মাদরাসার শিক্ষার্থীরা বাংলা ব্লগ সাইটগুলো ভিযিট করে, ব্লগিং শুরু করে। তারা যেন সব সমস্যার সমাধান ফাঁসি চাওয়া, হরতাল দেয়া আর নাস্তিক-মুরতাদ গালাগালির মধ্যে না খুঁজে, মানুষের সাথে মেশে। মানুষের সাথে মানুষের মত মেশে। আমি এইচটিএমএল আর সিএসএস কিছু কিছু শিখেছি ভিডিও টিউট দেখে দেখে। ভর্তি হবো হয়ত কোন একটা প্রতিষ্ঠানে। যতটুকু শিখেছি নিজে, সেটা দিয়েই একটা সাইট তৈরি করেছি দেয়ালিকা নামে। এটার উদ্দেশ্য হলো, কওমী অঙ্গনে বাংলা ব্লগিং শুরু করা। এটার ফেসবুক পেজও আছে। গতকালও এ বিষয়ে লিখেছি। জামাত কওমী অঙ্গনের কাছে শুরু থেকেই একটি বাতিল দল। কিন্তু জামাতের রাজনৈতিক নাপাকি সম্পর্কে তারা খুব বেশি একটা অবগত না। তবে পরিবর্তন আসছে। জামাতের আসল চেহারা, হেফাজতের স্বরূপ সম্পর্কে কওমীর মানুষরা আস্তে আস্তে জাগ্রত হচ্ছে। পথচলা শুরু হয়েছে দেড়িতে হলেও। কিন্তু আপনারা যদি একটু সহযোগিতার হাত না বাড়ান, তাহলে এই পথচলা অনেক ধীর হয়ে পড়বে, হয়ত থেমেই যাবে...কে জানে!
আগেও একদিন বলেছি, আজ আবারও বলছি-দয়া করে যে কোন ধরণের বিদ্বষমূলক আলোচনা এড়িয়ে চলুন। আশপাশের যারা আছে, তাদেরকে ধর্ম আর ধর্মের নামে ব্যবসার পার্থক্য বুঝান। আমরা বিশ্বাসী, আমরা বিশ্বাস করি। বিশ্বাস যুক্তির কারণে হয় না, বিশ্বাস হয় ইনার ভয়েসের কারণে। যুক্তি দিয়ে গঠনমূলক আলোচনা ও সমালোচনা করেন। কিন্তু দয়া করে বিদ্বেষ ছড়ায়েন না। 
ধর্মের দোহাই দিয়ে ৪৭-এ যে পাকিস্তানের জন্ম হয়, তখন থেকে নিয়ে আজ পর্যন্ত ঐ দেশের হাউকাউ বন্ধ হয় নাই। ধর্মের কারণে কখনও দেশ ভাগ করার প্রয়োজন হয় না। যার যার ধর্ম যদি সে সঠিকভাবে পালন করে, তাইলে খুব আরামসে সবাই একসাথে থাকতে পারে। কিন্তু এই আরাম সবার পছন্দ না। ক্ষমতালোভীদের জন্য এই আরাম যথেষ্ট না। এই জন্যই ধর্মের নামে তাদের দেশ ভাগ করা লাগে। আর এই ক্ষমতালোভীরা সফল হয় তখনই, যখন জনসাধারণ এই শুয়োরদেরকে পীরের দরজা দিয়ে দেয়, নেতার দরজা দিয়ে দেয়, ফেরেশতার দরজা দিয়ে দেয়।
১৯৫৭ সালে কাগমারী সম্মেলনে ভাসান চরের যে মাওলানা পশ্চিম পাকিস্তানের শাসকদেরকে ‘ওয়ালাইকুমুস সালাম’ বলেছিলেন, ভাসান চরের সেই মাওলানা এবং পশ্চিম পাকিস্তানের সেই শাসকরা-তারা সবাই মুসলমান ছিলেন। ইসলাম ভাসান চরের মাওলানাকে পশ্চিম পাকিস্তানের জুলুম সহ্য করতে দেয়নি আবার সেই একই ইসলাম পশ্চিম পাকিস্তানের শাসকগোষ্ঠিকে জুলুম করা থেকে বিরত রাখতে পারেনি, ব্যাপারটা এমন না। ইসলাম একটা মতবাদ, ভাসান চরের ঐ মাওলানা এই মতবাদকে গ্রহণ করেছিল নিজের হৃদয়ের ডাকে সারা দেয়ার জন্য। আর পশ্চিম পাকিস্তানীরা একে গ্রহণ করেছিল আমাদের দেশের রক্ত চোষার জন্য। এখানে প্রশংসিত এবং নিন্দিত ব্যক্তি, ব্যক্তির মতবাদটি এখানে উপলক্ষ্য মাত্র।
শেষ কথা, মুক্তিযুদ্ধের পরাজিত শত্রু ও গোষ্ঠি এবং বাংলাদেশের মুসলমানরা, বিশেষ করে মাদরাসার ছাত্ররা এরা এক জিনিস না। ধর্ম তাদের এক ইসলামই। কিন্তু তাদের অবস্থা উপরের বর্ণনার মত। যে সময় রাজাকার এবং হানাদার বাহিনী এদেশে ‘কাফের’ হত্যা করার জিহাদ করছিল, সে একই সময় এদেশের অনেক মাওলানা এবং মাদরাসার ছাত্র মানবতার উপর জুলুমের কারণে তাদের বিরুদ্ধে মুক্তিযুদ্ধ করেছে। মাওলানা শাকের হোসাইন শিবলী ‘আলেম মুক্তিযোদ্ধার খোঁজে’ নামে প্রায় এক হাজার পৃষ্ঠার প্রামাণ্য গ্রন্থও রচনা করেছেন এ বিষয়ে। আল-এছহাক প্রকাশনী থেকে প্রকাশিত বইটি।
অনেক কথা বলে ফেললাম। অনেক লিঙ্ক দিয়ে ফেললাম। শেষ অনুরোধ, অনলাইনে বা অফলাইনে, যেখানেই আমাদের কাউকে পাবেন/যেখানেই মাদরাসার কোন ছাত্রকে পাবেন, তার হাতটা একটু ধরুন। দেখবেন মানুষেরই হাত, ভীনগ্রহের কোন প্রাণী সে না। সে হয়ত অবুঝের মত আচরণ করবে, কিন্তু আপনি তো জানেন, সে তার দেশ ও মাটি সম্পর্কে কতটা অজ্ঞ, কতটা বেখবর। এইটুকু যদি করা সম্ভব না হয়, তাহলে অন্তত এমন কিছু করবেন না, যা তার অজ্ঞতা ও গোঁড়ামী আরও বাড়িয়ে দেবে। দেশ বলুন বা সমাজ, সেটা আমাদেরই সমষ্টি। এখানে আমরা চাইলেই মিলেমিশে আমাদের মত করে থাকতে পারি। প্রয়োজন শুধু একটু সহযোগতিার, একটু সহমর্মিতার, হাতটা একটু বাড়িয়ে দেয়ার, আর ..একটু সহশীলতার।

