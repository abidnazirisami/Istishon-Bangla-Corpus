আমি একটা স্বপ্ন দেখতেই পারি


আমি একটা স্বপ্ন দেখতেই পারি। এমন তো না যে আমি স্বপ্নটাকে বাস্তব করতে চাচ্ছি। আর এ স্বপ্নে আমি কোন দোষও করছি না যে ...দোষ হবে। তো আমি একটা স্বপ্ন দেখতেই পারি। কত মানুষের কত শত স্বপ্নই তো প্রতিদিন ভাঙে। আরও একটা না হয় ভাঙল। কোন আওয়াজ তো আর হচ্ছে না যে কারো ডিস্টার্ব হবে। স্বপ্ন, তা সে চেতন মনে দেখুক বা অবচেতন মনে, যদি ভেঙে যায় তাহলে কোন আওয়াজ হয় না।
আমি বরং একটা স্বপ্ন দেখেই ফেলি।
স্বপ্ন.................. স্বপ্ন...................... স্বপ্ন....................... স্বপ্ন
সেই ছোট্ট বেলায় একটু একটু করে যখন আমার ঘুম ভাঙল, তখন জেগে উঠে দেখলাম আমি এক অদ্ভুত বাহনের আরোহী। শুনলাম বাহনটির নাম- জীবন। বাহনটি অদ্ভুত এ জন্য যে, এটি কখনও থামে না। শুধু চলতেই থাকে। বিরতিহীন। এমন কি বাহনের যারা আরোহী, তাদের কারো যদি নির্দিষ্ট গন্তব্য এসে পড়ে, তাহলেও সে থামে না। যখন যার গন্তব্য আসে, সে এই বাহনের দরজা দিয়ে বা জানালা দিয়ে হারিয়ে যায়। মিলিয়ে যায়। যারা আগে থেকে গন্তব্যের জন্য প্রস্তুত থাকে, তাদের জন্য সহজ হয়। কিন্তু যারা প্রস্তুত থাকে না, তারা হঠাৎ দরজা বা জানালা দিয়ে ছিটকে বেড়িয়ে যায়। অবাক হওয়ার সুযোগটুকু পায় না। আর যারা একবার এই বাহন থেকে হারিয়ে যায়, তারা আর কখনও এতে চরতে পারে না। ঐ যে বললাম, এটা শুধু চলতেই থাকে নিজের গতিতে। থামাথামির কোন নাম নেই।
আমি এই অদ্ভুত বাহনটিতে ভ্রমন করছি আজ অনেক দিন হলো। প্রথম প্রথম যখন ছোট ছিলাম, তখন তো আশপাশের মানুষগুলোকে দেখেই সময় কেটে যেতো। কিন্তু আস্তে আস্তে বিরক্তি লাগতে লাগলো। একদিন খেয়াল করে দেখলাম যে, আমার সামনে একটা বই পড়ে আছে। আগে খেয়াল করিনি। হয়ত শুরু থেকেই ছিল, আমি লক্ষ্য করিনি। আশপাশে তাকিয়ে দেখলাম সবার কাছেই একটি করে আছে। কেউ কেউ পড়ছে. তবে বেশির ভাগই হাতে নিয়ে বসে আছে। কি মনে করে আমিও বইটা হাতে নিলাম। আরে! বইয়ের নামও দেখা যাচ্ছে ‘জীবন’। ‘জীবনগ্রন্থ’। আরও অদ্ভুত ব্যাপার হলো লেখকের নামের জায়গায় ছোট্ট একটা কথা লেখা- ‘পড়তে থাকো, আস্তে আস্তে নিজেই লেখককে চিনতে পারবে।’ অদ্ভুত। যাক, আমার সময় কাটানো দরকার, তাই বইটা পড়া শুরু করলাম। ভালই লাগল। আস্তে আস্তে বইয়ের মাঝে ডুবে গেলাম। দুঃখ-কষ্ট-বেদনা, হাসি-আনন্দ, সুখ-সাচ্ছন্দ সবই আছে বইটাতে। পড়তে পড়তে কখন যে ঘুমিয়ে গেলাম, বুঝতেই পারলাম না।
ঘুমের মধ্যে ছোট্ট একটা স্বপ্নও দেখে ফেললাম। দেখলাম যে, আমি বইটা পড়ছি। এমন সময় এক মায়াবী-মানবী আমার কাছে এসে দাড়াল। বলল- আমি কি আপনার পাশে একটু বসতে পারি?
আমি বললাম- হা, বসুন না।
যথেষ্ট জায়গা আছে। তারপরও আমি একটু নড়েচড়ে বসলাম। দেখলাম যে তার হাতেও একটা বই আছে। সে তারটা পড়ছে। জিজ্ঞেস করলাম- কদ্দূর পড়া হলো?
সে বলল- এই তো, একুশ নাম্বার অধ্যায়টা শুরু করলাম মাত্র। আপনি?
আমি বললাম- আমার চব্বিশ শেষ, পঁচিশ শুরু করব।
এরপর আর কোন কথা হলো না। আমি আমারটা পড়তে লাগলাম আর সে তারটা। একবার চিন্তা করলাম জিজ্ঞেস করি কোত্থেকে এসেছে, কোথায় যাবে। আবার ভাবলাম ধুউউর, কি দরকার! আমি আমার বই পড়ি।
পড়তে পড়তে এক সময় ঝিমুতে লাগলাম। তারপর আস্তে করে ওর কাঁধে মাথাটা রেখে ঘুমিয়ে পড়লাম। সেও কিছু মনে করল না। শুধু ঠোঁট দু’টো চেপে মুচকি একটু হাসল। আর স্বপ্নে ঘুমিয়ে যাবার পর বাস্তবে আমার ঘুমটা ভেঙে গেল। জেগে উঠে দেখলাম, কৈ, কোথাও কেউ নেই। সবাই যার যার জাগায় বসে আছে। বিরক্তি লাগল। কি সব স্বপ্ন যে আসে ঘুমের মধ্যে! ‘জীবনগ্রন্থের’ আরও অনেকগুলো পৃষ্ঠা এখনও বাকি। বইয়ের শুরুতে ঠিকই বলেছিল। লেখক সম্পর্কে স্পষ্ট না হলেও হালকা একটা ধারণা পেতে শুরু করেছি। ভালই লাগছে। তবে স্বপ্নের ঐ মায়াবী মানুষটা যদি সঙ্গে থাকত আর জীবনের বাকি পৃষ্ঠাগুলো যদি দু’জনে মিলে পড়তে পাড়তাম, তাহলে মনে হয় মন্দ হতো না।
যাক, শুরু থেকে একা একা পড়ে অভ্যস্ত হয়ে গেছি। এখন যদি আবার অন্য কেউ আসে, তাহলে কি হয় কে জানে! একাই ভাল।
================================================
লেখাটি অনেক আগে অন্য আরেকটি কমিউনিটি ব্লগে প্রকাশ করেছিলাম।

