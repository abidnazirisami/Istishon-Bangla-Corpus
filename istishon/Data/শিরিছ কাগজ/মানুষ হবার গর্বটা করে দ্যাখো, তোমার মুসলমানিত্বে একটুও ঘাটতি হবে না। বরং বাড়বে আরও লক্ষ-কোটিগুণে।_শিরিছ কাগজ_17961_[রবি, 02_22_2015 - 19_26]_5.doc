মানুষ হবার গর্বটা করে দ্যাখো, তোমার মুসলমানিত্বে একটুও ঘাটতি হবে না। বরং বাড়বে আরও লক্ষ-কোটিগুণে।


বাংলার মুসলিম!
অনেক তো মুসলমান হলে, এবার দয়া করে একটু মানুষ হবার গর্বটা করে দ্যাখো, তোমার মুসলমানিত্বে একটুও ঘাটতি হবে না। বরং বাড়বে আরও লক্ষ-কোটিগুণে।
ভাবো...একবার ভাবো....একটু হলেও ভাবো। ভেবে দ্যাখো, পৃথিবীর আরেক প্রান্তে আজ তোমার যে ভাই বোনেরা নির্যাতনের শিকার হচ্ছে, তাদেরই মত, তাদের চেয়েও আরও জঘন্য অত্যাচার ও নির্যাতনের শিকার হয়েছিল তোমারই রক্তের তোমারই আত্মার আত্মীয়রা তোমারই এই বাংলাদেশে। তোমার আমার এই বাংলাদেশ ছিল না তখন। ছিল তখন একটি মুসলিম দেশ। নাম ছিল তার পাকিস্তান, পূর্ব পাকিস্তান। সেই মুসলিম পাকিস্তানের মুসলিম সেনাদল করেছিল সেই অত্যাচার এবং নির্যাতন। তারা ছিল তোমার মুসলিম ভাই। কিভাবে পারল তারা তোমার মা বোন ভাইদের সেই নিমর্ম নির্যাতনগুলো করতে! কিভাবে পারল তারা তোমার বোনকে তোমারই সামনে.....
তুমি দেখনি সেই রক্তের রঙ। শুকনো রক্তের সেই কালচে লাল দাগ। তুমি শোননি তোমার মায়ের তোমারই বোনের সেই চিৎকার। তুমি দেখনি সেই ভাইয়ের সেই স্বামীর চোখ, যে চোখের সামনে তোমার পাকিস্তানী ভাইয়েরা করেছিল সেই নির্যাতন। তুমি ছিলে না সে সময়। ছিলাম না আমিও। কিন্তু আমি দেখেছি সেই নির্মম দৃশ্য। আমি দেখতে চাইনি তা। কিন্তু তারপরও দেখেছি সেই নির্মমতা, দেখেছি সেই মুসলমানদের মুসলমানিত্ব এবং পশুত্ব। আমি তাদের দেখেছি ইতিহাসের সেই অন্ধকার কবরস্তানে, যার কাছে সৃষ্টিকর্তার সৃষ্টি হায়েনারাও যেতে ভয় পায়। তুমিও যদি সময় পাও, তাহলে যেও সেই কবরস্তানে। সেখানে শুয়ে আছেন তোমারই বাবা, তোমারই ভাই, তোমারই বোন......আর তোমারই কোন মা।
ইতিহাসের সেই অন্ধকার কবরস্তানে যেতে হয়ত তুমি ভয় পাবে। কিন্তু ভয়ের কি আছে বলো! তুমি তো কারবালার কবরস্তানে গিয়েছো। তুমি হুসাইনী খান্দানের কবরস্তান যিয়ারত করেছ। সেই কবরস্তান যারা খনন করেছিল, তারাও ছিল মুসলিম। সেই নির্মমতার যারা হোতা, তারাও ছিল মুসলিম। তাহলে কিভাবে তুমি শুধু মুসলমান হয়েই ভাল থাকতে পার! কেন তুমি মানুষ হবার গর্ব করতে পারো না! কেন তুমি মানুষ হবার গর্বের কথা চিৎকার করে বলে উঠো না! মানুষ হলে তো তুমি আরও ভাল একজন মুসলিম হবে। একটু ভাল করে ভেবে দেখো তো, তুমি কি পুরো মুসলিম হয়েছ? পুরো মুসলিম যদি হতে, তাহলে আমি কি আজ তোমাকে আবার মানুষ হবার জন্য বলতাম? ভেবে দ্যাখো আমার ভাই, ভেবে দ্যাখো আমার বোন, একটি বার ভেবে দেখো। 
সেই হুসাইনী কাফেলার সাথে যারা গাদ্দারী করেছিল, তারাও তো মুসলিম ছিল। এই গাদ্দারীর কারণেই তো হুসাইনী কবরের রচনা হলো। ৭১এ যারা এদেশের মানুষের সাথে, এদেশের মনুষ্যত্বের সাথে গাদ্দারী করেছিল, তুমি কিভাবে তাদের মুসলমান বলো? কিভাবে তাদের মানুষ বলো? আর ভাই বলা! দু পেয়ে এই হিংস্র পশুগুলোকে ভাই বলতে কি তোমার বিবেকের কোথাও একটি বারও বাধে না? তুমি কি শুধু মুসলমান হবার কারণেই তাদের ভাই বলছো? তাহলে কি ১৭ বছর বয়েসী সিন্ধুবিজয়ী মুহাম্মাদ বিন কাসেমের হত্যাকারীও তোমার ভাই? তাহলে কি আল্লাহর রাসূলের সাহাবী মুসলিম জাহানের খলীফা হযরত আবদুল্লাহ ইবনে যোবায়েরের খুনীরাও তোমার ভাই, যারা তাকে পবিত্র কা'বা শরীফের ভেতরে হত্যা করেছিল মসনদের লোভে? তাহলে কি ইমাম মালেককে যারা মসনদের সুরক্ষার জন্য নির্যাতন করেছিল -এবং সেই নির্যাতনের কারণে তার মৃত্যুও হয়েছিল- তারাও কি তোমার ভাই? 
মুসলিম ভাই আমার, মুসলিম বোন আমার, ইতিহাসের সেই অভিশপ্ত অন্ধকার কবরস্তানগুলো তুমি দেখেছ, যেগুলোর রচনা হয়েছিল মসনদের ভিত্তি মযবুত করার জন্য। তোমার আমার এই বাংলাদেশ, এই যে সবুজ বাংলাদেশ, এই যে হাজারো দারিদ্রের মাঝে তোমার আমার প্রিয় বাংলাদেশ, এই আমার মায়ের ভূমি, এই যে তোমার মাতৃভূমি; আমাদের এই প্রিয় মাতৃভূমির মাটির ঘ্রাণ কি তুমি একবার নেবে না? এই ভূমির গর্ভে ভালবাসা আর ত্যাগের সেই দৃশ্যগুলো কি তুমি একবার দেখতে চাইবে না? ৭১এ এই ভূমিতেও রচিত হয়েছিল একটি কবরস্তান। তুমি কি সেই কবরস্তানটি একটু সাহস করে একবার যিয়ারত করতে পারো না? এমন কবরস্তান তো তোমার জীবনে নতুন না। তাহলে তোমার কেন এত ভয়? কেন এত দ্বিধা? 
তুমি কি একটিবার আসতে পার না এই কবরস্তানে? এসে দেখো, তুমি শুনতে পাবে ৭১-এর সেই চিৎকার। তোমারই মায়ের চিৎকার, তোমারই বোনের চিৎকার আর তোমারই ভাইয়ের অশ্রু রয়েছে এই কবরস্তানে আজও। তুমি যদি একটিবার তাদের সেই আর্তনাদ শুনতে পাও, একটিবার যদি সেই শুকনো রক্তের দাগ দেখতে পাও, একটি বার যদি সেই অশ্রুর নোনা বেদনা অনুভব করো, তাহলে দেখবে- শুধু মুসলমান হয়েই তুমি ক্ষান্ত হবে না, দেখবে, তখন তোমার মানুষ হতেও ইচ্ছে হবে। একজন মানুষকে শুধু মানুষ হবার কারণেই তুমি ভালবাসতে পারবে। একজন মানুষের দুঃখে তোমার চোখ থেকেও অশ্রু গড়াবে। তখন তুমি মুসলিম আর অমুসলিমের পার্থক্য প্রথমে খুঁজবে না। তখন তুমি মানুষ আর অমানুষের পার্থক্য খুঁজবে সবার আগে।
হে বাংলার মুসলিম!
অনেক তো মুসলমান হলে, এবার দয়া করে মানুষ হবার গর্বটা করে দ্যাখো, তোমার মুসলমানিত্বে একটুও ঘাটতি হবে না। বরং বাড়বে আরও লক্ষকোটিগুণে।

