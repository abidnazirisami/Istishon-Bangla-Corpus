জামাতের সবচে’ বড় অস্ত্র ধর্ম, আর তাদের অনেক বড় একটি টার্গেট কওমী মাদরাসা


বিজয় দিবসের কিছু দিন আগ থেকেই এ উপলক্ষ্যে বিভিন্ন পোস্ট আসা শুরু হয় ফেবুতে। আমার লিস্টে আওয়ামী, বিএনপি এবং জামাত এই তিন ধরণের মানুষই আছ। উদ্দেশ্য সবার পয়েন্ট অব ভিউ দেখা তারপর হিসাব কষা। তো সাধারণত তাদের পোস্টগুলো এমন-
আওয়ামী লীগ = স্বাধীনতার ইতিহাসসমৃদ্ধ পোস্ট। জামাতীদের কুকীর্তি, পাকিদের অত্যাচার, বিভিন্ন গল্প; এই সব।
বিএনপি = দেশের বর্তমান এবং নিকট-অতীতের সব ধরণের সমস্যাকে হাইলাইট করে হা-হুতাশমূলক পোস্ট। পোস্টের শেষে সাধারণত এই প্রশ্নটা ঘুরায়া ফিরায়া করা হয়- ‘এ জন্যই কি দেশ স্বাধীন করেছিলাম!’
জামাত = 
খুব কম পোস্টই এমন আছে, যেখানে জামাতের নেতাদের ব্যাপারে আলোচনা করা হয়েছে। ওরা সবচে’ বেশি হাইলাইট করছে হেফাজতে ইসলামের সময় যে গণ্ডগোলগুলা হয়েছে, সে সবের ছবিগুলো এবং ভিডিওগুলো এবং এগুলোর ক্যাপশান মোটামুটি এমন – 
ছবিতে কয়েকজন মিলে মাদরাসার এক ছাত্রকে মারছে, এর ক্যাপশান হল- [[রাসূলের অবমাননার বিরুদ্ধে প্রতিবাদ করতে আসাই তাঁর অপরাধ!!!]]
একই ধরণের একটি ছবির ক্যাপশান – [[হেফাজতে ইসলামের এক কর্মীকে পেটাচ্ছে আওয়ামী লীগ কর্মীরা]]
রক্তাক্ত অবস্থায় একজন পড়ে আছে, পরনে পাজামা পাঞ্জাবী। ছবিটির ক্যাপশান – [[হেফাজতের খুনরাঙ্গা শহীদ!!!]]
এমনই আরেকটি ছবির ক্যাপশান – [[শাহাদাতের সুধা পানকারি এক হেফাজত কর্মী!!!]]
এক পুলিশ জুব্বা পাগড়ী পরিহিত একজনকে ধরে নিয়ে যাচ্ছে, ক্যাপশান- [[টুপির বদলে জয়বাঙলা লেখা রুমাল পরুন, পুলিশ থেকে বাঁচুন]]
বিএমনপি যেমন দেশের বর্তমান ও নিকট-অতীতের বিষয়গুলো হাইলাইট করছে, জামাত –আমার দেখা অনুযায়ী- সেটা করছে না। জামাত যেটা করছে তা হলো, ধর্মকে আওয়ামী লীগের প্রতিপক্ষ হিসেবে দাঁড় করাচ্ছে। বলছে যে দেখো, হে বাঙলার মুসলিম! তোমরা দেখো, এই কাফের সরকার কিভাবে শাপলা চত্বরে তোমাদের মুসলিম ভাইদের উপর .......। তারপরও কি তোমরা জিহাদ করবে না। আল্লাহ তাআলা বলেন - ..........
এই কাজটা করছে জামাত। সোজা কথায় ধর্মকে ব্যবহার করছে তারা সরকারের বিরুদ্ধে। আর এই পোস্টের অবতারণা করার সবচে’ বড় কারণ হলো, তাদের এই কর্মকাণ্ড দ্বারা সবচে’ বেশি প্রভাবিত হচ্ছে কওমী মাদরাসা-সংশ্লিষ্টরা। এ ধরণের প্রচারের পেছনে কারা আছে, সেটা তারা তলিয়ে দেখার প্রয়োজনবোধ করছে না। কারণ বেশিরভাগ প্রচারই করা হচ্ছে ‘হেফাজতে ইসলাম’র শিরোনামে। আর কওমী মাদরাসার বেশির ভাগ মানুষই হয়ে থাকে সহজ সরল। ‘ভোদাই’ শব্দটা আমি ইচ্ছে করেই এড়িয়ে গেলাম। নিজের একটা মান সম্মান আছে না! 
হেফাজতে ইসলামের উত্থান যে জামাতের সাবটাজ, এটা বুঝতে আমার খুব একটা বেশি সময় লাগেনি। তবে তারা সাবটাজটা করতে পেরেছিল। সফল হয়েছিল কি না, সেটা ভিন্ন ব্যাপার। তবে সাবটাজ করার কাজটা ওরা পেরেছিল। আর আমি বুঝলাম কিভাবে এটা ওদের সাবটাজ?
উত্তর- যে ধরণের ধর্মীয় বিদ্বেষমূলক লেখার কথা বলা হয়েছিল, সে ধরণের লেখা অনেক আগেও ছিল এবং এখনও আছে।
আমি মূল যে কথাটা বলতে চাচ্ছি তা হলো, জামাতীরা সরকারের বিরুদ্ধে যে অস্ত্রটা সবচে’ বেশি ব্যবহার করছে, সেটা হলো ধর্মীয় মূল্যবোধের অস্ত্র। আর এই অস্ত্র ধারণ করার মানুষ যে বাংলাদেশে অভাব নাই, সেটা বলাই বাহুল্য। জামাতীরা যদি কওমী মাদরাসার ছাত্রদের ভিতরে ‘সরকার বিরোধী জিহাদে’র স্পৃহা তৈরী করতে সক্ষম হয়, তাহলে রিয়েলী –আই রিপিট- রিয়েলী এটা দেশের জন্য একটা বিপদ সংকেত। কারণ জিহাদের স্পৃহা কি জিনিস সেটা আমি জানি। এই জানা থেকে বলছি, সরকারের উচিত জামাতের এই ধর্মীয় অপপ্রচারের বিরুদ্ধে খুবই চিন্তাশীল এবং দূরদর্শী পদক্ষেপ গ্রহণ করা। খুবই দায়িত্বশীলতার সাথে সরকারের উচিত এই বিষয়টা ক্লিয়ার করা যে, এই সরকার কোন ধর্মের বিপক্ষে না। ধর্মীয় ইস্যুগুলোকে খুবই স্পষ্টভাবে সমাধান করা উচিত। যদি এই কাজে সরকার অবহেলা করে, তাহলে আরেকটা হেফাজত হওয়াটা অসম্ভব কিছু না।
হেফাজতের দ্বিতীয় যে সমাবেশটা হয় শাপলা চত্বরে, সেখানে আমি লোহার একটা পাইপ নিয়ে গেছিলাম। উদ্দেশ্য জিহাদ করা। আমি ছিলাম একদম স্টেজের কাছে, ভল্যান্টিয়ার হিসেবে। এমন বিশৃঙ্ক্ষলা আমি আমার জীবনে দেহি নাই। 
তারপর দেখলাম, আহত পোলাপানগুলা একটা একটা আসতেছে আর বক্তারা নতুন নতুন হুমকী দিতেছে। কিন্তু মাইক দিয়া কেউ বলে নাই যে, চল, আমাদের লোকদের মারতেছে, আমরাও যাই। মোটকথা, কওমী মাদরাসার মানুষদের কলিজা এখনও এত বড় হয় নাই যে, ওরা রাস্তার গাড়ি পুড়াবে, গাছ কাটবে, বিল্ডিঙে আগুন দেবে। জামাতের কর্মী অথবা জামাতের প্রশিক্ষণ পাওয়া কওমী মাদরাসায় পড়ুয়া জামাতী। এই শেষের শ্রেণীটা এখন অনেক কম। কিন্তু আস্তে আস্তে বাড়তেছে। এই ভাইরাস যদি ছড়াতেই থাকে এবং নিয়ন্ত্রনের বাইরে চলে যায়, তখন পরিস্থিতি নিয়ন্ত্রনে আনতে পুলিশের গুলি ছাড়া আর কোন পথ থাকবে না। তখন কওমী মাদরাসার ছাত্ররা আর এই কথা ভাববে না যে, এটা জামাতের ষড়যন্ত্র। ওরা তখন জিহাদের স্পৃহায় উন্মাদ থাকবে। ফলাফল কি হবে, সেটা আমি কল্পনাও করতে পারছি না।
জামাতীদের এই ফাঁদ থেকে কওমী মাদরাসাকে আলাদা করতে আমি কেন এত উঠেপড়ে লাগলাম!
পাঁচ তারিখে শাপলা চত্বরের সমাবেশের পরদিন যাত্রাবাড়ির পরে চিটাগাং রোড়ের আগে যে মাদানী নগর মাদরাসা আছে, ঐ মাদরাসার সামনে পুলিশের সাথে অনেক গণ্ডগোল হয়। এই গণ্ডগোলে আমার এক ক্লাসমেটের ছোট ভাই মারা যায়। ছেলেটা মাত্র এসএসসি দিছিল। তিনদিন পরে ওর রেজাল্ট আউট হয়। এ গ্রেড। ওর ছবিটা দেখেন-
আর এটা ওর ছোটবেলার ছবি
এই চেহারাটা আমার সামনে একটু একটু করে বড় হয়েছে। এই চেহারা নিয়ে এই গ্রোথ নিয়ে এই দুষ্টুমি নিয়ে একটা ছেলে হঠাৎ করে সবাইকে গুডবায় বলতে পারে, বিষয়টা আমার জানা ছিল না। আমি যখন খবর পাই সৌরভের মাথায় গুলি লাগছে, ভাবছিলাম রাবার বুলেট। কিন্তু হসপিটালে গিয়া দেখি মাথার ভারি ব্যান্ডেজ ভিজায়ে সব রক্ত বের হয়ে যাচ্ছে। শরীরের সব শক্তি দিয়ে চেষ্টা করেও পুরাপুরি শ্বাস নিতে পারছে না। অনেক রক্ত এনে দিছিলাম ভাইটারে আমার, কিন্তু যার যাওয়ার তারে কি আর রাখা যায়! আমার সামনে দিয়া চলে গেল, অথচ আমি কিছুই করতে পারলাম না। সৌরভ মারা গেলেও আমি সেদিন হয়ত নতুনভাবে জন্ম নিয়েছিলাম। বাসায় এসে ব্লগগুলা ঘাটতে শুরু করলাম। আস্তে আস্তে জামাতীদের পুরা প্ল্যান সামনে চলে আসে। আর কওমী মাদরাসার মানুষগুলার উপর করুণা হয়। এখন আমার এই একটাই লক্ষ্য। জামাতীরা যেন ধর্মের ব্যবসাটা এই দেশে করতে না পারে। জিহাদ কারে বলে আমার জানা আছে। এই জানার কারণেই আমি বিশ্বাস করি, আমার এই বাংলাদেশে জিহাদের কোনোই দরকার নাই। আমার দেশটা অনেক দরিদ্র। সবার আগে এই দেশের মানুষগুলার তিনবেলা খাবার আর পোশাকের ব্যবস্থা করা দরকার। 
কিন্তু এইভাবে তো কওমী মাদরাসার সবাই জিনিসটা জানে না। সবার সামনে তো আর একজন করে সৌরভ মারা যায় নাই। কাউরে বুঝানোর জন্য যদি আরও একজন সৌরভকে চলে যেতে হয়, তাহলে আমার সৌরভের চলে যাওয়াটা অর্থহীন হয়ে যাবে। জীবনের ঐপারে ওর সাথে যখন আমার দেখা হবে, আমি তো ওর চোখের দিকে তাকাতে পারবো না। আমি শুধু চাই, সৌরভরা যেন অসময়ে চলে না যায়।
এখন ফেসবুকে একটা খবর নিয়ে বেশ আলোচনা চলছে। হাটহাজারীর এক ছাত্র পুলিশের গুলিতে গুরুতর আহত। হাটহাজারীর ছাত্ররা ঢাকার ছাত্রদের তুলনায় অনেক বেশি ডেসপারেট। কিন্তু তারপরও ওরা এখনও কোন গণ্ডগোল করে নাই। ২৪ ঘন্টার আল্টিমেটাম দিছে। দেখা যাক কি হয়। এইটারে নিয়ে জামাতীরা যা করতেছে ফেবুতে, দেখার মত। একজন লিখছে-স্বাধীণতা রক্ষাকারী গনজাগরণ মঞ্চের প্রিয় ভাই বোনদের বিরুদ্ধে তোরা মাঠে নেমেছিলি। জাতির পিতা বঙ্গবন্ধু শেখ মুজিবের চেয়ে মুহাম্মাদকে বেশি মর্যাদা দিয়েছিলি। দেশের চেয়ে ইসলামকে অগ্রাধিকার দিয়েছিলি। কুরআনকে দেশের সংবিধানের চেয়ে অত্যাধিক সম্মান করিস। ধর্মীয় শিক্ষাকেই সুশিক্ষা বলিস। জানের চেয়ে দেশের চেয়ে ইসলামকে বেশি ভালবাসিস।নারীদের অবাধে চলাচল ও মেলামেশার বিরোধিতা করিস। সুদ, ঘুষ, দূর্ণীতি ও ব্যাবিচার বন্ধের ষড়যন্ত্র করিস। তাই তোদের তিলে তিলে শেষ করব। গুলি করব। জেল দিব। সোনার ছেলেদের দিয়ে হামলা করিয়ে তোদের সকল ধর্মিয় কর্মকান্ড বন্ধ করব। সুকৌশলে ধীরে ধীরে অগ্রসর হব। কাহাকেও বুঝতে দিবনা। ধর্মের সকল বাধা দূর করে ধর্মহীন যৌন রাষ্ট তৈরি করব। সবে মাত্র একজনকে গুলি করেছি। একে একে সব ধ্বংস করব তোরা কিছুই করতে পারবিনা। হা হা হা

তবে এইটা কি খাঁটি জামাত, নাকি কওমীতে পড়া জামাত, এ ব্যাপারে শিওর না।
যারা বোঝেন, তারা অন্যকে বুঝান। আর যারা বোঝেন না, আল্লাহর ওয়াস্তে একটু বুঝার চেষ্টা করেন। যে কোন ধরণের বিদ্বষমূলক আলোচনা এড়িয়ে চলুন। আশপাশের যারা আছে, তাদেরকে ধর্ম আর ধর্মের নামে ব্যবসার পার্থক্য বুঝান। না হয় সৌরভরা চলে যেতে থাকবে আমাদের ছেড়ে। হয়ত আমাদের কাছের একজন সৌরভের পালা চলে আসবে একদিন। কিন্তু ততদিনে অনেক দেরি হয়ে যাবে। যেমনটা হয়েছে আমার বেলায়। 

