আলোর দেখা


নেমেছে আঁধার জেকে বৃষ্টির আগমনে কলকলে আলোড়িত চারপাশ,
হিংস্র দেবতা বেশে ধ্বংসের মহা রেশে দুনিয়াটা ভাঙছে বুঝি বাতাস,
দূরে শুনি কালো মেঘে বিজলির হাতে ধরা নেমে আসা মৃত্যুর উল্লাস,
বিটপীরা উড়ছে, পরাজয়ও আসছে, মনে তবু বেঁচে থাকার অভিলাষ!
ছোট জীবনের যত সুখ স্মৃতি কষ্ট বা পাওয়া হারানোর যা আছে হিসাব,
কী যে হল সব কেন একসাথে মনে এলো তবে কি ফুরাল মোর উৎসব,
কী দারুণ পরাজয় কী শোভন নগ্নতা কী মহান দেখো আহা কী প্রভাব!
মন হলো এলোমেলো চিন্তাও অগোছালো নিজেই বুঝি না আপনা স্বভাব!
কত কাজ বাকি পরে হয়নি গোছানো কিছু আজও মনে শখ কত আহ্লাদ,
কত রাত খোলা চোখে কেটেছে স্বপন দেখে হয়ে যাবে সব কি তা বরবাদ?
ভাই বোন মা ও বাবা কিবা দোষে হবে তাঁরা বঞ্চিত পেতে মনে সুখ-স্বাদ,
বেঁচে ঘরে ফিরে প্রভু, হবে কি দেখা কভু, ঘুম আলোড়িত মোর শাহজাদ?
নাই নাই কোন আশা মৃত্যুতে যেন খুঁজে সমাধান পেয়েছে পোড়া কপাল,
হাল ভাঙা মাঝি আমি ওহে জগতের স্বামী দাও মোরে দেখতে নব সকাল,
নেমে এসো জগতের যত আছো কাণ্ডারি দাও দয়া ফেলো এক মায়াজাল,
ঝড় কভু থামবে না, অমানিশা কাটবে না, এ বিপদ দারুণ ওরে সুবিশাল!
কেউ আসেনি জাদু হাতে চমকিতে দেখি তবু দুর্বল ঝড় আরে কী ব্যাপার!
পূব দিকে নব রবি ফুটছে আলোর ছবি কী প্রতাপী রূপ কী যে শোভা তাঁর!
বেঁচে আছি আমি আর ডর ভীতি দূর বহু কী দারুণ জীবন আহা কী বাহার!
পাই বুঝে পরিশেষে, বিপদ যদি বা আসে, হলে ধীর আসবে সুদিন আবার!

