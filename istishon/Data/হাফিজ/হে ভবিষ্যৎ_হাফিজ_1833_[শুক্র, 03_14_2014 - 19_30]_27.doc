হে ভবিষ্যৎ


কতকাল ধরে খুঁজেছি তোমায়, রাত্রি-দিনে, আকাশে-পাতালে,
মরীচিকা হয়ে রয়ে গেছ শুধু, সামনে থেকেও আবার আড়ালে,
শেষকালে তাও পাইলাম কাছে কিন্তু এ কী! কোনরূপে এলে?
সদা প্রজ্জল আর বাহারি তুমি, ফ্যাকাসে বদনে এলে করতলে!
অভাবের মাঝে নষ্ট স্বভাবী, হতে গিয়ে এসেছি বারে বারে ফিরে,
স্বপ্ন দেখেছি- ভেঙেছে কত, আশার আলোটাও ডুবেছে আঁধারে,
হতাশার বান ডেকেছে হাজারো, খিল দিয়ে রয়ে মনের দুয়ারে-
উপেক্ষা করেছি শত যন্ত্রণা, তোমার-ই আশাতে প্রতিটি প্রহরে।
নিশাচর হয়ে কত রাতে শত সুর জুড়ে তোমার আগমনী গানে,
দিন দিন করে দুইটি যুগ আজ দান করে তবে তোমার স্মরণে,
যৎসামান্য আশা নিয়ে বুকে খুঁজিতে খুঁজিতে পাইলাম যে ক্ষণে,
তুমিহীন তুমি কেন দিলে দেখা কী পাপে কিংবা কিসের কারণে?
চোখের সামনে সুদূর অতীতের আগামী দিন আজ উড়তে ভুলে,
সোনালী রঙের ফ্রেমে বাঁধানো স্বপ্ন যা ছিলো রেখে সমান্তরালে,
নতুন শুরুর উপদেশ দিয়ে পার পেতে চাও যদি নিজের খেয়ালে,
হারানো অতীত চাই তবে ফিরে থাকছি না আর তোমার কবলে।

