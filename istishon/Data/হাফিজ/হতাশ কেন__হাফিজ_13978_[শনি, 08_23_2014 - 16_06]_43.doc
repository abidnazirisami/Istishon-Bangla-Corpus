হতাশ কেন_


 নিরাশ বন্ধু আশাহত কেন, হতাশার করো শেষ,
করেছ কি কভু হতাশ কেন, আপনাকে জিগ্যেস,
পাওনি কী তাই নিয়েই আছো যে, দেখেছ কি কোনদিন,
হারা নাকি জয় কোনদিকে বেশি, কোনটাতে তব ঋণ?
কষেছ কি তুমি হিসেব কভু, স্বার্থ করিয়া পর,
দুনিয়া যে পুরো দুনিয়াবাসীর, নয় তোমার একলার,
যদি তুমি শোকে কাতরে চল, দেখে অপরের সুখ,
তুমি পশু তবে হওনি মানুষ, আয়নাতে দেখো মুখ,
নিজেকে যে তুমি নিজেই ভাব, তুমি জগতের সব,
কী মহান কাজ সামলেছ তুমি, করে দেখো অনুভব,
আমি ভাবি আমি কিংবদন্তি, মহা নয় মহাকাল,
পাগলেও যদি ভাবে সেই রাজা, তবে কিসে গোলমাল?
ভাবুকে তো সদা ভাবতেই পারে, করাটাই যে কঠিন,
উঠতে উপরে ভাবাতে হবে না, মানতে হয় রুটিন,
আমি জানি তুমি হতাশ কেন, মন ভরা কেন শোক,
জানি কেন তুমি পারছ না একা, পারছে যে সব লোক,
ক্ষুধা নিয়ে পেটে গভীর রাতে, করে দেখো চিন্তন,
করো জিগ্যেস আপনাকে তুমি, কী তোমার প্রয়োজন,
সকলের কাছে নিজেকে কী রূপে, দেখতে তোমার সাধ,
ভাবো তবে তাহা করতে পূরণ, মেলাবে কোথায় কাঁধ,
অতঃপর রাত পোহাবে যখন, শুরু করো তব কাজ,
ভেবেছ যেমন আগের রাতে, পুষো না মনেতে লাজ,
কিছুটা সময় কেটে গেলে যদি, মন বলে আর থাক,
দিও না সাড়া তার আহ্বানে, সে যাওয়ার যেথা যাক,
রাখিও স্মরণ মনের কথায়, করো যদি অভিলাষ,
থাকবে তেমনি রয়েছ যেমন, যে কদিন রবে শ্বাস,
মানো যদি সব করনীয় যা, নাই যদি করো পাপ,
সফলতা তুমি পাবেই পাবে, যত থাক অভিশাপ,
আর যদি মনে ইচ্ছা যা করো, সাথে চাও সুখ ভাগ,
হতাশাকে তবে মেনে নাও আর, নিজেকে দেখাও রাগ,
আমি বলি রাতে ঝড়ের সাগরে, বৈঠা বিহীন নাও,
না হয়ে বরং শেষ হয়ে নিজে, নাওটাকে রেখে যাও
দুনিয়ায় বড় খাবারের অভাব, যদি কমে একজন,
একটু হলেও বেশি সুখ পাবে, কারো আশাবাদী মন।

