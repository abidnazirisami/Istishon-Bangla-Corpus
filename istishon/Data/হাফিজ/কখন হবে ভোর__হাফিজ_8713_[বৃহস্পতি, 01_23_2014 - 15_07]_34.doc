কখন হবে ভোর_


আইলো কী দিন দেখছি চোখে- হায়রে কলির ঘোর,
সৎ মানুষ আজ একলা কাঁদে অসৎ খাটায় জোর।
বিজ্ঞজনের যায় না পেটে, দু'মুঠ খাবার দুই বেলাতে-
আহাম্মকের টাকার পাহাড়- মন সুখে বিভোর।
মেধার জোড়ে কর্ম পাবে, এমন আশাও করলে ভবে,
শান্ত্রী দিয়ে মন্ত্রী তবে, তোমার পিঠের ছাল তুলাবে,
কল্পনাতেই আমলা হও আর স্বপ্নে করো ওদের বিচার-
মনের ক্ষোভে দাও গালি তাই- বন্ধ করে দোর।
জীবন-মুখী লেখক যিনি, জন্ম নিয়েই হলেন ঋণী,
মাটির দেনা শোধে তিনি, নাম যশ করে কুরবানী,
জ্ঞান যতই করুন প্রসব, পাবেন গালি ছাড়াই হিসাব-
রস ছড়িয়েই রসিক সাহেব- পাচ্ছে কী আদর!
আইলো কী দিন দেখছি চোখে হায়রে কলির ঘোর,
স্বাধীন দেশে অধীন মানুষ দেশের শাসক চোর!
জনগনের মূল অধিকার কিংবা তাদের ন্যায্য বিচার-
ঘোর আঁধারে চুবনি খায় আজ- কখন হবে ভোর...??

