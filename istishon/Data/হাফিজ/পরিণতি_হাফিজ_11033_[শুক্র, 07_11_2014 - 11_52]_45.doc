পরিণতি


 এই কি তবে দিন ফুরাল আঁধার আমায়-
করলো গ্রাস শেষের তরে?
জীবন যে আর ভাল্লাগে না অতীত যেন-
আপন হয়ে ধরছে ঘিরে,
মনের কোনে জিইয়ে রাখা ভবিষ্যতের-
স্বপ্ন গুলো পাই না খুঁজে,
ফাগুন মাসে ফুটছে হাজার বাসন্তি ফুল-
তবু আছি দু’চোখ বুজে,
এই যে আমি ঘরের কোণে থাকছি পড়ে-
হতাশ মনে কোন কারনে?
দিনের আলো কেন আমার সয় না চোখে-
শেষ বিকেলে উদাস লাগে,
কেন আমার রাতের আকাশ মন ছুঁয়ে যায়-
বৈরী সুরে আবেশ জাগে,
চাঁদের আলো দেখলে কেন অবোধ আমার-
পাজর ভেঙে কান্না নামে,
অতীত কালের সব অনুভব কেন প্রবল-
ঘৃণাতে আজ যাচ্ছে থেমে,
কেনই বা রোজ শেষ বিকেলে জীবন শেষের-
হিসেব কষি মাঝ গগনে?
লিখতে চেয়ে সুখের আশায় এক কবিতা-
অনেক প্রহর যাচ্ছে কেটে,
একটি নতুন গানের গায়ে জুড়তে গিয়ে-
পাচ্ছি না সুর হাজার ঘেঁটে,
মনটা যেন মিইয়ে গেছে তানপুরাতে-
জুড়ায় না প্রাণ কিসের পাপে,
বাঁশের বাঁশী আজ হয়েছে শুধুই হাতের-
ছোট্ট লাঠি কোন বা শাপে?
হৃদয় নদে ঢেউ ওঠে না চোখের হ্রদের-
শুকায় না জল কার বিহনে?
আজ তবে কি কালোয় মাখা শেষের দিনের-
নতুন শুরুর করুণ ডাকে,
ভুলছি আমি ছিলাম কেমন সুখ কিসে পাই-
কিংবা দুঃখী কিসের শোকে?
আমার সকল মনোযোগের দৃঢ় লাগাম-
একসাথে সব ফসকে গেলে,
নিজের মাঝে থাকেই কিবা আমি বিহীন-
আমি-ই আবার আমার হলে?
সবের শেষে এই বারে তাই প্রস্তুত আমি-
হইতে বিলীন নিজ চেতনে।

