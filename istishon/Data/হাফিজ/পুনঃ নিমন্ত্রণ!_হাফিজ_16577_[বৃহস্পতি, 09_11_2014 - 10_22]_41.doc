পুনঃ নিমন্ত্রণ!


আসবে কি তুমি যদি আরও একবার ডাকি?
যদি বলি ভালোবাসি আজও,
যদি আরও একবার বলি নতুন সূর্য দেবো-
তোমার মনের মেঘে ঢাকা আকাশে,
শিশিরের মতো তোমার সম্পূর্ণ সত্তা জুড়ে যদি-
সুখের রঙ ছড়িয়ে দেয়ার স্বপ্ন দেখাই,
যদি অমাবস্যার আঁধারের মতো চতুর্দিকে তোমায়-
আগলে রাখার দেই নিশ্চয়তা,
আসবে কি তুমি আর একটিবার শেষবার ভেবে-
অন্তরের সঙ্কুচিত বিশ্বাস নিয়ে?
হারাতে চাই যদি তোমার মাঝে যেমন ছিলাম,
যদি বলি রাখতে নয়; থাকতে চাই,
আশ্বাস নয় যদি শুধু অনুরোধ করি দুর্বল হয়ে,
তোমার পাশে বাঁচতে দেয়ার,
যদি উৎসর্গ করি নিজেকে শুধুই তোমার মুখের-
উজ্জলতর একটু হাসির জন্য,
দিয়ে আবার কেড়ে নিয়েছিলাম যা তোমার থেকে-
শুধুই নিজের স্বেচ্ছাচারিতায়,
অপরাধী হয়ে যদি প্রার্থনা করি অনুকম্পা তোমার-
মিলবে কি সুযোগ তবে শেষবার?
ফিরবে কি তুমি যদি ভালোবাসি তোমার মতো-
শব্দ বিহীন স্রোতের ন্যায়,
আবার যদি বলি হবে না তেমন যা করেছিলাম-
বারবার শপথের বেড়া ভেঙে,
একগাদা প্রতিশ্রুতি যদি আবার আওড়ে চলি-
শুধুই তোমাকে মনোযোগী করতে,
যদি হাজারো নাটকের আশ্রয় নেই একটু পেতে-
তোমার বিশ্বাসের নাগাল,
আসবে কি বলো, আসবে কি আবার প্রাণের দুয়ারে-
পুনর্বার ভালোবাসার নিমন্ত্রণে?

