অনুরোধ


টিকছে কি মন বন্ধু নতুন ঘরে- নাকি আবার মনের দু-পাশ ফাঁকা?
ভুল করে বা দুষ্ট মনের তালে- গেলে হেথায় ফেলে আমায় একা,
পড়ে কি দূর অতীত কভু মনে- ছিলাম যখন আমি-ই শুধু সখা-
কিংবা যেথায় অতল প্রেমে ডুবে- গভীর ভালোবাসায় দুজন মাখা?
অবহেলায় সারা জীবন গিয়ে- যখন পেলাম তোমার মনের ছোঁয়া,
সুখের তোড়ে গিয়েছিলাম ভুলে- হয় না কাকের ময়ূর কভু হওয়া।
স্বপ্ন তবুও আজও মনে জাগে- পাইতে তোমার ভাবনাতে ঠিকানা,
তাই অনুরোধ সর্বশেষের তরে- স্মরিও আমায় না করো না মানা।
দিনটা তুমি রেখো তোমার কাছে- ইচ্ছে মতো ঘুরো দিনের আলোয়,
বানিয়ো মালা পরতে নিজের গলে- হরেক রঙের স্বপ্ন গেঁথে সুতোয়-
কিংবা কারো সুখের সাথী হয়ে- সোনার আভায় দিনটাকে রাঙিয়ো,
আমায় না হয় ঘুমিয়ে গেলে সবে- রাতের শেষের সময়টুকুই দিয়ো...!!

