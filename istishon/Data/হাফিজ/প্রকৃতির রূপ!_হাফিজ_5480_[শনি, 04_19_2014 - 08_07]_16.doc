প্রকৃতির রূপ!


ওহে কবি কভু দেখেছো কি তুমি পূর্ণিমার ওই চাঁদ?
স্নিগ্ধ আলোয় ডুবিয়ে ভুবন পাতে যে মায়ার ফাঁদ!
দেখেছো কি কভু শেষ বিকেলের ম্লান আলোর রবি?
সোনালী আভায় জুড়িয়ে প্রাণ আঁকে যে সোনার ছবি!
চক্ষু তোমার দেখেছে কি ওহে শীতের ভোরের শিশির?
যে বসিয়া ঘাসের ডগায় শোভন বাড়ায় এ প্রকৃতির!
ফাগুনী আবহে দেখেছো কি লাল কৃষ্ণ চুড়ার চূড়?
রক্তিম শোভাতে রাঙিয়ে যে করে মনের হতাশা দূর!
পোড়া চোখে তুমি দেখেছো কখনো বর্ষায় ধোঁয়া বন?
সবুজের স্বচ্ছ আভরনে যে দেয় ধরনীতে নব প্রাণ!
শরতের কালে হয়েছে কি দেখা কাশের বনের ঢেউ?
হাওয়ার তালেতে জমায় যে নাচ দেখবে বলে কেউ!
দেখেছো কি চৈত্রে মুকুল শোভিত আমের গাছের রূপ?
মৌমাছি গুলো যে ডেকে নেয় কাছে দেখিয়ে মধুর কুপ!
যদি দেখে চোখে থাকো সব তবে এ কেমন কবি তুমি?
রচিলে না যে কোন কাব্য কখনো হয়ে ধরনীর প্রেমী!

