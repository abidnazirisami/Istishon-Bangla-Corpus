আমি-ই দোষী


 ক্ষিপ্ত আমি নিজের উপর, সব হতাশা শুকিয়ে গেছে,
দুঃখবোধের যা ছিল রস, প্রবল ক্ষোভে পাল্টে গেছে,
বিশ্বাসী মন পাথর এখন, নষ্ট আবেগ মিইয়ে গেছে,
স্বপ্ন ঘুড়ি রঙিন সুতোর, দূর আকাশে হারিয়ে গেছে,
শখের বাঁশী ত্যাগ করে সুর, শুকনো বাঁশের কঞ্চি হয়ে-
রিক্ত আমায় খটখটে এক, কাষ্ঠ পুতুল বানিয়ে গেছে।
দূর অতীতে দুঃখ পেলে, দু চোখ লালে রাঙিয়ে যেত,
বক্ষে বিশাল বোঝার চাপে, কণ্ঠতে শ্বাস আটকে যেত,
হাজার কথার পাখনা খুলে, মন কবিতা লিখতে যেত,
আমি আমার সবচে কাছে, ভাবনা এমন হারিয়ে যেত,
সবাই কেন আমায় ভুলে, নিজকে নিয়েই ব্যস্ত থাকে-
বাড়ত জ্বালা সে ভাবনাতে, সময় যতই গড়িয়ে যেত।
কিন্তু দেখো এখন আমি, সব হতাশা ভুলেই গেছি,
নিকষ দুঃখের বৈতরণী, এক ঝটকায় পেরিয়ে গেছি,
দগ্ধে করে নিজকে খাটি, সুখের উপায় পেয়ে গেছি,
সবাই পারে আমিই বাকি, কী সেই কারণ বুঝে গেছি,
নিজের দোষেই ব্যর্থ আমি, আলসেমিতে আটকে থেকে-
দুর্বল আমি পরকে দোষী, অনন্তকাল করেই গেছি।

