বর্তমানের গান


করে যাব যুদ্ধ মনের সাথে মোরা, কে কে যাবি আয় তোরা দল বেঁধে আয়,
চলার পথে দেখে ভিখারি মায়ের কোলে, নগ্ন কোনও শিশু কাঁদছে ক্ষুধায়,
মন যদি বলে ওঠে হায় কী যে কষ্ট, অনাহারি মানুষের এই দুনিয়ায়,
তাকাবনা, দেখবনা, কোনও কিছু বলবনা, মনের সাথে কেহ নাহি দেব সায়!
কুকুরের মত যারা লাথি খেয়ে বেঁচে চলে, কুকুর-ই তো ঠিক শুধু তাদের উপমায়!
যদি দেখো রাস্তার পাশে কোনও ছিনতাই, সুখস্মৃতি ভেবে নেবে বেঁচেছ যে তুমি তাই!
সুন্দরি মেয়ে কোনও হারাচ্ছে ইজ্জৎ, মেয়েটা খারাপ ভেবে কেটে যাবে আলবৎ!
সরকারি কাজে গেলে পিয়ন হতে অফিসার, মোটা টাকা সেলামি করে বসে আবদার,
দিতে হবে সাথে সাথে দেরি করে লাভ কী! কাজটা যে হয়ে গেলো এইটাই কম কী!
অন্যের জমি যদি নিজ নামে করো তায়, সামান্য মজুরি দেয়াটা কি অন্যায়?
পাগলেরা বলে চলে পুঁজিবাদ ভালো নয়, শ্রমিকেরা শুধু নাকি শোষিতই হয়ে যায়!
কেউ নাকি দিনে দিনে টাকার কুমির হয়, বাকিরা নাকি ক্রমে হতে থাকে অসহায়!
গার্মেন্টস শ্রমিকের মজুরিটা খুব কম, এই বলে কেউ কেউ চেঁচাচ্ছে হরদম!
এতগুলো মানুষকে চাকরি যে দেয়া হল, ভালো কাজ এর চেয়ে আর কীবা আছে বল?
অদক্ষ মানুষেরা কাজ করে টাকা পায়, স্বার্থের এই যুগে এটাইতো বিস্ময়!
খাদ্যের দাম যদি কোনও ভাবে বাড়ে তায়, কতগুলো লোক শুধু দেশ ফেলে ঝামেলায়
ভেবে দ্যাখ কিষাণেরা রোদে পুড়ে খেটে যায়, ফসল হলেও তারা ভরপেট নাহি খায়
তাই মোরা দেব দাম যতখানি দেয়া যায়, টাকাটা যে কে পেল সেটা ভাবা অন্যায়
বাবা-মা যে আজীবন একটানা খেটে চলে, ছেলেকে কি কভু তার দামটুকু দিতে বলে?
রবি ঠাকুরের সাথে চল বলি সুর তুলে, সৃষ্টি-ই মূল কথা, স্রষ্টাতে কী আসে যায়?
ভোটে যদি কেউ জিতে, খারাপ হলেও তাকে, সকলের-ই সম্মান জানাতেই হয়,
কেননা পেয়েছে সে যে, জনতার মন ভেজে, সংখ্যাগরিষ্ঠের একসাথে রায়!
যদিবা সে খারাপ হবে, ভুল কি সবার-ই হবে, একসাথে সঠিক আর ভুলকে চেনায়?
হয় যদি তাও তবে, মাত সবে উৎসবে, গনতন্ত্রের জয় চিরকাল-ই হয়!
জয় জয় জনতার, নেতা হল অবতার, বিরুদ্ধাচরন করে মরবি কে আয়!

