তোমরা ও আমি!


তোমাদের চোখে ফুল সুন্দরতম আর- ভাবনায় আমার ভুনা মাংস,
দুই পায়ে চলে হও তোমরা সেরা মানুষ- ঘরহীন আমি বুনো হংস,
ভরা চাঁদে খুঁজে পাও তোমরা মায়ার স্বাদ, বর্ষণে ঘুম করো ধ্বংস,
অনাহারে আমি ভাবি চাঁদ এক ফালতু, বৃষ্টি তো বন্যার-ই অংশ!
ঈদ পূজো তোমাদের দুঃখ করে মলিন- সুখ তোমাদের চির পূজ্য,
ছন্দতে প্রেম ঢেলে কাব্য করো রচন- সুখটা-ই ভাবো শুধু ন্যায্য!
প্রাণ আমার উৎসবে ভীত হয় নিদারুণ, হয় না দু চোখে সুখ সহ্য,
পা বিহীন পাদুকার মূল্যটা কী এমন- ফল যদি না-ই হয় ভোজ্য?
সমতার বিধানেতে চায় নাকি সব লোক- করতে জগতটাকে শুদ্ধ,
কার দোষে আমি তবে ক্ষুধায় কাতর হই, থাকতে বেঁচে করি যুদ্ধ?
রংধনু কোন শাপে রাঙিয়ে সবার মন, বানায় আমায় ক্ষোভে ক্রুদ্ধ,
কেন তবে কেহ পায় সুযোগ একাই সব- বাকিদের দ্বার কেন রুদ্ধ?
জীবনের কিছু কাল কেটে গেলে বুঝলাম- খুব সোজা নয় মহা মর্ত,
মেধার বিচারে দাম পায় না কোনো মানুষ- করতে পূরণ হবে শর্ত,
চিনতে জীবন আমি হলাম বোকা সাধক- নাই বুঝ কী উঁচু কী গর্ত,
তোমরা তো তাই সব কল্পনারও মালিক- আমি কবি দুঃখ চোর ধূর্ত...!!

