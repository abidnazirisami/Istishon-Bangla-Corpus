তোমার অপেক্ষা


 মনে পড়ে সেই দুপুর বেলায়, গেলাম দুজন একসাথে,
খানিক বাদে ছুটছে গাড়ি হাত নাড়ো তুমি- আমি পথে,
ভাঙছিলো পাড় মনের নদীর- সিক্ত দুটি চোখের কোণ-
ক'দিন পরেই ফেরার কথা- বুঝলো না তাও অবুঝ মন। 
সেই ক'টি দিন শেষ না হলেও কত যে রাত ভোর হলো,
কত শত প্যাকেট সিগার ঠোটের কোণায় যে পুড়লো,
সপ্তাহ গেলো, মাস ফুরালো- ঘুরলে বছর পাগল মন-
শুধায় আমায় পাইতে ফেরত লাগবে তোমায় কতক্ষণ!
কাটলে আরো বেশ কিছুদিন আসবে ফিরে সেই আশে-
নিজের কাছেই নিজের জীবন লাগছিলো খুব একপেশে।
বাঁচতে আমি আমার মতন তোমায় যে খুব প্রয়োজন-
সব শেষে তাই খুঁজতে তোমায় মনটাকে করলাম অর্পণ!
একলা পথিক পথ হাজারো- হরেক রঙের সুখের দেশ-
দুখের ভিটায় বসত করা লাখো মানুষ- নানান বেশ!
সব দেখেও সব খুঁজেও তোমায় পেলাম না যখন-
আকাশ পানে লিখলো চিঠি- বাঁধনহারা ব্যাকুল মন।
"পাইনি তোমায় শতকাল খুঁজে, হয়ে আজ আমি ক্লান্ত-
বসে আছি দূর পথ-পানে চেয়ে, বুকে নিয়ে আশা ভ্রান্ত,
আসবে ফিরে কোনো মহাকালে; করতে আমায় আপন-
সুখের জোয়ারে ভাসিয়ে অতীত- সত্যি করবে স্বপন।"

