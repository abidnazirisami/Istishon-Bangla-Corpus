বৈশাখী দিন


বৃষ্টি এলো টিনের চালে ঝুম ঝুমা-ঝুম ঝুম,
বৈশাখেতে শীতের আবেশ লাগছে চোখে ঘুম,
দুপুর বেলায় আঁধার দেখে আসছে ঠোঁটে সুর,
পাইতে মনে সুখের ছোঁয়া আর কী লাগে ধুর!
গুড়ুম গুড়ুম মেঘের ডাকে জলের যত কৈ,
উঠছে হেঁটে দু’পাড় বেয়ে কেমনে বসে রই,
সঙ্গে নিলাম বেতের ঝুড়ি দিলাম জোরে ছুট,
খান দুই আছাড় দুই কুড়ি কৈ আনন্দ অটুট!
আম বাগানের নিচে একী! পাকা আমের ঢেউ,
সবার আগে দেখলাম আমি ধরিসনে রে কেউ,
ফাটিয়ে খাবো চিপসে খাবো পুড়বো কষে মুখ,
লাগাসনে চোখ নইলে পেটে ধরবে রে অসুখ!
গোমড়া মুখী বিকেল দেখে ফুটলো মনে ফুল,
আসছে স্মরণ সুখের স্মৃতি কিংবা দুঃখের ভুল,
অনুভূতির মিছিল দেখে মুখ হলো আজ চুপ,
থাকতো যদি বছর জুড়েই প্রকৃতির এই রূপ!

