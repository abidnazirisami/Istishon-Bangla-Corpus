দেশের জন্য


একটি দিনের লোক দেখানো ভাষার জন্য সম্মাননা,
একটুখানি রঙ মেখে গায় বাঙালি হওয়ার এই বাসনা,
ষোল তারিখ ডিসেম্বরের বাংলা কী মাস কেউ জানে না,
ছাব্বিশে মার্চ কেউবা আবার কিসের দিবস তাও বুঝে না!
দিবস দিয়ে কী আর হবে, সঙ সেজে কি জাত টেকাবে?
শহীদ মিনার ফুলের সাগর, বৈশাখে লাল সাদার বহর,
একটু হলেই দেশের দোহাই, সব স্থানেই পতাকা চাই,
কিসের দিবস, কোন চেতনায়, কেন এলো কেউ ভাবে না।
কেউ বা বলে দেশের জন্য, মনেতে প্রেম প্রচুর আছে,
তাই বলে কি নতুন দিনের নতুন আচার ছাড়াটা সাজে?
বিশ্বায়নের এই যুগে ভাই- সংস্কার আজ বিশ্বজোড়া,
আমরা তো তাই নতুন যুগে তালটুকু দেই আর কিছু না!
প্রশ্ন দিলাম তাদের পানে, জানি জবাব সবাই জানে,
বিশ্বায়নের হালের ফ্যাশন, কোত্থেকে হয় নড়ন-চড়ন?
আমেরিকা আর ভারতী চেতন, করলে ধারণ মনের মতন,
তোমার দেশের সংস্কৃতি ভাই, দুনিয়া জুড়ে মান পাবে না।
বিশ্বটা আজ এক বাতায়ন, যুগের এ কথা রেখেই স্মরন,
বলছি শোনো এই জগতে, সব জাতি চায় জাত চেনাতে,
আমরাই শুধু নিজটা ভুলে, পরের আচার মাথায় তুলে,
দেশকে বড় বাসছি ভালো, কেমনে কী হয় তাই বুঝি না।
ক্ষোভ নিয়ে তাই ডাকছে স্বদেশ আর দূরে পড়ে থেকো না,
যোগ্য হও আর দেশকে জাগাও করছ যেমন ওই ভাবে না,
পরের আচার ত্যাগ করে আজ পাল্টে ফেলো নিজ চেতনা,
নিজ গতিতে, নিজের পথে, দেশকে চেনাও, ভুল করো না।

