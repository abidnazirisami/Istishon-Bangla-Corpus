দম্পতির দিনক্ষণ


 যেও না আমায় ছেড়ে, একা হলে যাবো মরে-
আর কিছুক্ষণ সাথে থাকো না,
সুখ যদি নাও পাও, ব্যথা কিছু নিয়ে যাও-
তুমি হীনা যাতনা যে সহে না।
এসো এসে পাশে বসো, বাঁকা ঠোঁটে কেন হাসো-
পুরনো কথা কি মনে পড়ে না?
আমি আজও সেই আমি, তুমি কি আগের তুমি-
তবে কেন আলাপ আর জমে না?
মাত্র কটা দিন আগে, আমি দূরে তাই আবেগে-
বলতে তো এ জীবন চাও না,
এ ক’দিনে কী বা হলো, কী এমন ঘটে গেলো-
শতটা ডাকেও সাড়া দাও না?
যদি রাগো তাও বলি, শোনো ওহে ফুলকলি-
জুড়ে আছি দুজন এক বাঁধনে,
যদি না প্রকাশ করো, প্রেম শুধু মনে ধরো-
মিলবে না সুখ কোনও সাধনে।
তাই এসো বলো কথা, মনে যত জমা ব্যথা-
হয়ে যাও ছিলে যেমন অতীতে,
শেষে এসো মন রাখি, হয়ে যাই সখা-সখি-
প্রেম দেই কিছুটা শরীরেতে।
হায় হায় কী যে করি, সখী গেলো মোরে ছাড়ি-
জ্বলছি যে রাগে আর দুঃখে,
তবু নিয়ে আশা ক্ষীণ, পথে চেয়ে আছি যেন-
আসবে সে ছুটে মোর বক্ষে!

