আমার চাওয়া


 এতো হাসি তোমার মুখে একটু আমায় দিবে?
ভুলেই গেছি প্রাণ খুলে হাসতে কেমন লাগে,
উচ্ছল মন গভীর কিবা আলতো সুখের রাগে,
কোন অনুভব জাগায় প্রাণে দুঃখ এলে তবে?
সাধের জীবন বোঝা এখন কবে পথের শেষে,
হালকা হবো আবার আমি দুই জনমের মাঝে?
হরেক রঙের ফুলের রূপে কিংবা ধূসর সাঁঝে,
কবে আবার চোখ বুলাবো তৃপ্ত মনের রেশে?
আর কি হবে অতীত শুধুই স্মৃতি আমার কাছে,
লিখবো কবে এক কবিতা সবুজ সুখের ধাঁচে?
হাঁটতে পথে শেষ বিকেলে বিশাল বটের নিচে,
কখন আবার ছুটব একা কাঠ বেড়ালির পিছে?
কবে আবার মেঘের দিকে থাকবো একা চেয়ে,
রংধনুকে খুঁজবো আবার সারা আকাশ জুড়ে?
চাঁদের আলোয় কবে আমি ছাউনি ভাঙা নীড়ে,
বসে আবার মাখব গায়ে জ্যোৎস্না ব্যাকুল হয়ে? 
চাইছি আবার মনের সুখে হাঁটতে নদীর ধারে,
থাকতে বসে ফাগুনে লাল কৃষ্ণ চূড়ার তলে,
তোমার হাতের একটু ছোঁয়া চাইছি মনের ভুলে,
চাইছি আবার সকল কিছুই পুরান দিনের সুরে......।।

