নাস্তিকতা কি চাপাতির কোপ নাকি আরো কিছু_ 


আমি ব্যক্তিগতভাবে মনে করি মানসিকতায় আমি নাবালক। তবুও নিজের বুদ্ধিতে চলি। আমাকে কনভিন্স করতে অনেককে অনেক কাঠখড় পোড়ানোর প্রয়োজন আছে। গত কয়েকবছরে অনেকগুলো হত্যাকান্ড , আমি বলবো অতর্কিত হত্যাকান্ড ঘটে গেছে। তার সিংহভাগই ব্লগার । হত্যার কারন হিসেবে দেখানো হচ্ছে ধর্মীয় বিদ্বেষ ছড়ানো। কিন্তু আমার কথা হচ্ছে ধর্মীয় বিদ্বেষ ছড়ানো বা নাস্তিকতা চর্চা তো এমন নয় যে তা গত কয়েকবছর যাবৎ আরম্ভ হয়েছে। এটা তো অনেক আগে থেকেই হয়েছে। কিন্তু লক্ষনীয় বিষয় হচ্ছে বেছে বেছে সেই মানুষগুলো আক্রমনের শিকার হচ্ছে যারা গনজাগরন মঞ্চের সংগঠক এবং তীব্র সমর্থক । রাজাকারের ফাসি যেখানে জনতার দাবী তখন গড়ে উঠে এই মঞ্চ। জনতার জাগরনের মঞ্চ। জাগরন মুক্তিযুদ্ধের বিরোধী গোষ্ঠীর সর্বোচ্চ বিচার প্রার্থনার। তারপর সময় কেটে যায় বিচারিক দীর্ঘসূত্রিতার । তারপর একে একে শুরু হয় প্রানঘাতি হামলা। ঠিক সেভাবে যেভাবে ৭১ এ হয়েছিল । অথচ যারা ধর্ম রক্ষার মিশনে নেমেছে তারা আদৌ ধর্ম বিশ্বাসী কিনা আমার সন্দেহ আছে। এরা ধর্মের কোন দিকনির্দেশনা মানছেনা। এরা ধর্ম নিয়ে বাড়াবাড়ি করছে। এরা ফ্যাসাদ সৃষ্টি করছে। এরা জীব হত্যা করছে। এরা অশান্তি চর্চা করছে।
ব্লগার হত্যার পর অনেককে উল্লাস করতে দেখি। তাদের বক্তব্য কে বলছিলো ধর্মের বিরুদ্ধে লেখতে ? আমার বক্তব্য ধর্মীয় অবমাননা সত্যি সহ্য করা যায় না কিন্তু চাপাতির কোপ দ্বারা তা জায়েজ করা যায় না।
সাথে একটি প্রশ্ন ব্লগার যে হত্যা হচ্ছে তার পিছনের কারন কি ধর্মীয় বিদ্বেষ নিয়ে লেখা নাকি রাজাকার বিচার নিয়ে লেখা? 

