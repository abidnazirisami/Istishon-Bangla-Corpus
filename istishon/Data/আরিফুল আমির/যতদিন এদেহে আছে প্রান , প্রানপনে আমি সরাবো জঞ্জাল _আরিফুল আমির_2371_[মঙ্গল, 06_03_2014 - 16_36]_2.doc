যতদিন এদেহে আছে প্রান , প্রানপনে আমি সরাবো জঞ্জাল 


বাংলাদেশ । ৫৬০০০ বর্গমাইলের রাষ্ট্র । স্বাধীন , সার্বভৌম একটি রাষ্ট্র । যাকে স্বাধীন করার জন্য প্রান দিলো ৩০ লক্ষ শহীদ , যাকে স্বাধীন করার জন্য সম্ভ্রম হারালো ২ লক্ষ মা বোন । ১৬ ডিসেম্বর অর্জন করলাম স্বাধীনতা । আসলেই কি স্বাধীনতা অর্জন করলাম আমরা ? স্বাধীনতা বলতে আসলে আমরা কি বুঝি ? ব্যক্তির ক্ষেত্রে স্বাধীনতা বলতে বোঝায় স্বাধীনতা = স্ব + অধীনতা । অর্থাৎ নিজে নিজের অধীনে থাকা । আর দেশের ক্ষেত্রে স্বাধীনতা বলতে আরো বৃহৎ অর্থ বোঝায় । একটা দেশ যখন নিজের দেশের মানুষের অধীনে থাকে শুধুমাত্র তখন ই তাকে স্বাধীন বলা যায় না । সেক্ষেত্রে অনেক সময় দেশে স্বৈরাচারতন্ত্র প্রতিষ্ঠিত হয় । সেই কারনে দেশ যখন পরাধীন দেশের আইনের অনুরুপ না করে স্বাধীন দেশের উপযোগী আইন – কানুন , সংবিধান প্রনয়ন করে যেখানে শ্রম , কর্ম পেশাজীবি , রাজনীতিবাদ , আমলা , মন্ত্রী সকলকে এক বিবেচনা করা হয় । কেবল মাত্র তখন মানুষ স্বাধীনতার স্বাদ ভোগ করে।
এখন আসা যাক বাংলাদেশের স্বাধীনতা নিয়ে । কেউ যদি আমাকে প্রশ্ন করে বাংলাদেশ কি স্বাধীন ? এই প্রশ্নের জবাবে আমি বলব হ্যাঁ বাংলাদেশ স্বাধীন । কিন্তু কেউ যদি আমাকে জিজ্ঞেস করে বাংলাদেশীরা কি স্বাধীনতা ভোগ করছে ? কষ্ট হলেউ বলতে হবে বাংলাদেশীরা অর্থাৎ আমরা স্বাধীনতা ভোগ করছি না । স্বাধীনতা ভোগ করব কিভাবে ? আমাদের দেশ এখনো চলছে ব্রিটিশ তথা পাকিস্থানের আইন দিয়ে । দেশ স্বাধীন হওয়ার পর পাকিস্তানের সংবিধান থেকে পাকিস্তান শব্দটা তুলে সেক্ষেত্রে বাংলাদেশ শব্দটা বসানো হয়েছে । আর কোনো পরিবর্তন নেই । বলা যায় দূরত্বটা কমেছে । আগে মানুষ শোষিত হত পাকিস্তান থেকে এখন হয় ঢাকা থেকে। সাথে আরেকটা ঝামেলা যুক্ত হয়েছে । কয়েক যুগ ধরেই বাংলাদেশে প্রায় চলে আসছে পরিবারতন্ত্র । কেনো বাংলাদেশে কি শেখ হাসিনা , খালেদা জিয়ার চেয়ে যোগ্য রাজনীতিবিদ নাই ? শেখ হাসিনার এক পরিচয় তিনি আমাদের জাতীর জনকের তনয়া । আর খালেদা জিয়ার এর পরিচয় তিনি আমাদের স্বাধীনতার ঘোষকের অর্ধাঙ্গিনী । যোগ্যতার মাপকাঠি কি কখনো বংশপরিচয় হয় ? যোগ্যতার মাপকাঠি বংশপরিচয় হয় কেবলমাত্র রাজতন্ত্রে । কিন্তু একটা গণতান্ত্রিক দেশে কেনো এটা হবে ? 
বাংলাদেশ মানবপতাকা তৈরী করলো । অথচ স্বাধীন বাংলাদেশে ২ রা মার্চ যিনি পতাকা উত্তোলন করলেন সেই প্রাণপুরুষ আসম আবদুর রবকে এখন পর্যন্ত রাষ্ট্রীয় স্বীকৃতি দেওয়া হয়নাই । যিনি পতাকার জন্য কাপড় কাটলেন তার নাম আপনারা কেউ বলতে পারবেন ? যিনি পতাকার লাল বৃত্তের মাঝখানে বাংলাদেশের মানচিত্র আকলেন তাকে কি আপনারা চিনেন ? বাংলাদেশ এর জাতীয় সংগীত যিনি নির্বাচন করলেন তাকেউ আপনারা খুব কম মানুষ ই চিনেন । চিনবেন না কারন ৪৩ বছরেউ স্বাধীনতার সঠিক ইতিহাস প্রকাশ করা হয়নি । যেটুকু প্রকাশ করা হয়েছে তা বিকৃত এবং দলীয় ইতিহাস । আওয়ামিলীগ যখন ক্ষমতায় থাকে তখন দেখাতে চেষ্টা করে শেখ মুজিবর রহমান সব করছে । আবার বিএনপি ক্ষমতায় গেলে দেখাতে চেষ্টা করে যে জিয়াউর রহমান সবকিছু করেছে । আচ্ছা তারাই যদি সবকিছু করছে তাহলে বাকিরা কি করেছে ? আসলে বাংলাদেশের মুক্তিযুদ্ধ করেছে ছাত্র যুব সমাজ, শ্রমজীবী , পেশাজীবি মানুষ । অথচ স্বাধীন বাংলাদেশে এদের অবস্থা কেমন তা আমরা সকলেই জানি । কি এদের কি কখনও সুদিন আসবেনা ? আমার জানামতে স্বাধীনতা সার্বজনীন কিন্তু এখানে স্বাধীনতা বিশেষ একটা গোষ্ঠী তে সীমাবদ্ধ । 
১৯৭১ এর পূর্ববর্তী সময়ে যখন কারো অস্বাভাবিক মৃত্যু হতো তখন সাড়া বাংলাদেশ একসাথে জ্বলে উঠতো প্রতিবাদে । কিন্তু এখন অস্বাভাবিক মৃত্যুটা গা সওয়া হয়ে গেছে । হয়ত দীর্ঘদিনের অপশাসনে এমনটি হয়েছে । আর কারা প্রতিবাদ করবে ? যারা প্রতিবাদ করত তাদের তো মাদক , অর্থ আর মেয়েতে অন্ধ করে দেওয়া হয়েছে । ছাত্ররাজনীতি কে ব্যবহার করা হচ্ছে রাজনীতিবিদদের ক্ষমতা দখলের সিঁড়ী হিসেবে । এতো কিছুর পর ও যখন কেউ আমাকে বলে আওয়ামীলীগ খুব ভালো কাজ করছে , বিএনপি খুব ভালো কাজ করছে ইচ্ছা করে জুতা খুলে তার মুখে ছুড়ে মারি । দল কানা রাজনীতিবিদদের প্রতি ঘৃণা ভিতর থেকে আসে । এতো অপশাসন , এতো মানুষের মৃত্যু , এতো গুম হত্যা । দায়ী কে ? শাসক দল আর বিরোধী দল কে এর দায়িত্ব নিতে হবে । আর চাইনা একটি অস্বাভাবিক মৃত্যু , আর চাইনা একটি বোনের প্রতি নির্যাতন , আর চাইনা গুম ,আর চাইনা অপশাসন ।
দেশের মানুষ সচেতন হচ্ছে । তারা এখন আওয়ামীলীগ বিএনপির বাইরেউ চিন্তা করতে শিখসে । আমি আর কি ? আমি আম জনতা । আমি চাই সমাজতন্ত্র । যেখানে কোনো বৈষম্য থাকবেনা । থাকবে সকল মানুষের সমানিধিকার । মানুষের মধ্যে ভালো কে ভালো আর খারাপ কে খারাপ বলার সৎ সাহস থাকবে । সব যায়গাতেই পরিবারতন্ত্রের অবসান হচ্ছে । সর্বশেষ ভারতে কংগ্রেস এর হারের মাধ্যমে ভারতে গান্ধী পরিবারের পরিবারতন্ত্রের অবসান ঘটলো । বাংলাদেশে যে কবে সেটা হয় আর সুশাসন আসে সেই জন্য আরো কত বছর অপেক্ষা করতে হবে জানিনা । তবে এটুকু জানি যে পর্যন্ত না আমরা সুশাসন পাচ্ছি আমি লিখে যাবো । যতদিন এদেহে আছে প্রান প্রানপনে আমি সরাবো জঞ্জাল । নবাগত শিশুর জন্য একটি বৈষম্যহীন সমাজ রেখে যেতে চাই ......।।

