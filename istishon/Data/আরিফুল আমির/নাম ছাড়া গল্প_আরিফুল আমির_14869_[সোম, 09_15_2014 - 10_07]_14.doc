নাম ছাড়া গল্প


সুহানের ছোট ভাই রিমন এক্সিডেন্ট করেছে। রাস্তা দিয়ে যাচ্ছিলো হঠাৎ করে একটা মটরসাইকেল এসে ধাক্কা দিয়ে ফেলে চলে গেলো। রাস্তায় পড়ে মাথা ফেটে গেছে, শরীরের এখানে ওখানে কেটে গেছে। রাস্তার ওইখানটা দেখে সুহানের গা এখন শির শির করছে। কালো সিমেন্ট এর রাস্তায় লাল রক্ত জমে আরো কালো হয়ে গেছে। রিমন হাসপাতালে ভর্তি। তাকে রক্ত দিতে হবে। কিন্তু রক্ত জোগাড় হচ্ছেনা। রক্তের গ্রুপটা খুব রেয়ার। বি নেগেটিভ। পরিবারের কারো সাথেই মিল নাই। সুহানেরটা এ পজিটিভ। সুহান কম চেষ্টা করেনি। অনেকগুলো ব্লাড ব্যাংকের সাথে যোগাযোগ করেছে। কোনো লাভ হয়নি। অনেক বন্ধুকে ফোন দিলো। এক বন্ধুর রক্তের গ্রুপের সাথে মিলল। কিন্তু তার নাকি প্রেসার হাই সে রক্ত দিতে পারবেনা। সুহানের মনে সন্দেহ হলো তার এই বন্ধুটি মিথ্যা বলছে। নাকি বিপদে পড়েছে বলে তার উল্টাপাল্টা মনে হচ্ছে। মানুষ বিপদের সময় স্বাভাবিকভাবে চিন্তা করতে পারেনা। হয়ত তার বন্ধুটি সত্য কথাই বলছে। হয়ত!
একবার হাসপাতালে রিমনকে দেখে আসা দরকার। হাসপাতালে ঢুকতে এক লোকের সাথে সুহানের ধাক্কা লাগলো। সুহান তাড়াহুড়া করে বলল সরি। লোকটি বলল আচ্ছা ঠিকাছে। সুহানের আবার মাথায় উল্টাপাল্টা চিন্তাভাবনা হচ্ছে। মনে হচ্ছে লোকটা পকেটমার। ধাক্কা খাওয়ার ছলে তার পকেট মেরে দিয়েছে। সে তার পকেট চেক করতে গেলো । না যা ভেবেছিলো তা হয়নি। মানিব্যাগ, মানিব্যাগের জায়গাতেই আছে।কিন্তু লোকটা তার দিকে তাকিয়ে হাসছে। ব্যাপারটা কি? সুহান এই প্রথমবার লোকটাকে পর্যবেক্ষন করা শুরু করলো। ঢুলঢুলা গেঞ্জি। না গেঞ্জি ঠিক ই আছে লোকটাই ঢুলঢুলা, প্যান্ট। শ্যামলা গায়ের রং। নাকটা দেখে মনে হয় এইমাত্র কেউ ঘুষি মেরে থ্যাবড়া বানিয়ে দিয়েছে। প্রথম দেখাতেই সুহান লোকটিকে অপছন্দ করে ফেলল। সুহানকে এভাবে তার দিকে তাকিয়ে থাকতে দেখে লোকটা প্রশ্ন করলো : আপনাকে চিন্তিত মনে হচ্ছে? সুহান মুখে যথাসম্ভব বিরক্তির ভাব ফুটিয়ে তুলে বলল তাতে আপনার কি? লোকটা এবার যেন আরো উৎসাহ পেয়ে গেলো বলল : মানুষ যখন বিপদে পড়ে তখন মেজাজ খিটখিটে থাকে। আপনার নিশ্চয় কোনো বিপদ বলুন কি ব্যাপার? সুহানের কেনো যেনো মনে হচ্ছে উত্তর না পেলে এই লোক ছাড়বেনা। সুহান তখন তার ভাইয়ের যে রক্ত লাগবে সেটা বলল। লোকটা এবার যেনো বিজ্ঞের মতো বলল আমি একটা জায়গা চিনি যেখানে গেলে রক্ত পাবেন। কিন্তু একটু দূরে। অপরিচিত লোকের কথায় বিশ্বাস করা ঠিক হবে কিনা! সুহান তবুও বলল কোথায়? ডুবে যাওয়া মানুষ তো খড়কুটো ধরেউ ভেসে থাকতে দেখা যায় আর ইনি তো জলজ্যান্ত মানুষ। সুহানের মনের হাল যেনো লোকটা বুঝতে পারলো। লোকটা বলল :"শুনুন কখনও আশা ছাড়বেন না। আপনি নিজেউ জানেননা আপনি সফলতার কতটা কাছে।" তাই কখনও আশা ছাড়বেননা। এরপর লোকটা ওই স্থানের ঠিকানা দিতেউ সুহান বেড়িয়ে পড়লো। সুহানের আবার মনে হচ্ছে লোকটা তার সাথে মজা করছে। তাকে ভুলভাল ঠিকানায় পাঠিয়ে দিচ্ছে। ঠিকানামতো পৌছে সুহানে ধারনা এইবার নির্ভুল প্রমানিত হলো। সুহান বুঝতে পারলোনা মানুষ কিভাবে এতোটা নিষ্ঠুর হয়। কিভাবে ? 
সুহান খালি হাতে হাসপাতালে ফিরে এলো। কেবিনে ঢুকতে গিয়ে ডাক্তারের সাথে দেখা হলো। সুহান বলল সরি রক্ত জোগাড় করতে পারলামনা। ডাক্তার বলল কি বলছেন এইসব? আপনার বন্ধু তো রক্ত দিয়ে গেছে। এইবার যেনো সুহানের বিস্মিত হওয়ার পালা। কে? কখন? ডাক্তার বলল কেনো আপনি জানেন না কিছু? আপনার জন্য আপনার বন্ধু একটা মেসেজ রেখে গেছে। সুহান কাপা কাপা হাতে কাগজের টুকরোটি হাতে নিল। সেখানে গোটা গোটা হরফে লেখা : "কখনও আশা ছাড়বেন না। আপনি নিজেউ জানেননা আপনি সফলতার কতটা কাছে। তাই কখনও আশা ছাড়বেননা।"

