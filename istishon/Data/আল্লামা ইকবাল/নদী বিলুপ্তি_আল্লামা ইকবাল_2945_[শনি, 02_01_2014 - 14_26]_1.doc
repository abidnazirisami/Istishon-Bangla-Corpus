নদী বিলুপ্তি


ভয়াবহ পানি শূন্যতার ফলে বাংলাদেশের অধিকাংশ নদীর অস্তিত্ব সংকটের মুখে এসে দাঁড়িয়েছে। পলি জমে কমপক্ষে ৯৫টি নদী বিলুপ্তির অপেক্ষায় ধুঁকছে। এছাড়া আরও ৪২টি নদ-নদী পলি সঞ্চয়ের দরুন চরের চাপে বিপন্ন হয়ে পড়েছে। পলি জমে চর পড়ায় শুষ্ক মওসুমে এসব নদীতে পানি থাকে না। নদী গবেষণা জরিপে সঙ্গতভাবে এগুলোকে মওসুমী নদী বলে উল্লেখ করা হয়েছে।
দীর্ঘদিন ধরে অধিকাংশ নদ-নদীর এ সঙ্গীন দশায় নদী বিশেষজ্ঞগণ দেশের ভূ-প্রাকৃতিক ভারসাম্যের ওপর বড় ধরনের বিপর্যয় নেমে আসার আংশকা করছেন। একদিকে উজানে পানি প্রত্যাহার, অন্যদিকে দেশের অভ্যন্তরে নদীগুলোর ওপর অবৈধ দখলবাজি, ভরাট এবং অপরিকল্পিতভাবে নানা স্থাপনা নির্মাণের কারণে দেশের অধিকাংশ নদীবক্ষ প্রথমে নাব্যতাহীন, অতঃপর পানিশূন্য হয়ে ধূ-ধূ বালুচরে পরিণত হচ্ছে।
পানি ছাড়া প্রাণের অস্তিত্ব কল্পনা করা যায় না। আমাদের সভ্যতা, কৃষি ব্যবস্থা এবং যোগাযোগ ও পণ্য পরিবহনের মৌলিক মাধ্যমই হচ্ছে নদী। নদীর নাব্যতা হারানো, শুকিয়ে যাওয়া অথবা মারাত্মক দূষণ প্রক্রিয়া দেশের মানুষের স্বাভাবিক জীবনযাত্রা, জীববৈচিত্র্য, নৌপরিহন ব্যবস্থা, কৃষি ও খাদ্য নিরাপত্তার জন্য ভয়াবহ হুমকি। এ হুমকি মোকাবিলার কার্যকর পদক্ষেপ গ্রহণ করা না হলে আমাদের সার্বিক অর্জন, অগ্রগতি ও ভবিষ্যৎ সম্ভাবনা নস্যাৎ হয়ে যেতে পারে। যৌথনদী কমিশনকে সক্রিয় করার পাশাপাশি অভ্যন্তরীণ নদী দখল ও দূষণরোধের সরকারি তৎপরতায় আরও গতি সঞ্চার ও নজরদারি বাড়ানোর কোনো বিকল্প নেই। গতানুগতিক ধারার উচ্ছেদ অভিযান পরিচালনা, অতঃপর পুনরায় দখলের প্রক্রিয়া থেকে নদীগুলোকে মুক্ত রাখার কঠোর ও বাস্তবসম্মত পদক্ষেপ নিতে হবে। একবার দখলমুক্ত করার পর দখলমুক্ত নদীতীর সংরক্ষণের উপযুক্ত ব্যবস্থা গ্রহণ করতে হবে। নদী তীরবর্তী এলাকা দখলমুক্ত রাখতে পাবলিক প্রাইভেট পার্টনারশীপের (পিপিপি) ভিত্তিতে অথবা সামাজিক বনায়নের আওতায় নিয়ে আসার ব্যবস্থা করা যেতে পারে। নদী দখলের সাথে জড়িত ব্যক্তিদের বিরুদ্ধে কঠোর ও দৃষ্টান্তমূলক শাস্তির ব্যবস্থা গ্রহণ করা বাঞ্ছনীয়। সেই সাথে ক্যাপিটাল ড্রেজিংয়ের যে সিদ্ধান্ত নেয়া হয়েছে, তা দ্রুতায়িত করা দরকার।
নদীর কোনো বিকল্প নেই। আমাদের মতো অনুন্নত ও কৃষিপ্রধান দেশের জন্য নদীই হচ্ছে জাতির প্রাণপ্রবাহ। এই প্রাণপ্রবাহ যে কোন মূল্যে রক্ষা করতে হবে। জনসংখ্যা বৃদ্ধির সাথে সাথে নদীর গুরুত্ব আরও বেড়ে গেছে। ক্রমবর্ধমান জনসংখ্যার কারণে আবাসন ও শিল্পায়নের প্রয়োজনে কর্ষণযোগ্য ভূমি যখন সংকুচিত হয়ে পড়েছে। প্রয়োজনীয় বাড়তি সড়ক যোগাযোগ অবকাঠামো গড়ে তোলা যখন আরও দুরূহ হয়ে পড়ছে, তখন পণ্য ও যোগাযোগ পরিবহন রুট হিসেবে নৌপথকে কাজে লাগানো নানাভাবে সুবিধাজনক। এহেন বাস্তবতায় নদীর পানিপ্রবাহ বৃদ্ধির উদ্যোগ, নদীগুলোর নাব্যতা পুনরুদ্ধার, দখলমুক্তি এবং দূষণরোধে বড় ধরনের ক্রাশ প্রোগ্রাম গ্রহণ করা প্রয়োজন। কোনো ধরনের দায়সারা কর্মসূচির মাধ্যমে এই মৌলিক সমস্যার সমাধান সম্ভব নয়।
ঢাকার চারপাশের নদীগুলো দখলমুক্ত করে চক্রাকারে নৌপথকে কাজে লাগানোর উদ্যোগ বাস্তবায়নে অতীতের ব্যর্থতা থেকে শিক্ষা নিয়ে বর্তমান সরকারের কর্মকান্ড জোরদার হওয়া প্রয়োজন। প্রতিবছর শুষ্ক মওসুমে নদীগুলোতে পানির স্তর নিচে নেমে যায়। নদী দখলমুক্তি বা উচ্ছেদ অভিযান ও নদী তীর সংরক্ষণ কার্যক্রম এখনই জোরদার করতে হবে। পাশাপাশি উজান থেকে নেমে আসা লাখ লাখ টন পলি নদীর বিভিন্ন পয়েন্টে জমা হয়ে পানিপ্রবাহ বিঘ্নিত করছে এবং নাব্যতা সংকট বাড়িয়ে তুলছে। ব্যাপক আকারের ড্রেজিং পরিকল্পনা গ্রহণ এবং নদী ব্যবস্থাপনায় আরও অধিক গুরুত্ব দেয়া এখন সময়ের দাবি। আর জেআরসিকে সক্রিয় করে পানির ন্যায্য হিস্সা আদায়ের লক্ষ্যে বর্তমান সরকার কার্যকর পদক্ষেপ গ্রহণে সক্ষম হবে বলেও আমরা আশা করি।

