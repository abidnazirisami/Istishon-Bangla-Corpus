ঈদ পরবর্তী রাজনীতি এবং বিএনপির অদুরদর্শী আন্দোলন


ঈদ পরবর্তী সময়ে দেশের রাজনীতি কেমন হবে?এই মুহুর্তে এটি একটি বড় প্রশ্ন । গত বছরের এই সময়ের দুর্বিপাক ও অসহিষ্ণু রাজনীতির চরিত্র যে এবার মাঠে-ময়দানে অনুপস্থিত এইটা সহজেই অনুমেয় । তবু এ নিয়ে ভাবনার অন্ত নেই। বিশেষ করে সম্প্রতিক সময়গুলোতে বিএনপির চেয়ারপার্সন বেগম খালেদা জিয়ার ঈদ-পরবর্তী কঠোর রাজনৈতিক কর্মসূচির হুঁশিয়ারি এই বিষয়টিকে কিছুটা হলেও একটি ভিন্ন মাত্রায় রূপ দিয়েছে। আর সেই প্রেক্ষাপটকে সামনে রেখেই আজকের বিশ্লেষণ । 
ঈদ পরবর্তী সময়ে বিএনপি ও তাঁদের মিত্রদের যৌথ আন্দোলন কী জমে উঠবে (?) নাকি আবারও আন্দোলনের নামে রাজনৈতিক সহিংসতা বৃদ্বি পাবে। নাকি রাজনীতির মঞ্চে ক্রমশ থিতিয়ে পরবে বিএনপি ও তাদের মিত্রপক্ষ? 
বিষয়টি আমার কাছে নিতান্তই পরিষ্কার যে, ঈদ পরবর্তী রাজনীতি দেশে তেমন বড় কোনো শংকার জন্ম দিবে না । কিনবা শঙ্কিত হবার তেমন কোনো বিশেষ প্রমাণযোগ্য কারণ এই মুহুর্তে রাজনীতির মাঠে নেই । যদিও রাজনীতিতে শেষ কথা বলে কিছুই নেই । তবু এইটুকু আঁচ করা যায় যে, বিরোধীদলের গন্ডির বাইরে থেকে বিএনপি খুব শীঘ্রই আন্দোলনের নামে সিরিয়াস কিছু একটা করে দেখাতে পারবে এমনটা মনে করার কোনো যুক্তিসঙ্গত কারণ নেই।
তাহলে প্রশ্ন দাঁড়ায় খালেদা জিয়ার রাজনৈতিক কর্মসূচীর হুঁশিয়ারি কী মাঠে মারা যাবে ? মাঠে মারা না গেলেও সারা দেশেতো দুরের কথা ঢাকা কেন্দ্রিক সচল কোনো আন্দোলন যে তিনি খাড়া করতে পারবেন না তা খালেদা জিয়া নিজেও ভালো করেই জানেন। এই না পারার পিছনেও রয়েছে অন্তত দুটো কারণ ।এক. বিএনপির হাতে বড় কোনো ইস্যু না থাকা কিনবা ইস্যু থাকলেও ইস্যু হিসাবে তা কাজে লাগাতে না পারা । দুই. বিএনপির ভিতরের রসকষ চিবিয়ে বের করে ফেলা । প্রথমটি চেয়ে দ্বিতীয়টি আমার কাছে প্রনিধানযোগ্য।
আর মারা যাওয়ার প্রশ্ন তো আসে তখনই যখন ওটার ভিতরে প্রাণ থাকে। মনে তো হয় প্রাণহীন বিএনপি এখন বিরবির করে তজবী জপছে। মাঝেমধ্যে নির্বাসিত বরপুত্র ইতিহাস পাল্টানোর ধান্ধায় জনতার দৃষ্টি কেড়ে নিতে হাঁকডাক দেয়ার চেষ্টা করলেও দুইদিন পর তাও আবার নিভে যায়। হারিয়ে যায় হাঁসির খোরাক হয়ে!
যা বলছিলাম বিএনপির ভিতরের রসকষ চিবিয়ে বের করে ফেলার কথা। বিএনপির এই রাজনৈতিক 'প্রাণ ভোমরা' টা আওয়ামীলীগ খুব সযত্নে রাষ্টীয় পৃষ্ঠপোষকতায় গলা টিপে নিস্তেজ করতে পেরেছে গত কয়েক বছরে। তাই বেশ শ্বাসকষ্টে ভুগছে এখন বিএনপি । এর শুরুটা অবশ্য করে দিয়েছিল বিএনপি নিজেই এক রক্তপাতের মাধ্যমে- একটু ভিন্ন কৌশলে। চেয়েছিল আওয়ামী প্রাণ ভোমরা টা কেঁড়ে নিতে। কিন্তু কৃতকার্য হতে পারেনি সেই যাত্রায়। এর পূর্বেই ক্ষমতা থেকে বিদায় নিতে হয় তাদের। আর আওয়ামীলীগ সেই ভুল থেকে শিক্ষা নিয়ে এখন বিরোধীদল দমনের লাগসই টেকনোলজি ব্যবহার করে অনেকটাই কৃতকার্য ।আওয়ামীলীগ ভুল থেকে শিক্ষা নিয়েছে বটে ! তবে সেইটা শুধুমাত্র বিরোধীদল দমনেই কাজে লাগিয়েছে পুরো মাত্রায়।
এই যদি হয় দুটো পক্ষের রাজনৈতিক খুনসুটি তাহলে কী হতে পারে ঈদ পরবর্তী রাজনৈতিক কর্মকান্ড ? একটি প্রশ্নও থেকে যায় যে, আওয়ামীলীগ কী তার চরম ইমেজ সংকট কাটিয়ে উঠতে পেরেছে ইতিমধ্যে ? যা নির্বাচনের পূর্বে নানা কারণে ইমেজ সংকটের তীব্র যাতাকলে মুষড়ে গিয়েছিল। সেই দিক বিবেচনায় অন্তত এইটুকু বলা যায়, রাজনীতির মাঠে রাজনৈতিকভাবে আওয়ামীলীগ অনেকটা সফল।
এই সফলতার পিছনে সুষ্ঠু রাজনীতির কলাকৌশল কাজ করেছে তা বলা যাবেনা । আওয়ামীলীগ আওয়ামী রাজনীতির কদর্য নোংরা হাতিয়ারগুলোর সর্বোচ্চ ব্যবহার করে সেই যাত্রায় পার পেয়েছে । অর্থাত যে করেই হোক রাজনৈতিকভাবে মোকাবেলা করে ৫ জানুয়ারী নির্বাচনের মাধ্যমে আওয়ামীলীগ পুনরায় ক্ষমতায় এসেছে। এবং শাসনতান্ত্রিক ধারাবাহিকতা রক্ষার নামে নির্বাচনের বিজয়টা নিজেদের পকেটে ঢুকাতে পেরেছে । 
শুরুতে নির্বাচনের গ্রহণযোগ্যতার প্রশ্ন যতই তীব্র ছিলনা কেন আওয়ামীলীগ এখন অনেকটা কাটিয়ে উঠতে সক্ষম হয়েছে কিনবা হতে চলেছে । তুলনামূলকভাবে কমসংখ্যক ভোটারের উপস্থিতিতে নির্বাচন করে ভারত ছাড়া বিদেশী কোনো প্রভুকেই তখন খুশি করতে না পারলেও কালক্রমে প্রভুদের নিকট কিছুটা হলেও সন্মান বাঁচিয়ে ইমেজ ধরে রেখেছে এবং এইটা-ই আওয়ামীলীগের বড় রাজনৈতিক সাফল্য। কারণ বিএনপি ও তার মিত্রপক্ষ রাজনৈতিকভাবে সচেষ্ট ছিল নির্বাচন বয়কটের এবং নির্বাচন বানচালের। তারা যা চেয়েছিল তা করতে পারেনি এবং রাজনৈতিকভাবেই ব্যর্থ হয়েছে । এই সফলতা এবং ব্যর্থতার মাপকাঠি দুটো দলকে দুটো পৃথক অবস্থানে দাঁড় করিয়ে দিয়েছে।
একটি রাজনৈতিক আন্দোলন যে সব কারণে দানাবাঁধে এর কারণগুলো সুস্পষ্ট বিদ্যমান থাকা সত্বেও বিএনপি ইতিপূর্বে আওয়ামীলীগের বিপক্ষে বড় মাত্রার সফল আন্দোলন গড়ে তুলতে সক্ষম হয়নি । যা করেছে তা হলো কার্যত সহিংসতা । আর ওই সহিংসতায় সক্রিয়ভাবে যুক্ত করেছে মৌলবাদী এবং কিছু অরাজনৈতিক গোষ্ঠিকে, ফলত আন্দোলনের পরিবর্তে হয়েছে নৃশংসতা, জ্বালাও-পোড়াও আর খুনাখুনি। যা সর্বসাধারণের নিকট বিন্দুমাত্র গ্রহণযোগ্যতা পায়নি । এইটিই ছিল বিএনপি এবং তাঁর মিত্রপক্ষের রাজনৈতিক ব্যর্থতা । 
রাজনীতির এই ব্যর্থ পটভূমিতে বিএনপি কতটুকু সফল হবে সামনের দিনগুলোতে? সরকারকে বিপাকে ফেলে দেয়ার মতো বড় কোনো ইস্যু বিএনপির হাতে এই মুহুর্তে আছে কি? রাষ্ট্রীয় বাহিনীর হাতে নৃশংস হত্যাকান্ডসহ গুম-খুনের কত অরাজকতাই তো নাগরিকদের নাকাল করে দিয়েছিল গত কয়েক মাসে।এই নিয়ে তেমন কিছুই দেখাতে পারেনি বিএনপি। শুধু বিবৃতি আর মিথ্যা আস্ফালন ছাড়া । সরকার ইস্যু সৃষ্টি না করলে বিএনপি আগামী পাঁচ বছর কিছুই করতে পারবে বলে মনে হয়না ।
বিএনপির সাংগঠনিক দুর্বলতা এই মুহুর্তে এতটাই প্রবল যে মাঠ পর্যায়ে কোনো কর্মসূচি দিয়ে রাজপথ কাঁপানোর মত পরিস্থিতি এখন আর তাঁদের নেই । কেন্দ্রীয় পর্যায়ের নেতা থেকে শুরু করে তৃনমূল পর্যায়ের নেতারা পুলিশের তাড়া খেয়ে বাড়িছাড়া । অনেকেই একাধিক মামলার আসামী। শীর্ষ পর্যায়ের অনেক নেতাই সরকারের রোষানলে পড়ে দলে নিষ্ক্রিয়। কিনবা সরকারের টোপে দ্বিধাদন্দ্বে নিশ্চুপ। আর দল গোছানোর কথা বলা হলেও দলের কোন্দল আরো প্রকট হচ্ছে দিনদিন। 
এদিকে খুন-গুম এবং আইন শৃঙ্খলা পরিস্থিতির অবনতি সত্বেও বিরোধীদলকে নিপীড়ন করে সরকার সব কিছুই সামলে নিচ্ছে প্রতিনিয়ত। জনগণ ত্যাক্ত বিরক্ত হলেও সরকারের বেশ কিছু সফলতাও আন্দোলনের ক্ষেত্রে মাইনাস পয়েন্ট হিসাবে কাজ করবে।। প্রতি বছরই গরমকালে বিদ্যুত আসা-যাওয়ার কারণে মানুষের মধ্যে যে ক্ষোভ জন্ম নেয় তা আগের মতো আর ততটা প্রকট নয়।ভাদ্র-আশ্বিন মাসের তীব্র গরমেও চোখে পরার মত তেমন কোনো লোডশেডিং না দিয়েই সরকার তা সামাল দিতে পেরেছে যা একটি ইতিবাচক দিক হিসাবেই সাধারণ জনগনের মধ্যে প্রভাব পড়বে।
বিএনপির চেয়ারপার্সন ইতিমধ্যে জানিয়েছেন একটি অবাধ ও নিরপেক্ষ আগাম নির্বাচনের জন্য যে কোনো সময় আওয়ামীলীগের সঙ্গে সংলাপে বসতে বিএনপি প্রস্তুত। আর এইদিকে সরকারদলীয় নেতারা এবং মন্ত্রীরা বিএনপির সঙ্গে কোনো আলাপ নেই বলে স্পষ্টভাবে জানিয়ে দিয়েছেন।সুতরাং স্পষ্টতই লক্ষ্য করা যাচ্ছে, সংলাপ-আলোচনার মাধ্যমে দুই পক্ষের মধ্যে রাজনৈতিক নিষ্পত্তির সুযোগ এই মুহূর্তে নেই।
বোধহয় এই সুযোগটাই বিএনপি কাজে লাগাতে চাচ্ছে। আগাম নিরপেক্ষ নির্বাচন। শুধুমাত্র নির্বাচনের দাবি খাড়া করে বিএনপি আন্দোলন চাঙ্গা করতে পারবে এমনটা মনে হয়না। যা পারেনি পূর্বেও ।
এইদিকে ৫ জানুয়ারির একতরফা নির্বাচনের বিষয়ে পশ্চিমা বিশ্বের বিরূপ প্রতিক্রিয়া ইতিমধ্যে অনেকটাই সরকারের অনুকূলে ইতিবাচক হয়ে দেখা দিয়েছে এই বিষয়টা সরকারও উপলব্ধি করতে সক্ষম হয়েছে । সম্প্রতি প্রধানমন্ত্রীর ব্রিটেন সফর এইসব টানাপড়োনগুলো আরো কমিয়ে আনবে বলেই মনে করা হচ্ছে।
মিয়ানমারের পর ভারতের সঙ্গে সমুদ্রসীমা বিরোধের আন্তর্জাতিক সালিশে জয়লাভ দলীয় নেতা-কর্মীদের মধ্যে পজিটিভ ভাব লক্ষ্য করা গেছে । আর ওইদিকে তালপট্টি হাতছাড়া হলো কি হলো না এই বিষয়টিতে আমজনতার বিশেষ কোনো আগ্রহ নেই। এই বিষয়টি জনগনের স্বার্থের সাথে সরাসরি সম্পৃত্ত নয়।
ফলে বিষয়টি স্পষ্ট হয়ে যাচ্ছে, বিএনপির চেয়ারপার্সন নতুন কোনো ইস্যু ছাড়া ঈদ-পরবর্তী কঠোর রাজনৈতিক কর্মসূচি দিতে গেলে তা বিএনপির জন্যই ভুমেরাং হতে পারে । প্রয়োজন রাজনৈতিক দুরদর্শিতার পরিচয় দেয়া। তীব্র আন্দোলনের কথা বলে লাগামহীন অপপ্রচার বন্ধ করা জরুরি। প্রয়োজন দল গঠনে মনোযোগী হয়ে তীব্র আন্দোলনের হুঙ্কার দেয়া । নয়তো জনগণ তীব্রতার আস্বাদ ভুলেও যেতে পারে একদিন।

