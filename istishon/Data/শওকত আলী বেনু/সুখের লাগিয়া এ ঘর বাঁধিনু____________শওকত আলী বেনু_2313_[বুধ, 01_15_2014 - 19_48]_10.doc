সুখের লাগিয়া এ ঘর বাঁধিনু___________


এক।
তাসের ঘরে বাঁশের খুঁটি, অন্তরালে কিসের ঝুঁকি'- বলেছেন আওয়ামীলীগের সাবেক এমপি গোলাম মাওলা রনি।সামাজিক মাধ্যম ফেইসবুক এর জনপ্রিয় রাজনৈতিক স্ট্যাটাস দাতা।নতুন সরকারকে 'তাসের ঘর' উল্লেখ করে ফেসবুকে দীর্ঘ স্ট্যাটাস দিয়েছেন সরকার দলীয় আলোচিত রাজনীতিক গোলাম মওলা রনি। মিস্টার রনি স্পষ্টতই বুজাতে চেয়েছেন সরকারের নতুন মন্ত্রী সভা একটি তাসের ঘর। আর এই ঘরের দুর্বল বাঁশের খুঁটিগুলো হলো এক একজন মন্ত্রী।তিনি বাঁশের কঞ্চি দিয়ে ছাত্র আর বউ পেটানো ই দেখেছেন।তাই বলেছেনও চমত্কার ভাষায়। কিন্তু রাজনৈতিকরা যে জনগনের পশ্চাৎ দেশে বাঁশ দেয়ার জন্য সব সময় বাঁকা রাস্তাটাই বেছে নেয় এইটি তিনি ভুলে গেলেন কেন?
কেউ 'সুখেরও লাগিয়া' ঘর বাঁধলেও সে ঘর 'আগুনে পুড়িয়া' যায়। আবার কেউ কেউ 'অন্যের সুখের ঘর' দেখিয়া সারাটা জীবন তার 'অসুখে' কেটে যায়। গোলাম মাওলা রনি এখন অন্যের সুখ দেখে নিজেই কি অসুস্থ? নাকি অন্যের সুখ দেখে ঈর্ষান্বিত?
দুই।
আমি কুল হারা কলঙ্কিনী
আমারে কেউ ছোইয়ো না গো সজনী'...........
প্রধানমন্ত্রী বলেছেন নির্বাচনে অংশ না নিয়ে খালেদা জিয়া এ-কূল ও-কূল দুকূলই হারিয়েছেন।আর বিএনপির চেয়ারপারসন খালেদা জিয়া বলেছেন, তাঁরা কোনো ‘কূলই’ হারাননি। কূল হারিয়ে থাকলে আওয়ামী লীগই হারিয়েছে। কারণ তারা জনগণ থেকে বিচ্ছিন্ন।
বাউল আবদুল করিম বেঁচে থাকলে হয়তো নতুন করে লিখতেন..
'আমরা কুল হারা দুই কলঙ্কিনী
আমাগো কেউ ছোইয়ো না গো সজনী'...........
দেশকে ভালোবাসার খাঁটি মানুষ চাই। রাজনীতির বিষবাষ্প থেকে মুক্ত একটা প্রজন্ম চাই। যারা দেশটাকে ভালোবেসে এগিয়ে নিবে।
নয়তো কবি জ্ঞানদাসের লেখা সেই বিখ্যাত মর্মান্তিক খেদোক্তি আমাদেরকে বার বার শুনতে হবে:
সুখের লাগিয়া এ ঘর বাঁধিনু
অনলে পুড়িয়া গেল......

