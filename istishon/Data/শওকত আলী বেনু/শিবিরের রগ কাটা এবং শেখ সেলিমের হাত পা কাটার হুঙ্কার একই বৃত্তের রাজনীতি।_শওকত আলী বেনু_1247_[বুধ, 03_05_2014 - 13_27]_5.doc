শিবিরের রগ কাটা এবং শেখ সেলিমের হাত পা কাটার হুঙ্কার একই বৃত্তের রাজনীতি।


একটা সময় ছিল যখন রগ কাটার রাজনীতি বলতে শুধু ইসলামী ছাত্র শিবিরকে বুজানো হত। এবং সেই ধারণা এবং ধারাটি এখনো অব্যাহত আছে।একাত্তরে যুদ্ধাপরাধের সাথে জড়িত (আদালত কর্তৃক প্রমানিত) রাজনৈতিক দল জামায়াতে ইসলামীর এই ছাত্র সংগঠনটি প্রতিষ্ঠার কয়েক বছরের মাথায় শুরু করে জবাই করে অথবা প্রতিপক্ষের হাত পায়ের রগ কেটে হত্যার রাজনীতি। জবাই করা কিনবা হত্যার রাজনীতি এর আগে এইদেশে ছিলনা তা বলা বলছিনা। অবশ্যই ছিল। যেখানেই রাজনীতি সেখানেই হত্যা,খুন কিনবা গুম এইসব লেগেই ছিল।এখনো আছে এবং হয়ত ভবিষ্যতেও এই ধারাটি চলতেই থাকবে।
যেই জন্যে এই বিষয়টির অবতারণা করছি তা হলো সুষ্ঠ ও ঠান্ডা মাথায় হাত পায়ের রগ কেটে দিয়ে প্রতিপক্ষকে ঘায়েল করার এই রেওয়াজটি প্রথম চালু করে ওই বিতর্কিত ছাত্র সংগঠন ইসলামী ছাত্র শিবির।বলা যায় রাজনীতিতে হাত পায়ের রগকাটার সংস্কৃতির উদ্ভাবক ইসলামী ছাত্র শিবির। এবং ইতিহাস ঘেটে দেখা যায় এরা এটি প্রথম বাস্তবায়ন করে চট্টগ্রাম কলেজে, ১৯৮১ সালের মার্চ মাসে। এই ঘৃণ্য কাজের জন্যে ছাত্র শিবির জনগনের কাছে নিন্দিত হয়েছে একবার নয়, বার বার।
ওরা এখন শুধু জাতীয় পর্যায়েই শুধু নিন্দিত নয়। আন্তর্জাতিক ভাবেও ওই সংগঠনটি একটি সন্ত্রাসী সংগঠন হিসেবে পরিচিতি পেয়েছে। তামাম দুনিয়ার মানুষ এখন বাংলাদেশের ছাত্র শিবির নামক ওই সংগঠনটিকে বিশ্বের তৃতীয় শীর্ষ বেসরকারী সন্ত্রাসী সংগঠন হিসেবেই জানে। এই শীর্ষে উঠার জন্যে এদের কার্যকলাপ শুধু হাত পায়ের রগ কাটার মধ্যেই সীমিত ছিলনা।এর জন্যে তাদের অতীত এবং সাম্প্রতিক আরো ভয়ংকর সন্ত্রাসী কার্যকলাপ সমান ভাবেই দায়ী।এরা কতটুকু সন্ত্রাসী এই নিয়ে বিতর্ক থাকতেও পারে। তবে সাম্প্রতিক সময়ে যারা ছাত্র শিবিরের কপালে এই তিন নম্বর সন্ত্রাসী তকমা লাগিয়ে দিয়েছেন তাদেরও নতুন কোনো ফন্দিফিকির বা মতলব আছে কিনা কে জানে?
যাইহোক,ছাত্র শিবির কর্তৃক হাত পায়ের রগ কাটার ওই বিষয়টি নতুন করে বলার একটি বিশেষ উদ্দেশ্য বা কারণ রয়েছে।এই প্রাক কথনটি বলার কারণটি হলো সম্প্রতি আওয়ামীলীগের সভাপতিমন্ডলীর সদস্য শেখ ফজলুল করিম সেলিমের একটি বক্তব্যে তাঁর রাজনৈতিক কাণ্ডজ্ঞানের অসার শুন্যতা দেখে। তিনি প্রকাশ্যে রাজনৈতিক প্রতিপক্ষের হাত পা কেটে ফেলার হুমকি দিয়েছেন।
যেই ঘৃণ্য কাজটি এতদিন ইসলামী ছাত্র শিবির করে আসছিল প্রতিপক্ষকে ঘায়েল করার জন্যে হাত পায়ের রগ কেটে সেই সন্ত্রাসী কর্মটি একটু ভিন্ন কৌশলে করবার জন্যে শেখ সেলিম তার নিজের হাতে তুলে নেয়ার অঙ্গীকার করলেন প্রকাশ্যে এবং জন সন্মুখে।কী বলেছেন শেখ সেলিম তা সংবাদপত্রে প্রকাশিত খবরের হুবহুব অংশটি এইরকম: আওয়ামীলীগের সভাপতিমন্ডলীর সদস্য শেখ ফজলুল করিম সেলিম বলেছেন আন্দোলনের নামে নাশকতা করলে তাদের হাত পা কেটে দেয়া হবে। উপজেলা নির্বাচনের পর বিএনপি আন্দোলন শুরু করবে খালেদা জিয়ার এমন মন্তব্যের জবাবে শেখ সেলিম এই হুশিয়ারী দেন।গত রোববার রাজধানীর খামারবাড়ির কৃষিবিদ ইনস্টিটিউট মিলনায়তনে তেজগাঁও থানা আওয়ামীলীগের কাউন্সিলে তিনি এই বক্তব্য দেন( আমাদের সময় ডট কম,৩ মার্চ ২০১৪) 
আন্দোলনের নামে নাশকতা স্বাধীনতার পর এইদেশে সকল রাজনৈতিক দলের কর্মীরা যেমন করেছে তেমনি রাজনৈতিক দলের নেতৃবৃন্দের ছত্রছায়ায় নাশকতা আরো বেশি বেশি হয়েছে। এর জন্যে রাজনৈতিক দলগুলোই স্পষ্টত দায়ী। এটা কোনো রাজনৈতিক দলই অস্বীকার করতে পারবেনা। এই দায় জনাব শেখ সেলিমও এড়াতে পারবেন না।আপনারাও আন্দোলন করেছেন এবং নাশকতা করার অভিযোগ আপনাদের বিরুদ্বেও স্পষ্টত রয়েছে। সমাজে অশুভ শক্তির কালো ছায়া নতুন কিছু নয়। রাষ্ট্র ও তার সরকারের বিরুদ্বে ওই অশুভ প্রেত্নাতা সর্বদাই জাগ্রত থাকে। কিন্তু এর অর্থ এই নয় যে, সন্ত্রাসী কায়দায় আন্দোলনকারীদের হাত পা কেটে নেয়ার হুমকি আপনি দিতে পারেন।এটা কোনো সভ্য সমাজে কোনো সভ্য রাজনৈতিক করতে পারে কি?
উপজেলা নির্বাচনের পর বিএনপি বর্তমান সরকারের রাষ্ট্র পরিচালনার দোষত্রুটি বিবেচনায় নিয়ে সরকার বিরোধী আন্দোলন করবে এই ঘোষণা দিতেই পারে। গণতান্ত্রিক দেশে আন্দোলনের এই পূর্বাভাস নিয়মতান্ত্রিক আন্দোলনের একটি সহজ ও ধারাবাহিক উপায়মাত্র।
আর সেই ক্ষেত্রে আন্দোলনের নামে নাশকতার পূর্বাভাস পেয়ে থাকলে নাশকতা কারীদের ষড়যন্ত্র, তাদের সন্ত্রাসী তৎপরতা বন্ধ করার লক্ষ্যে পুলিশ,বিজিবি প্রয়োজনে সকল নিরাপত্তা বাহিনী মোতায়েন করুন। কিন্তু নিজেরাই হাত পা কেটে দেয়ার হুমকি দেবেন কেন? আপনারা সরকারে আছেন তাই? আপনারা গণতন্ত্রের বাণী আওড়াবেন, আর অন্যদিকে নিজেরাই গণতন্ত্র বিরোধী কথা বলে বাজিমাত করবেন তা তো হতে পারেনা।
ক্ষমতায় থেকে এমন হুশিয়ারী অবশ্য নতুন কিছু নয়।এর কিছুদিন আগেও আওয়ামীলীগের আরেক সভাপতিমণ্ডলীর সদস্য এবং সাবেক পাট ও বস্ত্রমন্ত্রী আবদুল লতিফ সিদ্দিকীও হুঙ্কার ছেড়ে নির্দেশ দিয়েছিলেন আর কেউ হরতাল করলে তাদের বাড়িতে ঢুকে হত্যা করতে হবে। জাতীয় শোক দিবস উপলক্ষে রাজধানীর বঙ্গবন্ধু আন্তর্জাতিক সম্মেলন কেন্দ্রে আওয়ামীলীগ আয়োজিত আলোচনা সভায় প্রধানমন্ত্রীর উপস্থিতিতেই তিনি এই ভয়ঙ্কর বক্তব্যটি দিয়েছিলেন।(১৭ অগাস্ট ২০১৩, আমাদেরসময় ডট কম)। আবদুল লতিফ সিদ্দিকীর এই বক্তব্য নিয়ে সুশীল সমাজ ও রাজনীতিবিদদের মধ্যে নিন্দার ঝড় উঠেছিল।
এখন প্রশ্ন হলো,ছাত্র শিবির প্রতিপক্ষের হাত পায়ের রগ কেটে দিয়ে নিন্দিত হয়েছে।সন্ত্রাসীর তকমা গায়ে মেখেছেন। আর শেখ ফজলুল করিম সেলিম রগ শুদ্ব পুরো হাত পা কেটে ফেলার হুমকি দিয়েছেন।তিনি কী রাজনীতিতে নন্দিত হবেন না নিন্দিত হবেন? এই প্রশ্নটা রাজনৈতিক ময়দানে হাজির হতেই পারে। ইতিমধ্যে বিএনপি প্রশ্ন তুলেছে এবং এর প্রতিবাদও করেছে। কিন্তু বর্তমান বিরোধী দলের কোনো প্রতিক্রিয়া দেখা যায়নি।
আমার ব্যক্তিগত পর্যবেক্ষণ হলো এই নন্দিত কিনবা নিন্দিত হবার বিষয়টি নির্ভর করছে তার দলের শীর্ষ পর্যায়ের নেতৃত্ব বিষয়টি কীভাবে দেখছে বা নিচ্ছে তার উপর।যদি বাহাব্বা পেয়ে যায় তাহলে তো কথাই নেই। কেল্লা ফতে। নির্ঘাত তিনি নন্দিত।কারণ প্রতিপক্ষকে দমন করার জন্যে তার আবিষ্কৃত ফর্মুলা বাস্তবায়নের জন্যে শাসক শ্রেনীর তরুণ লীগ তো এক পায়ে খাড়া আছে। আশা করছি জননেত্রী গোপনেও হলেও তিরস্কার করবেন।
পাঠক আপনাদেরতো নিশ্চয়ই স্মরণ আছে একটি অসহায় তরুনের আর্তনাদ। তরুনটি বার বার বলছিলেন, ‘আমি রাজনীতি করি না, আমি ছাত্রদল বা শিবির করি না, আমি হিন্দু। আমি দরজিখানায় কাজ করি।’ কিন্তু ছাত্রলীগের বীর পুরুষরা তাঁকে ক্ষমা করেছিল কি? করেনি। সেই অসহায় মানুষটি ছিলেন বিশ্বজিত দাস। 
জনাব শেখ সেলিমের হুঙ্কারে অনুপ্রানিত হয়ে তরুণ লীগেরা যদি আর একটি বা একাদিক বিশ্বজিত কে নির্মম ভাবে খুন করে কিনবা হাত পা কেটে নেয় হয় তাহলে এর দায় জনাব শেখ সেলিম নিবেন তো? 
একটি স্বাধীন ও সার্বভৌম রাষ্ট্রের জন্মের ইতিহাসের সাথে আওয়ামীলীগের রাজনৈতিক ইতিহাস জড়িত।সেই ঐতিহাসিক আওয়ামীলীগের চরিত্রে এখন ভেসে উঠে শুধুই নির্যাতনের ইতিহাস আর হুমকি। রাজনীতিতে প্রতিপক্ষ নিধন এবং আইনকে নিজের হাতে তুলে নিয়ে সশস্র ক্যাডার দিয়ে রাজনীতি নিয়ন্ত্রণ করাটা যেন এখন আওয়ামীলীগের একটি ফ্যাশন কিনবা রুটিন দায়িত্ব হয়ে পড়ছে।
কাউকে হত্যার হুমকি দেয়া আইনের দৃষ্টিতে একটি অপরাধ।যিনি হত্যা করেন এবং যিনি হত্যা করার জন্যে হুমকি দেন এবং যার হুমকি প্রদানের কারণে উত্সাহিত হয়ে অন্য কোনো গোষ্ঠী এই নির্দেশ পালন করে তাহলে তারা সবাই আইন ও সামাজিক দৃষ্টিতে অপরাধী। জনাব শেখ সেলিম একজন আইন প্রনেতা। জনগনের প্রতিনিধি। আপনি আইন প্রনেতা হয়ে কী করে নিজেকে আইনের উর্ধ্বে মনে করছেন?যদি এমনটি মনে করেই থাকেন এখনো সময় আছে শুধরিয়ে নিন। ক্ষমা চান।
রগকাটার মাধ্যমে ছাত্র রাজনীতির যে অশুভ শক্তির স্ফুরণ ঘটিয়ে ছিল ছাত্র শিবির এখন মনে হচ্ছে তা ক্রমান্বয়ে আরও সম্প্রসারিত ও বহুমাত্রিক রূপ দেয়ার জন্যে জনাব শেখ সেলিম প্রস্তুতি নিচ্ছেন।আপনি একজন একটি গণতান্ত্রিক রাজনৈতিক দলের প্রভাবশালী রাজনৈতিক নেতা। জনাব শেখ সেলিম আপনি কী আপনাদের তরুণ লীগকে প্রতিপক্ষের হাত পা কাটার জন্যে নতুন করে আস্কারা দিচ্ছেন? শিবিরের রগ কাটা আর আপনার হুঙ্কার একই হয়ে গেলনা? অন্তত একটু তফাৎ রাখুন। 

