বংশগতি


আমার দাদু আমার আব্বাকে বলেছিলেন, আমি যখন ছোট ছিলাম তখন সবচেয়ে বড় কিশোর অপরাধ ছিল - মুরব্বিদেরকে সালাম না দেওয়া, বড়দের মুখে মুখে তর্ক করা। আমাদের গ্রামের একটি ছেলে একদিন মসজিদের ইমাম সাহেবকে সালাম দেয়নি, সেজন্য তার পিতা তাকে খুব মেরেছিল।
এই ধরনের ঘটনা সেই আমলে হররোজ ঘটতো।
.
আমার আব্বা আমাকে বলেছেন, আমি যখন ছোট ছিলাম তখন সবচেয়ে বড় কিশোর অপরাধ ছিল - সিনেমা দেখা, স্কুল পালিয়ে মাঠে খেলাধুলা করা। আমাদের স্কুলের একটি ছেলে একদিন স্কুল পালাতে গিয়ে তার বড় ভাইয়ের হাতে ধরা খেয়েছিল। শুনেছি তার পিতা তার পিঠে পেয়ারা গাছের ডাল দিয়ে নকশা এঁকেছিলেন।
এই ধরনের ঘটনা সেই আমলে হররোজ ঘটতো।
.
আমি আমার ছেলেকে বলবো(সম্ভাব্য), আমি যখন ছোট ছিলাম তখন সবচেয়ে বড় কিশোর অপরাধ ছিল - সিগারেট টানা, ইভটিজিং, কোচিং কিংবা প্রাইভেটের টাকা মেরে দেওয়া, প্রেম করা...। আমার একজন বন্ধু একটি চাইনিজ রেস্টুরেন্টে ডেটিং করতে গিয়ে তার দুলা ভাইয়ের কাছে ধরা খেয়েছিল। শুনেছি এই খবর শুনে তার পিতা হার্ট অ্যাটাক করেছিল।
এই ধরনের ঘটনা সেই আমলে হররোজ ঘটতো।
.
আমার ছেলে তার পুত্রকে বলবে(সম্ভাব্য), আমি যখন ছোট ছিলাম তখন সবচেয়ে বড় কিশোর অপরাধ ছিল- Drug Addiction। আমার একজন বন্ধু Addicted হওয়ার দুই বছর পর তার পিতার কাছে ধরা পড়েছিল। শুনেছি তার পিতা অনেক আদর স্নেহ করে তাকে পুনর্বাসন কেন্দ্রে পাঠিয়ে দিয়েছিলেন।
এই ধরনের ঘটনা সেই আমলে হররোজ ঘটতো।
.
আমার নাতি তার পুত্রকে বলবে(সম্ভাব্য), আমি যখন ছোট ছিলাম তখন সবচেয়ে বড় কিশোর অপরাধ ছিল- Suicide করা। আমার একজন বন্ধুর বেডরুমে বিভিন্ন ধরনের বিয়ার, শ্যাম্পেইন, সিগারেট, সিরিন্জের ব্যাগসহ হরেক রকমের জিনিস সাজানো থাকতো। শুনেছি তার পিতা তাকে শর্ত দিয়েছিল - কোনো ভাবে Suicide করা যাবে না।
এই ধরনের ঘটনা সেই আমলে হররোজ ঘটতো।

