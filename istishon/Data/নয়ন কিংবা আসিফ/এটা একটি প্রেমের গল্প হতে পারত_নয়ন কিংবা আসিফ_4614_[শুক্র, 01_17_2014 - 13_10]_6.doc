এটা একটি প্রেমের গল্প হতে পারত



ছোট বাচ্চা যেমন তার নতুন কেনা খেলনাটার দিকে মুগ্ধ বিষ্ময়ে তাকিয়ে থাকে, নওশাদ ঠিক তেমনি অপলক চোখে তাকিয়ে আছে মেয়েটার দিকে। হাত নাড়িয়ে নাড়িয়ে হড়বড় করে কথা বলছে , নিজে নিজেই হাসছে-অভিমানে ঠোট ফুলাচ্ছে আবার পলকেই দুষ্টু করে ফিক করে হেসে দিচ্ছে পায়েল। অদ্ভুত সুন্দর ঠোটের দুই প্রান্তের খেলা, সামান্য তীক্ষ্ণ আর তির্যক প্রতিটা হাসি মুহূর্তেই খুন করছে তাকে , কেড়ে নিচ্ছে তার জন্মসূত্রে পাওয়া স্বাধীনতা-স্বকীয়তা ।এমন অনুভূতি আগে কখন হয় নি নওশাদের। পপি ফুলের মিষ্টি মাদকতার মত তাকে গ্রাস করে নিয়েছে এই মর্ত্যলোকের দেবী । দেখছে আর ভাবছে, ভাবছে আর দেখছে নওশাদ, খোদা হয়ত ভুল করে তার সাথে এই মেয়েটাকে তার জন্য পাঠিয়েছে। মনে মনে নিজের কাছেই ওয়াদা করে নেয় অবুঝ বালক,
"হেলেন অভ ট্রয়,ক্লিওপেট্রা কিংবা পৃথিবীর তাবৎ জুলিয়েটের কসম, আমার নসিবে সারাজীবনে যত সুখ লিখা হবে তার বিনিময়েও আমি তোমার হাসি কোন দিন মুছতে দিব না। আমি তোমার এই অবতারকে বসালাম আমার মন-মন্দিরে। সারাজীবন তোমায় যেন ভালবাসার পুজো দিতে পারি। আমি তোমাকে কতটুকু ভালবাসি তা তুমি কোনদিন বুঝবেনা , শুধু এইটুকুন যেনে রেখ তোমাকে ছাড়া আমার বেচে থাকা হবেনা।"
নোকিয়া রিংটোনটা বেজেই চলছে একটার পর একটা । নওশাদ ঘুমের মধ্যে শুনছে আর গুনছে । ছয়...সাত...একুশ...তেরো । “উঠ হারামি উঠ । আর কত ঘুমাবি”
তড়িঘড়ি করে লাফ দিয়ে উঠে বসে নওশাদ । উনিশটা মিসকল ... ফাক ।
-হ্যা পায়েল
-লাট সাহেবের ঘুম ভাঙ্গলো তাইলে এত্তক্ষনে , উঠ হারামি আর কত ঘুমাবি ?
ঠোটে হালকা একটা হাসি উঠেই মিলিয়ে গেল নওশাদের । চোখ ডলতে ডলতে ঘুমজড়ানো
ভারী কন্ঠে জবাব দিলো
-তোর জ্বালায় আর ঘুমাতে পারলাম কই ? তোর মত দজ্জাল ডিপজল মার্কা বউ থাকলে ঘুমাইয়াও শান্তি নাই ।
-উম্মাহ্‌ । যাও লক্ষীসোনা এইবার গোসল করে তোমাকে যেই পাঞ্জাবীটা দিসি অইটা পরে নামাজ পড়তে যাও ।
-আটটার পরে সময় জামাত , কয়টা বাজে এখন ?
-পোনে সাতটা
-এত্ত আগে ক্যান?
-যাহ্‌ , গোসল করবা সেমাই খাবা সুন্দর করে ফুলবাবুদের মত নামাজে যাবা , টাইম লাগবে না ? আর শুনো আসার সময় আব্বুর কবরটা জিয়ারত করে আসতে ভুল্বা না । বুঝছো ?
-অক্কে , বাই ।
-বাই ।
নামাজ পরে বন্ধুবান্ধবদের সাথে আড্ডা দিয়ে বাসায় এসে নওশাদ দেখে আত্মীয়স্বজন গিজগিজ করছে । মায়ের হাত ঠেকে খিচুড়ির প্লেটটা একরকম ছিনিয়ে নিয়েই এককোণা দখল করে গপ গপ করে গিলতে লাগলো ও , ক্ষুধায় চোখমুখ অন্ধকার ।
শেষ করার আগেই আবার নোকিয়া টোন ।
-হ্যালোওওও মানিক , ঈদ মুবারাক ।
-ঈদ মুবারাক আবার কি ? বল ঈদ মোবারক ।
-অই হইল , একি সেম ।
হাত ধুয়ে কানে ফোন নিয়ে ছাদে উঠে আসে নওশাদ ।
-আচ্ছা শুনোওও ।
- ইয়ে মানে ,আজকে তো ঈদ কত জনের সাথেই কোলাকুলি করলাম । বাট আমার সবচে আপন মানুষটার সাথেইতো কোলাকুলি আর হলনা ।
ওপাশের ত্রিশ সেকেন্ডের মিনিপ্যাক নিরবতার পরে আর্দ্র রিপ্লাই
-দিলাতো মনটা খারাপ করে
-সরি মানিক ,সরি সরি সরি , এইযে কানে ধরসি , খুশ ?
-আচ্ছা শুনো । আমি কিছু জানিনা তুমি যেম্নে পার এই তের তারিখ আসবা , বুঝছ ?
মনে মনে দ্রুত হিসেব সেরে নেয় নওশাদ । খুলনা আপ-ডাউন , খাওয়া, ঘুরা-ঘুরি , গিফট । তিন-সাড়েতিন , উহু চার হাজার । নতুন ফোন আর কয়টাদিন ওয়েট করতে পারবে , নোকিয়া ষোলশই সই ।
-আবার জিগায় । পারমু না মানে একশ একবার পারমু ।
-কেম্নে আসবা ? তোমার কাছে না টাকা নাই ?
-আম খাও, গাছ গুনো ক্যান ? টাকা আছে না নাই তোমার কি ? আমি আসব ব্যাস আসব ।
-থাক বাদ দাও । আসতে হবে না ।
-শুনো এইসব ফালতু পেচাল বাদ দাও ।
-না আসলে হয় না ?
-না হয় না । তুমি জানোনা মানিক আমি তোমাকে কতটা ভালবাসি । আমি তোমাকে ছাড়া বাচব না মানিক । 
কর্কশ অ্যালার্মের শব্দটা বিরক্তিরসীমা ছাড়িয়ে যাওয়ার আগেই বাম হাত দিয়ে বন্ধ করে দিল পায়েল । তারপর সন্তর্পণে পেটের উপর থেকে ভারী হাতটা সরায় পায়েল । একপলক পাশের মানুষটার ঘুমন্ত অবয়বটার দিকে তাকিয়ে ফিক করে হেসে দিল পায়েল । এত বয়স্ক একটা মানুষ বাচ্চাদের মত কিভাবে হাঁ করে ঘুমিয়ে আছে ।রোজ যখন স্যুট-টাই পরে অফিস যায় কে বলবে এ লোকটা প্রতিরাতে পায়েলের কাছে বাচ্চার মতই পোষ মানে । ঈদের দিন অনেক কাজ আলস্য ভেঙ্গে ধীর পায়ে বাথরুমের দিকে এগোয় পায়েল । বিশাল আয়নাটার সামনে দাড়িয়ে চোখ মুখে ঠান্ডা পানির ঝাঁপটা দিচ্ছে সে ।
ঠিক তখনি কে যেন তার মনের মধ্যে লুকিয়ে রাখা সদা অফ করা সুইচটা অন করে দিল । কেঁপে উঠল ও , মুহূর্তেই চোখের সামনে ভেসে উঠল সেই অভিশপ্ত দিন । নওশাদের মাথাটা কোলে নিয়ে ওদের বাসার বাথরুমের মেঝেতে বসে আসে পায়েল ।ফুল স্পিডে শাওয়ার ছেড়ে চিৎকার করে নওশাদকে ডাকছে আর অর মরণ ঘুম ভাঙ্গাতে চাইছে । তখনও জানেনি মিনিট বিশেক আগে ওর বাসার সামনে দাড়িয়েই বোতলটা খালি করেছে নওশাদ , অতিযত্নে বানানো স্যাভলন , তুশকা আর গুড়ো করা তেত্রিশটা ডরমিকাম ।
আজকেও শাওয়ারটা ছেড়ে মেঝেতে ঠিক ওভাবেই যেন বসে আছে পায়েল । নওশাদের মাথায় হাত বুলাতে বুলাতে কান্না ভেজা কন্ঠে বলল ও
-পাগল একটা , এত ভালবাসা কেউ কাউকে বাসে নাকি । মা-বোনকে এতটা কাঁদালি আমার মত একটা ফালতু মেয়ের জন্য ?
হয়ত মায়া নয়ত হ্যালুসিনেশন কিংবা নওশাদই কোন এক অলৌকিক উপায়ে পায়েলের কানে ফিস্‌ফিসাল“তুমি জানোনা মানিক আমি তোমাকে কতটা ভালবাসি । আমি তোমাকে ছাড়া বাচব না মানিক ।“

