এইসব রাতে 


 কিছু কিছু রাত এমনই আসে
আস্তিনে আদ্যিকালের ক্ষয়াটে ব্লেড নিয়ে ।
আগে দেখনি?তাহলে চিনবেনা
দেখবে এ রাত নববিবাহিতার
লাজুক হাসি কিংবা চোরা আহবানে
হাতকড়ি দেবে হাতছানির হিজাবে;
কিভাবে জাগিয়ে দেবে তোমায় ।
তুমি ভাবছ এ ফাঁদে তুমি পরবে না
আমি তোমায় চিনি ।
তোমার আনমনা মনে এবার ওরা
জ্বালিয়ে দেবে সুখস্মৃতির আলেয়া
তোমায় স্বপ্নবাজ নামে চেনে বলে রঙ মেখে-বিষ ঢেকে
ওরা আসবে সুকৌশলে, আহ্লাদে, কখনো কখনো ধর্ষকের ক্ষিপ্রতায় ,
কখনোবা আফিম-চা’দিয়ে তোমায় জিতে নেবে ।
তোমার জন্য আমার দুঃখ হয় জানো ?
কি ভাবছ প্রলাপ বকছি ?
হা হা হা বোকা ছেলে কি ভাবছ কি তুমি ?
ভাবছ ঘুমের ছুতোয় বাউলি কেটে বেরিয়ে যাবে?
না তোমার মুক্তি নেই সবেতো শুরু
দেখ তোমার পঞ্চইন্দ্রিয় এখন বিকল, তুমি সম্মোহিত
এখনো অবিশ্বাস ! পারলে একবার চোখটা বুজে দেখাও
পারবে না, চোখই তো ওদের মনে ঢোকার চাবি
এইত এখন শুরু হবে ছায়াছবি ।
কি এখনি কাঁদছ? তুমি না পুরুষ ?
এখনো অনেক পথ শেরপা, তোমার
হিমালয়যে মুয়াজ্জিনের ডাক ।
ততক্ষণে ওরা তোমায় খেলবে,
অনুভূতি গুলোকে ঢাকবে বিষাদী নীলে ।
নরকের রাস্তার সওয়ারীতে যখন তুমি ধ্বংসস্তূপ
তখন ঠিক তখনি, দেখবে তাকে।
তার চোখে দেখোনা খবরদার
এত দিন দেখনি আজ কেন দেখবে ?
যখন দেখার কথা ছিল তখন তো ঘুমিয়েছ
বাস্তবতা মানিয়ে নেয়ার সুযোগ , তৈরি হবার
সময় হেলায় হারিয়েছ।
তুমি কি জানতেনা দুপুরে নয় ,
সূর্যের দিকে তাকাতে হয় ভোরে ?
নয়ত সন্ধ্যায় মলিন আলো রাতের কাছে
রাতের কাছে ছুড়ে ফেলবে তোমায়।
সব রাত এমন হয় না
কিছু কিছু রাত এমনই হয়
এই সব রাত তোমায় সব শেখাবে।
তাকিয়ে দেখ
তোমার মনে যেসব হিংস্র আঁচড়ের দাগ
রক্ত হোলিতে জমাট তলানি বা
যেটা তোমার চোখে খসে যাওয়া হৃদয়
এগুলিকে তুমি চেননি , তোমার আমার রিপুগুলো
এভাবেই মনের কোণে লুকিয়ে থাকে।

