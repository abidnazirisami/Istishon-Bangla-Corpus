সেদিনটা ছিল রূপকথার মত


আকাশে গনগনে সূর্যটা ছিল, পিচগলা রোদ
ছিল মরুভুমির মতই লু হাওয়া এলোমেলো
আর ছিল মরীচিকা।
আমি ছিলাম, যেমনটা আজকে আছি
উত্তরাধিকার সূত্রে পাওয়া নাম নিয়ে নয়,
অদৃশ্য দলিলে সাইন করা এ আত্মা নিয়ে
সেদিনও ছিলাম। যেমনটা থাকব আজীবন।
তুমি আসবে বলে সেরা শার্ট আর
একমাত্র অবলম্বন ছেঁড়া জুতোটা পড়ে , পকেটে
সাকুল্যে একশ নয় টাকা - দুটো গোল্লিপ।
কালো বলে আলোয় দাঁড়িয়ে ছিলাম কিংবা
কারো মায়ায় হারিয়ে ছিলাম। তুমি আসবে বলে তাই
অগোছালো চুলটা আরো অগোছালো ছিল
হয়ত তোমার আঙুলের অপেক্ষায়।
লাল গালিচার সাধ ছিল ;সাধ্য না
সেজন্য মন পেতে ছিলাম । মাড়িয়ে দিতে
একে দিতে-গেড়ে দিতে তোমার নাম ফলক।
একলা আমি আর আমার একাকীত্ব সবাই ছিলাম
ক্লান্তির অথবা কষ্টের লাল ফিতা টান করে ধরে
এই বুঝি আসলে তুমি, কাটলে আমায়।
সেদিন আমি ছিলাম তোমার তরে ; চাতকের ন্যায়
আগ্রহী চোখ রাস্তায় মেলে নয়, আকাশে
দূরবীন দিয়ে অলস অনুসন্ধান।
হঠাৎ মেঘ, ঠিক ঠিক। সূর্য ছোঁবে তোমায়!
"এখানে দাঁড়িয়ে কেন,রোদে? " প্রথম কথা
হয়ত এটাই ছিল। শুনিনি বা বুঝিনি ঘোর লাগা চোখে
অপেক্ষার অবসান, সেদিনটা ছিল রূপকথার মত।

