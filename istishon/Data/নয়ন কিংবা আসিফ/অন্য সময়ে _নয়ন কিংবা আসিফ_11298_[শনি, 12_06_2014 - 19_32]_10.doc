অন্য সময়ে 


“আজ সেই বিশেষ দিন।” ঘুম থেকে উঠেই কথাটা মনে হল নাহিনের। ওদের কলেজের ইংরেজি টিচার আতিয়া ম্যামের মত নরম কিন্তু স্পষ্ট ভাষায় মাথার ভিতরে কে যেন বিড়বিড়িয়ে গেল। সাথে সাথেই মধ্য আগস্টের সবচেয়ে কমন দিনটা কেমন যেন চেঞ্জ হয়ে গেলো।
বালিশের পাশের সস্তা চাইনিজ সেটটা সময় বলছে ১২ টা ২। তারমানে সাড়ে এগারটার কাছাকাছি অরিজিনাল সময়ে। রাগ করে সেইযে টাইমটা চেঞ্জ করেছিল অনন্যা সেটা এরপরের উনিশ মাসেও আর ঠিক করা হয় নি, কিন্তু নাহিনের লেট করার অভ্যাসটায় এতে কোন উনিশ-বিশ হয় নি।
“তুমি তো ঘড়ি ধরে লেট কর”“একদিন এসে দেখবে আমি আর অপেক্ষা করে নেই, সেদিন বুঝবে লেট করার মজাটা”“তোমার দুই বউ, একটা হচ্ছে তোমার ঘুম আরেকটা হচ্ছে তোমার সিগারেট। আমি খালি তোমাকে ভালোবেসেই গেলাম বেহায়ার মত, আমার কপালে তোমার ভাত লিখা নাই”
“পাবেনা, সত্যি সত্যি আর পাবেনা একদিন এসে। বাপ আমার যেদিন ঘাড় ধরে বিয়ের পিড়িতে বসিয়ে দিবে সেদিনো তুমি ঘুমিও। ঘুম ভেঙ্গে যখন এসে পৌছাবে দেখবে কেউ নেই এখানে। কেউ নেই।”
শেষের কথাটা বলার সময় প্রতিবার অনন্যার চোখটা ঝাপসা হয়ে যেত। উফফ!! থুতনিতে রেজরের তীক্ষ্ণ অনুভূতিটা বাস্তবে ফিরিয়ে আনলো নাহিনকে। আয়নাতে অনন্যার ঝাপসা চোখ ওকেও ঝাপসা করে দিয়েছিলো। একটার সময় সিফট শেষ হবে অনন্যার আর পাঁচটা বৃহস্পতি বারের নিয়মে, গুছিয়ে বেরুতে সর্বোচ্চ পনের মিনিট। রিকশা করে ওদের জায়গাটায় আসতে আরো মিনিট কুড়ি। দুটার সময় দেখা করার কথা থাকলেও ও ১০-২০ মিনিট আগে এসে বসে থাকে ডাক্তারনি জানা আছে তার। তবে আজকে ওর দেরি হবে না।
“গেল বৃহস্পতি বারে মেয়েটা অনেক অচেনা ছিলো” কালো পাঞ্জাবিটা গলা দিয়ে নামাতে নামাতে ভাবল নাহিন। চিরচেনা ধরা গলায় রিকোয়েস্টের বদলে অনেকটাই শান্ত-শিষ্ট ভাবে কথা গুলো বলেছিল। বাবা অনেক অসুস্থ, বিয়েটা আর ঠেকিয়ে রাখা যাচ্ছে না। এই মুহূর্তে ম্যাজিকটা না দেখালেই নয় নাহিনের।
মোড়ের বাকি দোকানটা থেকে গোটা পাচেক সিগারেট নিয়ে একটা ঠোঁটে গুঁজে আগুন দেয়ার সময় মুচকি হাসিটা উঠেই মিলিয়ে গেল আবার ঠোঁটের কোনায়। শালা দোকানদারও টের পেয়েছে ওর সুসময় এসে গেছে। অন্যান্য দিনের মত কালো মুখের ধানাই পানাইয়ের বদলে এককথাতেই সিগারেট ধরিয়ে দিয়েছে হাতে। ঢাকা শহরের দোকানদারগুলোর মধ্যে এই পিঁপড়া ইন্দ্রিয়টা বেশ সক্রিয়। আবহাওয়ার পরিবর্তনের পারফেক্ট পূর্বাভাস দিতে পারে এরা।
দরদাম ছাড়াই রিকশায় চেপে বসল নাহিন। গত মঙ্গলবারের কথাটা চেপে গিয়েছিল পাগলিটার কাছে ও; আজকের সারপ্রাইজটা যাতে গ্রান্ড হয় তার জন্য। শিবলি নোমানির নতুন ৫০ পর্বের ধারাবাহিকটার মেইন লিডটাতো পেয়েছেই কাকতালীয় ভাবে সেইদিন সন্ধ্যায় ফোন পেয়েছে শঙ্করদার। টালিগঞ্জের ওরা কিভাবে যেন খবর পেয়ে গেছে। ছবিটাতে নায়কের প্যারালালে থাকবে বাংলাদেশী নাহিন আহসান। রকিব ভাই পই পই করে বলে দিয়েছেন এখন থেকে থিয়েটারে আর আগের মত সময় দেয়া যাবেনা, একান্তই যদি করতে হয় তাহলে অবশ্যই লিড রোল। সময় বদলে গেছে অন্য সময়ে।
পকেটের ভাইব্রেশনে বাস্তবে ফিরে আসল নাহিন। “অনন্যা কল করল নাকি?” পকেটে হাত ঢোকাতে ঢোকাতে রাস্তায় মনযোগ দিলো ও, প্রায় চলে এসেছে।
সিল্ভির ফোন, অনন্যার কলিগ। হ্যালো বলতেই ওপাশ থেকে হাইপিচের কিছু কথা দৌড়ে আসল। “এক্সিডেন্ট... অনন্যা... আইসিইউ... অনন্যা... অনন্যা... ক্রসিং...হসপিটাল...”
সব কিছু কেমন দূর থেকে ভেসে আসছে যেন, অনুভুতি গুলো একলহমায় অবশ। বহুদিন আগে প্রথমবারের মত স্টেজে উঠে অতজন দর্শক দেখে সব কিছু যেমন ঘোলা হয়ে গিয়েছিল, ঠিক তেমন। ফোনটা নিজের অজান্তেই কান থেকে নামিয়ে অপেক্ষা করছে নাহিন রিকশাটার মোড়টা পার হবার। ওপাশেই ওদের বেঞ্চটা; যেখানে ৬ বছর ধরে ওর জন্য অপেক্ষা করে আসছে অনন্যা, আজকের দিনটার; এই বিশেষ দিনটার।

