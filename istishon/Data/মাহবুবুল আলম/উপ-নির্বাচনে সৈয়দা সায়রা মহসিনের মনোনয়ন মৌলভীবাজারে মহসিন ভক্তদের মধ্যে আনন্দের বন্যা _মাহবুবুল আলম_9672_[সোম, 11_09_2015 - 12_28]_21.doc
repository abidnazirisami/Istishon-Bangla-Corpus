উপ-নির্বাচনে সৈয়দা সায়রা মহসিনের মনোনয়ন মৌলভীবাজারে মহসিন ভক্তদের মধ্যে আনন্দের বন্যা 


মাহবুবুল আলম//
মৌলভীবাজারের গণমানুষের নেতা, বীর মুক্তিযোদ্ধা, প্রাক্তন সমাজকল্যাণ মন্ত্রী সৈয়দ মহসিন আলী এমপি’র অকাল প্রয়ানজনিত মৌলভীবাজার-৩ শূন্য আসনের উপ-নির্বাচনে মরহুমের পত্নী সৈয়দা সায়রা মহসিনকে দলীয় প্রার্থী হিসেবে মনোয়ন দিয়েছে, আওয়ামী লীগের মনোনয়ন বোর্ড। আগামী ৮ ডিসেম্বর এ আসনের উপনির্বাচনের তারিখ নির্ধারণ করেছে নির্বাচন কমিশন।
এ উপ-নির্বাচনে সৈয়দা সায়রা মহসিনকে মনোনয়ন দেয়ায়, মৌলভীবাজারের মহসিনভক্ত ও আপামর জনসাধারণের মধ্যে আনন্দ উচ্ছ্বাস ও খুশির বন্যা বইছে। উচ্ছ্বসিত নেতাকর্মীরা আনন্দে একে অপরকে জড়িয়ে ধরেছে। মিষ্টমুখও বাদ যায়নি। গতকাল ৮ নভেম্বর রাত সাড়ে ৯টা ১০টার মধ্যে সায়রা মহসীনের মনোনয়নের খবরটি জানাজানি হলে এমনই আনন্দের বন্যা ছড়িয়ে পড়ে সবার মাঝে। সবাই তাদের প্রিয় নেতা সৈয়দ মহসিন আলীর মৃত্যু শোকের মাঝেও যেন অন্য রকম এক আনন্দ-উচ্ছাসে সামিল হয়। কেননা, লক্ষ লক্ষ শোকাগ্রস্থ মানুষ যেন সৈয়দা সায়রা মহসিন এর মাঝেই তাদের প্রিয় নেতার আদর্শ ও দেশপ্রেমকে ধারন করতে চান। তা না হলে এমন শোকসংঙ্কুল পরিবেশের মধ্যেও কেন তাদের এ আনন্দের বহিঃপ্রকাশ! আমার কেবলই মনে হচ্ছে পিতৃহারা সন্তানরা যেমন মায়ের আঁচলে ঠাঁই খুজে শোক ভুলে প্রশান্তি পেতে চায়; তেমনি যেন মৌলভীবাজারের লক্ষ লক্ষ মহসিনভক্ত সৈয়দা সায়রা মহসিনের মাঝেই তাদের প্রিয় নেতাকে খুঁজে পেতে চান। সৈয়দ মহসিন আলীর মৃত্যুর এই দেড় মাস অধিক সময়ে এমনিটি দেখা গেছে। এরই মাঝে সৈয়দা সায়রা মহসিন সবাইকে জানিয়ে দিয়েছেন, যত অর্থ কষ্ট থাকুক, সৈয়দ মহসিন আলীর জীবদ্দশায় এই সৈয়দ পরিবারের দরজা সবার জন্য যেমন খোলা ছিল, সেই দরজা চিরদিনই সকলের জন্য খোলা থাকবে।
মৌলভীবাজারের আওয়ামী লীগের রাজনীতিতে সৈয়দ মহসিন আলীর পরিবারের অবদান ও ত্যাগ অনস্বীকার্য। আর সায়রা মহসিনতো স্বামীর পাশে থেকে গরীব-দুঃখী, মেহনতি মানুষের সেবায় নিজকে নিয়োজিত থেকে নিজকেও একজন জনমানুষের নেতায় পরিনত করেছেন বলেই তাঁর মনোনয়ন পাবার খবরে মানুষের এত আনন্দ উচ্ছ্বাস। তাছাড়া, বর্তমান মৌলভীবাজারের বহুধাবিভক্ত আওয়ামী লীগের রাজনীতিতে ঐক্যের প্রতীক হিসেবে সৈয়দা সায়রা মহসিনের বিকল্প নেই এই বিষয়টি বিবেচনায় নিয়ে গত ২৭ অক্টোবর মৌলভীবাজার সদর উপজেলা আওয়ামী লীগের অস্থায়ী কার্যালয়ে উপজেলা আওয়ামী লীগের কার্যকরী পরিষদের এক বর্ধিত সভায় মৌলভীবাজার সদর উপজেলার ১২টি ইউনিয়নের আওয়ামী লীগ সভাপতি, সাধারণ সম্পাদকসহ সদর উপজেলা আওয়ামী লীগের নেতৃবন্দ ও তৃণমূলের সর্বস্তরের নেতাকর্মীরা সৈয়দা সায়রা মহসীনের প্রতি সর্বসম্মতভাবে সমর্থন ব্যক্ত করেন। যদিও এ উপনির্বাচনে অংশগ্রহণের জন্য মৌলভীবাজারের জেলা পর্যায়ের অনেক নেতাই নির্বাচনে প্রার্থী হতে তৎপর ছিলেন, কিন্তু শেখ পর্যন্ত শেখ হাসিনা সৈয়দা সায়রা মহসিনকে মনোনয়ন দিয়ে বিচক্ষণতার পরিচয় দিয়েছেন বলে স্থানীয় রাজনৈতিক বিশ্লেষকরা মনে করছেন।
সায়রা মহসীন তার প্রয়াত স্বামী সৈয়দ মহসিন আলীর মতো মৌলভীবাজারের মাটি-মানুষের কল্যাণে কাজ করে যাবেন বলে সবার দৃঢ় বিশ্বাস। এজন্য আওয়ামী লীগ সভানেত্রী ও সরকারের প্রধানমন্ত্রী শেখ হাসিনার প্রতি কৃতজ্ঞতা জানিয়ে অনেকেই উচ্ছ্বাস প্রকাশ করছে সামাজিক যোগাযোগ মাধ্যমে। আর দলীয় মনোনয়ন পেয়ে প্রধানমন্ত্রী শেখ হাসিনার নিকট কৃতজ্ঞতা প্রকাশ করেছেন সৈয়দা সায়রা মহসীন বলেছেন, ‘তার সাধ্যমতো দল ও মৌলভীবাজারবাসীর জন্য কাজ করে যাবেন।’
আমরা আশা করছি, সৈয়দ মহসিন আলীর বিপুল জনপ্রিয়তাই সৈয়দা সায়রা মহসিনকে বিপুল ভোটে বিজয়ী করবে। এই উপনির্বাচনে জয়ী হয়ে সৈয়দা সায়রা মহসিনও তাঁর স্বামীর অসমাপ্ত কাজ সমাপ্ত করে গরীব দুঃখী মেহনতি মানুষের জন্য নিজের জীবনকে উৎসর্গ করবেন। অন্যরকম নতুন একটা ভোরের জন্ম দিবেন তিনি। জয় হোক সৈয়দা সায়রা মহসিনের। 

