দীনবন্ধু কসাই কাশেম


মাহবুবুল আলম//
শীত না এলেও বেশ জোরে-সোরেই অতিথি পাখিদের আনাগোনা এবং সরব উপস্থিতি আদিল মাস্টারকে মনে করিয়ে দিচ্ছে মৌসুম সমাগত। অতিথি পাখিরা গ্রামে ভিড় জমাবে দলে দলে। প্রকৃতির নিয়মে বেড়ে ওঠা পাখিরা শীত এলেই সাইবেরিয়ার তীব্র শীতের হাত থেকে নিজেদের রক্ষার জন্য হাজার হাজার মাইল পথ পাড়ি দিয়ে দলে দলে চলে আসে দুইতিন মাসের জন্য কম শীতের বাংলাদেশে। তাই এদেরকে মানুষ বলে অতিথি পাখি। এরা বছর ঘুরতেই শীতের মৌসুম শুরু হতেই আসতে শুরু করে।
কিন্তু মানুষ নামের অতিথি পাখিরা নিজেদের স্বার্থেই মওসুম হলেই চলে আসে। মানুষ নামের সেসব অতিথি পাখিরা বছরের পর বছর শহরবন্দরে পড়ে থাকে। মানুষের দুঃখ-কষ্ট ঝড়-ঝঞ্জায় উট পাখির মতো বালির ডিবিতে মুখ লুকিয়ে থাকে; কিন্তু নির্বাচনের মৌসুম এলেই এরা দল বেধে গ্রামে এসে গ্রামের সহজ-সরল মানুষকে মিথ্যা স্বপ্ন দেখায়। মানুষকে লোভী করে তোলের ।
কিন্তু এ মুহূর্তে আদিল মাস্টার ভাবছেন পাঁচ বছর পর পর ফিরে আসা অতিথি পাখিদের কথা। এরা আসে মাত্র পাঁচ বছরে একবার। ইতিমধ্যে তারা সাঙ্গপাঙ্গসহ গ্রামের শান্ত জনপথে আসতে শুরু করেছে। নির্বাচন কমিশন থেকে বলা হয়েছে আগামী মাসের পনের তারিখ ইউনিয়ন পরিষদ নির্বাচনের তফশিল ঘোষণা করা হবে। এই ঘোষণার পরই শুরু হয়েছে অতিথি পাখিদের আনাগোনা। তাদের সরব উপস্থিতি গ্রামের শান্ত পরিবেশে উষ্ণতা ছড়াতে শুরু করেছে। চা-স্টলগুলো জমে ওঠেছে। সে সব অতিথি পাখিরা হাট-বাজার, পথে-ঘাটে যাকেই পাচ্ছে তাকেই দরদী গলায় হাত বাড়িয়ে দিয়ে জিজ্ঞেস করছে-
কেমন আছেন চাচা? বাড়ির সবাই ভালা? বা কাউকে বলছেন-
কিরে মজিফ! কেমন আচত তোরা। দাদা-দাদি ভাল আছেতো। এইবার গ্রামে আইস্যা পড়লাম একবারে। তোদের সাথেই কাটিয়ে দেব বাকিটা জীবন। শহুরে জীবন আর ভাল লাগেনা। কি ভালা হইব না।
চোখে মুখে একটা মেকী হাসির আভা ফুটিয়ে মফিজরা বলে :
চাচা কিযে কন, আপনেরা আইলেত গ্রামের কত উন্নতি হয়।
মুখে এ কথা বললেও মফিজ, তমিজ, হাশেম আলীরা জানে এটা তাদের আসল কথা নয়। গ্রামের সহজ-সরল মানুষকে ফাঁকি দেয়ার একটা কৌশল মাত্র। এরা হইল পাঁচ বছইরা অতিথি পাখি। ইলেকশন আসলে গ্রামের মানুষের জন্য এদের হৃদয়ে ভালবাসা ও দরদ উথলে ওঠে। কত আদর-আপ্যায়ন। ইলেকশন শেষ, আদর-আপ্যায়ন দূরে থাক গ্রামে আসাই বন্ধ। বছরে দুই বছরে দেখা হলে ভ্রু-কুচকে জিজ্ঞেস করে- তুই জানি কার পোলা? তাই গ্রামের মানুষও এখন অতিথি পাখিদের ব্যাপারে বেশ সতর্ক। এদের কাছ থেকে কিভাবে ভোটের টাকা খসাইতে হয় তাও গ্রামের মানুষের জানা। আরো জানা কি কি কৌশলে তাদের কাছ থেকে টু পাইস কামানো যায়। তাই গ্রামের অধিকাংশ মানুষই প্রতিশ্রুতির চেয়ে এখন নগদনারায়নেই অধিক বিশ্বাসী। তারা বুঝে গেছে, ইলেকশন শেষ হয়ে গেলে এদের টিকিটির দেখাও আর মিলবেনা। তাই এখনই সুযোগ টুপাইস কামিয়ে নেয়ার। 
সাঙ্গপাঙ্গ পরিবেষ্টি হয়ে এইমাত্র এলাকায় এসে প্রবেশ করেছে কাশেম আলী। কাশেম আলীর পিছু পিছু যারা আসছে তাদের অধিকাংশই এলাকায় নানা সমাজবিরোধী কাজে জড়িত। এদের মধ্যে আছে গাজা, ফেনসিডিল, হিরোইন সেবক, জুয়াড়ি থেকে শুরু করে হাল আমলের ইভটিজার পর্যন্ত। এলাকার সবাই এদেরকে চিনে সমাজবিরোধী হিসেবেই। সেসব সমাজবিরোধী পরিবেষ্টিত হয়েই কাশেম আলী বেরিবাধে দাঁড়িয়ে দুই হাত উঁচু করে সবাইকে শুভেচ্ছা জানাচ্ছে। সে কাকে শুভেচ্ছা জানাচ্ছেন তা বোঝা যাচ্ছে না। আশপাশে তেমন কেউ নেই। আজ ছিলো হাটবার। গ্রামের হাট শেষ হয়ে গেছে অনেক আগেই। এখন পুরো বাজারই বলতে গেলে ফাঁকা। 
ছিলামপুর বেরিবান্দের বাজারটার বয়স বেশি দিন হয়নি। মোটামুটি বছর দশেক আগে গোমতি নদীর বন্যার পানি থেকে এলাকাবাসীর ফসল রক্ষার্থে রায়ের বাজার থেকে জাহাজপুর পর্যন্ত বেরিবাধ কাম সড়ক নির্মাণ করা হয়। এখন বেরিবাধের যেখানে বাজারটা গড়ে ওঠেছে এ যায়গাটায় ছিল অনাবাদি ছাড়া বাড়ি ও কবরস্থান। বেরিবাধ হওয়ার আগে এসব জায়গার দাম ছিল দশ বার হাজার টাকা বিঘা। কিন্তু বাধ দেয়ার পর বাজার হওয়া ও রাস্তাঘাট পাকা হওয়ায় জায়গার দাম বেড়ে গেছে শতগুণ গুণেরও বেশি। শুধু বেরিবাধের কারণেই জায়গার বাড়েনি বেশি বেড়েছে পাকা রাস্তার কারণে। বেরিবাধ ও রাস্তা পাকা হওয়ার আগে এ অঞ্চলের মানুষের যাতায়ত ছিল হাটাপথ বা গোমতি নদীতে ছোট ছোট কোসা নৌকা দিয়ে যাতায়ত। রাস্তা পাকা হওয়ার কারণে এখন এখন মানুষ সিএনজি অটোরিক্সায় ভোঁ ভোঁ করে যেখানে খুশি সেখানে যায়। বাজার ও বেরিবাধের কারণে আশপাশের মানুষের জীবনযাত্রায় এসেছে ব্যাপক পরিবর্তন। এলাকার ঘরে ঘরে বিদ্যুৎ এসেছে। ঘরে ঘরে ডিসের কানেকশন। প্রতিটি গ্রাম যেন আর গ্রাম নেই হয়ে গেছে শহরতলী। তাই অল্পদিনেই ছিলামপুর বেরিবাধ বাজার বেশ জমে ওঠেছে। সপ্তাহে বৃহস্পতি ও সোমবার এখানে হাট বসে। তবে হাটের স্থায়ীত্বকাল খুব কম। আছরের নামাজের আগে আগে হাট বসে মাগরিবের আগে আগেই বাজার ভেঙে যায়। এখনও মাগরিবের আযান হয়নি। বাজারের মসজিদে মুসল্লিরা অজু করছে। হয়তো কিছুক্ষণের মধ্যেই আযান হবে।
কিছু সময় ধরে বাজারে বিদুৎ নেই। এই আলো এই আঁধার একটা অবস্থা। এমনই আলো-আঁধারীর সন্ধ্যায় কালু মিয়ার চায়ের ষ্টলে আদিল মাস্টারা মিলে কয়েকজন আড্ডা দিচ্ছে। বিকেল হলে আদিল মাস্টারসহ তার বন্ধুবান্ধবরা মিলে এখানে এসে চা খায়। আদিল মাস্টারা গ্রামে স্বচ্ছল ও অর্থবিত্তের মালিক। শিক্ষা-দীক্ষা, নামডাক যশঃ ও খ্যাতির কারণে তাদের বাড়ির সুনাম আছে পুরো উপজেলায়। আদিল মাস্টারের দাদা জুলমত আলী সরকার তাদের ইউনিয়নের চেয়ারম্যান ছিলেন ৩৫ বছর। তার বাবা আহাদ আলী সরকার ও স্বাধীনতার পর দুইবারের চেয়ারম্যান ছিলেন। কিন্তু পরবর্তীতে নির্বাচনে পেশীশক্তি ও কালোটাকার খেলা শুরু হয়ে যাওয়ার পর এলাকাবাসীর শত অনুরোধেও তিনি আর নির্বাচনে দাঁড়াননি। এর পর থেকেই যত নির্বাচন হয়েছে সব নির্বাচনেই নির্বাচিত হয়েছে গোমতি নদীর ও পাড়ের প্রার্থীরা। তবে নির্বাচনের জয় পরাজয়ে আদিল মাস্টারদের পরিবারের একটা বিশেষ প্রভাব সবসময়ই থাকে। তাই ইলেকশন এলেই চেয়ারম্যান, মেম্বার প্রার্থীরা তাদের আর্শিবাদ নিতে আসে ছুটে আসে আগে আগে। গত ইলেকশনেও এলাকাবাসীর জোর দাবি ছিল আদিল মাস্টার যেন নির্বাচনে প্রার্থী হন। কিন্তু বিনয়ের সাথে তা প্রত্যাক্ষাণ করেছেন আহাদ আলী মাস্টার। তিনি এলাকাবাসীকে এই বলে আশ্বস্ত করেছেন-
: এলাবাসীর জন্য কাজ করতে হইলে চেয়ারম্যান হইতে হইব এমনতো কোন কথা নাই বাবারা। এলাকাবাসীর সুখে-দুঃখে সব সময়ই আমরা তোমাদের সাথেই আছি। আর নতুন প্রজন্মের প্রতিনিধি হিসেবে; আমার ছেলে আদিলতো আছে তোমাদের সাথেই। সব সময় তোমরা তাকে তোমাদের পাশে পাইবা। 
আদিল মাস্টারের বড় দুই ভাই সরকারের বড় পদে চাকরি করে। সবাই ঢাকা থাকে। বড় ভাই বিয়ে করলেও ছোটভাই বিয়ে করেনি। সবার ছোট আদিল গ্রামে থাকে মা-বাবার সঙ্গে। ছেলে আদিল মাস্টারকেই বুঝিয়ে দিয়েছেন সব কিছু। ছোট ভাই শাকিল বিয়ে না করাতে আদিল মাস্টারও বিয়ের পিড়িতে বসা হয়নি। এমএসসি পাশ করার পর একজন আদর্শ শিক্ষক হিসেবে নিজকে প্রতিষ্ঠিত করার ব্রত নিয়ে সে নিজেদের গ্রামেই প্রতিষ্ঠিত আনন্দময় হাইস্কুলে শিক্ষক হিসেবে যোগদান করেছে। 
শিক্ষকতার পাশাপাশি অন্য একটা উদ্দেশ্যও আছে তার। সে উদ্দেশ্যের নায়িকা হলো খুকি। পাশের গ্রাম রতনপুরের সরকার বাড়ির মেয়ে খুকির সাথে আদিল মাস্টারের সম্পর্ক সেই স্কুল জীবন থেকে। পাশের গ্রাম বলতে যতটুকু দুরত্ব বোঝায় তা কিন্তু নয়। আহাদ মাস্টারদের বাড়ি হলো গ্রামের শেষ উত্তর মাথায় আর খুকিদের বাড়ি তাদের গ্রামের দক্ষিণ মাথায় দু’জনের বাড়ির মাঝখানে শুধু একটি পুকুর ও একবিঘার একটি সব্জি ক্ষেত। তাই ছোট বেলা থেকেই খেলার সাথী হিসেবে দু’জনের মধ্যেই একটা সম্পর্ক গড়ে ওঠেছে। বয়োঃসন্দ্বিক্ষণে সে সম্পর্ক এসে ভালোবাস রূপ নেয়। দু’জন দু’জনকে ভীষণ ভালবাসে। আবার দু’জন শিক্ষকতা করে একই স্কুলে। খুকি ব্যবসায় শিক্ষা আর আদিল মাস্টার বিজ্ঞানের শিক্ষক। দুইজনের প্রতিজ্ঞা কেউ কাউকে ছাড়া বিয়ে করবে না। প্রয়োজনে আইবুড়ো হয়ে থাকবে। শুধু খুকিকে ছেড়ে যেতে হবে বলে আদিল মাস্টার বিসিএসে বসেনি। যদি পাশ করে চাকুরী হয়ে যায়; তা হলে যে খুকিকে ছেড়ে চলে যেতে হবে। তাদের এ খবরটা আদিলের বন্ধু-বান্ধব, সবাই জানে। জানে উভয়ের পরিবারের কোন কোন সদস্য। কিন্তু মুরব্বীরা তেমন একটা জানেনা। কিন্তু দু’জনই দু’জনের প্রেমের সম্পর্ক নিয়ে বেশ সচেতন। স্থানীয় স্কুলের শিক্ষক হিসেবে এ ব্যাপারে দুজনকেই যেন আরো দায়িত্বশীল করে তুলেছে। 
এলাকায় আদিলদের পরিবার যেমন সম্ভ্রান্ত তেমন স্বচ্ছল। তার বাবা আহাদ আলী মাস্টার ছিলেন এই স্কুলের প্রতিষ্ঠাতা সদস্যদের অন্যতম। স্কুল পরিচালনা পর্ষদের সভাপতিও ছিলেন তিনবার। কিন্তু বয়স হয়ে যাওয়ার কারণে তিনি এখন এসব আদিল মাস্টারের ওপর ওসবের ভার দিয়ে ধর্ম-কর্ম নিয়ে ব্যস্ত আছেন। তারপরও নিস্তার নেই এলাকায় বড় কোনো শালিস হলে আহাদ মাস্টারের ডাক পড়বেই। তাকে ছাড়া বিচারের জটিল কোন রায় দিতে কেউ সাহস পায় না। অন্যরা রায় দিলেও বাদী-বিবাদী পক্ষা কেউ মানে না। কিন্তু আহাদ মাস্টারের রায় না মানার সাহস এলাকার কারো নেই। 
আহাদ আলী মাস্টার আদিলের ওপর অনেক নির্ভরশীল। তাই পারিবাকি ঐতিহ্য রক্ষা করতে নিজের স্থানটি আগেবাগেই ছোট ছেলেকে ছেড়ে দিয়েছেন। আর আদিলও যেন বুদ্ধি-শুদ্ধি, বিচার-বিশ্লেষণ ও ন্যায় পরায়নতায় নিজের ও বাবার প্রতিচ্ছবি। তার সামনে দিয়ে কেউ অন্যায় করে যেতে পারে না। তাই দলমত নির্বিশেষ এলাকার যুব সমাজ আদিল মাস্টারকে ভালবাসে ও শ্রদ্ধা করে।
বাজারে বিদুৎ এসেছে। সুবা মিয়ার চা-স্টল থেকে স্পষ্ট দেখা যায় সিএনজি স্ট্যান্ডে কাশেম আলী যাত্রী যাকেই পাচ্ছেন তার সাথেই হাত মিলাচ্ছে। এমন শুভেচ্ছা জানানো দেখে আদিল মাস্টার বলে-
: কাশেম কারে শুভেচ্ছা জানাতাইতেছে কিছুই বুঝা যাইতেছে না। কথা শেষ করতে পারেনা আদিল মাস্টার। তার মুখ থেকে এক রকম ছোঁ মেরে কথাটা কেড়ে নিয়ে তাহের মিয়া বলে-
: ভাই যে কি কন! বেড়িবান্দেত এহন কয়ডা কুত্তা ছাড়া আর কেউ নাই। তয় আমার মনে অয় বেড়িবাধের নেড়ী কাত্তাগুলারে হাত লাইরা শুভেচ্ছা জানাইতাছে।
তাহের মিয়ার কথা শুনে সবাই একসাথে উচ্চস্বরে হেসে ওঠে। সে হাসির আওয়াজ বেড়িবাধের ওপর কাশেম আলীর কানে গিয়ে আছড়ে পরে। হাসি শুনেই কাশেম আলী সঙ্গের লটবহর নিয়ে চা-ষ্টলের দিকে হাটা দেয় কাশেম আলী। পরনে তার ধবধবে এমব্রডারি করা সাদা পাঞ্জাবী। মাথায় কারুকাজ করা টুপি। দুই চোখে পুরো করে সুরমা লাগানো। হঠাৎ যারা তাকে এই বেশে দেখলে মাওলানা মৌলভী বলেই ভুল হবে।
চা-স্টলে ঢুকেই আদিল মাস্টারকে দেখে সচকিত হয়ে হাত বাড়িয়ে বলে-
: আরে আরে ভাতিজা যে। কেমন আছ।
: ভালই আছি। তুমি কেমন আছো। আদিল মাস্টার নির্লিপ্ত উত্তর দেয়।
আল্লার রহমতে ভালই আছি। তয় বউ মা, ভাই-বোনরা কেমন আছে, সবাই ভালা ত?
কাশেম আলীর এ কথা শুনে সবাই হো হো করে হেসে সারা ঘর কাঁপিয়ে তোলে। সবার হাসি দেখে কাশেম আলী থতমতিয়ে বলে-
: সবাই হাসতাছ যে, আমি কি কিছু ভুল কইলাম।
রহিম কথা কেড়ে নিয়ে বলে-
: ভুল নাতো শুদ্ধ কইলানি মিয়া, আদিল ভাইতো বিয়া ই করে নাই। তাইলে হের বউ পোলাপাইন হইব কই থাইক্যা।
কাশেম আলী নিজকে শোধরানোর ব্যর্থ চেষ্টা করে বলে-
: আসলে অনেক দিন দেশে নাইত, হের লাইগ্যাই ভুল হইয়া গেছে। কিছু মনে করবা না বাবা আদিল।
কথা শেষ হতে পারে না কাশেম আলী; তাহের মিয়া অনেকটা মশকরার সুরে আদিল মাস্টারকে বলে-
: ভাইজান কবে থাইক্যা কইতাছি সব যখন ঠিকঠাক বিয়াটা কইরা ফেলেন, আপনের ছোট আমাদের মতো অনেক পোলাপাইনই তিন চার সন্তানের বাপ। কিন্তু আপনের বিয়ার নাম নাই। তাহের আলীর কথা কেড়ে নিয়ে মমতাজ মিয়া বলে-
: আদিল ভাই তাহের আলী ভাইতো ঠিক কথাই কইছে। তাড়াতাড়ি বিয়ার কামটা সাইরা ফেলান। না হইলে কাশেম আলী আর এক ইলেকশনের সময় আইস্যা কইবো- কেমন আছ ভাতিজা আদিল! তোমার নাতি-পুতি সবাই বালাত। মমতাজ মিয়ার কথা হাসির রোল পড়ে যায় ছোট এই চায়ের স্টলে। কাশেম আলী বেশ বিব্রত হয়। সে তার ভুল স্বীকার করে বলে-
: ভাতিজা আমার আসলে ভুল হইয়া গেছে। আমি তোমার বাপের কথা মনে কইরা তোমারে জিজ্ঞাস করে ফেলছি। আমারে মাফ করে দিও। এক সময় কাশেম আলী পুরো গ্রামের ভাষায় কথা বললেও এখন ঢাকা থেকে থেকে চলিত ভাষায় কথা বলার চেষ্টা করে। কিন্তু না ঘরকা, না ঘটকার মতো কোনটাই ঠিক মতো হয় না। কেমন খিচুরী ভাষা হয়ে গেছে। গ্রামে এলে এ নিয়ে ছেলে পুলেরা কাশেম আলীকে নিয়ে হাসাহাসি করে। কিন্তু এতে কাশেম আলীর কোনো ভ্রুক্ষেপ নেই। সে তার মতো ঢাকাইয়া আঞ্চলিক, কুমিল্লার গ্রামের ভাষা আর চলিত কখনো বা পাঁচ মিশেলি ভাষায় কথা বলে। এখনও তাই বলছে।
কাশেম আলী এ গ্রামেরই ছেলে। তার বাবা শকত আলী ছিল ক্ষেত কামলা ও পার্টটাইম ছিচকে চোর। দশ ভাইবোন ও মা-বাবাসহ বারজনের বিশাল পরিবারে অভাব অনটন ছিল নিত্যসঙ্গী। কখনো আধাপেট কখনো খেয়ে না খেয়ে চলতো তাদের সংসার। শকত আলীর রোজকামলার আয়ে যা আয় হতো তা দিয়ে দুই চার দশদিন চললেও মাসের বাকি সময় অনাহারে অর্ধাহারেই থাকতে হতো পরিবারের সদস্যদেরকে। সেই কারণেই মাঝে মাঝেই রাতের আঁধারে শকত আলী নেমে পড়ত পার্টটাইম চুরি কাজে। এ কাজ করতে যেয়ে কয়েকবার ধরা খেয়ে জেলেও যেতে হয়েছে তাকে। তার ছেলেমেয়েদের অনেকেরই মানুষের লাউটা, সিমটা, লোটাবাটি এটা সেটা চুরি করার অভ্যাসও গড়ে ওঠেছিল। তাই গ্রামে কোন চুরি হলেই তাদেরকে সবাই সন্দেহ করত সবার আগে। তখন গ্রামে তাদের অবস্থান ছিল নিকৃষ্টতার একেবারে তলানীতে। তারা কেউ জুতা পরেছে তা কেউ বলতে পারবে না। একবার কাশেম আলীর বাবা শকত আলী কাঁধে একটা চিটচিটে পুরনো পাজ্ঞাবী ঝুলিয়ে পায়ে আধখাওয়া পরনো চপ্পল পা’য়ে কোথায় যেন বেড়াতে যাচ্ছিল। শকত আলীর পায়ে চপ্পল দেখে গ্রামের দুষ্টু ছেলে-মেয়েরা তার পিছু নেয়। সবাই মিলে স্লোগান তুলে-শকত আলী জুতা পরছে, হই হই হই হই শকত আলী জুতা পরছে। এই ছিল তাদের পরিবারের দৈন্যদশা। 
কিন্তু মুক্তিযুদ্ধের সময় অনেকদিন ধরে কোন খবরা খবর ছিলনা শকত আলীর। গ্রামের মানুষ ভেবেছিল হয়তো পাকিস্তানী সৈন্যরা তাকে মেরে ফেলেছে। পরিবারের সবাই ও তার বেঁচে থাকার আশা ছেড়ে দিয়েছিল। কিন্তু মুক্তিযুদ্ধের একেবারে শেষ প্রান্তে একদিন রাতের আঁধারে গ্রামে এসে হাজির হয় শকত আলী। সে ফেরার পর তাদের অবস্থা অনেকটাই বদলে যায়। ধীরে ধীরে গায়ে গতরে চিকনাই জমতে থাকে। আমূল পাল্টে যায় তাদের জীবনধারা। মুক্তিযুদ্ধের পর পরই ছাপরা ঘরের জায়গায় বাড়িতে টিনের আটচালা ঘর ওঠে। শকত আলীর এ পরিবর্তনে গ্রামের মানুষ একে অপরের মুখ চাওয়া-চাওয়ি করে। কেউ কেউ এমন কথাও বলে শকত আলী হয়তো পাকিস্তানী আর্মিদের সাথে থেকে লুটপাটে অংশ নিয়ে অনেক টাকা পয়সা সোনাদানা পেয়েছে। তা নাহলে এমন পরিবর্তন হয় কি করে! 
এরই মধ্যে ছয় ছেলের চার ছেলেই বড় হয়ে এলাকা বাজারে দোকান খুলে বসে। মেঝছেলে কাশেম আলী বাড়ি বাড়ি ঘোরে আর মস্তানী করে। উঠতি বয়সের মেয়েদের যন্ত্রনা করে। কাচা পয়সার বিনিময়ে অনেকের সাথে অবৈধ সম্পর্ক গড়ে তোলে। ‘চোরের দশ দিন গৃহস্থের একদিন’ সেই প্রবাদের মতোই গ্রামের আজগর আলীর বাকপ্রতিবন্ধি মেয়ের সাথে অবৈধ সম্পর্কের খবর ফাঁস হয়ে যায়। কাসেম ফসকে যাওয়ার চেষ্টা করে। এ নিয়ে গ্রামের গ্রামের শালিসী বৈঠব বসে। সেখানে কেঁচো খুড়তে গিয়ে সাপ বেড়িয়ে আসে। বৈঠকেই জানা যায় মর্জিনা পাঁচ মাসের অন্তস্বত্তা। সবাই চাপ দেয় অন্তসত্তা মর্জিনাকে বিয়ে করার। কিন্তু বিয়ে আপত্তি তুলে কাশেম আলীর পক্ষের লোকজন। এরই মাঝে তাদের পক্ষে কিছু লোকও ভিড়িয়ে নিয়েছে। সর্বশেষ শালিসে আহাদ মাস্টার রায় দেন-মর্জিনাকে কাশেম আলীর বিয়ে করতেই হবে। তা না করলে শকত আলীর পরিবারকে এলাকা ছাড়া করা হবে। শেষ পর্যন্ত কাশেম আলীর পক্ষে মর্জিনাকে বিয়ে না করে উপায় ছিলনা। কিন্তু বাচ্চা প্রসবের আগেই মর্জিনা কাশেম আলীর পরিবারের অত্যার নির্যাতন সহ্য করতে না পেরে বিষ পানে আত্মহত্যা করে। তবে মর্জিনার মৃত্যুকে গ্রামবাসী স্বাভাবিক মৃত্যু হিসেবে মেনে নেয় না। কাশেমের বাবা টাকা পয়সা দিয়ে মর্জিনার বাবার মুখ বন্ধ করে ফেলে। 
কাশেম আবার বিয়ে করে। বাচ্চা-কাচ্ছা হয় কিন্তু তার স্বভাব যায়না। অনেক মহিলার সাথেই সে অবৈধ সম্পর্ক গড়ে তুলে। বিবাহিত মহিলাদেরও সে বাদ দেয়নি। গ্রামের বিধাব মহিলা থেকে শুরু করে চরিত্রহীন মহিলাদের সাথেও ছিল তার অনৈতিক সম্পর্ক। তাই কাশেম আলীকে গ্রামের মানুষ সবাই এক নামে চিনতো চরিত্রহীন কাশেম হিসেবে। রাত হলেই সে এ মহিলা সে মহিলার ঘরে গিয়ে ঢুকে পড়তো।
একদিনের ঘটনা এ রকম:
আহাদ আলী তখন কলেজে পড়ে। একবার ছুটিতে বাড়ি আসতেই এক সন্ধ্যায় গ্রামের উঠতি বয়সের সব ছেলে মিলে তাদের বাড়িতে এসে হাজির। তারা সবাই মিলে অভিযোগ করে কাশেমের বিরুদ্ধে। সবাই এক বাক্যে বলে-
: ভাইজান, এইবার একটা বিহিত কইরা যাইতে হইবো। কাশে আলী খুব বাড়ছে। সে এখন তরজ আলীর বিধবা বউয়ের সাথে ফষ্টিনষ্টি করছে। আপনের লাইগ্যা আমরা এতদিন বইসা আছলাম। আইজ তারে ঘেরাও দিতে হইবো। আপনের কিছুই করতে হইবো না। যা করার আমরাই করুম। আপনেরে দেখলে সে আমাদের ওপর হামলা করতে সাহস পাইবো না। এখন প্রতি রাতেই তরজ আলীর ছেলেরা মাছ ধরতে গেলেই কাশেইম্যা আর তরজ আলীর বউ আকাম-কুকাম করে। আপনে বাড়িত নাই দেইখ্যা এতদিন তারে ধরতে সাহস পাই নাই। আইজ এর একটা বিহিত করতেই অইবো।
ছেলেদের কাছে সব বৃত্তান্ত শুনে আহাদ বলে-
: ঠিক আজই অপারেশন হইবো। আজ রাতে গোপন পাহারা বসাবি। শিকারী র্যাকি কইরা আমাকে খবর দিবি। এখন যার যার মতো করে চলে যা। আহাদ মাস্টারের আশ্বাস পেয়ে সবাই যে যার মতো চলে যায়।
সেদিন ছিলো অমাবস্যার ঘটঘুটে অন্ধকার। রাত দশটার মতো হবে। রাত আটটা হতে না হতেই গ্রামের মানুষ ঘুমিয়ে পানি। আহাদ তাদের বাংলো ঘরে হারিক্যানের আলো ডিম করে গ্রামের ছেলেদের অপেক্ষায় জেগে আছে। তখনই আহাদের ঘরের দরজায় এসে টোকা দেয় জাহাঙ্গির-ফিসফিসিয়ে সে বলে-
: ভাইজান! ঘুমাইয়া গেছেন? আমি জাহাঙ্গির। দরজা খুলেন। আহাদ হারিক্যানের আলো বাড়িয়ে, দরজা খুলে।
দরজা খুলতেই জাহাঙ্গির বলে-
ভাইজান কাশেম হারামী তরজ আলীর ঘরে ঢুকছে। তাড়াতাড়ি আইয়েন। দেরি অইলে পাখি উইড়া যাইবো। আহাদ হালকা করে দরজা ভেজিয়ে জাহাঙ্গিরের সাথে সাথে যায়। এ বাড়ি সে বাড়ি ডিঙ্গিয়ে তরজ আলীর ঘরের সামনে এসে বেড়ায় কান পাততেই, দুই জনের দ্রুত শ্বাস-প্রশ্বাসের আওয়াজ শুনতে পায়। এতে উঠতি বয়সের আহাদের শরীরে অন্য রকম শিহড়ন জেগে ওঠে। আহাদ ইশারা করতেই সবাই হুড়মুড় করে ঘরের ভেতর ঢুকে টর্চ মারে। দু’জনকে হাতে নাতে ধরে ফেলে। সবাই মিলে দু’জনকে ধরে ঘরের বাইরে আনার জন্য টানা হেচরা করে। তরজ আলীর বউ সবার হাতে পায়ে ধরে। শেষ পর্যন্ত আহাদের কথায় তরাজের বউকে রেখে কাশেমকে ঘরের বাইরে নিয়ে আসে। রাতের অন্ধকারে চিৎকার চেচামেচিতে ঘুমের মানুষ জেগে হারিক্যান, কুপির আলো দৌড়ে আসে। কাশেমের পরনে তখন কাপড় নাই। মারতে মারতে ছেলেরা তার পরনের কাপড় ছিড়ে ফেলেছে। সে যে কী ভীবৎস অবস্থা। কাশেম তখন আহাদের পায়ে ধরে কাকুতি মিনতি করে নিজে নিজেই নাকে খৎ দেয় জীবনেও এ কাজ করবে না বলে। কিন্তু গ্রামের ছেলেরা কোন কাকুতি-মিনতি শুনতে নারাজ। যে যেভাবে পারছে কিল ঘুসি মেরে রক্তাক্ত করে ফেলেছে। মারামারি আরও চলতে থাকলে কাশেম মরে যেতে পারে ভেবে আদিল সবাইকে নিবৃত্ত হতে বলে। ছেলেরা কিল-ঘুসি বন্ধ করলে আদিল বলে-
: যাও তরাজ আলীর বউকে ডাইকা নিয়ে আসো। দুই জনের বিচার এক সাথে হবে। তরাজ আলীর বউকে নিয়ে আসে জাহাঙ্গির ও জহির। আদিল সবার উদ্দেশ্যে বলে-
: সবাই বলেন এই দুই জনের কি বিচার করা যায়। কেউ বলে দুই জনের মাথার চুল চাইচ্ছা চুন কালি মাইখ্যা দেও। কেউ বলে জুতার মালা পরিয়ে সারা গ্রাম ঘুড়াতে। সেখানে মুরব্বি গোছের যারা ছিল তাদের কেউ কেউ বলে শরিয়তের বিচার করা জন্য। এক এক জনের এক এক রকম শাস্তির কথা শুনে তরাজ অলীর বউ কাঁদতে শুরু করে। কাঁদতে কাঁদতে তরাজের বউ বলে- আপনেরা বিশ্বাস করেন, আমার কোন দোষ নাই। কাশেম সব সময় আমায় বিরক্ত করে। আইজ ঘরে ঢুইক্যা জোর কইরা আমার উজ্জত কাইরা নেয়।
তরাজের বউয়ের এ কথা শোনে জহির আপত্তি জানিয়ে বলে-
: না ভাইজান এই মাইয়া মাইনসের কথা ঠিক নয়। শাস্তি থাইক্যা বাঁচার জন্য সে মিথ্যা কথা কইতাছে। আমরা দেখছি দুইজন প্রায়ঐ আকাম-কু-কাম করে।
জহিরের কথায় গলা মিলায় মধ্য বয়সী রেনু মিয়া। সে বলে-
: জহির ঠিক কথাই কইছে। আমিও কয়েকদিন আগে পাটক্ষেত দেখতে গিয়া দেখি ক্ষেতের মধ্যেও পাটগাছ জোরে জোরে লড়ছে। ভাবলাম ক্ষেতে ছাগল-টাগল ঢুকল কিনা। গিয়া দেখি দুইজন...।
রেনু ও জহিরের মতো আরও অনেকে সাক্ষী দিতে চায়। আহাদ আলী সবাইকে থামিয়ে দিয়ে বলে-
: এতসবের দরকার নাই। এক কাজ করো রেনু চাচা, তোমার পায়ের সেন্ডেল দিয়ে ওদের দুইজনকে জুতাপেটা করে ছাইড়া দেও। পরে যদি এসব করে এই দুইজনের কঠিন বিচার করা হবে। আহাদ আলীর কথায় সে দিন দুইজনকে জুতাপেটা করে ছেড়ে দেওয়া হয়েছিল। 
এরপর কাশেম আলী চলে যায় ঢাকা। ঢাকা গিয়ে, একাজ-সেকাজ করতে যেয়ে পেয়ে যায় চিড়িয়াখানা পশুদের জন্য মাংস সরবরাহের ঠিকাদারির কাজ। কিন্তু একদিন ধরা পড়ে মরা পশুর মাংস সরবরাহ কারণে। জেলখাটে বছরখানেক। চলে যায় তার ঠিকাদারীর কাজ। জেল থেকে বেড়–নোর কিছুদিন পর নিজেই একদিন খুলে বসে কসাইখানা। কসাইয়ের দোকান খুলে হাতে আসে প্রচুর কাচা পয়সা। এ টাকায় আরও কয়েকটি ব্যবসা খুলে সে। এর পর থেকেই নাম হয়ে যায় তার কসাই কাশেম। এরপর বিয়ে করে আরও কয়েকটা। কোন বউই তার সংসারে টিকতে পারে না। বছর ঘুরতে না ঘুরতেই আগেরটা ছেড়ে আবার বিয়ে করে। 
হাতে পয়সা আসার পর হঠাৎ করেই কাশেম আলী গ্রামের বাড়িতে যাতায়ত বাড়িয়ে দেয়। যোগদান করে একটি ডানপন্থী রাজনৈতিক দলে। গত ইউ.পি নির্বাচনের আগে সে গ্রামে ওঠোন বৈঠক ডেকে সগৌরবে ঘোষণা করে ইউনিয়ন পরিষদ নির্বাচনে প্রতিদ্বন্দ্বীতার কথা। সদস্য পদে নয়; একেবারে চেয়ারম্যান পদে। সে ওই বৈঠকে ঘোষণা করে সে চেয়াম্যান নির্বাচিত হতে পারলে তাদের গ্রামের যে খালটি গ্রামটিকে দু-ভাগ করে রেখেছে সেখানে একটি স্থায়ী পাকা সেতু তৈরি করে দেয়ার ব্যবস্থা করে দেবে। সরকার থেকে টাকা পয়সা না পেলেও নিজের পকেটের পয়সায় এ সেতু তৈরি করে দেওয়ার ওয়াদা করে।
কাশেম আলী বলে-
: এই বৈঠকেই আমি আমাদের গ্রামের মসজিদ ও মাদ্রাসার জন্য এক লক্ষ টাকা দিতে চাই; গ্রামের মানুষ একটেটিয়া ভোট দিলে আমাকে কেউ হারাতে পারবে না। কারণ এ গ্রামেই রয়েছে প্রায় আড়াই হাজার ভোট। এর পর থেকে কাচা পয়সার গন্ধ পেয়ে চ্যালাচামুন্ডরাও ভির করতে থাকে। আর ইউনিয়নের চেয়াম্যান নির্বাচিত হয়ে সে মুছে দেয়ার স্বপ্ন দেখে তাদের পরিবারের অতীত কালিমা। নিজকে প্রতিষ্ঠিত করতে চায় এলাকার গণ্যমান্য মানুষের কাতারে। কিন্তু আদিল মাস্টারদের পরিবার কিছুতেই কাশেম আলীর এ-বাড়াবাড়ি মেনে নিতে পারে না। তারা কাশেম আলীর বিপক্ষে সরাসরি অবস্থান নেয়। এই নিয়ে গ্রামে শুরু হয় তীব্র বিরোধ। গ্রামের মানুষ ভাগ হয়ে যায় দুই ভাগে। নির্বাচনে পক্ষ-বিপক্ষ নিয়ে একদিন মারামারিতে জখম হয় শতাধিক মানুষ। মাথাচারা দিয়ে ওঠে চরম শত্রুতা। 
কিন্তু সেই নির্বাচনে প্রায় কয়েক লক্ষ টাকা বিলিয়েও কাশেম আলী জিততে পারেনি। ভোট পেয়েছিল মাত্র তিন’শ ষাটটি। নির্বাচনে হেরে গ্রামের মানুষ অকথ্যভাষায় গালাগাল করে। একদিন সুযোগ আসবে সে দিন আহাদ আলী সরকারের টেঙি ভেঙে দেবে। আদিল মাস্টারের পরিবারকে একদিন উচিৎ শিক্ষা দেবে এই ঘোষণা দিয়ে কাশেম আলী সেই যে ঢাকা চলে যায় গেল পাঁচ বছর আর গ্রামে তার টিকিটির ছায়া ও পড়েনি কোন দিন। আবার নির্বাচনের কথা শুনে আজ এসে হাজির হয়েছে গ্রামের মানুষের সাথে শুভেচ্ছা বিনিময় করতে। সাথে করে নিয়ে এসেছে রঙিন পোস্টার ও লিফলেট। 
এই হলো কাশেম আলী কাহিনী। তারপরও নির্বাচন এলেই যেন তাকে পাগলা কুকুরে কামড়ায়। সে আর তখন ঢাকা থাকতে পারে না। গ্রামে চলে আসে নির্বাচন করতে। তাকে যে ভাবেই হোক একবার না একবার চেয়াম্যার হতেই হবে। তাই এবারও নির্বাচন ঘোষণার সাথে সাথে আগাম গ্রামে চলে এসেছে। কিন্তু সিএনজি থেকে নেমেই পড়েছে আদিল মাস্টার ও তার বাহিনীর সামনে। 
চায়ের স্টলে ঢুকেই কাশেম আলী গলা উচিয়ে বলে-সুবা ভাই, এখানে যারা উপস্থিত আছে সবাইরে চা আর বিস্কুট দেও। অনেক দিন পর দেশে আসলাম। এই সুযোগে সবাইরে একটু চা খাওয়াই। কি বল আহাদ চাচা? আহাদ মাস্টার বলে- : যে যে খাইতে চায় তাদের খাওয়াও। আমি চা খাব না।
আহাদ মাস্টারের কথা শুনে কাশেম আলীর হাসিটা ম্লান হয়ে যায়। সে বলে- আমি কী তোমাকে এক কাপ চা খাওয়াতে পারি না।
না বললামতো আমি এখন চা খব না। যারা খাইতে চায় তাদের খাওয়াও। আহাদ মাস্টারের সাথে সাথে সবাই বলে-আমরা কেউ এখন চা খামু না।
কাশেম আলীর ইচ্ছায় সবাই এমন পানি ঢেলে দেবে তা ভাবতে পারেনি কাশেম আলী। সে মনে মনে আহাদ আলী মাস্টারের চৌদ্দগোষ্ঠী তুলো গালগাল করে। তারপর পরও ওপরে ওপরে চেহারায় একটা মেকী হাসির ভাব ঝুলিয়ে রেখে বলে-
: তাই হইলে কি আর করা। তোমরা না খাইলেত আমি জোর করে খাওয়াতে পারি না। যাক আসছি যখন তার ওপর তোমাদের সবাইকে এক সাথে পাইছি, কাজটা সাইরাই যাই। বলেই জোরে হাঁক দেয়-
: এই মানিক্যা লিফলেটের গাট্টিটা নিয়া আয়তো।
মানিক ইয়া বড় একটা গাট্টি এনে কাশেম আলীর সামনে রেখে দাঁড়িয়ে থাকে। মানিককে দাঁড়িয়ে থাকতে দেখে ধমকের সুরে কাশেম আলী বলে। দাঁড়াইয়া দেখস কী? খুল গাট্টিটা।
মানিক গাট্টি খুলে অফসেটে ছাপা ফোর কালার লিফলেট বের করে কাশেম আলীর হাতে দেয়। কাশেম আলী লিফলেট নিয়ে সবার আগে এগিয়ে যায় আহাদ মাস্টারের কাছে। একটা লিফলেট আহাদ মাস্টারের দিকে এগিয়ে দিয়ে বলে-
: নেও ভাতিজা, তোমাকে দিয়েই শুরু করলাম। আমার জন্য দোয়া করবা। ইলেকশনত আইসা গেল। সবাই এমনভাবে চেপে ধরেছে যে, আমি আর না করতে পারলাম না। তাই সবার চাপাচাপিতে ইলেশনে এইবারও চেয়ারম্যান পদে দাঁড়াবো। তোমাদের সবার দোয়া থাকলে এবার নিশ্চয় কামিয়াবি হব। বাকি আল্লাহর ইচ্ছা।
একটা লিফলেট আহাদ মাস্টার হাতে দিয়ে উপস্থিত সবার হাতে হাতে লিফলেট বিলানো শেষ হতে না হতেই কয়েকজন মুখ চেপে হাসতে শুরু করে। এ হাসি মুহূতেই সবার মধ্যে সংক্রামিত হয়। বাদ যায় না আদিল মাস্টারও। সবার দৃষ্টি এখন লিফলেটে। হাসির আওয়াজ ক্রমেই বাড়তে থাকে। কেউ কেউ হাসি চেপে রাখতে না পেরে উচ্চস্বরেও হাসছে। সবার হাসি দেখে কাশেম আলীও বোকার মতো হাসে। হাসতে হাসে বলে-
: কী ব্যাপার তোমার সবাই মিলে এমন হাসতাচ ক্যান? কোন সমস্যা। লিফলেটে কী কিছু ভুল হয়েছে।
হাসি থামিয়ে সবার আগে জবাব দেয় আলফু মিয়া। সে অনেকটাই ইয়ার্কীর ভঙ্গিমায় বলে-
: তয় বাবাজি তুমি আবার দীনবন্ধু হইলা কবে। আকাম কু-কাম ছাড়া জীবনেতো দেখলাম না কারো কোন উপকার করতে। এখন সেই তুমিই হইয়া গেলা দীনবন্ধু। আলফু মিয়ার কথা কথা কেড়ে ন্যায় রেনু মিয়া সে অনেকটা বিশ্রীভাষায় বলে-
: আরে মিয়া বুজলানা এরেই কয় নতুন... বাল গজাইজে বেইলেট কিন্না দেও।
আহাদ মাস্টার ধমকের সুরে রেনু মিয়াকে থামতে বলে-
: রেনু খারাপ কথা বন্ধ কর। হের গজাইলে হের হের গজাইছে! তোমারতো কোন সমস্যা নাই, নাকি?
আহাদ আলী মাস্টারের কথায় রেনু মিয়া চুপ করে যায়। কিন্তু এখানে আর দাঁড়াতে অস্বস্তিবোধ করে কাশেম। সবার হাসি ঠাট্টা, বিদ্রুপে শরিক হতে চা-স্টলে বেশ ভিড় জমে যায়। কাশেমও বেশ বিব্রতবোধ করে। সে যেন এমন অবস্থা থেকে পালিয়ে যেতে পারলেই বাঁচে। তাই একটা মেকী হাসি দিয়ে বলে-
: ভাতিজা তা হইলে আমি গেলাম। এখনত গ্রামেই থাকব। পরে আবার তোমাদের সবাইকে নিয়ে আবার বসবো। বুঝইতো ইলেকশনের কাজ সবাইকে খুশি রাখতে হয়। আসছি যখন বাজারের সবার সাথে একটু দেখা সাক্ষাত করি। সবাই ইজাজত দিলে আমি এখন আসি! কি বল বাবা আদিল। আদিলের কিছু বলা লাগেনা, রেনু মিয়াই আবার বলে-
: যাও দীনবন্ধু যাও! গরীব-দুঃখির কাম কর গিয়া। না হইলে দীনবন্ধু হইবা কী কইরা?
আর কোন কথা না বলেই কাশেম আলী এগিয়ে যায়। সার সাথে সাথে এগিয়ে যায় সুযোগ সন্ধানী মৌমাছির দলও।

