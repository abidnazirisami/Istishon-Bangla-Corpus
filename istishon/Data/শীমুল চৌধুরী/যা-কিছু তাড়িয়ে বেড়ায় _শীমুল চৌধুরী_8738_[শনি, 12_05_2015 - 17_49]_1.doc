যা-কিছু তাড়িয়ে বেড়ায় 


- আমরা চাই বা না চাই অনেক কিছুই জীবনে ঘটে যায়। তার কিছু কিছু আমরা বুঝতে পারি, কিছু পারি না। অনেক বোঝা অর্থহিন বয়ে বেড়াই। আমি একটা বোঝা একদিন বইতে চাইছিলাম- আপনার চিন্তার কোন কারণ ছিল না। আমিই বয়ে বেড়াতে পারতাম। কিন্তু আপনার ইচ্ছে ছিল না তাই আমি চেপে গেছি। জীবনে এক জায়গায় আমরা আটকে থাকতে চাই না। চালিয়ে নিয়ে যাই জীবনকে। জীবন চলতেই থাকে। ...আপনার কাছে আমার কোনই চাওয়া নাই, কখনো ছিলও না, কোন দাবী নাই আপনার উপর। আপনি চিন্তা করবেন না, নিজেকে অপরাধী মনে করবেন না। মনে রাখবেন, আমরা ভালবাসতে জানি। স্যার, আপনার প্রতি আমার কোনও অভিযোগ নাই, আপনি নিশ্চিন্ত বাড়ি ফিরে যান, আপনার স্ত্রী-সন্তানকে নিয়ে ভাল থাকুন। ঈশ্বর আপনাদের মঙ্গল করুক...
এমন বলতে বলতে কলির দৃষ্টি জানালার ফাঁক দিয়ে দূরের কোথায় চলে গেছে। চেয়ে আছে এক নির্বিকার নির্লিপ্ত দৃষ্টিতে, জানালা, নারকেলপাতা আর আমপাতার ফাঁক দিয়ে হেমন্তের শান্ত হয়ে থাকা সাদা-নীল আকাশের মাঝে।
ডাক্তার চুপ হয়ে আছে। কলির এমন কথায় ডাক্তার একেবারে স্তব্দ হয়ে গেছে, চমকে গেছে, অপ্রস্তুত হয়ে মাথা নিচু করে আছে! তাই তো উচিৎ; প্রায় তিন বছর থেকে এই কলি তার সাথে। আজ প্রথম সে নিজ থেকে, স্বাচ্ছন্দে, এতোগুলো কথা বলছে। এই বিদায় বেলায় সে এতোটা স্বাভাবিকভাবে কথাগুলো বলে চলেছে কি করে! ডাক্তারের বুঝে আসে না। সে এমনভাবে কথা বলছে যেন তার সাথে কলির শুধুই ডাক্তার আর কাজের লোকের সম্পর্ক; দুই হাজার টাকার বিনিময়ে! আজ ডাক্তার চলে গেলে কাল নতুন ডাক্তার আসবে। তারও রান্না করবে সে। তা ঠিক আছে রান্না করবে, কিন্তু আর বাকি সব! ডাক্তারের চিন্তা আটকে যায়, থমকে যায়, চোখ অবাক থেকে অবাক হয়ে কুঠুরিতে ঢুকে যায়, ছোট হয়ে আসতে শুরু করে। যেন একটু দূরে ঘাসের ফাঁকে কোন পিঁপড়ের সারি দেখছে। কিন্তু না, সেখানেও মনোযোগ নাই। এই বিদায় বেলা কলির কাছ থেকে সে কীভাবে বিদায় নিবে, কি বলা উচিত তাকে, কি বললে সারা জীবনের জন্য সে সান্ত্বনা পাবে- তা ভাবার চেষ্টা করছে। ডাক্তার শক্ত-কঠিন মানুষ- সে নিজেও জানে। কিন্তু এখানে এসে যে তাকে এমন অসহায় পরাস্ত হতে হবে তা ভাবার সময়ই পায়নি সে এতদিন। কলির মত একজন কাজের লোকের ব্যাপারে এতদিন এতবড় ভুলে পড়ে ছিল, তাকে মোটেই চিনতে পারেনি! নাকি হঠাত ক’রে বদলেছে সে- এমন কি হওয়া সম্ভব! ডাক্তারের ভাবনা অগোছালো-আউলাঝাউলা হয়ে আসে; চোখ বুজে আসতে চায়।
ডাক্তারের ভড়কে যাওয়ারই তো কথা, চমকে যাওয়াই তো উচিত। এই সেই কলি তার সামনে বসে, যাকে পাঁচটা প্রশ্ন করলে তার মুখে একটার উত্তর পাওয়ার সম্ভাবনা ছিল না আজকের আগে, অধিকাংশ উত্তরই সে দিত মাথা নেড়ে, তার মুখে আজ কথা ফুটেছে দেখে ডাক্তারের ভয় বাড়তে থাকে। এই ভয় কিসের ভয়, ক্যামন ভয়! মনেহয় যেন এই কলি সেই কলি নয় যার মাঝে এতদিন ডুবে ছিল সে, আর সেই কলি ভেবে ভয় আরও বাড়তে থাকে; এতদিন হয়ে গেল ডাক্তার কলির টিকিটাও চিনতে পারেনি! এমন আত্ম-পরাজয়ে ডাক্তারের মাথা নিচু হয়ে আসে, দুনিয়া ঘুরতে থাকে বাদামি রাজ-পুতের ন্যায় সুঠাম শরীলেরও। কথা বের হবে কি করে; আসবে কি করে!
ডাক্তার এই হাসপাতাল থেকে আজ বিদায় নিচ্ছে। নিচ্ছে কি! নিতে বাধ্য হচ্ছে। এই বিদায়ের বেলায় কলির মুখে এমন সহজ-স্বাভাবিক ভঙ্গি দেখে ডাক্তারের পায়ের নিচ থেকে মাটি সরে যাচ্ছে। এতো বছর পর ডাক্তার আজ এ কোন নতুন কলিকে দেখতে পাচ্ছে! তার এতদিনের জ্ঞান-বুদ্ধি; সবই বৃথা।
ডাক্তারের ব্যাগ-ব্যাগেজ, বাক্স-পেঁটরা সবকিছু গুছিয়ে রুমের সামনে স্তূপ করে রেখে দেয়া হয়েছে। কিছুক্ষণ পরেই গাড়ি নিয়ে এসে তাকে তুলে নিয়ে যাবে নাইট গার্ড রহিম; তার কাছ থেকে বিদায় নিতে এতোটা বেগ পেতে হবে না। শুধু পাঁচশত টাকার একটা নোট খোয়া যাবে। সহজ সমাধান। ডাক্তার দরজার সামনে বারান্দায় চেয়ারে বসে ভেতরের দিকে তাকিয়ে দেখে কলি এখনো সেই জানালার দিকে তাকিয়ে আছে একই ভঙ্গিতে।
ডাক্তার তাকে কি বলবে, তার সব শব্দ হারিয়ে যাচ্ছে, কিছুই মুখে আসছে না। যা বলার চিন্তা ছিল তার সবকিছু ধূলিসাৎ করে দিয়ে কলি বলছে আজ এমন কথা! তাহলে আমি কলির কাছে অপরাধী হয়ে থাকব না! এমন ভাবতে ভাল লাগে, মনের মধ্যে একটু শান্তি পাওয়া যায়। কিন্তু যদি শেষে তার অজ্ঞতাই প্রমাণিত হয়, যদি নিজের কাছে সে দুষি সাভ্যস্তই হয় তাহলে কীভাবে তার প্রায়শ্চিত্ত করবে? জীবনের অনেকটা পথ চলার এখনো তার বাকি, অনেক কিছু দেখার বাকি, জানার বাকি, শিখার বাকি, আরও অনেক দূর যেতে হবে তাকে। কিন্তু এখনই মনেহয় এখানেই জীবনটা আটকে গেছে; কলির এমন কথাগুলো সারা জীবন স্মৃতির পাতায় বয়ে নিয়ে যেতে হবে, তার কাছ থেকে যাকিছু পাওয়ার ছিল তা সে পেয়েছে, যাকিছু চাওয়ার ছিল তার কিছুই চায়নি কলি। শুধু ফ্যালফ্যাল করে চেয়ে চেয়ে দেখেছে ডাক্তারকে এতদিন, এতো ভক্তি, এতো মায়া, এতো জাদুকরী টান তার দৃষ্টিতে- ডাক্তার কীভাবে কিছুক্ষণ পর থেকে ভুলে যাবে? তার শরীরের প্রতিটি অঙ্গ-প্রত্যঙ্গ; যেখানে যেখানে ডাক্তারের ঠোঁটের স্পর্শ লেগে আছে, প্রতিটি পশম; যা ডাক্তারের আবেদনে জেগে উঠত- তা কি সত্যিই আর জাগবে না কখনোই! আর যদি তাই হয় তাহলে তা-কি ডাক্তারকে ভাবাবে না, আকর্ষণ করবে না কখনোই; ডাক্তার কি কলির কবল থেকে মুক্তি পাবে! যার আকর্ষণে সে ভুলে গেছে তার স্ত্রী-সন্তানকে; তার পৃথিবীকে; তার পুর্বের সবকিছুকে!
কলি আবার বলে, আপনি আমাকে যা দিয়েছেন তা আমার স্বপ্নেও চাওয়া ছিল না, এক মুহুর্তের জন্য আমি আপনার মত মানুষের সঙ্গ পাব; এ তো আমার স্বর্গ, আমার আর কি চাই? আপনাকে আমি এতো কাছে পেয়েছি, এটা ভাবতে ভাবতেই আমাদের কয়েক জনম পার করে দেয়া উচিৎ, পারব। আর বেশিদিন বাচারই বা কি দরকার! বুড়িটা গেলেই আমার কাজ শেষ।
এতো সহজে ডাক্তারের সমস্যাকে সমাধান করে দেয় সে, ডাক্তারকে এগিয়ে দেয়, সমস্যা মুক্ত করে দেয়- ডাক্তার কিছু বলতে গিয়েও বলে না, থেমে যায়, গলা দিয়ে বের হয় না। বাক-চঞ্চল ডাক্তারের মুখ দিয়ে আজ কোন কথা বের হতে চাইছে না। সে বুঝতে পারছে না আজ তার এমন হচ্ছে কেন! যে কলিকে সে তিন বছর থেকে চিনে- চিনে শুধু! তার হাড্ডি-মজ্জা-রক্ত, শরীরের প্রতিটি লোম, আবৃত-অনাবৃত সবকিছুই তার খুব কাছ থেকে দেখা, চেনা, প্রাণ ভ’রে উপভোগ করা- সে এখনও বেশি দুরে নয়, কয়েক হাত দূরে ডাক্তারের কাছ থেকে, তবুও মনেহচ্ছে অনেক দূরে, অনেক অপরিচিত একজন ভদ্রমহিলা- যে এতদিন কলির মুখোশ পরে ছিল তার সামনে। তাহলে কলি আমার কাছে এতদিন এত সহজ-সরল ছিল কেন? কেন ওকে বুঝতে দেয়নি! এমন সব চিন্তায় ডাক্তার দমে যাচ্ছে, এতো অপরাধ বোধ তার মাঝে জন্ম নিচ্ছে কেন? সে তো আগেও বউ ছাড়া অনেকের সাথে মিশেছে, বহুগামিতায় তার কোন বাঁধা নাই- সে আজ কলির মত একটা কাজের মহিলার কাছে ফেল! কলির মনের মধ্যে কি ঘুরছে আসলে, সে-কি সবকিছু এমন সহজভাবে মেনে নিতে পারবে আসলে! কেন পারবে না, ডাক্তার আসার আগে তো দিব্যি ছিল এই হানা বাড়িতেও, এখন কেন পারবে না। না পারার কারণও আছে, ডাক্তার তা নিজেই জানে, তবে এমন প্রশ্ন মনের কাছাকাছি আনতে চায় না, চায় না কি পারে না। একজন নারীর হাত থেকে তার সন্তান কেড়ে নেয়ার মত অপরাধ করেছে ডাক্তার; না করে আর উপায় কি! আর কলি তো এতোটা আপত্তিও করেনি, করলে হয়ত অন্য ব্যাবস্থাও করা যেত।
ডাক্তার কলিকে কিছু বলতে চায় অনেকক্ষণ থেকেই। কিন্তু কি বলবে! তার সব পরিচিত শব্দ যেন হারিয়ে যাচ্ছে। কথা নাই; খুঁজে পাওয়া যাচ্ছে না। সবকিছু কলির আজকের এই নব-উদয়ের মাঝে মিশে গেছে। ঝং ধরা স্মৃতির পাতায় সবকিছু বিমুর্ত; ধোঁয়াশা। হারাতে বসেছে তার সব কবিতা, ভাষা, বিদ্যা-জ্ঞান, চিকিৎসা-বিজ্ঞান, মনোবিজ্ঞান, আর এই আটাশ-ত্রিশ বছরের যাকিছু অর্জন সবকিছু।
কিছু কিছু ভাসা ভাসা স্মৃতি মুর্ত হয়ে আসে মাঝেমাঝে- অনেকদিন আগে, এখানে আসার প্রথম মাসেই, মনে পড়ছে। ডাক্তার মদ্যপ রুমে ঢুকে দেখল কলি রান্না করে পাতিল নিয়ে ঘরে ঢুকছে। সেদিন ওকে একটু বেশি পরিপাটি মনে হচ্ছিল, চুলগুলো বাঁধা, মুখটা উজ্জ্বল-শ্যামলা লাগছে; তবে কাল নয়। শাড়ির ফাঁক দিয়ে অনাবৃত জায়গাগুলো খুবই আকর্ষণীয়, চোখ আটকে যাচ্ছিল ডাক্তারের- মুখখানি উজ্জ্বল, চোখ দুটি মায়াবী; তাকিয়ে থাকতে লোভ জাগায়, দুই ঠোঁট কখনো তার একটু ফাঁক হতে দেখা যায় না। বুকের দিকটা পরিপুর্ণ; কাপড়ের নিচেও আন্দাজ করা যায়। ডাক্তার উন্মাতাল হয়ে তাকিয়ে কলির দিকে। কলি ক্যামন যেন এক অসহায়ত্ব-আগ্রহ-আকুলত্ব মেশানো দৃষ্টিতে তাকিয়ে তার প্রিয় রাজ-পুতের দিকে। ডাক্তার এগিয়ে গেল ঘরের ভেতরে, কলির খুব কাছাকাছি। কলির যেন কোন বাঁধা বা আগ্রহ কিছুই নাই। ডাক্তার এক রকম বিনা বাধায়ই কলির রাজ্য জয় করে নিল। তারপর থেকে প্রায় তিন বছর সে সেখানেই বিচরণ করল। আজ তার বিদায়ের দিন।
আপরাধ বোধে আড়ষ্ট-ক্ষত-বিক্ষত ডাক্তার মনেমনে খুঁজছে কেন এমন হল! প্রথম দিন থেকে ভাবার চেষ্টা করছে। নাইট-গার্ড রহিম একদিন এনে দিল কলির খবর- স্যার, আপনার রান্নার জন্য একজনকে পায়ন গেছে, হিন্দু মাইয়া। আমাগো হাসপাতালের পশ্চিম পাশে যে ভাঙাচুরা দেলানটা আছে হেডাত থাহে। কাম করতে চায় না, ছিল মাস্টারের মাইয়া, কিছু পড়ালেখাও জানে মনেহয়, কথা সুন্দর কয়। সাত কূলে কেউ বাইছা নাই, শুধু দাদী আছে। এই বাড়িতে ওর বাপ-মা একসাথে গলায় দড়ি দিছিল, তার ভয়ে এ বাড়ির দিকে কেউ যায় না। ওর স্বামীটাও তাকে রেখে চলে গেছে অনেক বছর। ও কাজ করবে না। কিন্তু আপনের কথা বলাতে রাজি হইছে।
- কাল থেকে আসতে বলবেন ওকে।
- আচ্ছা।
তারপর থেকে কলি লেগে গেছে এখানে। কলির নিজের পরিবারের পুরনো ইতিহাস ডাক্তার কখনো কিছুই জিজ্ঞেস করেনি তাকে। শুধু তার স্বামীর কথা জিজ্ঞেস করেছিল কিন্তু সে বেশি কিছু বলেনি, বলতে চায়নি। তারপর আর এ ব্যাপারে ঘাটায়নি ডাক্তার। তবে এমন ভাবনা যে তার আসেনি এমন নয়। যখন ডাক্তার কলিকে বিয়ে করার চিন্তা করেছিল তখন তার মাথায় এমন প্রশ্ন এসেছিল। অনেক ভেবেছে সে কলিকে নিয়ে, অনেক চিন্তা করেছে, মাঝে মাঝে কলিকে নিয়ে স্বপ্নও দেখেছে। কিন্তু পরে আর জিজ্ঞেস করা হয়নি। হয়ত কলি ডাক্তারকে বিয়ে করতে রাজি হয়নি বলে।
রাজি হয়নি কেন- এই প্রশ্নের উত্তর ডাক্তার কখনো খুঁজে পায়নি, পায় না। অনেকবার জিজ্ঞেস করা হয়েছিল তাকে, ডাক্তার নিজে নিজেও অনেক ভেবেছে। কলি সব সময়য়ই বলেছে- আমি পারব না। পারবে না কেন? না পারার কি আছে? কিন্তু আসল কারণটা কি! সে কি অন্যের সংসার ভাঙতে চায়নি? নাকি ডাক্তার মুসলিম বলে! হিন্দু মুসলিমের তফাৎ কলির মাঝে আছে বলে মনে হয় না। নাকি সামাজিক আরও কোন তফাৎ? মুসলিম হলেই কি আর হিন্দু হলেই কি! এমন কবরের মত জীবনের চেয়ে তার ডাক্তারের সাথে চলে যাওয়া ভাল না! ডাক্তার তাকে কত সুন্দর জীবন উপহার দিতে পারত তা-কি সে চিন্তাই করতে পারেনি! পারবে না কেন? সে কি ডাক্তারকে ভালবাসেনি? অবশ্যই ভালবেসেছে- তাইলে ভালবাসার মানুষের সাথে আকুল হয়ে যেতে চাইবে তা-তো স্বাভাবিক। কিন্তু কলির কি হল! অদ্ভুত এক চরিত্র কলি; ডাক্তারের জীবনে দেখা সবচেয়ে আশ্চর্যজনক চরিত্র; রহস্যজনকও। আজ তাকে নতুন করে আবিষ্কার করতে, খুঁজতে মন চাইছে ডাক্তারের। সে এমনও না যে ধরা-ছোঁয়ার বাইরে থাকতে চায়। বরঞ্চ আকুল হয়ে আসতে চায় ডাক্তারের কাছে, এখানে। বসেই থাকে চুপ করে সারাক্ষণ ডাক্তারের খাটের এক কোণে, নাইলে টেবিলে। এতো আকুলতা, এতো টান, এতো মায়া-ভালবাসা- এতো সহজে অবহেলা করার মত কে এমন মেয়ে কলি?
আসল কথা হচ্ছে যে কারণে ডাক্তার কলিকে ছেড়ে যেতে পারছে না তা হচ্ছে কলির পেটে ডাক্তারের সন্তানেরও জন্ম হয়েছিল একবার। সেটা বেশিদিন আগের কথা নয়, মাস খানেক হবে সে-পর্ব শেষ হয়েছে। যার কারণে এদিকটা ডাক্তার ছাড়ার সিদ্ধান্ত নিয়েছে। তখন ডাক্তারের মাথায় অনেক চিন্তাই খেলেছিল। কি করবে! এতো সতর্ক থাকার পরও এমনটা ঘটেছে- এই জন্য ডাক্তার সবচেয়ে বেশি অনুতপ্ত। ডাক্তার তখন কি করবে ভেবেই পাচ্ছিল না, অনেকদিন থেকে বউয়ের সাথেও ভাল যাচ্ছিল না, ডাক্তার কর্মস্থল ছেড়ে সহজে বাড়ি যেতে চাইছিল না- সেজন্য বউয়ের মনেও সন্দেহ দানা বেধেছিল। বউ উল্টা-পাল্টা কথা, বকাবকি, এমনকি গালিগালাজও করেছিল তখন। তারপরও ডাক্তার কলিকে বিয়ের প্রস্তাব দেয়। এবং এও জানায় আগের বউকে তালাক দিবে, ওর ছেলেটাকে নিয়ের ছেলের মত পালতে পারবে কিনা জানতে চায়। কলি এক কথায়ই না করে দিল! এ-কি বোকা নাকি? সে যে বোকা নয় তার প্রমান সে নিজেই দিল; ডাক্তারের চিন্তার একটা সহজ সমাধান করে দিল। এতো সহজে এই কথা বলল যে ডাক্তার বিশ্বাসই করতে পারল না কলি মন থেকেই তা চায়, চেয়েছিল। তবে শেষ পর্যন্ত বিশ্বস্ত এক নার্সকে দিয়ে এভর্শন করিয়ে নেয়া হল। তারপর থেকে যদি কলি দূরত্ব বজায় রাখত তাইলে কথা ছিল না। কিন্তু তাও করেনি। তারপরও কি ডাক্তার অবাক না হয়ে পারে! ডাক্তারের আজকাল নতুন করে কলিকে বোঝার ইচ্ছা হয়। কিন্তু তা আর সম্ভব নয়। আজই তাকে ফিরে যেতে হবে আপন ঘরে। ঘরের ছেলে ঘরে ফিরে যাবে বউয়ের কাছে। এমন সিদ্ধান্ত মোটামুটি নেয়া সারা। চাকুরিও শেষ গতকাল থেকে। আজ কলির সামনে এসেই ডাক্তার শেষ! সব গুলিয়ে গেছে; সে আর নিজেকে খুঁজে পাচ্ছে না; মাথা কাজ করছে না।
ডাক্তারের ভেতরের দিকটা ফুলে উঠে, আর দির্ঘ নিঃশ্বাস বেরিয়ে আসতে চায়; ডাক্তার নিজে এতো দুর্বল সেটা ভাবতে পারছে না সে; কষ্ট আজ তাকে পেয়ে বসেছে। সে কষ্ট মাখা দৃষ্টি অসংখ্য নারকেলের পাতার ফাঁক দিয়ে চলে গেছে পুকুরের দক্ষিণ পাড়ে হাসপাতালের তিনতলার ছাঁদে। যেখানে সব আলোকিত রাতগুলো কেটেছে তার; এখানে সেটা তার প্রিয় জায়গা। মায়াবী চাঁদের আলো ভরা সেই রাত আর আসবে না; মদ্যপ সে আর কখনো ভেসে যাবে না কলির মাঝে; সারারাত ছাঁদে পড়ে থাকবে না চেয়ারে হেলান দিয়ে- এমন ভেবেই ডাক্তার খাখা শুন্যতা বোধ করল।
ডাক্তারের মন আজ এতো ব্যাকুল, এতোটা অপরাধ বোধ তাকে পেয়ে বসেছে, এতোটা ক্ষমা-প্রার্থি সে, যে আজ কলিকে একবার স্বাভাবিক দেখার জন্য সে জীবনের সবকিছু বিসর্জন দিতে রাজি আছে; তার স্ত্রী, তার সন্তান; তার পৃথিবী; এমনকি তার জীবনও কিন্তু কলি নির্বিকার-সহজ-স্বাভাবিক, যেন কিছুই হয়নি, ডাক্তার চলে গেলে তার কিছুই আসে যায় না, বাস্তবতার মত কিছুই থেমে থাকবে না। আবার আগামী কাল সকালের সূর্য উঠবে, হাসপাতালের তিন-তলা ছাঁদে, কোয়াটার আর হাসপাতালের মাঝের পুকুরে, তার পুর্ব পাশের খালে, পশ্চিম পাশের হানাবাড়িতে আলো পড়বে; সবই স্বাভাবিক। কলি উঠে দাঁড়াল; ডাক্তার আওয়াজ শুনেই মাথা উপরে তুলে দাঁড়িয়ে তারপর কি যেন ভেবে ঘরের ভেতরে ঢুকল; কলি পেছনের দরজা দিয়ে বের হয়ে যাবে এমন সময় তাকে টেনে ধরে; বুকে টেনে নিয়ে জড়িয়ে ধরে রাখে কিছুক্ষণ; কলির চোখ লাল হয়ে আসে, ভেসে যেতে চায় কিন্তু কোন আগ্রহ দেখায় না। ডাক্তার কানের কাছে মুখ নিয়ে বলে- চলো আমার সাথে, আমরা এই জগত ছেড়ে অনেক দূরে চলে যাব, সেখানে আমার বউ থাকবে না, আবার আমাদের সন্তান হবে, আমরা আরও অনেক কাছে থাকব, অনেক সুখে থাকব। কলি নিজেকে ছাড়িয়ে নিয়ে বলে- স্যার, আমার সুখের এতো লোভ নাই, ভাল থাইকেন সবাইকে নিয়া। এই বলে কলি চলে যাচ্ছে, ডাক্তার দাঁড়িয়ে আছে দরজা ধরে, পেছন থেকে কলির আকর্ষণীয় শরীর দেখা যাচ্ছে; আজ আর তার প্রতি ডাক্তারের কোন লোভ নাই; সে শুধু কলিকে চিনতে চায়, বুঝতে চায়, তার অজানা রহস্য উদ্ঘাতন করতে চায়।
কলি ডানবাম না তাকিয়ে সোজা পুকুর পার ধরে ঘাট পার হয়ে চলে যাচ্ছে। এই সেই পুকুর ঘাট; যেখানে একদিন কলিকে দেখে ডাক্তার মাতাল হয়েছিল; তার টানে ছুটে গেছে তার পিছুপিছু।
কলি হেঁটে যাচ্ছে। কলি আর ডাক্তারের দূরত্ব ক্রমে ক্রমে বেড়ে চলেছে। কিছুক্ষণ পর হাসপাতাল গেট পার হয়ে চোখের আড়াল হয়ে গেল; ডাক্তারের জীবনেরও আড়ালে। ডাক্তার সেখানে দাঁড়িয়ে পশ্চিম দিকে তাকিয়েই রইল। কলির আর কলিতে ফিরে যাওয়া হল না; ডাক্তারেরও আর কলি আবিষ্কার করা হল না। কলিই ঠিক; সবকিছু নিজের মত করে পাওয়া যায় না, পাওয়া যাবে না; যতোটা পাও তা নিয়ে থাকতে হবে। কিন্তু ডাক্তারের আর কিছুই রইল না মনেহয়; কলির কাছে সে এতোটা অসহায় হেরে যাবে তা তার স্বপ্নেও ভাবা হয়নি; যদিও বাস্তবে তাই ঘটেছে।
৩০/১১/১৫ রাত

