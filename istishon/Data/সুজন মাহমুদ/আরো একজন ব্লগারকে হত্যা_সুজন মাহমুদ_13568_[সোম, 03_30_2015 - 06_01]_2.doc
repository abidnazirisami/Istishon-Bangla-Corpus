আরো একজন ব্লগারকে হত্যা


রাজধানীর তেজগাঁও শিল্পাঞ্চলে ওয়াশিকুর রহমান (২৭) নামের এক ব্লগারকে কুপিয়ে হত্যা করেছে দুর্বৃত্তরা । সোমবার সকাল সোয়া ৯টার দিকে বেগুনবাড়ি এলাকায় এ হত্যাকাণ্ড ঘটে।
নিহতের পিতার নাম টিপু সুলতান। তারা শিল্পাঞ্চল থানার বেগুনবাড়ি এলাকার বাসিন্দা। তেজগাঁও শিল্পাঞ্চল থানার এএসআই হুমায়ুন কবির হত্যাকাণ্ডের বিষয়টি নিশ্চিত করেছেন।
তিনি জানান, সোমবার সকাল সোয়া ৯টার দিকে বেগুনবাড়ি এলাকায় দুর্বৃত্তরা ওয়াশিকুরকে এলোপাথারি কোপায়। এতে তিনি গুরুতর আহত হন।
পরে স্থানীয়রা ওয়াশিকুরকে উদ্ধার করে ঢাকা মেডিক্যাল কলেজ হাসপাতালে নিয়ে গেলে সকাল সাড়ে ১০টার দিকে কর্তব্যরত চিকিৎসক তাকে মৃত ঘোষণা করেন।
তেজগাঁও শিল্পাঞ্চল থানার এসআই জাহিদ জানান, ওয়াশিকুর রহমান একজন ব্লগার ।
তিনি ব্লগে নিয়মিত লেখালেখি করতেন ।
এ কারণে তাকে হত্যা করা হয়ে থাকতে পারে।
এ ঘটনায় জিজ্ঞাসাবাদের জন্য দুজনকে আটক করা হয়েছে। এদের একজনের নাম ভিকি। অন্যজনের নাম জানা যায়নি।
এ ঘটনায় জিজ্ঞাসাবাদ চলছে ।

