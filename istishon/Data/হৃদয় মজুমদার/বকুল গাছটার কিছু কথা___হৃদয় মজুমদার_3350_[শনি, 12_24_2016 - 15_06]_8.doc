বকুল গাছটার কিছু কথা__


বকুল গাছটা মরে গেছে।
সে আর ফুল ঝরিয়ে গন্ধ বিলায় না।
ফুল কুঁড়ানো পথশিশু মেয়েগুলোও সেদিন থেকে সে পথ মাড়ানো ছেড়ে দিয়েছে। তারা আর দলবেঁধে তাকে দেখতে যায়না। বকুল গাছটা কখনো ভাবতেও পারেনি তার ভালোবাসার এমনই ছন্দপতন হবে।।
ওইতো সেই প্রেমিক ছেলেটা, যে সারাটা দিন চেষ্টা করেও অভিমানীর জমানো মেঘ কাটাতে পারেনি, এই বকুলের মালাটাই সেদিন অভিমানীর অধরে এনেছিলো তৃপ্তির হাসি।
সেই ছেলেটা সেদিনের ঋণটুকু মনেও রাখেনি।
শুধু সেই ছেলেটার কথা বলছি কেন, এই পার্কের ধারে ঘুরতে আসা বহুযুগলের হাসির কারণ ছিলো সে, তারা কি তাকে ভূলে যাবে?
ঐ যে সেই বাবুরা, যারা প্রতিদিন গাড়ির গ্লাসটি নামিয়ে প্রিয় ঘরণীটির জন্য একটি মালা নিয়ে যেতো।
আর সেই পথশিশু মেয়েগুলো, যারা মালা বেচে দুটো খাতা-পেন্সিল-চুড়ি কেনার স্বপ্ন দেখতো..
তারা সবাই ভূলে যাবে?
একটা নিথর গাছকে স্বার্থ ফুরোলে মানুষ মনে রাখবেনা একথা গাছটির বিশ্বাসের বাইরে।
আচ্ছা, অমর হওয়ার কোন কৌশল আছে?
একটা গাছ কি চাইলে মানুষের মনে অমর হতে পারে?
সে না হতে পারলো কোন কবি, না কোন সাহিত্যিক, না কোন বিজ্ঞানী বা পৃথিবীর বুকে আঁচর কেটে যাওয়ার মতো কেউ। একটি গাছ মাত্র।
এই সল্পসময়ের জন্য জন্ম নেওয়া গাছটি কিছু হাসি আর অনুভূতির খোরাক ছাড়া আর কি করতে পারে বলুন?
সে তার সবটুকু বিলিয়েও কি কারো মনে এতটুকু স্থান পাবে না?
মানুষ শুধু ব্যক্তিটিকেই মনে রাখবে, আর খাতার ভিতর শুকিয়ে যাওয়া মালাটিকে গুরুত্বহীন অবহেলায় ছুঁড়ে ফেলে দেবে কোন আবর্জনার স্তুপে অথবা ব্যাস্ত রাজপথে। ভূলেই যাবে এ কোনদিন ছিলো তারই ভালোবাসাশ্রিত!!
বকুলগাছটা এখন শুধুই একটা সময়ের বোঝা মাত্র। কোন এক কাঠুরিয়া তার খোঁজ পেলে কেটে নিয়ে জ্বালানী হিসেবে হয়তো শেষ উপকারটুকু মিটিয়ে নেবে।
ব্যাস, মুছে যাবে পৃথিবী থেকে একটি ঝরা বকুলের ইতিহাস..।।

