বৃষ্টি,চাঁদ আর একা একা খুন হওয়া সিগারেট


১।একটানা বৃষ্টি হওয়া সন্ধ্যা গুলোতে পেঁয়াজু আর মুড়ি খেতে ইচ্ছে করে।গ্রামের ভেতরে যে রাস্তাগুলোর স্মৃতি আমাকে তাড়া করে,সে রাস্তার ধারের টঙ গুলোতে।একাচালা টিনের দোকান।কারেণ্ট না থাকায়, কুপি জ্বালিয়ে রাখা দোকানি বসে বসে বিড়ি ফুঁকছে আর ভাবছে মেয়েটাকে এই বর্ষায় একটা ছাতা কিনে দিবে।বৃষ্টি হচ্ছে তখনও।চারপাশ ক্রমশ অন্ধকার হয়ে আসছে।একবাটি মুড়ির মাঝে গোটা চারেক পেঁয়াজু।খেতে খেতে হয়তো কোন পুরোনো প্রেমিকার কথা মনে পড়বে।মনে পড়বে বর্ষায় শামুক কুড়ানো শৈশবের কথা।
তখনও বৃষ্টি থামবে না।দোকানের বেঞ্চেই ঘুমিয়ে পড়তে ইচ্ছে করবে।কিংবা বৃষ্টিতে অন্ধকারে নেমে পড়তে ইচ্ছে করবে।
২।জীবনের শেষ সিগারেট,
লোকটি কোথায় বসে জ্বালাবে!কে ধরিয়ে দিবে!
পাশে কেউ থাকবে কি!
৩।মৃত্যুর দুয়ারে দাঁড়িয়েও,
আমি জ্যোৎস্না রাতের কথা ভেবেছি...
৪।একা থাকার আনন্দ যে বুঝতে পারে নি সে অসহায়।আর যে বুঝতে পেরেছে সে মহামানব।তার অন্য কিছুর প্রয়োজন নেই।
৫।আমি যেদিন খুন হবো,
তোমাদের পাড়ার নিতাই ঘোষ ছাড়া আমাকে নিয়ে আর কেউ ভাববে না।
রান্নায় লবনের স্বল্পতা নিয়ে তোমরা তখন তর্কে মেতেছো...

