শাহবাগ


৯ মাস আগের ঠিক এই সময়টাতে ট্রেনে ছিলাম । শাহবাগে যাচ্ছিলাম । ঐদিন অর্থাত্‍ ৭ ফেব্রুয়ারী এলাকার এক বড় ভাইয়ের গায়ে হলুদের দাওয়াত ছিল । ঐদিন সকালেই আমি আর আদনান ঠিক করলাম , আজকে রাতেই শাহবাগে যেতে হবে । বাসায় বলব , "রাতে বাসায় ফিরব না । খাওয়া দাওয়ার পর বিয়ে বাড়িতেই থাকব ।" যেই কথা সেই কাজ । হলুদের খাওয়া দাওয়ার পর আমি আর আদনান রওনা দিলাম রেলষ্টেশনের দিকে । সাথে অনেক বন্ধুবান্ধব ছিল । কেউ বলছিল , "তোরাই পারবি ।" আবার কেউ বলছিল , "যাইস না । শাহবাগে গ্যাঞ্জাম হইতে পারে ।" আমি বললাম , "আগামীকাল অর্থাত্‍ ৮ ফেব্রুয়ারী মহাসমাবেশ । তোরা না গেলে না যা । আমি আর আদনান যামুই ।" রাত ১১টার ট্রেনে উঠলাম , বন্ধুরা বিদায় জানালো । ট্রেনে থাকাকালিন বন্ধুরা বারবার কল দিচ্ছিল । সবার একটাই প্রশ্ন , "ঠিক মতো গেসোস তো ?" কমলাপুরে ট্রেনে থেকে নেমেই হৃদয়কে কল দিলাম , "আমরা কমলাপুরে আছি । তুই রওনা দে ।" ঠিক রাত ১২ টায় ইতিহাসের সাক্ষী হয়ে গেলাম । শাহবাগে হৃদয়ের সাথে দেখা হল । স্লোগানে স্লোগানে মুখরিত ছিল শাহবাগ । তখনো কানায় কানায় পূর্ণ শাহবাগ । বিস্ময় ভরা চোখে ইতিহাস দেখলাম । 
৮ ফেব্রুয়ারী মহাসমাবেশের শুরুতেই জাতীয় সংগীত গাওয়ার সময় চোখের কোনে নোনা জল অনুভব করলাম । চোখের জল লুকাবো কিনা বুঝে উঠতে পারছিলাম না । আশেপাশে তাকালাম । না , আমি একা না । অসংখ্য নাম না জানা কমরেডের চোখের কোনে জল দেখে আমিও আমার আবেগটুকু আড়াল করলাম না । সেদিন বুঝেছিলাম জাতীয় সংগীত কতোটা ক্ষমতাধর ।
এখন যখন দেখি সেই উত্তাল শাহবাগের রাস্তায় যানজট , তখন মনটা ব্যাথায় কুকড়ে যায় । মনে মনে ভাবি , শাহবাগ , তুমি আবার উত্তাল জনসমুদ্র হবে । বিপ্লবীদের ঢেউ এসে আছড়ে পড়বে সেই সমুদ্রে ।
শাহবাগ তোমার ভয় নাই ,
আমরা এখনো মরি নাই ।

