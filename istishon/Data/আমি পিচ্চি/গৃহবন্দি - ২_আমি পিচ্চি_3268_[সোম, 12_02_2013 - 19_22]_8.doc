গৃহবন্দি - ২


আকিব এসএসসি পরীক্ষা দিচ্ছে । তার প্রস্তুতি ভালো ছিল । তাই পরীক্ষাগুলো ভালোই দিচ্ছে । তার বাবার সাথে আরফানের ফোনালাপের পর থেকে তার সাথে আরফানের আর দেখা হয় নি । ঐদিনের পর থেকে আরফান আর একদিনও আকিবকে কল দেয় নি । এবং বাবার নিষেধাজ্ঞার কারণে আকিবও আরফানের সাথে যোগাযোগের চেষ্টা করে নি । আকিব ধারণা আরফানের সাথে যোগাযোগ না করার কারণেই সে পড়াশুনায় মনোনিবেশ করতে পেরেছিল । তাই এখন সে পরীক্ষাগুলো ভালো ভাবেই দিতে পারছে ।
আরফান সায়ন্সের ছাত্র । আকিব কর্মাসের ছাত্র । তাই তাদের পরীক্ষার সিট পড়েছে আলাদা আলাদা স্কুলে । তাই পরীক্ষার মাঝেও তাদের দেখা সাক্ষাত্‍ হয় নি । দেখা না হওয়ার ব্যাপারটা নিয়ে আকিব অনেকটা সন্তুষ্ট । কারণ তার বাবা কিবরিয়া সাহেবের মতো সেও ভাবতে শুরু করেছে যে , তার সকল নষ্টের মূল ঐ আরফান । আবার মাঝে মাঝে সে আরফানকে খুব মিস করে । শত হলেও বন্ধুত্বের বাধন ছেড়া খুবই কষ্ট সাধ্য ।
আরফান ভবঘুড়ে স্বভাবের । পড়াশুনাটা তার কাছে অতটা গুরুত্বপূর্ণ না । ঘুড়ে বেড়ানোটাই তার মূখ্য কাজ । যখন আকিব ছিল তখন আকিবকে সাথে নিয়ে ঘুড়তো । আর এখন আকিব নেই । তাই সে একাই ঘুড়ে বেড়ায় । আকিবের মতো অতো চিন্তা করার সময় তার নেই । অথবা সে হয়তো চিন্তা করতেই চায় না । তবে সে কিছুটা চিন্তা করেছে । চিন্তার বিষয়বস্তু আকিব । সে বুঝে উঠতে পারছে না , আকিব তাকে ছাড়া এতোগুলো দিন পাড় করল কিভাবে । তবে এই ব্যাপারে বিস্তর চিন্তা ভাবনার বিন্দুমাত্র আগ্রহ তার মধ্যে নেই । কারণ আকিবের এই বন্ধুবিমুখ ব্যাপারটা একটি ছোট সমস্যা । আরফানের ধারণা ছোট ছোট মানুষের ছোট ছোট এসব সমস্যার কোন সমাধান নেই । একমাত্র জটিল মানুষদের জটিল জটিল সমস্যাগুলোর সমাধান আছে । তাই যে সমস্যার সমাধান নেই , সেসব নিয়ে চিন্তা করাটাও অহেতুক ।
তাদের এসএসসি পরীক্ষা শেষ হল । আরফান আগের মতোই ভবঘুড়ে রয়ে গেল । আকিব আর তার সাথে যোগাযোগ করল না । আরফানও চেষ্টা করল না । এসএসসি পরীক্ষার রেজাল্ট দিল । আকিব পেয়েছে এ গ্রেড । আরফানও পেয়েছে এ গ্রেড । তবে আকিবের পয়েন্ট আরফানের চাইতে বেশী । আকিব শহরের নামকরা প্রাইভেট কলেজে এবং আরফান মফস্বলের কলেজে তাদের কলেজ জীবন শুরু করল । 
আরফানের দিনকাল কাটছে আগের মতোই । কিন্তু সে লোকমুখে শুনেছে আকিব নাকি আগের মতো নেই । শহুরে বাতাসটা আকিব সহ্য করতে পারে নি । সে ধীরে ধীরে ধ্বংস্তুপে পরিণত হচ্ছে । পিতার ইচ্ছায় নিজ স্বত্তাকে সে বিকিয়ে দিয়েছিল সেই কবেই । তবে তার যেটুকু অবশিষ্ট ছিল সেটুকুও নাকি আজ বিলুপ্তির পথে । 
যেহেতু আকিবের ব্যাপারে আরফান লোকমুখে শুনেছে । তাই আরফান অতোটা গুরুত্ব দেয় নি । কিন্তু আরফানের ঘোড় কাটল যেদিন সে হঠাত্‍ আকিবকে দেখল । এই আকিব তো তার বন্ধু আকিব না । এই আকিব একটি জ্বলজ্যান্ত কঙ্কাল । যেন কোন মরণব্যাধী আকিবের দেহটাকে শোষণ করছে ।
আকিব পাশ কাটিয়ে যাওয়ার সময় আরফানকে খেয়াল করে নি । আরফানই আকিবকে ডাক দিল ,
: কীরে , তোর এই অবস্থা কেন ?
- দোস্ত , রেগুলার বিশটা ইয়াবা খাইলে এমনই হয় ।
: শুধু ইয়াবা ? নাকি অন্যকিছুও আছে ?
- ইয়াবা আর ফ্যান্সি একলগে খাওয়ার টেস্টই আলাদা । তুই না খাইলে বুঝবি না ।
: ও আচ্ছা । কই যাইতেসিস ?
- বাসায় যাই । কয়েকমাস হইসে বাসায় আসি না । আম্মা কান্নাকাটি করে , তাই আজকে আসলাম । একটু পরেই আবার চইলা যামু ।
: তোর ভাইটা কেমন আছে ?
- শুনলাম ইদানিং ওর অবস্থা নাকি ভালো না । অনেকটা বুদ্ধি প্রতিবন্ধীর মতো হয়ে গেসে ।
: ও আচ্ছা । যা , তুই বাসায় যা ।
- হুম , যাইতেসি ।
আরফান চাইলে হয়তোবা আকিবকে ধ্বংস্তুপ থেকে বেড় করতে পারত । কিন্তু আরফান তার বন্ধুকে করুণা করতে চায় নি । অথবা আকিবকে স্বান্তনা দিতে পারত । কিন্তু কেন যেন আকিবের জন্যে আরফানের মস্তিষ্কে মায়া নামক অনুভূতিটা জাগ্রত হয় নি । সে এক গুচ্ছ মায়া তুলে রেখেছে আকিবের ছোট ভাই আসিফের জন্যে ।

