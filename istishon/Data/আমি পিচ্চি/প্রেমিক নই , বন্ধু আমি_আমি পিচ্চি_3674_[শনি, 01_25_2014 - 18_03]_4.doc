প্রেমিক নই , বন্ধু আমি


 প্রেম একটি কুসংস্কার । আমি কুসংস্কারে বিশ্বাস করি না । তাই প্রেম করি না । প্রেমের চাইতে আমার কাছে বন্ধুত্বের গুরুত্ব বেশী ।
এসব ছিল প্রাচীন যুগের কথাবার্তা । এখন আধুনিক যুগে আসি । প্রেম হয়েছে রিলেশান । ভালবাসা হয়েছে লাভ । প্রেমিক বয়ফ্রেন্ড আর প্রেমিকা গার্লফ্রেন্ড । এখন অবশ্য আরো আধুনিক , বিএফ আর জিএফ । এই বিএফ বা জিএফ যদি ব্রেক আপ শব্দটা উচ্চারণ করে , তাহলেই কেল্লা ফতেহ । রিলেশান তখন জুতোর তলানিতে যেয়ে ঠেকে । এই রিলেশানে যদি দুইজনই বিএফ এবং জিএফ হয় । তাহলে কোন সমস্যাই নেই । তারা উভয়েই নতুন বি বা জি সন্ধান করে তার সাথে এফ বসিয়ে দেয় । কিন্তু তাদের মধ্যে কেউ যদি প্রেমিক বা প্রেমিকা হয় তাহলে সে ঐ এফটা ধরেই বসে থাকে ।
আমি বড্ড সেকেলে মানুষ । তাই আমি রিলেশানেও নেই , প্রেমেও নেই । তাই বলে আবার ভাববেন না , আমি এরেঞ্জ ম্যারেজে বিশ্বাস করি । আমাদের সমাজে এরেঞ্জ ম্যারেজ মানে ধর্ষণের বৈধতা দেয়া ছাড়া অন্যকিছুই না ।
আমি ভালবাসায় বিশ্বাস করি । ভালবাসা আর প্রেমকে অনেকেই গুলিয়ে ফেলেন । আপনি আপনার মা বাবাকে ভালবাসেন , ভাই বোনকে ভালবাসেন । তাদের সাথে কিন্তু প্রেম করতে পারবেন না । তাই বুঝতে হবে , ভালবাসা আর প্রেম একই অনুভূতি না । আমি বিপরীত লিঙ্গের কোন বন্ধুকে ভালবাসতেই পারি । তাই বলে তার সাথে প্রেম করতে হবে এমন কথা কোন সংবিধানে লেখা নেই । আমি তাকে ভালবাসি সেটা সেও জানে , সে আমাকে ভালবাসে সেটা আমিও জানি । সে আমাকে জীবনসঙ্গী হিসেবে চায় । আমিও তাকে জীবনসঙ্গী হিসেবে চাই । কিন্তু এই অনুভূতিগুলো ক্ষনস্থায়ী না । কারণ আমরা প্রেমিক প্রেমিকা বা বিএফ জিএফ না । আমরা বন্ধু । এবং আমাদের অনুভূতিগুলো পবিত্র । এখানে শুধু বন্ধুত্বতা আছে । কিন্তু আমরা যদি একে অপরকে বলতাম , আমি তোমাকে ভালবাসি । তখন সেটাকে আপনারা বলতেন প্রেমানুভূতি । কিন্তু আপনারা ঠান্ডা মাথায় চিন্তা করলে দেখবেন , সেখানে প্রেমানুভূতির জায়গা দখল করে নিয়েছে কামানুভূতি । কিন্তু বন্ধুত্ব কখনো কামে রূপান্তরিত হতে পারে না । আপনার বিবেক আপনাকে বাধা দিবে যতক্ষণ পর্যন্ত না সেই বন্ধুটি আপনার জীবনসঙ্গী হচ্ছে ।
অনেকেই বলবেন , সব প্রেমিক প্রেমিকারই তো আর কামানুভূতি জাগ্রত হয় । সবাইকে এককাতারে ফেললে হবে না । তাছাড়া প্রেমিক প্রেমিকাও তো বন্ধুর মতোই ।
হ্যা , আপনাদের কথাও ঠিক আছে । কিন্তু এক্সেপশনাল কখনো এক্জেম্পাল হতে পারে না এই কথাটাও মাথায় রাখতে হবে । আর প্রতিটি প্রেমিক প্রেমিকাই বন্ধুর মতো । কিন্তু বন্ধু না । বন্ধুকে সব বলা যায় । কিন্তু প্রেমিক বা প্রেমিকাকে সব বলা যায় না ।
তাই আমি বন্ধুকে ভালবাসি । অনেক বেশী ভালবাসি । আমি প্রেমিক পুরুষ হতে চাই না । আমি বন্ধু হতে চাই । তার ছায়া হব আমি । আমার কায়া হবে সে ।

