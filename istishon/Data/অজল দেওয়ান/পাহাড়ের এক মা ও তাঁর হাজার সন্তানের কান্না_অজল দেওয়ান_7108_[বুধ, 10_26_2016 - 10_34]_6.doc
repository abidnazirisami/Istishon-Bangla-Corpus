পাহাড়ের এক মা ও তাঁর হাজার সন্তানের কান্না


হাতে হাতকড়া, তার সাথে দড়ি বাঁধা রয়েছে। দড়ির একপ্রান্তে পুলিশ দাঁড়িয়ে। শুধু হাতকড়া নয়, পায়ে ডান্ডাবেরি ও গায়ে বুলেটপ্রুপ জ্যাকেট। এ যেন এক কুখ্যাত খুনী বা দাগী কোন অপরাধীকে ধরে নিয়ে যাওয়া হয়েছে। আর সে তখন চোখে অশ্রু নিয়ে তার মাকে শেষ বিদায় জানাচ্ছিল।
হ্যাঁ, বিপুলের কথাই বলছি। আমার বন্ধু বিপুল, কলেজের সহপাঠী বিপুল, রাজনীতির কমরেড বিপুল আর পাহাড়ি ছাত্র পরিষদের কেন্দ্রীয় সাধারণ সম্পাদক বিপুল চাকমা।
মায়ের শেষকৃত্যে বিপুল যেন অংশগ্রহণ করতে পারে সেজন্য কিছু ঘন্টার জন্য (৭ঘন্টার কথা বলা হলেও সময়টা কমিয়ে আনা হয় আইনি জটিলতার কথা বলে) সাময়িকভাবে প্যারোলে মুক্তি দেয়া হয় তাকে। কিন্তু তার সাথে আচরণ করা হয় যেন ফাসিঁর কোন আসামিকে এক জেলখানা থেকে আরেক জেলখানায় নিয়ে যাওয়া হচ্ছে!!!!
এ এক সভ্য রাষ্ট্রের আচরণ, এ এক গণতান্ত্রিক রাষ্ট্রের আচরণ একজন রাজনৈতিক নেতার প্রতি, একজন সন্তানের প্রতি, একজন মানুষের প্রতি। ২৩ অক্টোবর যখন বিপুল চাকমা তার ক্যান্সারে আক্রান্ত মাকে নিয়ে পানছড়ি থেকে চট্টগ্রামে যাচ্ছিল, তখন নিরুদেবী চাকমা রক্তবমি করছিলেন। শরীরের অবস্থা ক্রমেই অবনতির দিকে যাচ্ছিল। তাই চট্টগ্রামের ভালো কোন হাসপাতালে পৌছানোর তাড়া ছিল খুব বেশি। এজন্য মাইক্রোবাসে করে নিয়ে যাচ্ছিল বিপুল তার বাবাকে সাথে করে।
এর আগেও তার মা কয়েক মাস ধরেই অসুস্থ বোধ করছিলেন। খাগড়াছড়ি হাসপাতালেও সপ্তাহখানেক ভর্তি হয়েছিলেন মাথার তীব্র ব্যথা যা পরে ক্যান্সার হিসেবে ডাক্তাররা সন্দেহ পোষণ করেছিলেন। তাই উন্নত চিকিৎসার জন্য বিপুল তার মাকে নিয়ে যাচ্ছিল বিরাট ঝুকিঁ নিয়ে। পাহাড়ের রাজনৈতিক দলের নেতা-কর্মীদের প্রতি প্রশাসনের এমনিতেই বিরূপ মনোভাব ছিল। তাই, যে কোন কিছু হওয়ার আশঙ্ক্ষা থাকা সত্ত্বেও মাকে চট্টগ্রামে নিয়ে যাওয়ার জন্য নিজের গ্রাম লোগাং এ ফিরেছিল বিপুল।
চট্টগ্রাম যাওয়ার পথে পানছড়ি পুলিশ থানার সামনে তাদের মাইক্রোবাসটি আটকানো হয়। এরপর পানছড়ি থানার ওসি জব্বার বিপুলের উদ্দেশ্যে গালিগালাজ করতে শুরু করে। বিপুল তখন অনুরোধ করে অসুস্থ মায়ের সামনে যেন গালিগালাজ করা না হয়। কিন্তু তার এই অনুরোধ মানা হয়নি বরং ক্ষীপ্ত হয়ে আরো উচ্চস্বরে গালির বর্ষণ চালায় ওসি। এরপরে তাকে মাইক্রোবাস থেকে টেনে-হিচড়ে নামানো হয় এবং থানায় আটক করা হয়। 
এদিকে তার মা নিরুদেবী নিজের একমাত্র ছেলের প্রতি পুলিশের আচরণ দেখে ভীত সন্ত্রস্ত হয়ে পড়েন এবং আরো অসুস্থ হয়ে পড়েন। একপর্যায়ে তিনি জ্ঞান হারিয়ে ফেলেন। পরে তাকেঁ খাগড়াছড়ি সদর হাসপাতালে নিয়ে আসা হয়। বিপুলের পরিবারের এই পরিস্থিতিতে স্থানীয় জনপ্রতিনিধিরা এগিয়ে আসেন। ইউনিয়ন পরিষদের চেয়ারম্যান, উপজেলা চেয়ারম্যানরা বিপুলের আটকের ঘটনায় ওসির সাথে দেখা করেন। তখন বিপুল বলেছিল,” জেলে যাচ্ছি যখন নিয়ে যাক। কিন্তু আমার মা ভীষণ অসুস্থ, আপনারা একটু দেখে রাখুন।“ আটকের ঘন্টাখানেক পড়েই তাকে পানছড়ি থানা থেকে খাগড়াছড়ি সদর থানায় স্থানান্তর করা হয়।
কিন্তু নিরুদেবী চাকমা এই ধাক্কা আর সহ্য করতে পারেননি। সেদিনই রাত ৩টার সময় শেষ নিঃশ্বাস ত্যাগ করেন।
গতকাল ২৫ অক্টোবর বিপুলের মায়ের শেষকৃত্য করা হয়। তখন, মানবিক দৃষ্টিকোণ থেকে বিপুলকে সাময়িক মুক্তি (প্যারোল) দেয়া হয় যেন সে শেষকৃত্যে যেতে পারে!!!!!
অসুস্থ মায়ের সামনে অশ্রাব্য ভাষায় গালিগালাজের পর টেনে-হিচড়ে নিয়ে গ্রেপ্তার করার পর মায়ের চিতায় আগুন দেয়ার জন্য সাময়িক মুক্তি, এ যেন এক অবাস্তব কোন ঘটনা। কিন্তু বিপুলের জীবনে এটাই বাস্তব হয়ে এসেছে। যে বিপুল চাকমা একটি বৃহৎ সংগঠনের নেতৃত্ব পর্যায়ে থাকা সত্ত্বেও কখনো ক্ষমতার অপব্যবহার করেনি, কোনরূপ সংঘাতের সাথে ব্যক্তিগতভাবে নিজেকে জড়ায়নি, কখনো উচ্চস্বরে কাউকে কথা বলতেও আমি দেখিনি কখনো, আজ তারই সামনে এটি সত্য হয়ে এসেছে। নিজের সংগ্রামের প্রতি, নিজের দলের প্রতি, নিজের জাতিসত্তার প্রতি তার যে ত্যাগ, এ পিছনে তার মায়ের অনুপ্রেরণা মোটেও কম নয়। 
বরং সবচেয়ে বেশি। পরিবারের একমাত্র ছেলে সন্তান হওয়ার পরও তার মা তাকে ঠেলে দিয়েছে সংগ্রামের পথে, মুক্তির পথে। যে সমাজে মা-বাবারা চান তাদেঁর ছেলে বা মেয়ে পরিবারের ভরণপোষণ করুক, চাকরি করুক সে সমাজের একজন হিসেবে তিনি তা চাননি। এ যেন জাহানারা ইমামের মতোই আরেক মা, যিনি মা হিসেবে তাঁর ছেলেকে উৎসর্গ করেছিলেন জাতিসত্তার মুক্তির সংগ্রামের জন্য। তাই আজ এই মা আজ শুধু বিপুলের মা নন, নিরুদেবী চাকমা আজ পাহাড়ের প্রতিটি সংগ্রামী মানুষের মা। সেই মায়ের মৃত্যু আজ আমাদের পাহাড়কে কাঁদিয়েছে, সেই মায়ের মৃত্যু আজ কিছু তেজোদীপ্ত মানুষের জন্ম দিয়েছে যারা শোককে শক্তিতে পরিণত করার সাহস রাখে।
মায়ের মৃতদেহের সামনে দাঁড়িয়ে চোখে কান্না আর বুকে আগুন নিয়ে বিপুলের বক্তব্য,আমি জেলে আছি। পুলিশ আমাকে ধরে নিয়ে গিয়েছে। তা নিয়ে আমার কোন আফসোস নেই। নির্যাযিত-নিপীড়িত মানুষের পাশে থাকার প্রত্যয়ে রাজপথে থাকার সংগ্রামে যদি আমাকে ভোগান্তির শিকার হতে হয়, যদি সারা জীবনও আমাকে জেলের অন্ধ প্রকোষ্ঠে কাটাতে হয়, যদি আমার জীবনকেও উৎসর্গ করতে হয় তাকে আমি বরণ করে নেবো। এ নিয়ে আমার কোন আফসোস নেই। কিন্তু আফসোস একটাই, আমি আমার শেষ আশীর্বাদ নিতে পারলাম না। তার শেষ কথা আমি শুনতে পারলাম না। আমার মায়ের জন্যও আফসোস হয়, আমার মা শেষ বারের জন্য মা ডাকটি শুনতে পেলো না। আমার মা নেই, কিন্তু আমি মনে করি আমি যে পথের অনুসারী, আমি যে সংগঠনের হয়ে কাজ করে যাচ্ছি, এই আদর্শবাদী সংগঠনের একজন হিসেবে আমি রাজনীতিতে যুক্ত আছি, এই রাজনীতির পথে যদি আমি অবিচল থাকতে পারি তবে শুধু আমার মা কেন, পুরো পার্বত্য চট্টগ্রামের প্রতিটি মা আমার পাশে থাকবে। আমার বা আমার পরিবারের যে কোন বিপদে তারা পাশে এসে দাঁড়াবে এ আশা আমি ব্যক্ত করছি। 

এ এক মায়ের সন্তান হিসেবে, পাহাড়ের সন্তান হিসেবে, পাহাড়ের মুক্তি সংগ্রামের একজন হিসেবে পাহাড়ের প্রতিটি মায়ের প্রতি ভালোবাসা-আস্থার বহিঃপ্রকাশ যেন।
আমরা এক নিষ্ঠুর সমাজে বাস করছি। যে সমাজ নৈতিক ভাবে মানুষকে স্খলিত হতে শেখায়, মানুষের প্রতি মানুষের বিশ্বাসহীনতা শেখায়, সবকিছু নিজের করে নিতে শেখায় সে সমাজের একজন মা হিসেবে নিরুদেবী চাকমা এক অনন্য হয়ে থাকবেন। বিপুল প্রতিটি মাকে তার নিজের করে নিতে চেয়েছে, কিন্তু আমরা তার জন্মধাত্রী মাকে নিজের মা হিসেবে আজ বরণ করে নিলাম। আমার আরেক মায়ের নাম নিরুদেবী চাকমা। 
আজ আমার এই মা পৃথিবীতে নেই। কিন্তু পরে তিনিই পাহাড়ের প্রতিটি মায়ের বুকে দ্রোহের এই আগুন সৃষ্টি করবেন, প্রতিটি মাকে তিনি প্রেরণা যোগাবেন যুগের পর যুগ ধরে।
মৃত মায়ের প্রতি তার হাজারো সন্তানের একজন হিসেবে শ্রদ্ধা ও গভীর ভালোবাসা প্রকাশ করছি।

