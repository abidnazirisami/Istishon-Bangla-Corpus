পাহাড়ী সংস্কৃতির ভাঙা সেতু


 লেখাটি প্রথম দিয়েছিলাম লিটল ম্যাগ "হুচ" ৫ম বর্ষ ১ম সংখ্যায়। ইস্টিশন ব্লগের পাঠকদের জন্য ব্লগে পোস্ট করলাম...।।
নাম দেখে অনেকে হয়তো ভিরমি খেতে পারেন। যারা সাহিত্য বা রাজনীতির সাথে অল্পবিস্তর যুক্ত তাদের কাছে নামটি পরিচিত ঠেকতে পারে। তাদের অনুমানই সত্যি, নামটি নিয়েছি আমার প্রিয় সাহিত্যিক আখতারুজ্জামান ইলিয়াসের একমাত্র প্রবন্ধগ্রন্থ থেকে। তাঁর প্রবন্ধটি বাম রাজনীতি বা যারা সর্বহারা রাজনীতির সাথে যুক্ত তাদের একটি আবশ্যিক পাঠ্যবিষয়। কারণ, সর্বহারা সংস্কৃতি বা কৃষক-মজুরদের সংস্কৃতি বলতে যা বোঝায় তার সাথে একজন মধ্যবিত্তিয় তরুণ যার চোখে মানবমুক্তির আকাঙক্ষা, শিকল ভাঙ্গার গান, তার একাত্ম হওয়ার মাধ্যমে দেশের সবচেয়ে প্রগতিশীল অংশ সর্বহারাদের সাথে একাত্ম হওয়ার একটা পথ দেখিয়ে দিয়েছেন ইলিয়াস। মধ্যবিত্ত পরিবারে সাংস্কৃতিক বলয়ের মধ্যে বড় হওয়া একজন তরুণের সর্বহারা সংস্কৃতির সাথে মধ্যবিত্তিয় সংস্কৃতির এক যোগসূত্র এই বইয়ের সারমর্ম। আমি আবার নতুন করে সে বিষয়টি অবলোকন করতে চাচ্ছি না। আমি বরং তার এই প্রবন্ধের কিছু আইডিয়া বা concept কে কাজে লাগিয়ে পাহাড়ী জনগণের উপর প্রয়োগের বৃথা কিছু চেষ্টা করেছি মাত্র। ইলিয়াসের মত সাহিত্যিক বা চিন্তাশীল লেখক হওয়ার মত চিন্তা দুঃস্বপ্নেও আসে না। তবে, তাঁর চিন্তার সূত্র আমাদের নিজেদের জীবন-সংস্কৃতির উপর প্রয়োগের কিছু চেষ্টা করলে অবশ্য কেউ কিছু মনে করবেন না।
বাংলাদেশে প্রায় ৪৫ টির উপর আদিবাসী গোষ্ঠী রয়েছে। পাহাড়েই রয়েছে প্রায় ১১ টির মতো। এদের মধ্যে চাকমা, মারমা, ত্রিপুরারা অন্যান্য জনগোষ্ঠীর চেয়ে একটু বেশি। অতীতে এই গোষ্ঠীগুলোর মধ্যে ভাল একটা সদ্ভাব দেখা গেলেও বর্তমানে তার রেশ একটু কম। এর পিছনে কি রয়েছে আসুন একটু পর্যালোচনা করে আসি।
রাঙ্গামাটির তুলনায় খাগড়াছড়ি এবং বান্দরবানে মারমাদের সংখ্যা একটু বেশি। আগে চাকমা আর মারমাদের মধ্যে ভাল একটা সম্পর্ক থাকলেও বর্তমানে এটা যেন একটু ঝিমিয়ে পড়েছে। চাকমারা পারতপক্ষে চায় না মারমাদের উন্নতি আর মারমারাও চাকমাদের নিয়ে এতটা উচ্ছ্বসিত নয়। পারস্পারিক অবিশ্বাসদের দেয়াল আস্তে আস্তে করে ভাগ করে দিয়েছে এই দুই বৃহৎ জনগোষ্ঠীকে। চুক্তিপূর্ব সময়ে শান্তিবাহিনী এবং পাহাড়ী ছাত্র পরিষদে একটা সময়ে চাকমা এবং মারমা ছাত্রদের বিশাল অংশগ্রহণ ছিল। এসব সংগঠনে চাকমাদের প্রভাব ছিল বেশি এবং নেতৃত্বপর্যায়েও ছিল চাকমারা। মারমারা চাকমাদের চেয়ে কিছুটা পিছিয়ে ছিল তাই তারা শিক্ষা-দীক্ষায় নিজেদের উন্নত করার চেষ্টা করতেই চাকমাদের মধ্যে কিছুটা মনক্ষুণ্নতার প্রভাব দেখা যায়। কারণ, তারা মত করত যে, PCP বা জেএসএস করার মাধ্যমে তারা তো শুধুমাত্র চাকমা নয়, বরং পাহাড়ের প্রতিটি জনগোষ্ঠীর অধিকার আদায়ের জন্য কাজ করছে। তারা মারমাদের এই প্রচেষ্টাকে ভাল চোখে না দেখার কারণে মারমাদের মধ্যেও আস্তে আস্তে করে এই বিদ্বেষের বীজ বপন হয়ে যায়। তারাও মনে করতে শুরু করে যে, চাকমারা কারো উন্নতি দেখতে পারে না। তারা মনে করে, মারমারা নিজেদের উন্নতি করতে পারলে তারা ধীরে ধীরে চাকমাদের স্থান দখল করতে পারে এই ভয় চাকমাদের মধ্যে কাজ করে। এই ভাবে শুরু হয়ে যায় পারস্পরিক অবিশ্বাস।
ত্রিপুরারাও প্রায় একই ভাবে নিজেদের আলাদা ভাবতে শুরু করেছে। তারা মনে করে নিজেরা যদি নিজেদের প্রয়োজনীয় স্বার্থকে কাজে লাগিয়ে জাতিরও একটু সমৃদ্ধি ঘটাতে পারে তবে তা দোষের কোন ব্যাপার নয়। ফলে তারাও আজ নিজেদের বিবেচনা করছে পাহাড় মায়ের এক বৈমাত্রেয় সন্তান হিসেবে।
বর্তমানে মারমারা নিজেদের গড়া মারমা স্টুডেন্ট কাউন্সিল এবং ত্রিপুরারা ত্রিপুরা ছাত্র সংসদ, তন্চঙ্যারা করে তন্চঙ্যা সংসদ আর চাকমারা তাদের নিজস্ব নাম দিয়ে তৈরিকৃত কিছু ভূঁইফোড় সমিতি বা জায়গাভেদে ছাত্র সংগঠন করে। এদের মধ্যে যারা একটু ভাল রাজনীতি বোঝে বা করতে চায় তারা PCP করে। আবার বর্তমানে জাতীয় রাজনীতিতেও অংশগ্রহণ করার প্রবণতা খুব প্রবল মাত্রায দেখা যাচ্ছে। অনেকে বামপন্থী রাজনীতি করার মাধ্যমে স্বীয় জাতি তথা সমগ্র শোষিতশ্রেণীর মুক্তি চাইছে আবার অনেকে বুর্জোয়া দলগুলোর সাথে যুক্ততার মাধ্যমে কিছুটা ক্ষমতার স্বাদ পেতে চাইছে। অন্যদিকে, বর্তমান প্রজন্ম রাজনীতি থেকে দূরে অবস্থান করার মাধ্যমে সামাজিক-সাংস্কৃতিক সংগঠন করার মধ্য দিয়ে নিজেদের কয়েকজনের মাঝে একতা রাখার চেষ্টা করে। মাঝে মাঝে vacation এর সময় তারা পাহাড়ের প্রত্যন্ত অঞ্চলে গরীব পাহাড়ী শিক্ষার্থীদের বিনামূল্যে শিক্ষাদান করার মাধ্যমে সমাজের প্রতি তার দায়বদ্ধতা প্রকাশ করে। সাংস্কৃতিক মানের ক্ষেত্রে প্রায় একই দৃশ্য। কয়েকজন মিলে একটা সাংস্কৃতিক সংগঠন করার মাধ্যমে “বিদেশী” বা নিজস্ব সংস্কৃতির চর্চা করার একটা প্রবণতা ইদানিং লক্ষ্য করা যায়। পুজিঁবাদী সমাজে অবস্থান করার কারণে একদিকে যেমন ভোগবাদী প্রবণতা তুঙ্গে উঠেছে এর বিপরীত দিকে ক্রমশ রাষ্ট্র কর্তৃক নিপীড়নের ফলে নিজেদের মধ্যে গড়ে উঠেছে জাতীয় এক চেতনাবোধ। এই চেতনাবোধ শুধুমাত্র স্বীয় জাতির প্রতি, পাশাপাশি কেউ নিপীড়িত হচ্ছে কিনা তা দেখার সময় পাওয়া যায় না। পুজিঁবাদী সমাজব্যবস্থায় সময় না পাওয়াটাই স্বাভাবিক। এই ভোগবাদী প্রবণতা ও জাতীয় চেতনাবোধের গ্যাঁড়াকলে আজ সমগ্র পাহাড়ের বর্তমান প্রজন্ম। প্রজন্মের মধ্যে একদিকে জ্ঞানপঙ্গুত্বের ও অপরদিকে নবসৃষ্টির সম্ভাবনা তৈরি হচ্ছে। তারা চাইছে নতুন কিছু সৃষ্টির জন্য, নতুন কিছু করে দেখানোর আকাঙ্ক্ষা তাদের চোখে। রাষ্ট্র কর্তৃক নিপীড়ন তাদেরকে ভাবতে বাধ্য করছে ভিন্ন কিছু করার আবার সম্ভাবনাকে অনেকে ভোগের বিলাসে ভাসিয়ে দিচ্ছে। সকলেই তাদের নিজস্ব আত্মনিয়ন্ত্রণাধীকার নিয়ে মনোঃকষ্টে ভুগে।
ফলে, কোন আঘাত আসলেই আমরা নিজেদের জুম্ম জুম্ম বলে সেই আঘাতকে প্রতিরোধ করতে চাই। কিন্তু, এই জুম্ম শব্দটাও এখন অনেকটা চাকমারা নিজেদের করে নিয়েছে। পাহাড়ের অধিকাংশ ছেলেমেয়ে যারা বাইরে পড়াশুনা করে তারা এই ধারণা পোষণ করে যে, জুম্ম শব্দটা এখন শুধুমাত্র চাকমাদের জন্য। সেখানে মারমা, ত্রিপুরা, চাক, তন্চঙ্যাদের স্থান নেই। কেন, এই ধারণা? পাহাড়ী শব্দের মধ্যেও আবার বিভাজন লক্ষ্য করা যায়। অনেকে মনে করে পাহাড়ী শব্দটার মাঝে একটু backwardness এর গন্ধ আছে। জুম্ম শব্দটাও দিন দিন পক্ষপাতিত্ব হয়ে যাচ্ছে। তাহলে কি আমরা দেশের এই অঞ্চলের সমগ্র জনগোষ্ঠী বা জাতিস্বত্ত্বাসমূহকে ভিন্ন ভিন্ন নামে চিহিৃত করবো? নাকি আমরা চাইব আগে থেকে প্রচলিত বা হয়ে আসা নাম পাহাড়ী বা জুম্ম এই নামেই পরিচিত হতে?
আমি পাহাড়ের অধিবাসীদের এখনো পাহাড়ী হিসেবেই সম্বোধন করি এবং বাকি অংশেও এই নামেই আমি উল্লেখ করব।
পাহাড়ীরা এখনো অর্থনৈতিক ভিত্তির উপর দাড়িয়েঁ নেই। পাহাড়ীরা হয় একেবারে মধ্যবিত্ত যারা চাকরি করে বা নিজেদের জায়গা-জমি বা বাগানবাড়ি আছে অথবা হয় একেবারে সর্বহারা। এরা অন্যের জমি চাষ করার মাধ্যমে উপার্জন করে নিজের ও ছেলেমেয়ে-বৌকে খাওয়ায়। মোট কথা, পাহাড়ীদের মধ্যে বুর্জোয়া শ্রেণী বা পুজিঁপতির চেহারা এখনো দেখা যায় নি। তাছাড়াও, আমরা আমাদের অর্থনীতিকে এক অনির্ণেয়ক স্থানে রেখে দিয়েছি। আমরা যেমন পুজিঁবাদী রাষ্ট্রকে খাজনা দেয়ার মাধ্যমে দেশের সমগ্র পুজিঁব্যবস্থার সাথে খাপ খাইয়ে নিচ্ছি আবার দেখা যায় যে, আমাদের সামন্তিয় প্রভু যেমন চাকমা রাজা, মারমা রাজা, বোমাং রাজাদের খাজনা দেয়ার মাধ্যমে তাদের রাজত্বও স্বীকার করে নিচ্ছি। সামগ্রিক দেশের প্রেক্ষাপটি বিবেচনা করলে আমরা পুজিঁবাদের একটা পর্যায়েই আছি। পাহাড়ী মধ্যবিত্তিয়রা পুজিঁবাদের শোষণে নিষ্পেষিত হওয়ার মাধ্যমে নিজেদের জীবন সংগ্রাম চালান। পাহাড়ের পরিবারগুলোতে মধ্যবিত্তিয় কালচার প্র্যাকটিস করা হয়। শিক্ষিত পরিবারগুলোতে গান, নাচও শিখানো হয়।
মধ্যবিত্তিয় মা-বাবারা জন্মের পরপরই সন্তানদের এই শিক্ষা দেন যে নিজেকে পরিবেশ বা সিস্টেমের সাথে খাপ খাইয়ে নেয়ার জন্য। এরপর সে বড় হওয়ার পর আশেপাশের পরিবেশে অদৃশ্যভাবে অবস্থান করা সাম্প্রদায়িকতার বিষবাষ্পের ফলে আস্তে আস্তে করে ভাগ করতে শুরু করে পাহাড়ী-বাঙালি এই ধারণা। যতই সে বড় হতে থাকে ততই সে তার নিজ সমগোষ্ঠীয় বন্ধুদের সাথে একাত্ম হতে থাকে। খুব অল্প সংখ্যক চাকমা ছেলে আছে যাদের একমাত্র ঘনিষ্ঠ বন্ধু মারমা বা ত্রিপুরা। মারমা বা ত্রিপুরাদের ক্ষেত্রেও এই কথাটি সত্যি। আমরা কেউ এর ব্যতিক্রম নই। কেন এই ভাগ-বিভাজন? কেন এই জাতিসত্ত্বাগত বিরাগ?
ইলিয়াস যেমন বাংলাদেশের মধ্যবিত্তিয়শ্রেণীর সাথে সর্বহারা শ্রেণীর মধ্যে যে পার্থক্য দেখিয়েছেন একই পার্থক্য এই ক্ষেত্রেও প্রয়োগ করা যায়। সমজাতিসত্ত্বা বন্ধুর সাথে আমরা যে সংস্কৃতি-ঐহিত্য দিয়ে মিশে একাত্ম হতে পারি অন্য জাতিসত্ত্বাসমুহের বন্ধুদের সাথে তা সম্ভব হয়ে ওঠে না। দুইটি জাতির মাঝে এমন কোন সংস্কৃতি এখনো পর্যন্ত গড়ে ওঠে নি যা দুই জাতিকেই একই ভিতের উপর দাঁড় করাবে। তাছাড়াও, তেমন কোন আদর্শও এখানে কাজ করে না। কারণ, আদর্শকে কেন্দ্র করে গড়ে ওঠা সংস্কৃতি ভিন্ন জাতিস্বত্ত্বার মানুষকে এক করে দিতে পারে। তাই, এখানেই আসে সংস্কৃতির পার্থক্যের রূপ।
পাহাড়ের প্রতিটি জাতির নিজস্ব আচার, ঐতিহ্য ও সংস্কৃতি আছে। আমি নিজেও চাকমা ছেলে বিধায় চাকমা গান, চাকমা কবিতা বা চাকমা ফিল্ম দেখার একটা প্রবণতা আছে। কিন্তু, আমার মধ্যে কেন মারমা গান বা কবিতার প্রতি সেই অনুরাগ পোষণ করি না? অনেকে হয়তো বলতে পারেন ভাষাগত দূরত্বের কারণে শোনা, দেখা হয় না। তাদের উদ্দেশ্যে বলতে চাই, গ্যাংনাম স্টাইল গানের প্রতিটি লাইন কয়জন বোঝে একমাত্র কোরিয়ান বাদে? নিজের যদি সদিচ্ছা থাকে তবে ভাষাগত দূরত্ব কোন বিষয় হতে পারে না। যেখানে, আমরা হাজার মাইল দূরে অবস্থিত একটা ভিনদেশের ভাষাকে রপ্ত করার প্রাণপণ চেষ্টায় রত থাকি সেখানে পার্শ্ববতী পাড়ার এক চাকমা, মারমা, ত্রিপুরা ভাষাকে কেন সেই ভিনদেশীয় ভাষার মত রপ্ত করার চেষ্টা করি না?
চাকমা ছেলে মেয়েরা যখন একত্রিত হয় তখন সেখানে চাকমা ভাষাসহ চাকমা গানের প্রাধান্য থাকে, এটাই স্বাভাবিক। কিন্তু সেখানে একজন মারমা বা ত্রিপুরা ছেলে কি স্বাভাবিক বোধ করবে? তখন সে অবশ্যই তার সাংস্কৃতিক দূরত্বভাব পোষণ করতে বাধ্য। তখন তার মাঝে জাত্যভিমানী কাজ করে। নিজেকে হারিয়ে সে খুঁজতে চায় কিন্তু তার দিশা না পেয়ে সে তার সমগোষ্ঠীয় বন্ধুদের খোজেঁ এবং সেখানে তার সাংস্কৃতিক চর্চাটাকে ধরে রাখতে চেষ্টা করে।
আজকাল ছেলে-মেয়েরা হিন্দি থেকে শুরু করে ইংরেজি গান, ফিল্মের প্রতি আকর্ষণ বোধ করে তারা সেটা বুঝুক আর নাই বুঝুক। তারা ওইগুলোকে স্ট্যান্ডার্ড হিসেবে ধরে নিয়ে নিজেদেরকে সেইভাবে উপস্থাপন করতে চায়। এটাকে আমরা বলব “অপসংস্কৃতির প্রভাব”। সেই সাথে জাতিগত নিষ্পেষণের কারণেই হোক আর জাতির প্রতি টানের কারণেই হোক তারা নিজেদের সংস্কৃতিরও চর্চা করে। কিন্তু, পাশাপাশি অন্য জাতিসমূহ যারাও রাষ্ট্র কর্তৃক নিপীড়িত তাদের সংস্কৃতিকে জানার বা চর্চা করার প্রবণতা অনুপস্থিত কারণ সেখান থেকে শিখার বা চর্চার কোন সুযোগ নেই। যেখানে হিন্দি ভাষাকে জানার মাধ্যমে তাদের গান বা সংস্কৃতিকে ধারণ করার একটা প্রবণতা থাকে সেখানে তার ক্ষেত্রে চাকমা, মারমা, ত্রিপুরা গানের ক্ষেত্রে নেই।
মারমাদের সংস্কৃতির মধ্যে একটা সবার জানা সেটা হল পানি খেলা। কিন্তু এর পিছনের ইতিহাস কি সবার জানা আছে? তাদের সংস্কৃতি যে লোকগীতিতে সমৃদ্ধ সেটা আমরা কতজন খেয়াল রাখি? অথচ যার যার সংস্কৃতির প্রতি আমাদের অনুরাগ প্রচন্ড। চাকমাদেরও এমন কিছু আচার-সংস্কৃতি আছে যা মারমা বা ত্রিপুরারা কি জানে? এভাবেই সাংস্কৃতিক দূরত্বের মাধ্যমে আস্তে আস্তে শুরু হয় স্বজাতিকেন্দ্রীকতা যা রাজনৈতিক ক্ষেত্রেও দূরত্ব সৃষ্টি করে।
কোন একটি রাজনৈতিক দলের মাঝে যখন পাশাপাশি দুই সহকর্মী বা নেতা-কর্মীর মাঝে বিশ্বাস ও পারস্পারিক শ্রদ্ধাবোধ হারিয়ে যায় তখন সেখানে আসে ভাঙন, আসে বিভক্তি। অনেক সময় সেটা আদর্শিক ক্ষেত্রেও হতে পারে। পুরোনো জে.এস.এস ভেঙ্গে নতুন জে.এস.এস (এম.এন লারমা) এর উত্থানের পিছনে যেটি কাজ করেছে সেটি হলো আদর্শিক। যখনই দলের মধ্যে বিশ্বাস ও পারস্পারিক শ্রদ্ধাবোধ হারিয়ে গেল তখনই আস্তে আস্তে করে মারমারা সরে যেতে থাকে PCP থেকে। এখন খুব কম সংখ্যক মারমা এবং ত্রিপুরা ছেলে PCP করে। তারা বর্তমানে রাজনীতি থেকে দূরে সরে গিয়ে বিভিন্ন রকম সামাজিক কার্যক্রমের সাথে যুক্ত থাকতে পছন্দ করে। তারা মনে করে এভাবে ক্রমাগত নিজেদেরকে উন্নতির দিকে নিয়ে যেতে পারলে সেটা আখেরে তাদের এবং স্বীয় জাতির উন্নতি সাধিত হবে।
ক্ষমতায়নের দিকে যদি একটু দৃষ্টিপাত করি তাহলে দেখতে পাবো যে, বর্তমানে চাকমারা ক্রমশ নিজেদের অস্তিত্ব খুজেঁ ফিরছে। খাগড়াছড়ির কথাই ধরা যাক, এখানকার এমপি, জেলা পরিষদ চেয়ারম্যান ত্রিপুরা হওয়াটা চাকমা আর মারমাদের জন্য একটু মন কুটকুট করার বিষয়। কিন্তু, তারা এটা দেখে না এই এমপি, চেয়ারম্যানরা জাতিস্বার্থের চেয়ে শ্রেণীস্বার্থকেই বেশি প্রাধান্য দেন। তাদের কাছে চাকমা, মারমা, ত্রিপুরা সবাই সমান। হয়তো দেখা যাবে যে এই আমলারা তাদের জ্ঞাতিভাই বা আত্মীয়কে দুর্নীতির মাধ্যমে কোন চাকরি বা কাজ পেতে সাহায্য করছে এবং এটিকেই তখন বিবেচনা করা হচ্ছে তার জাতিভাইদের সে উন্নতির শিখরে পৌছেঁ দিচ্ছে। এই দৃষ্টিভঙ্গিটি ধারণ করা ভুল। কারণ, আমলা ত্রিপুরা বলে সে সমগ্র ত্রিপুরা জাতিস্বত্ত্বার জন্য কাজ করছে না তার কিছু আত্মীয় বাদে। তাই, জাতিগত বিরাগভাজন থেকে এটিকে বিচার না করে শ্রেণীগত দৃষ্টিকোণ থেকে বিচার করা উচিত।
এবার আসি রাজনৈতিক দলগুলোর দিকে। রাজনৈতিক দল বলতে আগে পাহাড়ে একটিমাত্র সংগঠন ছিল সেটি জনসংহতি সমিতি। নিজেদের অধিকার আদায়ের জন্য এই দলের নেতারা তাদের যৌবন, সংসার বিসর্জন দিয়ে দেশের আগ্রাসী সেনাবাহিনীর সাথে যুদ্ধ করেছিলেন। তখন এতে চাকমা, মারমা, ত্রিপুরাদের অংশগ্রহণ ছিল চোখে পড়ার মতই যদিও চাকমাদের সংখ্যা ছিল প্রায় সত্তর ভাগের মত। এরপর আস্তে আস্তে করে ঝিমিয়ে পড়তে শুরু করে এই দলের কার্যক্রম। দলীয় কোন্দলের ফলে নিহত হন এম.এন লারমা, এরপর এক পর্যায়ে চাবাই মগও নিহত হন অজ্ঞাতনামাদের হাতে। এভাবে ক্রমান্বয়ে চাকমা ও মারমাদের মাঝে দূরত্ব সৃষ্টি হয়। তারা একে একে দল ত্যাগ করতে থাকে। ‘৮৯ সালে এসে প্রতিষ্ঠিত হয় পাহাড়ী ছাত্র পরিষদ এবং এদের সরাসরি রাজপথে আন্দোলনের সাথে যুক্ত হওয়ার ফলে অধিকার আদায়ের আন্দালন আরো বেগবান হয়। সরকারের উপর চাপ সৃষ্টি হয় ধীরে ধীরে। সরকার তার অবস্থান থেকে সরে এসে বাধ্য হয় শান্তিচুক্তি করতে। এরপরই ইউপিডিএফ এর সৃষ্টি যারা চেয়েছিলো স্বায়ত্তশাসন। তারা চুক্তি বিরোধীতার মাধ্যমে বর্তমান পর্যন্ত তাদের রাজনৈতিক কর্মকান্ড চালিয়ে যাচ্ছে। আরো একটা বিষয় লক্ষণীয় যে, পাহাড়ের রাজনৈতিক দলগুলোর বিভিন্ন অঙ্গসংগঠন আছে তবে সেখানে সাংস্কৃতিক অঙ্গসংগঠন অনুপস্থিত। ফলে, রাজনৈতিক দলগুলোর সাংস্কৃতিক মান, চর্চা কিভাবে বিকশিত হচ্ছে সেটা আমার বোধগম্য হচ্ছে না। রাজনৈতিক দলগুলোর কার্যক্রম সমগ্র পার্বত্য চট্টগ্রাম জুড়ে। তারা পাহাড়ের প্রতিটি মানুষের শোষণ-নিপীড়ন থেকে মুক্তির জন্য এবং একটি শোষণহীন সমাজ প্রতিষ্ঠার লক্ষ্যে কাজ করে যাচ্ছে অথচ, সাংস্কৃতিক চর্চার ক্ষেত্রে দলগুলো পড়ে আছে ব্যক্তিবিচ্ছিন্নতার জায়গায়। একটি আদর্শকে সামনে রেখে লড়াই-সংগ্রাম পরিচালনার ক্ষেত্রে এই বিচ্ছিন্নতাবোধ বাধা সৃষ্টি করছে বারবার। এভাবে, সামগ্রিক অর্থে তারা সকল জাতিস্বত্ত্বাকে এক সূত্রে গাঁথতে ব্যর্থ হয়েছে।
প্রতিটি জাতিরই উচিত তার নিজস্ব সাহিত্য-সংস্কৃতি, আচার-ঐহিত্যের পাশাপাশি শিক্ষা-বিজ্ঞানে এগিয়ে যাওয়া। এর সাথে সাথে পাহাড়ের সকল জাতিস্বত্তার মধ্যে সাংস্কৃতিক একটা মেলবন্ধন ঘটানো। এমন কিছু আমরা কি করতে পেরেছি? নিজেদের নিয়ে ব্যস্ত থাকা ছাড়া আর কিছুই করা হয়ে ওঠে নি। দেশের মধ্যবিত্তিয় জীবনব্যবস্থার সাথে পাহাড়ীরাও আজ গা ভাসিয়ে দিয়েছে। পুজিঁবাদী সমাজব্যবস্থায় ব্যক্তিস্বাধীনতা থেকে ব্যক্তিস্বাতন্ত্র্যবোধ এবং তা ধীরে ধীরে ব্যক্তিবিচ্ছিন্নতাবোধে পরিণত হওয়া মানবিক ক্ষয়িষ্ণুতা আমাদের গ্রাস করেছে। একটা প্রবাদ আছে যে, পাহাড়ীরা নিজেদের ভালো নিজেরা সহ্য করতে পারে না। এটি এমনি এমনি তো আসে নি। সাংস্কৃতির দূরত্বের প্রভাব শেষ পর্যন্ত পাহাড়ীদের নিয়ে যাবে ধ্বংসের দ্বারপ্রান্তে।
সবশেষে রাষ্ট্রের কথাই বলবো। রাষ্ট্র কর্তৃক দমন-পীড়ন তো সেই স্বাধীনতা আগ থেকে লেগে আছেই, নতুন করে কিছু বলার নেই। তবে, এখানে একটা বিষয় লক্ষণীয় যে, ১৯৮৯ সালের জেলা পরিষদ নির্বাচন হয় যখন সারা দেশে জেলা পরিষদগুলো বাতিল করা হয় শুধুমাত্র পার্বত্য জেলাগুলো বাদে, সেই নির্বাচনের মাধ্যমে এরশাদ সরকার চাকমাদের সাথে অন্যান্য জাতিস্বত্ত্বাগুলোর মাঝে বিভাজন প্রক্রিয়া ত্বরান্বিত করতে সক্ষম হয় যদিও সেই নির্বাচন বয়কটের ডাক দিযেছিল জেএসএস। জেলা পরিষদগুলোতে আসন সংখ্যা চাকমারা কম পায় এবং চাকমারা অন্যান্য জাতিস্বত্ত্বার চেয়ে শিক্ষা, সামাজিক, রাজনৈতিক ও আর্থিক দিক থেকে এগিয়ে ছিল তাই এই ঘটনার ফলে অন্যান্য জাতি যারা একটু পিছিয়ে ছিল তাদেরকে সরকার কাছে টানতে সক্ষম হয়। এভাবে, রাষ্ট্র ধীরে ধীরে তার উদ্দেশ্য সিদ্ধি করতে থাকে। আগে একটা সময় ছিল যখন এরশাদ ক্ষমতায় তখন পাহাড়ীদের মধ্যে যারা মেট্রিক বা ইন্টার পাশ করত তাদেরকে খুজেঁ খুজেঁ চাকরি দেয়া হত। এভাবেই ক্রমাগত সরকারের দাসানুদাস করার মাধ্যমে পাহাড়ীদের অধিকার আদাযের আন্দোলনকে স্তিমিত করতে চাইল সরকার। ফলে, পাহাড়ী সমাজে সৃষ্টি হয়ে গেল বিশাল এক মধ্যবিত্তশ্রেণী যারা সকালে উঠে অফিসে যায় আর সন্ধ্যায় বাড়ি ফিরে এসে খাবার খেযে ঘুমিয়ে পড়ে। মধ্যবিত্ত কুটিলতা ছাড়া এদের আর কিছু নেই। এরা পুজিঁবাদী সমাজে অবস্থান করেও সামন্তিয় চিন্তাধারায় এখনো প্রভাবিত এবং প্রগতিশীলতার কোন ছাপ এদের মাঝে খুজেঁ পাওয়া যায় না। এছাড়াও, এর প্রভাবে পাহাড়ী পুজিঁও তেমন সৃষ্টি হতে পারেনি। পাহাড়ীদের অর্থনীতিও আজো পড়ে আছে অনেক পিছনে।
পাহাড়ীদের অধিকার আদায়ের পথ কখনো মসৃণ ছিল না। না ছিল সেটা চুক্তিপূর্ব সময়ে না বর্তমানে সময়েও। এখনো আমাদের অনেক পথ পাড়ি দিতে হবে। রাজনৈতিকভাবে নিজেদের অধিকার আদায়ের জন্য সবার আগে প্রয়োজন পাহাড়ের সমস্ত জাতিস্বত্ত্বার মধ্যে সাংস্কৃতিক সেতুবন্ধন তৈরি করা। মারমাদের বিভিন্ন সংগঠন যেমন, BMSC অথবা প্রমাছাস যারা নিজেদের সামাজিক ও অরাজনৈতিক সংগঠন হিসেবে দাবি করে তাদেরকেসহ আরো বিভিন্ন সংগঠনগুলোকে এই আন্দোলনে সম্পৃক্ত করার জন্য একটা কমন প্ল্যাটফর্ম গঠন করা খুবই জরুরী। PCP-কে হয়তো এই কমন প্ল্যাটফর্ম হিসেবে গ্রহণ করার একটা সম্ভাবনা ছিল কিন্তু তা অঙ্কুরেই বিনষ্ট হয়ে গিয়েছে। তাই, সকল রাজনৈতিক, সামাজিক সংগঠনগুলোর উচিত নিজেদের কার্যক্রমের পাশাপাশি আর্থসামাজিক প্রেক্ষাপটে কাজ করার মাধ্যমে পাহাড়ের ১১টি জাতিস্বত্ত্বাসহ দেশের ৪৫টি আদিবাসী জাতির মধ্যে সাংস্কৃতিক এক মেলবন্ধন তৈরির উদ্যোগ নেয়া।

