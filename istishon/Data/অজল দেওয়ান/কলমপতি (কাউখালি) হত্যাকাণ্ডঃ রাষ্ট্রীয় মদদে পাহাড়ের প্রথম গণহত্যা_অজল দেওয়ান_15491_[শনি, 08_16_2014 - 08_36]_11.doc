কলমপতি (কাউখালি) হত্যাকাণ্ডঃ রাষ্ট্রীয় মদদে পাহাড়ের প্রথম গণহত্যা


 খাগড়াছড়ি সদরের শাপলা চত্বর থেকে গোলাবাড়ি যাওয়ার পথের নাম শহীদ কাদের সড়ক। ১৯৭১ সালে ক্যাপ্টেন কাদের মহালছড়িতে মারা যান ভারতের বিদ্রোহী মিজোদের সাথে সম্মুখ সমরে এবং পরবর্তীতে তার নামানুসারে এই রোডের নামকরণ করা হয়।
এই ছোট্ট ইতিহাস থেকে আরো অনেক বড় ইতিহাস ওঠে আসে, যে ইতিহাস পাহাড়ের ইতিহাসের সাথে ওতপ্রোতভাবে জড়িয়ে গেছে এবং সেই সাথে পাহাড়িদের উপর অত্যাচারের একটি ধারাও সবার কাছে প্রকাশিত হয়ে পড়ে। ১৯৬২ সালে চীন-ভারত যুদ্ধের পর চীন ও পাকিস্তান সরকার ভারতের বিদ্রোহী মিজোদের মদদ দেয় ছায়াযুদ্ধ বা স্নায়ুযুদ্ধের অংশ হিসেবে। স্বাধীনতা-পূর্ব সময়ে মিজোরা পার্বত্য চট্টগ্রামে অবস্থান করতো এবং সীমান্তের ওপারে বিদ্রোহ চালিয়ে যাবার জন্য পাকিস্তান সরকারের পক্ষ থেকে তাদের ট্রেনিং ও অস্ত্র সরবরাহ করা হতো নিয়মিত। তাই মুক্তিযুদ্ধের সময়ে মিত্র ভারতকে খুশি করতে মুক্তিবাহিনী বা মুজিববাহিনীকে প্রায়ই লড়াই করতে হতো মিজোদের সাথে। এমন একটি যুদ্ধে ক্যাপ্টেন কাদের মারা যান।
যেহেতু মিজোরা পাবর্ত্য অঞ্চলে বাস করতো, তাই মিজোদের সাথে সাথে পার্বত্য অঞ্চলের সমগ্র বাসিন্দাদের প্রতি বিরূপভাব প্রদর্শনের সুযোগ পেয়ে যায় স্বাধীন দেশের সরকার। চাকমা রাজার পাকিস্তান অবলম্বনও এখানে ভূমিকা রাখে। তাই, স্বাধীনতার পরপরই পাহাড়ের সাধারণ মানুষদের ওপর মুক্তিবাহিনী ও মুজিববাহিনী অত্যাচার, হত্যা, ধর্ষণ চালায়। মুক্তিযুদ্ধের সময়ে যত পাহাড়ি নিহত হয়েছিল পাকবাহিনীর হাতে, স্বাধীনতার পর নিহত হয়েছিল আরো অনেক বেশি। পুরো মুজিব শাসনামলে রক্ষীবাহিনী ও পুলিশ পাহাড়িদের ওপর অত্যাচার-নিপীড়ন, লুটতরাজ চালায়। এর প্রতিবাদে পাহাড়িদের মাঝে প্রতিরোধ বাহিনী গড়ে উঠবে এটাই স্বাভাবিক এবং পরবর্তীতে শান্তিবাহিনী গঠনের মাধ্যমে তা বাস্তবে রূপ নেয়। শান্তিবাহিনী নামটিই নির্দেশ করে, তাদের উদ্দেশ্য অত্যাচার প্রতিরোধ করা এবং এ অঞ্চলে শান্তি প্রতিষ্ঠা করা। কিন্তু ধীরে ধীরে এই বাহিনীটি পাহাড়িদের অধিকার আদায়ের সশস্ত্র আন্দোলন শুরু করে। ৭৫-পরবর্তী সময়ে সেনাবাহিনীর বিরুদ্ধে এই বাহিনীর অভিযান শুরু হয় ইটছড়ি আর্মি ক্যাম্প আক্রমণের মধ্য দিয়ে। ফলে রাষ্ট্রযন্ত্রের সাথে সংঘাতের সূত্রপাত হয় এবং এর ফলে ধীরে ধীরে সাধারণ পাহাড়িদের ওপরও ক্ষোভ প্রকাশের একটি সুযোগ সৃষ্টি হয় আর্মির।
এই সুযোগের মধ্য দিয়ে আর্মি এবং তাদের মদদে সেটেলাররা পাহাড়ে ১৩টি গণহত্যা সংঘটিত করে। সর্বপ্রথম গণহত্যার ঘটনা ঘটে রাঙ্গামাটির কাউখালিতে। কলমপতি ইউনিয়নের সাধারণ পাহাড়িদের উপর এই হত্যাযজ্ঞ চালানো হয়, যা ইতিহাসে “কলমপতি হত্যাকাণ্ড” নামে পরিচিত। ১৯৮০ সালের ২৫ মার্চ দিনে-দুপুরে মিটিং আহবান করে এই হত্যাকাণ্ড সংঘটিত করে সেনাবাহিনী। ১৯৭১ সালের ২৫ মার্চের পাকিস্তানি সেনাদের ন্যায় স্বাধীন বাংলাদেশের সেনারাও ঝাঁপিয়ে পড়ে সাধারণ পাহাড়িদের ওপর।
ঘটনার সূত্রপাত
ঘটনার ৩ দিন আগে ২২ মার্চ, ১৯৮০ তারিখে শান্তিবাহিনীর গেরিলা যোদ্ধারা এক অফিসার সহ ২২ জন সেনা সদস্যকে হামলা করে হত্যা করে। অপরদিকে, গেরিলারা অক্ষত থেকে যায় এবং তারা নিরাপদে পালিয়ে যেতে সক্ষম হয়। এই হামলার প্রতিশোধস্বরূপ সেনারা কলমপতির বিভিন্ন গ্রামে পাহাড়িদের হত্যা করার প্ল্যান করে।
ঘটনার দিন
কলমপতি আর্মি জোনের প্রধান, এক ধর্মীয় সভার নামে কলমপতি ইউনিয়নের পাহাড়ি নেতাদের জড়ো করান। এছাড়াও সকাল বেলায় ঘোষণা দেয়া হয় পোয়াপাড়া বৌদ্ধ মন্দিরের সংস্কার কাজে আর্মিরা সহায়তা করবে এবং সাধারণ পাহাড়িদের এই সংস্কার কাজের জন্য ডাকা হয়। সাধারণ পাহাড়িরা এতে সাড়া দিয়ে মিটিংয়ে উপস্থিত হয় এবং এরপর তাদের এক লাইনে দাঁড়াতে বলা হয়। লাইনে দাঁড়ানো মাত্র আর্মি সদস্যরা তাদের ওপর গুলিবর্ষণ করে। এতে সঙ্গে সঙ্গে মারা যায় বাজার চৌধুরী, কুমুদ বিকাশ তালুকদার, স্থানীয় স্কুল কমিটির সাধারণ সম্পাদক শরহিদর চাকমা সহ প্রায় শত ব্যক্তি। গুরুতর আহত হন ইন্দু কুমার চাকমা, পিটিয়া চাকমাসহ প্রায় ১২ জন। এদের রাঙ্গামাটি সদর হাসপাতালে ভর্তি করা হয়। অলৌকিকভাবে বেঁচে যাওয়া গুরুদাস চাকমা পরে ঘটনার বর্ণনা দিয়েছিলেন। তিনি পোয়াপাড়া হাইস্কুলের পশ্চিম কোণায় একমাত্র সেনাছাউনির পিছনে ৫০ জনেরও বেশি লাশকে গণকবরস্থ করতে দেখেছিলেন। মাত্র ৪টি লাশ ময়নাতদন্তের জন্য রাঙ্গামাটি নিয়া আসা হয়।
হত্যাকাণ্ড পর্ব শেষে সেনাসদস্যরা তাদের ছাউনিতে ৩০ জনের বেশি পাহাড়ি নারীকে জোর করে ধরে নিয়ে যায়। সন্ধ্যায় শিশু ও বৃদ্ধাদের ছেড়ে দেয়া হলেও তরুণীদের আটকে রাখে তাদের নিজেদের সন্তুষ্টির জন্য। তাদের অনেকের হদিস আর পরে পাওয়া যায় নি। শিশুরা ও বৃদ্ধারা যখন সেনাছাউনি থেকে বাড়ি ফিরছিলো তখন সেটেলারদের দ্বারা তারা প্রহৃত হয়।
সেটেলারদের কর্মকাণ্ড
আর্মিদের মদদেই সেটেলাররা পাহাড়িদের উপর চড়াও হয়। তারা কাউখালি, মুখপাড়া, পোয়াপাড়া, কাউখালি বাজার, তোংপাড়া এবং হেডম্যান পাড়া তছনছ করে ফেলে। সমস্ত বাড়িঘর পুড়িয়ে দেয়া হয় এবং লুট করা হয়। সামনে যাকে পেয়েছে তাকেই হত্যা করেছে। প্রাক্তন সংসদ সদস্য (যিনি ১৯৭৩ সালের নির্বাচনে সংসদ সদস্য নির্বাচিত হয়েছিলেন) চাইথোয়াই রোয়াজার বাড়িও লুট করা হয়। এছাড়াও, মুখপাড়া কিয়াং, তোংপাড়া আনন্দ মোহন বৌদ্ধ মন্দির, পোয়াপাড়া মন্দিরেরও ধ্বংস সাধন করে। কিয়াংগুলোর স্বর্ণ, রৌপ্য, পিতলের বৌদ্ধমূর্তি, আসবাবপত্রসহ মূল্যবান সামগ্রী লুট করা হয়। হাতিরপাড়া ও কাউখালির দুইটি বৌদ্ধ মন্দির পুড়িয়েও দেয় সেটেলাররা। সেটেলারদের হামলার মুখে পাহাড়িরা দৌড়ে পালিয়ে গভীর জঙ্গলে আশ্রয় নেয় এবং পরে ভারতের ত্রিপুরায় পালিয়ে যেতে বাধ্য হয়। পুরো হত্যাকাণ্ডে প্রায় ৩০০ জনের মতো নিহত হয়।
ঘটনার পর
১৯৮০ সালের ১ এপ্রিল তৎকালীন জাসদের সংসদ সদস্য উপেন্দ্র লাল চাকমা জাসদের ঢাকাস্থ দলীয় কার্যালয়ে এক সাংবাদিক সম্মেলনে কলমপতি হত্যাকাণ্ডের কথা প্রথমে প্রকাশ করেন। এর পর পাবর্ত্য চট্টগ্রামের আইনশৃঙ্খলা পরিস্থিতি বিবেচনার জন্য ৫ সদস্যের একটি সংসদীয় কমিটি গঠন করা হয়, সেখানে এমপি উপেন্দ্র লাল চাকমাকে অন্তর্ভূক্ত করা হয় নি।
সংসদীয় কমিটির বিপরীতে স্বাধীনভাবে হত্যাকাণ্ডটি তদন্তের জন্য জাসদের এমপি শাহজাহান সিরাজ, উপেন্দ্র লাল চাকমা এবং গণতান্ত্রিক আন্দোলনের আহ্বায়ক রাশেদ খান মেননসহ তিন সদস্য বিশিষ্ট এক সত্য অনুসন্ধানকারী টিম গঠন করা হয়। ঘটনার প্রায় ১ মাস পর ২২ এপ্রিল টিমটি ঘটনাস্থলে পৌঁছায়। তাদের আগমনের সংবাদ পেয়ে প্রায় ৫০০ জন ক্ষতিগ্রস্থ পাহাড়ি কয়েক মাইল হেঁটে চেলাছড়ায় টিমের সাথে সাক্ষাৎ করে এবং তাদের দুর্ভোগের কথা জানায়। প্লেকার্ড ও পোস্টারের মাধ্যমে তারা সমতল থেকে অবৈধ আগমনকারীদের হামলায় হত্যাকাণ্ডে দায়ী ব্যক্তিদের বিচার, মহিলাদের প্রতি অপমান বন্ধের উদ্দেশ্যে পর্যাপ্ত নিরাপত্তা ব্যবস্থা, ধর্মীয় প্রতিষ্ঠানগুলোর রক্ষা, ধর্মীয় নিয়মানুযায়ী মৃতদের দাহ, পাহাড়িদের জন্য আত্মনিয়ন্ত্রণাধিকার এবং সেটেলারদের ফিরিয়ে নেয়ার দাবি জানায়।
সত্য অনুসন্ধানকারী টিমের রিপোর্টে যা বলা হয়েছে
টিমটি তাদের রিপোর্টে জানায় যে, সরকার সুনির্দিষ্ট লক্ষ্য নিয়ে পাহাড়িদের তাদের ভিটেমাটি থেকে তাড়িয়ে তাদের আত্মনিয়ন্ত্রণাধীকারের সঠিক আন্দোলনকে বিনষ্ট করার জন্য পার্বত্য এলাকায় ত্রাসের রাজত্ব সৃষ্টি করেছে। এছাড়া বলা হয়, সরকারি পরিকল্পনার মধ্যে উগ্রপন্থায় পাহাড়িদের ধর্ম, সংস্কৃতি, ভাষা, ঐতিহ্য বিকৃত ও ধ্বংস করা প্রভৃতি রয়েছে।
টিমের তিন বিরোধী সংসদ সদস্যের মতে, পার্বত্য চট্টগ্রামের বিরাজমান সমস্যা হচ্ছে রাজনৈতিক এবং রাজনৈতিকভাবেই তা সমাধান করা উচিত। এটি নিপীড়িত জাতিদের অধিকার সংরক্ষণের ও তা নিশ্চিত করার সমস্যা। টিমটি সরকারের কাছে জাতিসমূহের স্বীকৃতি ও তাদের স্বায়ত্তশাসন প্রদানের আহ্বান জানায়।
সুপারিশসমূহ
১। কলমপতি ইউনিয়নে ২৫ মার্চ ঘটনার বিচার বিভাগীয় তদন্ত ও ঘাতকদের শাস্তি;
২। ক্ষতিগ্রস্থদের পর্যাপ্ত নিরাপত্তাসহ পুনর্বাসন;
৩। ক্ষতিগ্রস্থ বৌদ্ধ ধর্মীয় প্রতিষ্ঠানগুলোর পুনর্নিমাণ, মন্দির ধ্বংস সাধনের জন্য ক্ষতিপূরণ প্রদান ও ধর্মীয় অনূভুতিতে আঘাতদানের জন্য ক্ষমা প্রার্থনা করা;
৪। সেটেলারদের আগমন বন্ধ করা;
৫। যেসব সেটেলার ইতোমধ্যে এখানে বসতি গড়েছে তাদের অবিলম্বে ফিরিয়ে নেয়া;
৬। বাজারগুলোতে মালামাল আনা-নেয়ার ব্যাপারে বাঁধা প্রত্যাহার।
বলা বাহুল্য, এই সুপারিশ সরকারের কাছে কোনো আবেদন সৃষ্টি করতে পারেনি। তৎকালীন জিয়া সরকার এই ঘটনার বিচার করেনি বরং হত্যাকারীদের মদদ দিয়েছে এবং রাষ্ট্রের এই সহায়তা পরবর্তী গণহত্যাগুলোর পথকে প্রশস্ত করেছে। আজও পাহাড়িরা তাদের হারানো ভিটে ফিরে পাননি, সেখানে এখন বাস করছে সেটেলাররা। এভাবেই পাহাড়ি উচ্ছেদ চলেছে প্রায় ৩০ বছর ধরে।
কিন্তু এখন সময়ের সাথে সাথে রাষ্ট্র ও তার সহযোগী সেনাবাহিনী তাদের স্ট্র্যাটেজি পরিবর্তন করেছে।এখন তারা আমাদের চারপাশে ভোগ্যসামগ্রীর সমাবেশ ঘটিয়ে গড্ডালিকা প্রবাহে গা ভাসিয়ে দেয়ার আয়োজনে ব্যস্ত। আমরাও সে আয়োজনে নিজেদের ভাসিয়ে দিয়েছি। ফলে ভুলে গিয়েছি পাহাড়ের গণহত্যাগুলোর কথা, সাধারণ পাহাড়িদের দুর্ভোগের কথা। কিন্তু আমাদের জানতে হবে, শিখতে হবে আর সতর্ক হতে হবে। নইলে আমাদের অস্তিত্ব আমরা কেউ রক্ষা করতে পারবো না।।

