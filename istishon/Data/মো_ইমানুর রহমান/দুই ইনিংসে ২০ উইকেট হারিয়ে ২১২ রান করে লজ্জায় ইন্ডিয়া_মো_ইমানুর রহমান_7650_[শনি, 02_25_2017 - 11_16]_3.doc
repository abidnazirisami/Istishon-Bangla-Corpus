দুই ইনিংসে ২০ উইকেট হারিয়ে ২১২ রান করে লজ্জায় ইন্ডিয়া


ক্রিকেট বিশ্বের এক নম্বর দল ভারত। নিজেদের মাটিতে টেস্ট। টানা পাঁচ বছর নিজেদের মাটিতে ২০ টেস্ট অপরাজিত ছিলো। সব মিলিয়ে টানা ১৯ টেস্ট। এমন একটি দল নিজেদের মাটিতে হারতে পারে, বিরাট কোহলির নেতৃত্বধীন এ দলটি সম্ভবত সেটা স্বপ্নেও কল্পনা করতে পারেনি। দুই ইনিংসে ২০ উইকেট হারিয়ে ২১২ রান করে লজ্জায় ইন্ডিয়া।
মুদ্রার যে আরও একটা পিঠ আছে সেটা অবশেষে দেখতে পেলো কোহলি-অশ্বিন-জাদেজারা। পুনের মহারাষ্ট্র ক্রিকেট অ্যাসোসিয়েশন স্টেডিয়ামে অস্ট্রেলিয়ার বিপক্ষে চার ম্যাচের টেস্ট সিরিজের প্রথম টেস্টেই পৌনে তিনদিনে হেরে গেলো বিরাট কোহলির ভারত। পুরো দুই দিন এবং তৃতীয় দিনের অন্তত ১৫ ওভার বাকি থাকতেই ৩৩৩ রানের বিশাল পরাজয় মেনে নিতে বাধ্য হলো ভারতীয়রা।
দ্বিতীয় ইনিংসে জয়ের জন্য ভারতের প্রয়োজন ছিল ৪৪১ রান। হাতে ছিল প্রায় আড়াইদিন। উইকেটে পড়ে থেকে খেলতে পারলে জয় নিশ্চিত; কিন্তু যে স্পিন দিয়ে অস্ট্রেলিয়াকে নাকাল করার পরিকল্পনা ছিল ভারতের, সেই স্পিনে নিজেরাই নাকাল হয়ে পড়লো। স্টিভেন ও’কেফি একাই ভারতকে টেনে মাটিতে নামাল। দুই ইনিংস মিলিয়ে ১২ উইকেট নিয়ে একাই তিনি শেষ করে দিলেন ভারতকে।

