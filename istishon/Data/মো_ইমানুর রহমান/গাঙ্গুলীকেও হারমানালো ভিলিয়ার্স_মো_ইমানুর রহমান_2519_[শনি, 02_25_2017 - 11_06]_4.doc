গাঙ্গুলীকেও হারমানালো ভিলিয়ার্স


নিউজিল্যান্ডের বিপক্ষে সিরিজের তৃতীয় ওয়ানডেতে ৮৫ রানের ইনিংস খেলার দিন নতুন রেকর্ড গড়লেন এবি ডি ভিলিয়ার্স। সাবেক ভারতীয় অধিনায়ক সৌরভ গাঙ্গুলিকে পিছনে ফেলে ওয়ানডে ক্রিকেটে দ্রুততম নয় হাজার রানের মাইলফলকটি নিজের করে নিয়েছেন এই প্রোটিয়া অধিনায়ক।
দ্বিতীয় ওয়ানডেতে ৪৫ রানের ইনিংস খেলা ভিলিয়ার্সের নয় হাজার রানের জন্য প্রয়োজন ছিল পাঁচ রান। ওয়েলিংটনে লকি ফর্গুসনের বলে সিঙ্গেল নেওয়ার পর তাকেই চার মেরে নয়া ইতিহাস গড়েন এবি।
নয় হাজার রান করতে গাঙ্গুলি খেলেছিলেন ২২৮ ইনিংস। এটাই এতোদিনে সবচেয়ে কম ইনিংস ছিল। শনিবার তাকে ছাড়িয়ে গেলেন দক্ষিণ আফ্রিকার অন্যতম সেরা ব্যাটসম্যান। ২৩ ইনিংস কম খেলে ২০৫ ইনিংস নয় হাজার রান তুলেছেন তিনি।
মজার ব্যাপার হলো, দ্রুততম আট হাজার রানের রেকর্ডটিও ছিলো গাঙ্গুলির। সেই রেকর্ডও হাতছাড়া হয়েছে ভিলিয়ার্সের কাছে। ভিলিয়ার্স-গাঙ্গুলির পর দ্রুততম নয় হাজার রান তোলা ব্যাটসম্যানদের মধ্যে শচিন টেন্ডুলকার রয়েছেন তৃতীয় অবস্থানে (২৩৫ ইনিংস), চতুর্থ ব্রায়ান লারা (২৩৯ ইনিংস) এবং পঞ্চম রিকি পন্টিং (২৪২ ইনিংস)।
নিউজিল্যান্ডের বিপক্ষে এখন পর্যন্ত ১-১ এ সমতা রেখেছে সফরকারী দক্ষিণ আফ্রিকা। পাঁচ ম্যাচ সিরিজের তৃতীয় ম্যাচে নির্ধারিত ৫০ ওভারে আট উইকেট হারিয়ে ২৭১ রান তুলেছে ভিলিয়ার্সের দল। তার খেলা ৮৫ রানের ইনিংসটি দলের সর্বোচ্চ ব্যক্তিগত রান।

