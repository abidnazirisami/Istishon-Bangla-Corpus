অ-তিথী 


বিয়ের দুইবছর পর যখন অনন্যা আর সজলের ঘরে ফুটফুটে এক কন্যা সন্তানের জন্ম হল,তখন অনন্যার গ্রহাস্থলির কাজ আর সজলের অফিসের কাজে খানিক বিঘ্ন ঘটল বটে ,কিন্তু অর্থকষ্ট গেল না। উপরন্তু,সংসারে নতুন একটা মুখ আসায় খরচ গেল বেড়ে । এম্নিতেই সংসারটা প্রায় ডুবছিলো।বিভিন্ন উপায়ে ধারদেনা করে জোড়াতালি দিয়ে সংসারটা কোন রকমে চালাচ্ছিল সজল। তাই,সংসারের এই বেহাল দশায় নতুন একজনকে বরন করে নিতে তার যে খুব আনন্দ বোধ হচ্ছিল তা নয়,বরং বলা যায় সন্তান হওয়ার খবরে সে ছোটখাট ধরনের একটা ধাক্কাই খেল। আর অনন্যার বেলাতেও তাই । সংসারটা সে কিভাবে চালাচ্ছিল সে-ই জানে। সংসারের এটা সেটা প্রয়োজনের কথা সজলকে বলতে তার প্রায়ই ভয় লাগত । তার স্বামী যে অল্প বেতনের একটা চাকরী করে আর তাও বেতন সবসময় ঠিকমত পায়না ,এই কথাটাই তার মনকে বিষিয়ে তুলত। তাই সে মাঝে মাঝে যখন ঘরে লবন থাকত না,কিংবা সয়াবিন তেল শর্ট পড়ত ,তখন সজলকে ফোন করার বদলে কোনও দিন মিনুদের বাড়ি ,কোন দিন সোহেলদের বাড়ি থেকে ধার নিয়ে এবং বলা বাহুল্য বেশ কিছুটা ছোট হয়েই রান্নঘরে ফিরে আসত ।এই ব্যাপারগুলো অনন্যার কাছে খুব স্বাভাবিক হয়ে এসেছিল। সংসারটা ক্রমশ সহ্য হয়েগিয়েছিল তার । তাই প্রথম সন্তান হওয়ার আনন্দটা অনন্যা বুঝতে পারে নি। কিন্তু চোখে মুখে একটা কিত্রিম আনন্দ ফুটিয়ে তুলেছিল দুজেনেই। সজল খুব গর্বিত একজন মানুষের মত তার সন্তানের কাছে এসে দাড়িয়ে ছিল । অনন্যাও প্রথম সন্তান জন্ম দেয়ার অনুভূতিটা ফুটিয়ে তোলার যথাসম্ভব চেষ্টা করেছিল এবং বলা যায় সফলই হয়েছিল সে ।মেয়েটার নাম রাখা হল তিথী। অতিথীর অর্থ যদি আত্নীয় না হয়ে এমন হত:যে তিথী না বুঝেই আগমন
করে ,সেক্ষেত্রে তিথীর নাম অতিথী রাখলেই বোধহয় ঠিক হত ।
তিথীর জন্মের কথা শুনেই বোধহয় বাসার মালিক ঐ মাসে ভাড়ার টাকাটা নিতে আসলেন
না। তিনি উপস্থিত হলেন পরের মাসে। এরই মধ্যে একটা দারুন ব্যাপার ঘটে গেল । সজলের অন্য একটা কোম্পানীর অফিসে চাকরী হয়ে গেল। আগেরটার চেয়ে বেতন এখানে বেশী । অবশ্য খাটনিটাও এখানে বেশী। কিন্তু,স্যালারির কাছে আবার খাটনি কি?এই নতুন আনন্দটা সেলিব্রেট করতে সেদিন রাতে পোলাও আর খাশির মাংশ রান্না করা হল.।মিনুকে আর সোহেলকে দাওয়াত করা হল। সজল নিজে বাড়িওয়ালাকে ডেকে নিয়ে আসল। খাওয়া দাওয়া শেষে পানের ব্যবস্থা করা হল। তিথী তখন জেগে ছিল। মিনু বলল"হ্যালো প্রিন্সেস!"
সোহেল বলল,"ভাবী,ভাই'র প্রমশন হইছে। তোমার এখন এত খাটাখাটনি করার কোনও দরকার নেই। তোমার এখন কাজ শুধু তিথীকে মানুষ করা। তিথীকে পাইলট বানাতে হবে ভাবী। তিথী প্লেন চালাবে । "
মিনু তখন তিথীকে ধরে বলল,"হ্যালো প্রিন্সেস!তুমি প্লেন চালাবে?"
"ভাবী,তিথী সত্যিই পাইলেট হবে,দেখেছেন মাথা নাড়ালো?"
অনন্যা তখন মেয়ের দিকে তাকালো । তারও কেমন জানি মনে হচ্ছিল ,তার মেয়ে একদিন অনেক বড় হবে । প্লেন চালাবে ।
বাড়িওয়ালা ভদ্রলোক বলল,"সজল ভাই ,আপনার মেয়েটা কিন্তু মাশআল্লাহ বেশ সুন্দর হইছে। পরির বাচ্চার মত । ভাবী আর একটা পান দ্যান তো "
অনন্যা আরও একটা পান সাজাতে বসে । আর সজল অবাক হয়ে মেয়ের দিকে তাকিয়ে থাকে । এতদিন টাকার টেনশনে সেইভাবে খেয়াল করা হয় নি,কিন্তু আজ সে পাথরের মুর্তির মত মেয়ের সামনে অপলক দ্রিষ্টিতে তাকিয়ে থাকে। সত্যিই তার মেয়ে অনেক সুন্দর হয়েছে জগতের সব মায়া নিয়ে যেন সে প্রিথিবীতে এসেছে। তিথীর জন্ম হয়েছিল এক মাস আগে ।কিন্তু,সবাই চলে যাওয়ার পর সজল আর অনন্যা যখন মেয়ের সামনে এসে দাড়ায়,খুব সহজে ওরা বুঝতে পারে যে মেয়েটির মা,বাবার জন্ম হয়েছে আজ এই ক্ষনে। আজ আর তারা কৃত্রীম হাসি হাসে না। বরং অনন্যার চোখ বেয়ে আজ জল পড়ে। সজলের চোখও আজ নিশব্দে কাদে,সজলের চোখের সেই জল দেখা যায় না,স্পর্শ করা যায়না। তা কেবল বুকের ভেতর থেকে গলা পর্যন্ত একটা গভীর ঢেউ হয়ে ফিরে আসে । 
সজলের নতুন চাকরীতে বেতন বেশী বটে,কিন্তু মাসের শেষে খুব বিষ্ময় নিয়ে সজল দেখে,সেই পুরুনো দিনগুলোর সাথে এই দিনগুলোর খুব একটা পার্থক্য নেই । এখন সংসারের খরচ আগের চেয়ে বেশী। তিথীর জামাকাপড় আর দুধের বোতল কেনার পর সজল লক্ষ করে বেতনের টাকা প্রায় শেষ । এখনও বাজার আর ঘরভাড়ার টাকা বাকী। ঘরভাড়ার টাকা সজল দিতে পারে না। বাড়িওয়ালার কাছে সে আরও একমাস সময় চায়। বাড়িওয়ালা এবার বেশ কঠিন হয়"গতমাসে,তোমার বেশ খরচ গেছে তাই টাকা চাইনি। আর এইবার নাকি কি একটা ভাল চাকরী পেয়েছ। তা টাকা পয়সা করছটা কী?এত টাকা যাচ্ছে কোথায় ?তোমার ধান্দাটা কি একটু বলত। এইসব প্যাচালতো আর সহ্য করা যায় না। টাকা ফেল,না হয় বউ বাচ্চা নিয়ে নেমে যাও।"রান্নার সময় আবার তেল কিংবা লবন শর্ট পড়ে অনন্যার । আবার মিনু কিংবা সোহেলদের বাড়ি যেতে হয় তার । তারপর নানা রকম কথাবার্তা বলার পর আসল কথাটা বলে অনন্যা,"একটু তেল দেওয়া যাবে?"
কিংবা ,"তোমাদের বাসায় লবন আছে ?"
পরিবারের এই ভাঙ্গাচোরা অবস্থার ভিতর দিয়ে সবার অলক্ষ্যে ধীরে ধীরে বড় হয় তিথী। এই ছোট্ট মেয়েটি এইটুকু বয়সেই তার বাবা-মার দূরাবস্থা বুঝতে পারে। তাই ,অন্যবাড়ির সমবয়সী মেয়েরা যখন চিড়িখানা কিংবা পার্কে বেড়াতে যায় অথবা রিমোট কন্ট্রোল গাড়ি নিয়ে খেলা করে ,তিথী কখনোই অনন্যার হাত ধরে বেড়াতে যাওয়ার আবদার বা সজলের কাছে দামী কোন খেলনা কিনে দেয়ার আবদার করে না । তিথী সেই সময় ছবি আকে,কিংবা গল্পের বইয়ের পাতা খুলে বসে। এই গল্পগুলো তার অসংখ্যবার পড়া হয়ে গেছে । তবু কেন জানি আবার পুরোনো গল্পটা পড়তেই তার ভাল লাগে । তবু বাবার কাছে নতুন বই কিনে দিতে বলার আবদার নিয়ে সে দাড়ায় না ।ক্লাশে টিফিনের সময় সবাই যখন ফুচকা,চটপটি খাওয়ার প্রস্তাব করে ,খুব ইচ্ছা থাকলেও তিথী বন্ধুদের সাথে ঐগুলো খেতে যেতে পারে না। বাইরের খাবারগুলো সম্পর্কে তিথী একটা বাজে ব্যখ্যা দিয়ে একা একা ক্লাশরুমের জানালাটার ধারে বসে দূরের ঐ আকাশ দেখে। আকাশের মেঘগুলো কি সুন্দর !
আরও বড় হয় তিথী । ক্লাশ নাইনে ওঠে । ক্লাশে সে অন্যতম সেরা ছাত্রী হিসেবে বিবেচিত হয়ে ওঠে । ক্লাশের অধিকাংশ ছাত্র ছাত্রীরাই স্কুল শেষে স্যারের বাড়ি প্রাইভেটভাবে পড়ে । তিথীর সে সামর্থ নেই । কিন্তু অংকের স্যার শংকর বাবু একদিন হঠাত সজলকে স্কুলে ডেকে পাঠায় । সজল ভাবে মেয়ের কোন অপরাধ কিংবা বেতনের টাকা নিয়ে কোন ব্যাপার হয়ে থাকবে । কিন্তু সে খুব অবাক হয় যখন দেখে সংকর বাবু তিথীকে বিনা বেতনে পড়ানোর জন্য প্রস্তাব করে ।
"তোমার মেয়ের ব্রেইন ভালো । একটু দেখায় শোনায় দিলে সে এস.এস.সি তে অনেক ভাল করবে । তিথীকে আমার কাছে দাও । বিকালে পড়তে আসুক। তোমাদের অবস্থা আমি সবই জানি। টাকাপয়সা নিয়ে তোমার চিন্তা করার কোন দরকার নেই"
অনন্যা এইখবর শুনে যদিও খুব খুশি হয় ,সজল কিন্তু তেমন একটা খুশি হতে পারে না । তার নিজেকে একটা পরাজিত মানুষ বলে মনে হতে থাকে। মেয়ের পড়াশোনার এই সামান্য টাকা সে দিতে পারবেনা ,তা কি কখনও সে ভেবেছিল?তার আর্থিক অবস্থার জন্য কেউ একজন তাকে অনেক বড় একটা করুনা করছে,নিজেকে এতটা গরীব অসহায় ভাবতে তার খুব কষ্ট হয়। অনন্যা এই কষ্টের কথা জানে না । অনন্যা সেই স্বপ্ন এখনও দেখে ,তিথীর জন্মের পর যে স্বপ্ন সে প্রথম দেখেছিল। তিথীর দিকে তাকালেই তার মনে হয় ,সেই স্বপ্ন সত্যি হতে চলেছে। তার মেয়ে যে পাইলট হবে । ঐ দূর আকাশে যে মেঘ ভেসে বেড়ায়,তারও উপরে হবে তিথীর ঘর। 
কিছুদিন পর স্কুল থেকে শিক্ষাসফরে যাওয়ার ঘোষনা হয় । ছোটবেলা থেকে তিথী কখনোই বাবার কাছে তেমন বড় কোন আবদার করে নি ,কিন্তু আজ যখন তার সব বন্ধু শিক্ষাসফরে যাওয়ার জন্য হইচই করছে,তিথী তখন আর থাকতে পারে না। তারও খুব ইচ্ছে করে সবার সাথে শিক্ষাসফরে যেতে। বন্ধুদের সাথে হইচই করতে । এই প্রথমবার তার মনে একটুখানি বিশ্বাসের জন্ম হয় যে ,বন্ধুদের সাথে একসাথে খাওয়া,আনন্দ উল্লাশ করা কোন পাপ নয় ।তাই সেদিন রাতে সজল যখন ঘামেভেজা শার্ট খুলে আলনায় রাখে ,তিথী তখন অপরাধীর মত চুপি চুপি বলে,"বাবা,স্কুল থেকে পিকনিকে যাচ্ছে। "
অন্যমনস্কভাবে সজল বলে,"কবে?"
"২৮ তারিখে।"
সজল যেন ব্যপারটা বুঝতে চায় না। বলে,"ও আচ্ছা"
"আমি যাব না বাবা?"
ব্যকুলের মত প্রশ্ন করে তিথী।
সেই মুহূর্ত সজল নির্বাক হয়ে যায়। তারপর খুব বেশী আত্নবিশ্বাসের সাথে বলে,
"অবশ্যই যাবি মা। "
"টাকা লাগবে বাবা। স্কুল থেকে বলেছে ২৭ তারিখের ভিতর টাকা জমা দিতে । "
মাসের শেষ । সজলের হাতে টাকা নেই । কিছুদিন আগে অনন্যাকে ডাক্তার দেখাতে গিয়ে বেশ কিছু টাকা খরচ হয়ে গেছে।কিছু ওষুধ এখনও কেনা বাকি । কাছে বিষ খাওয়ার পয়সাটি নেই । পাওনাদারদের টাকা ঠিকসময় না দিতে পারায় তারা আর সজলকে টাকা ধার দিতে চায়না।
। তবু, সে কঠিন গলায় বলে,"টাকা ম্যানেজ হয়ে যাবে ।"কেন সে একথা বলে সে জানে না । এমন সুন্দর একটা মেয়েকে কেন জানি না বলতে ইচ্ছে হয় না ।অনন্যা তিথীর গত মাসছয়েক আগে কেনা গোলাপী রং-এর ড্রেসটা খুব সুন্দর করে কাচে। তারপর সেটাকে ইস্ত্রী করিরে এনে গুছিয়ে রাখে । পিকনিকের দিন বন্ধুদের সাথে হইচই করার সময় তার মেয়ের হাসিমাখা মুখটি তার দেখতে খুব ইচ্ছে করে। 
সজল যথাসময়ে টাকা নিয়ে আসে । অনন্যার ওষুধও কিনে আনে সে। সেইদিন বাজারে কোনও কিছুর কম পড়ে না। অনন্যা খুব অবাক হয়ে দেখে একদম পারফেক্ট বাজার হয়েছে। এতদিনে সজল তাহলে মানুষ হয়েছে!অনন্যার কেন জানি "টাকা কোথায় পেয়েছ?" এই ধরনের প্রশ্ন জিজ্ঞেস করতে আর ভাল লাগে না। এই ধরনের প্রশ্ন করা মানেই কিছু টেনশন মাথার ভিতর ঢোকানো। সেইদিন রাতে বাড়িতে রুই মাছের ঝোল রান্না করা হয়। বাড়িতে কেমন জানি একটা ঈদ ঈদ ভাব আসে। অনন্যা মেয়েকে নিয়ে গল্প করতে বসে। চোরের গল্প। আলিবাবা ও চল্লিশ চোরের গল্প।তিথী মুগ্ধ হয়ে শোনে । গল্পটা যেন সে চোখের সামনে দেখতে পায়। ঐ তো পাহাড়,সোনাদানা,ঐ হলো আলিবাবা আর ঐ হলো চোরেদের সর্দার।
ঐ দিন রাতে তিথীর ভাল ঘুম হয় না। পরদিন তার পিকনিক। শুয়ে শুয়ে সে শুধু পরেরদিনের কল্পনা করে।ঘরের অন্য একটা রুমে সবার গোপনে আরও একটা প্রানী সে রাতে ঘুমোতে পারে না ।
পরদিন মেয়েকে বিদায় দেয়ার সময় অনন্যা স্কুল পর্যন্ত যায়। মেয়েটাকে আগে কখনো এভাবে কোথাও ছাড়া হয়নি। তাই এই প্রথমবার মেয়ের জন্য অনন্যার দু:শ্চিন্তা লাগে। যদিও পিকনিকের গাড়িটা সেদিন রাতেই আবার ব্যাক করবে,তবু কেন জানি অনন্যার দু:শ্চিন্তা কমে না। মেয়েকে বিদায় দেয়ার পর অনন্যা বাড়ি ফিরে আসে। আর তখনই দু:সংবাদটা প্রথম শোনে অনন্যা। তার কাছে হঠাত পৃথিবীকে প্রচন্ড মিথ্যাবাদী বলে মনে হয়।চোখের সামনে সমস্ত পৃথিবী ঘুরে যায় তার।দৌড়ে সে থানায় গিয়ে আছড়ে পড়ে। অফিসের টাকা চুরির দায়ে সজলকে গ্রেফতার করেছে পুলিশ ।অনন্যার বিশ্বাস হয়না । তবু তাকে এই সত্যটা মেনে নিতে বাধ্য করা হয়। সজলের চাকরী তো চলে গেছেই,উপরন্তু তাকে ছাড়াতে টাকার প্রয়জন। অনন্যা প্রায় জ্ঞানশুন্য হয়ে পড়ে। আত্নীয়-স্বজন বলতে তেমন কেউ নেই তার,পাড়াপ্রতিবেশীদের থেকে এত টাকা ধার চাওয়ার মত স্বামর্থ তার নেই।যৌবন চলে গেছে বেশ কয়েকবছর আগেই।তাহলে সজলকে কীভাবে সে মুক্ত করবে ?এই স্থলে অনন্যা একটা কালজয়ী কাজ করে বসে। আলমারীর একটা গোপন দেরাজের ভিতর থেকে তার মায়ের দেয়া একটা প্রাগৌতিহাসিক সোনার লকেট বের করে আনে অনন্যা । এই লকেটের ইতিহাস সজল জানে না। সংসারের শত আর্থিক কষ্টের ভিতর দাড়িয়েও কখনোই এই লকেট ভুলেও বের করে নি অনন্যা। তার ইচ্ছা ছিল,মেয়ে যেদিন পাইলট হবে সেদিন তার গলায় এই সোনার হারটা উপহার দিয়ে যাবে অনন্যা। সেই মুহুর্তটার জন্য যুগ যুগ বেচে থাকতে পারত অনন্যা। তাই আজ যখন সজলকে ছাড়াতে এই লকেটটা অতি সস্ত্বায় বেচে দিতে হয়,অনন্যার বড় বড় দুটি চোখ তাই বারবার ভিজে ওঠে।দারিদ্র সত্যিই পাপ। এত বড় পাপ যে,প্রিথিবীতে থেকেই এই পাপীদের নরকের কষ্ট বুঝে যেতে হয়। 
সেদিন সন্ধ্যায় ক্লান্ত দেহ নিয়ে নিশব্দে সজল আর অনন্যাকে বাড়ি ফিরতে দেখা যায়। শহরের ল্যাম্পপোষ্ট গুলো তখন জ্বলছে। সেই আলোয় দুইজন পরাজিত মানুষকে হাটতে দেখা যায়। তারা কেউ কারও সাথে কথা বলে না। তিথীকে পাইলট বানানোর স্বপ্নটা তাদের ভুলতে হবে । গরীবের এত বড় স্বপ্ন দেখা ঠিক নয়। ঈশ্বরের সহ্য হয় না। তবু,কেন জানি সজল ভুলতে পারে না। তার ভিতর মেয়েকে বড় করার একটা মিথ্যে আশ্বাস তখনো জন্ম নেয়। আর অনন্যারও এত কিছুর পরেও ভাবতে খুব ভাল লাগে,তিথী একদিন পাইলট হবে । প্লেন চালাবে । ঐ দুর আকাশে যে মেঘ ভেসে বেড়ায়,তারও উপরে হবে তিথীর ঘর ।

