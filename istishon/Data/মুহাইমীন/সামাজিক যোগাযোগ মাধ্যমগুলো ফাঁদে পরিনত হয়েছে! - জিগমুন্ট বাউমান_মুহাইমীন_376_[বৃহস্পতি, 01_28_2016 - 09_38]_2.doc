সামাজিক যোগাযোগ মাধ্যমগুলো ফাঁদে পরিনত হয়েছে! - জিগমুন্ট বাউমান



লিডস্‌ বিশ্ববিদ্যালয়ের সমাজবিজ্ঞানের এমিরেটাস অধ্যাপক জিগমুন্ট বাউমান একজন নামকরা পোলিশ সমাজবিজ্ঞানী (sociologist). তিনি বিশ্বের বিখ্যাত সমাজতাত্ত্বিকদের অন্যতম। তিনি আধুনিকতা (modernity), উত্তরাধুনিকতা (Postomodernity), ভোগবাদ (consumerism), তরল আধুনিকতা (liquid modernity), ইহুদী গণহত্যা (Holocaust) ইত্যাদি বিষয় নিয়ে লিখেছেন।
১৯৭১ সালে পোলিশ কমিউনিস্ট সরকার দ্বারা পরিচালিত ইহুদী বিরোধী অভিযানের খপ্পড়ে পড়ে তিনি পোল্যান্ড থেকে বিতাড়িত হয়ে ইংল্যান্ডে চলে আসেন। নব্বইয়ের দশকের শেষের দিকে এসে তিনি "তরল আধুনিকতা" (liquid modernity) এর তত্ত্ব দাড় করান। যেটা আমাদেরকে স্মরণ করিয়ে দেয় যে, সবরকম সমঝোতাই আসলে ক্ষনিকের জন্যে ও পরবর্তী নির্দেশ না আসা পর্যন্ত কার্যকর, দ্রুত যা শেষ হয়ে যায়।
সম্প্রতি তিনি তার নব্বইতম জন্মদিন উৎযাপন করলেন। উত্তর স্পেনের বার্গোসে এক ইভেন্টে যোগ দিতে গিয়ে তিনি বর্তমান সাক্ষাতকারটি দেন। সাক্ষাৎকারটিতে বর্তমান সময়ে গণতন্ত্রের ব্যর্থতার কারন, অভিবাসন সঙ্ককট, অকুপাই আন্দোলন, সামাজিক যোগাযোগ মাধ্যমে আমাদের গতিবিধি ইত্যাদি বিষয়ে তার পর্যবেক্ষণ উঠে এসেছে।
প্রশ্নঃ আপনি 'অসাম্য'কে 'metastasis' (স্থানান্তরণ) বলেছেন। গণতন্ত্র কি তাহলে হুমকির মুখে?
উত্তরঃ বর্তমানে যা ঘটে চলেছে আমরা তাকে গণতন্ত্রের সঙ্কট বলে চালিয়ে দিতে পারি। বিশ্বাসের সঙ্কটও বলতে পারি। একটা বিশ্বাস জন্মেছে যে, আমাদের নেতারা কেবলমাত্র দুর্নীতিগ্রস্থ কিংবা মূর্খই নন, একই সাথে তারা অক্ষম। কাজ করতে গেলে ক্ষমতার প্রয়োজন হয়। কোন কিছু করতে গেলে আমাদের রাজনীতির আশ্রয় নিতে হয়। রাজনীতি হল, কী করতে হবে সে ব্যাপারে সিদ্ধান্ত নেওয়ার ক্ষমতা।কিন্তু রাষ্ট্রের হাত ধরে ক্ষমতা ও রাজনীতির যে পরিনয় ঘটেছিল তার পরিসমাপ্তি ঘটেছে।ক্ষমতা জিনিষটির বিশ্বায়ন হয়েছে। রাজনীতি কিন্তু এখনও আগের মতন স্থানীয় রয়ে গিয়েছে। রাজনীতির ক্ষমতা খর্বিত হয়েছে। মানুষ এখন আর গনতান্ত্রিক ব্যবস্থায় বিশ্বাস করছে না কারণ গনতন্ত্র তার করা প্রতিশ্রুতিগুলি রক্ষা করতে পারছে না। উদাহরনত, migration সঙ্কট এর ক্ষেত্রে আমরা তেমনটি দেখতে পারছি। মাইগ্রেশন একটি বৈশ্বিক প্রপঞ্চ। কিন্তু আমরা এ ব্যাপারে রাষ্ট্রীয় সংকীর্ণতায় বন্দী হয়ে উদ্যোগ নিয়ে চলেছি। আমরা যখন গনতান্ত্রিক প্রতিষ্ঠানগুলি তৈরী করেছিলাম তখন আমাদের প্রতিষ্ঠান গুলো কিভাবে একে অপরের উপর নির্ভরশীল হয়ে থাকবে সেটা ঠিক করা হয় নি। বর্তমানের গনতন্ত্রের সংকট তাই আসলে গনতান্ত্রিক প্রতিষ্ঠানের সঙ্কট।প্রশ্নঃ আপনি স্বাধীনতা ও নিরাপত্তার মধ্যকার যে দোলকের বর্ণনা করেছেন তা এই মুহুর্তে কোন দিকে অবস্থান নিয়েছে বলে আপনার অভিমত? 
উত্তরঃ এই দুটো মূল্যবোধের মিলন হওয়া সাংঘাতিক রকমের কঠিন একটা ব্যপার।আপনি যদি নিরাপত্তা চান, তাহলে আপনাকে আপনার স্বাধীনতার সামান্য হলেও বিসর্জন দিতে হবে। আবার যদি অধিক স্বাধীনতা উপভোগ করতে চান, তাহলে আপনাকে নিরাপত্তার ব্যপারে ছাড় দিতে হবে। এই উভয়সঙ্কটটি চিরকালীন। চল্লিশ বছর আগে আমরা ভেবেছিলাম স্বাধীনতার জয় হয়েছে। তাই ভোগবাদের বেলেল্লেপণা শুরু করলাম। আমাদের মনে হল, টাকা ধার করেই আমরা সবকিছু করে ফেলতে পারব। আপনি বাড়ি, গাড়ি সব কিনতে পারতেন, পরে টাকা শোধ করে দিতে হত। ২০০৮ এ এসে একটা তিক্ত অভিজ্ঞতার ভেতর দিয়ে আমাদের ঘুম ভাংল।বিশাল এক ঋণমন্দা দেখা দিল। এই আকস্মিক বিপর্যয়ের ফলে যে সামাজিক ধ্বস নামল তার শিকার হল মধ্যবিত্ত শ্রেণী। তাদেরকে টেনে এক অনিশ্চিত অবস্থার ভেতর ফেলে দেওয়া হল। এখনো তারা সেই অবস্থায় পতিত রয়েছে। তারা জানেন না তাদের প্রতিষ্ঠান অন্য কোনটির সাথে মিলিয়ে যাবে কিনা (company merging) এবং তাদেরকে ছাটাই করা হবে কিনা! তারা এটাও জানেন না, তারা যে বাড়ি-গাড়ির মালিক সেগুলো আদৌ তাদের কিনা! এখন আর সেই শ্রেনী-দন্দ্ব ব্যাপারটি নেই। এখন প্রতিটি ব্যক্তিমানুষ তার সমাজের সাথে দন্দ্বে লিপ্ত হয়ে পড়েছে। এটা শুধু তাদের নিরাপত্তার ঘাটতি নয়, একই সাথে স্বাধীনতারও ঘাটতি।
প্রশ্নঃ আপনার কাছে 'প্রগতি' জিনিষটিকে অতিকথন মনে হয়। কারণ মানুষ এখন আর তাদের “ভবিষ্যৎ যে অতীতের তুলনায় সমৃদ্ধশালী হবে” এরকমটা মনে করে না। 
উত্তরঃ আমরা একটা অন্তরবর্তীকালীন (interregnum) সময় পার করছি। একটা সময় পার করে এসেছি যখন সব কাজ একটা নিশ্চিত পন্থা অবলম্বর করে করা যেত। কিন্তু এখন আর পুরানো পন্থা দিয়ে কাজ চলে না।আমরা জানি না, এর পরের যুগে সবকিছু কিভাবে করতে হবে! নতুন নতুন পন্থা বের করে কাজ চালিয়ে যাওয়ার ব্যপারে বর্তমানে আমরা সমীক্ষা চালিয়ে যাচ্ছি। স্পেনের জনগণ তাদের সেই ১৫ই মে আন্দোলনের মাধ্যমে প্রচলিত ব্যবস্থার বিরুদ্ধে প্রশ্ন ছুড়ে দিয়েছেন। সেসময়ে জনগণ গণজমায়েত করে বিতর্ক চালিয়ে গিয়েছেন। পুরানো সংসদীয় ব্যবস্থার বিপরীতে তারা প্রত্যক্ষ গণতন্ত্রের চর্চার জন্ম দিলেন। কিন্ত সেটা বেশিদিন টিকে নি। পুরাতন কর্মপন্থা দিয়ে কাজ করার ব্যপারটি চলমান থাকবে কেউ তা ঠেকিয়ে রাখতে পারবে না। তারপরেও এসব আন্দোলন নতুন নতুন কর্মপন্থা বের করে আনতে অপেক্ষাকৃত কার্যকর।প্রশ্নঃ আপনি যুক্তি দেখিয়েছেন যে, ১৫ই মে ও বিশ্বব্যপী অকুপাই আন্দোলন এর মতন আন্দোলন গুলো আসলে "পুরোনো জঞ্জাল পরিষ্কার করতে জানে, কিন্তু নতুন কোন শক্ত কাঠামো বাৎলে দিতে পারে না"। 
উত্তরঃ কোন গণচত্তরে যখন মানুষ জমায়েত হয় তখন কিছু সময়ের জন্য হলেও তারা তাদের পারস্পরিক ভিন্নতাটা পাশে সরিয়ে রাখে! বিশেষ করে গণজমায়েতের লক্ষ্য যদি কারো প্রতি ক্ষোভ প্রকাশের মতন নেতিবাচক কিছু হয়ে থাকে তবে সে জমায়েতের সাফল্যের সম্ভাবণা বেশি থাকে। এসব গণজমায়েতকে পারস্পরিক সংহতির একপ্রকার বিষ্ফোরণ বলা চলে। কিন্তু বিষ্ফোরণ ব্যাপারটি যতই শক্তিশালী হোক না কেন খুবই ক্ষণস্থায়ী।প্রশ্নঃ আপনি এটাও বিশ্বাস করেন যে সামাজিক, জাতিগত অন্যান্য সংখ্যালঘু সম্প্রদায়ের দ্বারা তৈরী এসব রাজনৈতিক জোট (rainbow coalitions) নেতা তৈরী করতে পারে না জোটের স্বভাবগুণেই।
উত্তরঃ একেবারে সঠিক উত্তর দিতে গেলে, এসব আন্দোলনে শেষপর্যন্ত টিকে যেতে পারবেন এমন নেতার অভাব দেখা যায়। আরো সঠিকভাবে বলতে গেলে, সেরকম নেতার অভাব দেখা যায় যারা কিনা তাদের লক্ষ্যসমূহকে কাজে অনুবাদ করতে পারেন।প্রশ্নঃ স্পেনে ১৫ই মে'র আন্দোলন নব্য রাজনৈতিক শক্তির আবির্ভাবে অবদান রেখেছে। 
উত্তরঃ এক দল ছুড়ে ফেলে অন্য দলকে ক্ষমতায় আনলেই সমস্যার সমাধান হবে না। দলগুলো ভালো না, এটা আসলে মূল সমস্যা নয়। মূল সমস্যাটা হল এই রাজনৈতিক দলগুলোর হাতে আর পরিস্থিতির নিয়ন্ত্রণ নেই। স্পেনের সমস্যাগুলো আসলে বৈশ্বিক সমস্যার অংশ। আঞ্চলিক ভাবে আপনি সমস্যার সমাধান করে ফেলবেন এটা চিন্তা করাটা ভূল হবে।
প্রশ্নঃ কাতালানের স্বাধীকার আন্দোলন সম্পর্কে আপনার অভিমত কী?
উত্তরঃ আমি মনে করি আমরা এখনো সেই ভার্সাই এর নীতি অবলম্বন করে চলেছি। সেসময় রাষ্ট্রের স্বায়ত্বশাসনের ধারণাটি প্রতিষ্ঠা করা হয়েছিল। কিন্তু আজকের দুনিয়ায় ব্যাপারটা অলীক কল্পণা ছাড়া কিছুই নয়। কারণ, কোথাও এখন আর সমজাতিক ভুখন্ডের দেখা পাওয়া যাবে না। প্রতিটি সমাজ এখন আন্তর্জাতিক ছিন্নমূল সম্প্রদায়ের সংকলন ছাড়া কিছুই নয়। মানুষ এখন সেই সমাজে গিয়ে বসবাস করছে ও কর দিচ্ছে যে সমাজের প্রতি সে নিজেকে অনুগত মনে করে।কিন্তু একই সাথে সে কিন্ত তার নিজের পরিচয় বিসর্জন দিতে চাচ্ছে না। কাতালান কিংবা স্কটল্যান্ড অথবা লোম্বার্ডি; এসব জনপদের পরিস্থিতি হলঃ এখানে গোত্রীয় পরিচয়ের সাথে নাগরিকত্বের একটা স্ববিরোধ চলছে। তারা সবাই কিন্তু ইউরোপিয়ান। কাতালানের মানুষেরা এখন আর ব্রাসেলস এর সাথে মাদ্রিদের মাধ্যমে কথা বলতে চায় না, চায় বার্সেলোনার মধ্যস্থতায় কথা বলতে। প্রায় প্রতিটা দেশেই একই ঘটনা ঘটতে শুরু করেছে। আমরা এখনো প্রথম বিশ্বযুদ্ধের শেষ দিকে প্রতিষ্ঠিত নীতি মেনে চলছি। কিন্তু বিশ্ব আজ অনেকটা পরিবর্তিত হয়ে গিয়েছে।প্রশ্নঃ সামাজিক যোগাযোগ মাধ্যম ব্যবহার করে তথাকথিত "ঘরে বসে বিপ্লব" (armchair activism) করে ফেলার মাধ্যমে মানুষের প্রতিবাদের পন্থার কার্যকারিতার ব্যাপারে আপনি বেশ সন্দিহান। আপনি এটাও বলেছেন, ইন্টারনেট আমাদেরকে নির্বোধে পরিনত করছে এর সস্তা বিনোদন দিয়ে। তাহলে কি আপনি বলবেন যে, সামাজিক নেটওয়ার্কগুলো জনগণের জন্য নতুন আফিমে পরিনত হয়েছে? 
উত্তরঃ আত্মপরিচয়ের (identity) প্রশ্নটির পরিবর্তন ঘটেছে। আপনার জন্মগত কমিউনিটি দিয়ে এখন আর আপনার পরিচয় নির্ধারিত হয় না । বরং আপনাকে আপনার কমিউনিটি তৈরী করে নিতে হয়। কমিউনিটি কিন্তু তৈরী করা যায় না, হয় আপনি ইতমধ্যেই কোন একটি কমিউনিটির অন্তর্গত নতুবা আপনার কোন কমিউনিটি নেই। সামাজিক নেটওয়ার্কগুলো শুধুমাত্র এসব কমিউনিটির বিকল্প মাধ্যম তৈরী করতে পারে। নেটওয়ার্ক ও কমিউনিটির পার্থক্য হল আপনি কমিউনিটির অধীন, অপরদিকে নেটওয়ার্ক আপনার অধীন। আপনার নেটওয়ার্কে আপনিই সবকিছুই নিয়ন্ত্রণ করছেন এমন একটা বোধ আপনার ভেতরে জন্ম নেয়। আপনি আপনার ইচ্ছে মতন পছন্দসই বন্ধু যুক্ত করতে পারেন আবার যুতমতন ডিলিটও করে দিতে পারেন। আপনার মনে হয় সবকিছু আপনার নিয়ন্ত্রনে কারণ যেসব মানুষের সাথে যুক্ত হতে প্রয়োজন বোধ করেন তাদের সাথে ইচ্ছামত যুক্ত হতে পারছেন। আজকের এই ব্যক্তিস্বাতন্ত্রিকতার যুগে (individualist age) মানুষ ভীষণভাবে একাকীত্বের ভয় করে, সামাজিকভাবে বর্জিত হবার ভয় করে। এসব কারণে সামাজিক যোগাযোগ মাধ্যমগুলো এসে মানুষ একটু স্বস্তি অনুভব করে। কিন্তু ইন্টারনেটে এত সহজেই বন্ধু বানানো ও বাতিল করা যায় যে, মানুষ প্রকৃত সামাজিক মিথস্কৃয়ার দক্ষতা অর্জন করতে ব্যর্থ হয়ে পড়ছে। রাস্তায় কিংবা কর্মক্ষেত্রে একটা বিশাল সংখ্যক মানুষের সাথে আপনাকে বিচক্ষণতার সাথে মিশতে হয়। তখন এই বাস্তব সামাজিক মিথস্ক্রিয়ার দক্ষতারই প্রয়োজন পড়ে। মহান পোপ ফান্সিস নির্বাচিত হবার পর তার প্রথম সাক্ষাতকারটি দিয়েছিলেন ইউজিনো স্কালফারির কাছে, যিনি কিনা ছিলেন একজন স্বঘোষিত নাস্তিক। এটাকে আমরা একটা নিদর্শন হিসেবে দেখতে পারিঃ আপনার মতন একই মতাদর্শে বিশ্বাসী মানুষের সাথে কথা বলাকে আমরা প্রকৃতপক্ষে ভাববিনিময় বলতে পারি না। সামাজিক যোগাযোগের মাধ্যমগুলো তাই আমাদেরকে মতবিনিময় করতে দিচ্ছে না, কারণ এখানে খুব সহজেই বিতর্ক এরিয়ে যাওয়া যায়। অধিকাংশ মানুষ সামাজিক যোগাযোগের মাধ্যম গুলোতে কোন ঐক্যমতে পৌছাতে কিংবা তাদের জানার ব্যপ্তি বৃদ্ধি ঘটাতে আসে না।বরঞ্চ, এখানে এসে একটা নির্দিষ্ট কমফোর্ট জোনে (comfort zone) আটকে যায়, কারণ এসব যোগাযোগ মাধ্যমগুলোতে তারা কেবল তাদের নিজেদের আওয়াজেরই প্রতিধ্বনিই শুনতে পাচ্ছে, কেবলমাত্র নিজেদের চেহারারই প্রতিচ্ছবি দেখতে পাচ্ছে। সামাজিক যোগাযোগ মাধ্যমগুলো খুবই দরকারী জিনিষে পরিনত হয়েছে আমাদের জন্য, কারণ এটা আমাদেরকে বিনোদনের যোগান দিচ্ছে। কিন্ত এগুলো আসলে হল একেকটা ফাঁদ!
(সমাপ্ত)

