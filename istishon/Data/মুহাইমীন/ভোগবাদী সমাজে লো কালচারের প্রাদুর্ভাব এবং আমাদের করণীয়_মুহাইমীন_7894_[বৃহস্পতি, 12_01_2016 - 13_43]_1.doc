ভোগবাদী সমাজে লো কালচারের প্রাদুর্ভাব এবং আমাদের করণীয়


সম্প্রতি একটা ভিডিও ভাইরাল হয়েছে। নারীময় এক কৌতুক শোতে নারীর স্তন নিয়ে লঘু কৌতুক করে তাক লাগিয়ে দিতে দেখা গিয়েছে জনপ্রিয় এক কৌতুক অভিনেতাকে। ভিড্যুটা দেখার সময় একটু ধাক্কা লাগলেও পরক্ষণেই সংবিত ফিরে আনতে হয়েছে। চিন্তা করে দেখলাম, এটা তো আজকের যুগের বৈশিষ্ট্য। ভোগবাদী সমাজে এরকমই তো হবে, হচ্ছে...
ভোগবাদ আজকের পৃথিবীর অন্যতম প্রভাবশালী এক সামাজিক স্রোতে পরিনত হয়েছে। জাতি, ধর্ম, বর্ণ, লিঙ্গ, সম্প্রদায়, শ্রেনী নির্বিশেষে আমরা সবাই আজকে ভোগবাদী হয়ে উঠছি।কারণ ভোগবাদ আমাদের শিখিয়েছে বা শেখাচ্ছে, "উন্নত জীবনকে কেনা যায়"। 'উন্নত জীবনের' স্বাদ পেতে তাই আমরা বস্তুবাদী হয়ে পড়ছি। সব সুখকে আমরা কিনতে চাইছি। হার্বার্ট মার্কুজ ভোগবাদকে সমাজ নিয়ন্ত্রণের একটা অস্ত্র হিসেবে চিহ্নিত করতে চেয়েছেন। ভোগবাদী সমাজে কিছু সংখ্যক মানুষ কলকাঠি নাড়াতে থাকে। কারণ মানুষের মাথায় যখন ভোগবাদ ঢুকিয়ে দেওয়া সম্ভব হয় তখন মানুষ তাদের 'সুখ' নিশ্চিত করতে অতিরিক্ত কাজে নিমগ্ন হয়ে পড়ে, যাতে তারা 'প্রয়োজনীয় সুখ' কেনার মতন যথেষ্ঠ সামর্থবান হয়ে উঠতে পারে। এই নিরর্থক শ্রম দিতে গিয়ে মানুষ তার সুকুমার প্রবৃত্তি গুলো চর্চা করার মতন যথেষ্ঠ সময় পায় না। যার ফলশ্রুতিতে মানুষ আস্তে আস্তে নিজেকে হারিয়ে ফেলে, নিজের মানবিকতাকে হারিয়ে ফেলে। সমাজের উৎপাদন কলের একটা বল্টুতে পর্যবসিত হয় সে। তখন তার ভেতরের প্রতিবাদী সত্ত্বা বলে আর কিছু থাকে না। সমালোচণার দৃষ্টিতে তখন আর সে কোন কিছুর উপর তাকাতে পারে না। সব কিছুকে গ্রহণ করার একটা মানষিকতা অর্জন করে ফেলে সে। মার্কুজ এই প্রবণতাকে সমাজের জন্য সমূহ ক্ষতিকর বলে চিহ্নিত করেছেন। কারণ এর মাধ্যমে 'ভাল'র দিকে সমাজ যেতে পারে না, পরিবর্তিত হবার তার সমস্ত সামর্থ হারিয়ে বসে সে। একমুখী একটা সমাজ তৈরী হয় তখন। এখন আমাদের প্রশ্ন করতে হবে, কিভাবে, কোন কলকব্জার মাধ্যমে পুঁজিপতিরা সমাজ নিয়ন্ত্রণের নিয়ামক হিসেবে মানুষের ভেতর এই ভোগবাদকে পুশ করতে পারছে? এর উত্তর আছে সংস্কৃতির ধারনার ভেতর। 
এই প্রক্রিয়াটা বুঝতে হবে তাই আমাদের সমাজের ভেতর বয়ে চলা দুটো ভিন্নমুখী সংস্কৃতিক প্রবণতাকে বুঝতে পারার মাধ্যমে। সমাজে যেমন শ্রেণী বৈষম্য রয়েছে তেমনে তারই প্রতিধ্বনি রুপে রয়েছে সাংস্কৃতিক দ্বন্দ ও সংস্কৃতিক বৈষম্য। সংস্কৃতির এই দুটি ভিন্নমুখী ধারা যথাক্রমে হাই কালচার ও লো কালচার নামে পরিচিত।
হাই কালচার বা উচ্চমার্গীয় সংস্কৃতি হিসেবে আমরা সেই সব সংস্কৃতিক "পণ্য" কে ধরতে পারি যেগুলোকে সমাজ উঁচু মানের বলে স্বীকৃতি দেয়। সাধারণত সমাজের আধিপত্যশীল শ্রেনী এবং অভিজাত শ্রেণী ও বুদ্ধিজীবি সম্প্রদায় এই কালচারের ভোক্তা ও সমঝদার হয়ে থাকেন। কারণ কেবল এদের কাছেই এসব "পণ্য" বোঝার ও কেনার মতন 'মাল মসলা' বিদ্যমান থাকে। এটাকে তাই অনেকটা নাক উঁচু, কিছুটা সমাজবিচ্ছিন্নদের সংস্কৃতি হিসেবে চিহ্নিত করতে পারি আমরা। আর্নেস্ট গেলনার হাই কালচার কে রুচিশীল জাতির পরিচায়ক বলতে চেয়েছেন। পিয়েরে বর্দ্যু অন্যদিকে এই হাই কালচারের সাথে সমাজের উচু শ্রেনীর একটা সম্পর্ক খুজে পেতে চেয়েছেন। এলিট শ্রেণীর সামাজিক রীতি নীতির ও আচার আচরণের পরতে পরতে এই হাই কালচারের আবেশ লেগে থাকে। সমাজের নিম্নস্তরের মানুষের মধ্যে তাই এই কালচারের অনুপস্থিতি প্রবল। 
অপরদিকে জনপ্রিয় সংস্কৃতি সমাজের সর্বসাধারণের ভেতর ছড়িয়ে থাকে। এটাকে লঘু বা লো কালচারও বলা হয় কারণ এর উপাদান গুলো নিম্নশ্রেণীর মানুষ যেমন কৃষক, রিকসা ওয়ালা, শ্রমিক এদের দৈনন্দিন কালচার থেকে এসেছে। তাই সমাজ এটাকে লো কালচার বলছে। অশিক্ষিত, স্বল্প শিক্ষিত মানুষের আবেগের সাথে জড়িত এই লো কালচার। তাই এই সংস্কৃতির ভেতর বর্তমান সমাজের বিদ্যমান সমস্যা নিয়ে তেমন একটা বিমূর্ত চিন্তাভাবনা ও উপাদান লক্ষ্য করা যায় না। খুবই সরল ও সোজা একটা ভাব আছে এই লো কালচারের। দৈনন্দিন যৌন সুরসুরি থেকে শুরু করে সমস্ত জৈবিক চাহিদাগুলো প্রতিধ্বনিত হয় এই কালচারে। তাই এই কালচারের একটা মোরালিটি থাকলেও সেই মোরালিটি দৈনন্দিন পারিবারিক ও ব্যক্তিগত সমস্যা পযন্ত বিস্তৃত। ব্যক্তিগত ও পারিবারিক মূল্যবোধের বাইরে তাই লো কালচার বের হতে পারে না। লো কালচারের ভেতর এক প্রকার বিতর্কিত হওয়ার নেশাও থাকে। লো কালচারে এমন এমন সব উপাদান আমরা দেখতে পাই যা সমাজের সকলের মাঝে এক রকমের বিতর্ক ও আলোচনার জন্ম দিয়ে আলোচনার কেন্দ্রবিন্দুতে থাকতে চায়। এটা অনেকটা সমাজের বঞ্চিত শ্রেনীর সমাজপতিদের নজরে আসার আকাঙ্খার মতন। তাই লো কালচারের সাথে অনেকেই সমাজের বঞ্চিত শ্রেনীর আত্মার একটা প্রতিধ্বনি দেখতে পান। 
অশিক্ষিত, অর্ধশিক্ষিত, শ্রমিক, কৃষকের কালচার হবার কারণে এই কালচারের একটা পুরুষতান্ত্রিক কাঠামোও আছে। এর যত সব কৌতুক, যতসব কাহিনী সব কিছুতে নারীকে হীন করার একটা প্রবণতা দেখা যায়। পুরুষতান্ত্রিকতার কারনে এর যৌনতা উদ্রেগকারী কৌতুকগুলোও হয়ে পরে নিম্নমানের মানহানিকর নারীবিদ্বেষপূর্ণ। সমালোচকরা তাই লো কালচারের কুরুচিকর এই প্রবণতাকে পপুলার কালচার থেকে হঠাতে চান সবসময়। তারা বলেন, একটা সমাজের সংস্কৃতিক উপাদান গুলোর ভেতর থেকে উঁচু তলার উপাদান গুলোকে বাদ দিলেই এই নিঁচু তলার সংস্কৃতিক অবশেষ পাওয়া যায়। তাদের মতে লঘু সংস্কৃতি বা লো কালচার হল সেই সংস্কৃতি যাকে ভোগ্য পণ্যে পরিনত করা হয়েছে। ফলে এটাকে সব সময় উচ্চমার্গীয় সংস্কৃতির বিপরীত হিসেবে দেখতে চান তারা। মুনাফাখোরের তৈরী সংস্কৃতি বলে তারা জনপ্রিয় সংস্কৃতিকে উপহাস করতেও ছাড়েন না। 
উত্তর আধুনিক ভোগবাদী সমাজের গণমাধ্যমগুলোর চরিত্র আমাদের বুঝতে হবে। বুঝতে হবে ভোগবাদ ছড়িয়ে দেওয়ায় এর ভূমিকাটা। আমাদের মনে রাখতে হবে জনপ্রিয় মাধ্যম গুলো যারা প্রতিনিয়ত আমাদের কাছে 'সংস্কৃতি' বিক্রি করে যাচ্ছে, আমাদেরকে 'সংস্কৃতি' গিলিয়ে যাচ্ছে, তারা ছোটে মূলত মূনাফার পেছনে। বিনোদনের জগতটা টিকেই আছে মূলত এই মূনাফার কারনে। তারা সবসময় ভোক্তার চাহিদার পেছনে দৌড়ায়। আর তাদের মূনাফা বলবৎ রাখার জন্য তারা ক্রমাগত চেষ্টা করে ভোক্তার রুচি তৈরী করতে। কিন্তু কোন্‌ দিকে তারা ভোক্তার রুচি তৈরী করতে চায়? এমন দিকে তারা ভোক্তার রুচি তৈরী করতে চায় যেদিকে ভোক্তার সংখ্যা বেশি। হ্যা, তারা ছোটে পপুলার কালচারের দিকে। মানুষের রুচি সবসময় লঘু করতে তারা প্রতিজ্ঞাবদ্ধ। কারণ তাদের যে লাভ করতে হবে। আর রুচি পাতলা করে দিতে না পারলে তারা বেশি লাভেরও মুখ দেখতে পারবে না। তাই তারা চেষ্টা করে মানুষকে 'লঘু' জিনিষ খাইয়ে রুচি লঘু করতে। তাই আজকালকার বিনোদনের জগতে সাধারণত এমন কোন সংস্কৃতিক পণ্য আমরা দেখতে পাচ্ছি না যেগুলো গভীর, বিমূর্ত অনুভবে পরিপূর্ণ। এমন কোন কালচারাল প্রডাক্ট নেই যেগুলো বর্তমানের সামাজিক সমস্যা গুলোকে এড্রেস করে। আর নিত্যনতুন প্রযুক্তি এসেতো সমস্যা আরো বাড়িয়ে দিয়েছে। নতুন নতুন মাধ্যম যেমন ফেসবুক, ইউটিউব এর আবির্ভাবের কারণে প্রতিযোগিতা বেড়ে গেছে। মানুষ খুব সহজেই 'কালচার' ভোগ করতে পারছে। তাই প্রতিনিয়ত মানুষ চাচ্ছে নতুন কিছু চেখে দেখতে। দুদিন আগে আসা পণ্য আজ মানুষের কাছে পুরনো হয়ে যাচ্ছে। মানুষ ছুড়ে ফেলে দিচ্ছে তা। তাই আমাদেরকে গেলানো লঘু কালচারও স্বল্প সময়ে আমাদের কাছে তার আবেদন ধরে রাখতে পারছে। নিত্য নতুন পণ্যের বা বিনোদনের জোগান দিতে গিয়ে বিনোদনের জগতটা একটা অন্তহীন পপ কালচারের বৃত্তে আটকে পড়ছে। পপ কালচারের বাইরে কেউ আর বেরিয়ে আসতে পারছে না। 
উত্তরাধুনিক এই কালে এসে তাই হাই কালচার ক্রমাগত লো কালচার দ্বারা বদলে যাচ্ছে। হাই কালচার নিঃশেষিত হয়ে যাচ্ছে বলা চলে। লো কালচারের আধিপত্য একে গ্রাস করে নিচ্ছে। ক্রমাগত পপ কালচার দেখতে দেখতে আমরা আমাদের রুচি হারিয়ে ফেলছি। খাটি সোনা চিনতে ভূলে গেছি আমরা। নকল সোনাকে খাঁটি বলে ভ্রমে পড়ছি। সাংস্কৃতিক পণ্যের পরিমান বৃদ্ধি পেলেও মান বৃদ্ধি পায় নি বাজার সংস্কৃতির বিকাশের কারণে। আমরা নিম্নমানের সংস্কৃতি ভোগ করে তৃপ্তির ঢেকুর তুলছি। আমাদের সংস্কৃতিক অভিজ্ঞার মান নেমে গেছে। 
এখন তাহলে সমাধান কি? উত্তরাধুনিক কালে এসে যে উচ্চমার্গীয়, কালোত্তীর্ণ সংস্কৃতির চর্চা কমে যাচ্ছে সেটা ঠেকাবার উপায় কি? কিভাবে আমরা উচ্চমার্গীয়, কালোত্তীর্ণ সংস্কৃতিক অভিজ্ঞতাকে সর্ব সাধারণের মাঝে ছড়িয়ে দিতে পারি? সেটা করতে গেলে আমাদেরকে বোধ হয় পুঁজিবাদী ভোগবাদী সামাজিক প্রবণতাকে রুখতে হবে। সমাজে পুঁজিপতিদের একচেটিয়া নিয়ন্ত্রণ রুখে দাড়াতে হবে। একটা সমাধান তাই হতে পারে ভোগবাদ বিরোধীতা বা এন্টি কনজুমারিজম। এটাকে উত্তরভোগবাদও বলতে পারি। মানে ভোগবাদের যুগ অতিক্রম করে আমরা ওদিকেই যাব। যেখানে আমরা ভোগবাদকে অতিক্রম করতে পারব। উত্তর ভোগবাদ হল এমন একটা রাজনৈতিক আন্দোলন যেটা ব্যক্তিকে অপ্রয়োজনীয় ও ক্রমাগত পণ্য ক্রয় ও ভোগের ধারণা থেকে সরে আসতে উৎসাহিত করে। প্রত্যেকটি মানুষকে আজকের ভেতরেই সন্তুষ্টি খোঁজার এক অসাধারণ আন্দোলন হয়ে উঠতে পারে এই উত্তরভোগবাদ। আমরা কি প্রস্তুত তার জন্য?

