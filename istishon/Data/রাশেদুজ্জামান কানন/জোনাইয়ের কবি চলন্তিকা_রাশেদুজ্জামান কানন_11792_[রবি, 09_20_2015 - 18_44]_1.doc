জোনাইয়ের কবি চলন্তিকা


দুপাশে বিস্তৃত মাঠ।মাঝখান দিয়ে বহমান নদীর মতো আঁকাবাঁকা রেললাইন।সেই রেললাইনের স্লিপারের উপর একমুঠো চাঁদের আলো প্রতিফলিত হয়ে ফিরে যাচ্ছে নিঃসঙ্গ মাঠের কাছে।আমি আজ সাথী এই রেললাইনের।
অনেক সুন্দর আর রোমান্টিক জায়গা বটে।আমাকে নিয়ে যাবে কবি?
চলে এসো তবে।
কবে?
যেদিন তোমার আমার ভালোবাসার আলো সূর্যের আলোর মতো আলোকিত করবে ধরণীকে সেদিন।
আমার যে এখনোই যেতে ইচ্ছে করছে?
তবে চলে এসো যুবক।রেললাইনের দুপাশের দুই স্লিপারে দুজন।হাতে হাত রেখে পাড়ি দেবো তেপান্তর।চলে এসো যুবক।
চলন্তিকা,এত রাতে নির্জন মাঠে তুমি একা?
একা হতে যাবো কেন?শান্ত পৃথিবী,আমার প্রিয় চাঁদ,আর মোবাইলফোনের কল্যাণে প্রিয় মানুষ আমার পাশে।তবুও কি বলবে আমি একা?
আজ তোমার ছায়া সাথী নেই?
দীঘল?সেও আছে।ঐ তো হাত পাঁচেক দূরেই কানে হেডফোন লাগিয়ে রবীন্দ্র সঙ্গীত শুনছে।
জানো আজকাল আমার আর পূর্ণিমা ভালো লাগে না।
তবে যে মিলন হবে না।
পূর্ণিমারাতে খোলা আকাশের নিচে বেতের চেয়ার টেবিল পেতে দুজনে চা খাবো আর তোমার কন্ঠে কবিতারা ধর্ষিত হবে।এমন দৃশ্য কল্পনা করতে করতে আমি ক্লান্ত কবি।তাই এখন আমাবশ্যার ঘোর অন্ধকারই বেঁছে নিয়েছি।অন্তত আশা ভঙ্গের সম্ভাবনা নেই।হতাশা চেপে ধরবে না আমাকে।বুকের বা পাশটায় না পাওয়ার কষ্টরাও জেগে উঠবে না।
জানো জোনাই,অন্ধকার রাতে এখানটায় জোনাকির মেলা বসে।মনে হয় আকাশের মিটিমিটি তারা গুলো বুঝি মর্তের স্বাধ নেবার জন্য চলে এসেছে আমাদের আঙ্গিনায়।
এই যান্ত্রিক শহর আর ভালোলাগে না রে।কবে যে পালাবো?
চলো তবে পালিয়ে যাই আমাদের এই পৃথিবী থেকে অনেক দূরে।উন্মাদ সমুদ্র ঘেরা একটা দ্বীপে আমরা আমাদের পৃথিবী সাজাই।এই দীঘল........................
দীঘল বলে চিৎকারের পর ও পাশ থেকে শুধুই ট্রেনের ঝনঝনানি শব্দ ভেসে আসে।একসময় সে শব্দও মিলিয়ে যায়।
কি হলো কিছুই বুঝে উঠতে পারে না জোনাই।ছটফট করতে থাকে বদ্ধ ঘরে।কি করে খবর পাবে সে?
চলন্তিকার নাম্বার ছাড়া আর কোন নাম্বারও জানা নেই।একমাত্র সংযোগ পাওয়ার রাস্তাটাও বন্ধ।অজানা আশঙ্কায় মেঘাছন্ন হতে থাকে জোনাইয়ের আকাশ।
তার তিনদিন পর দীঘলের ফোন।
খালামনি ঢাকা পঙ্গু হাসপাতালে।একবার আসবেন?
বিছানায় শুয়ে আছে জোনাইয়ের কবি চলন্তিকা।শরীরের নিচের অংশ একটা সাদা চাদরে ঢাকা।ছোট্র একটা ঘরে বিছানা পেতেছে চলন্তিকা।যে মেয়ে উন্মুক্ত পৃথিবীর সন্তান সে এই ছোট্ট ঘরে কিভাবে আছে?ওর দম আটকে যাচ্ছে না?
নিজেদের প্রথম দেখাটা যে এভাবে হবে হয়ত কল্পনাতেও ছিল না কারো।নিষ্পাপ দুটি চোখ বেয়ে অঝর ধারায় বইছে শ্রাবণের মেঘের কান্না।দুজনের মুখের ভাষাই আজ হারিয়ে গেছে।কন্ঠনালীর দায়িত্ব নিয়েছে তাদের চোখ।কতক্ষণ চোখে চোখে কথ হলো কেউ জানে না।
দীঘলের কথায় সংবিৎ ফিরে পায় দুজনেই।
একটু বাইরে আসবেন?
আজ খালামনির অপারেশন।হয়ত দুটি পা ই কেটে ফেলতে হবে।তবে কতটুকু কেটে ফেলতে হবে তা আজ বোঝা যাবে।
ভাষা হারিয়ে আবারও বোবা হয়ে যায় জোনাই।
জানেন ওর কিছু হলে নিজেকে ক্ষমা করতে পারবো না কোনদিনই।আমাকে বাঁচাতে গিয়েই তো ওর এই অবস্থা।
এবারও নির্বাক জোনাই।
ওটিতে নেয়ার প্রস্তুতি চলছে চলন্তিকাকে।আর একটু পর ওর পায়ের উপর ছুড়ি চালাবেন ডাক্তাররা।হাসপাতালের বারান্দায় একা একা পায়চারি করছে জোনাই।এখানে যারা এসেছে তারা সবাই চলন্তিকার খুব কাছের মানুষ,সবাই একে অপরকে চেনে শুধু জোনাইকেই কেউ চিনে না।সেও চিনে না কাউকে।নিজের একান্ত কষ্টে একাই নিজের ভেতর কুঁকড়ে যেতে থাকে জোনাই।
তিন ঘন্টা পর যখন ওটি থেকে ডাক্তার বের হলেন তখন জানা গেল সেই নির্মম তথ্যটি। চলন্তিকাকে বাঁচাতে হলে উরু থেকে শুরু করে সম্পুর্ন পা কেটে বাদ দিতে হবে।তা না হলে পচন একসময় সারা শরীরে ছড়িয়ে পড়বে।আর উরু থেকে কেটে ফেললে সে আর কোন দিনই হাঁটতে পারবে না।এমনকি কৃত্তিম পা সংযোগ করাও সম্ভব হবে না।অনেকটা জড় পদার্থের মতো বেঁচে থাকতে হবে কবি চলন্তিকাকে।
এ অবস্থায় স্লো পয়জন দিয়ে মেরে ফেলাই শ্রেয়।
রুদ্ধদ্বার বৈঠক বসে হাসপাতালের এক কক্ষে।কেমন করে যেন জোনাইয়েরও স্থান হয় সেই বৈঠকে।
আশ্চর্যজনকভাবে সবাই এই স্লো পয়জনের পক্ষেই।অন্যের করুনার পাত্র হতে দিতে চায় না কেউ ওকে।
আমাকে দিয়ে দিন ওকে।আমি চলন্তিকা কে নিয়ে যাই।আপনাদের কাছে কোন দিনই আসবো না আমরা।
অচেনা এক যুবকের এমন কথায় হাসপাতালের নিরব কক্ষটি আরো নিরব হয়ে যায় এক সময়।
প্রথমে মুখ খোলে চলন্তিকার বড় মামা.........
দেখুন।আপনি ওকে কতদিন ধরে চিনেন জানি না।ওকে আমরা সেই ছোট্টবেলা থেকে কোলে পিঠে করে মানুষ করে আসছি।কবি চলন্তিকা ছিল সবার প্রিয় মুখ।আপনার চেয়ে ওর প্রতি আমাদের ভালোবাসা কোন অংশেই কম না।আর আপনি আজ যা বলছেন তা আবেগের তরেই বলছেন একদিন সে আপনার কাছেও বোঝা হয়ে যাবে।আর সেও অন্যের বোঝা হয়ে থাকার মতো মেয়ে নয়।তখন কেউ ভালো থাকবে না।তারচেয়ে বরং.........বলতে বলতে অবুঝ শিশুর মতো হাউমাউ করে কেঁদে ওঠেন ভদ্রলোক।
এরপর যেন কিছু বলার থাকে না জোনাইয়ের।চোখের জলে ভাসতে ভাসতে বের হয়ে আসে ছোট্ট ঘরটি থেকে।
গভীর রাত।হাসপাতালের সেই ছোট্ট দমবন্ধ করা রুমে শুয়ে আছে চলন্তিকা।তার মাথার কাছে বসে আছে তার জোনাই।
আমি আর কোনদিন হাঁটতে পারবো না।তাই না?
আমাদের আর এক সাথে জ্যোৎস্না রাতে রেললাইন ধরে হাঁটা হবে না।না রে?
অন্ধকার রাতে জোনাক পোকার সাথে খেলা হবে না।
দুজনে হাতে হাত রেখে আর হারিয়ে যাওয়া হবে না তেপান্তরে।তাই না?
তুমি আর আমাকে মেনে নিতে পারবে না।তাই না জোনাই?
জোনাই এবারও নির্বাক।পৃথিবীর নির্মমতা কেড়ে নিয়েছে ওর ভাষা।নিজের হাতে বন্ধি চলন্তিকার হাতে একটা মৃদু চাপ দিয়ে বলে......
পাশে আছি কবি.........সব জনমেই।

