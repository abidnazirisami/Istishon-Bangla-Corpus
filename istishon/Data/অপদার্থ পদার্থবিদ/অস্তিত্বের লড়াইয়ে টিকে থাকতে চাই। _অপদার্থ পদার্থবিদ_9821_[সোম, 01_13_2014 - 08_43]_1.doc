অস্তিত্বের লড়াইয়ে টিকে থাকতে চাই। 


আমি একজন হিন্দু।স্বভাবত কারণেই হোক বা এ দেশে সংখ্যালঘু হয়ে জন্মানোর কারণেই হোক আমি স্বার্থপর, মেরুদন্ডহীন ভীতু, নির্বোধ,দুর্বলচিত্তের,পলায়নপ্রবর এবং ভারত-পাকিস্তান ক্রিকেট ম্যাচে ভারতের সমর্থক।আমি স্বার্থপর বলেই বেশ কিছুদিন ধরে দেশে হিন্দুদের বাড়ি-ঘর এবং মন্দিরে আগুন দেয়া সত্ত্বেও, আমার এখানে তো কিছু হয় নি, ভেবে ঊট পাখির মত মাথা গুজে পড়ে আছি। আমি দুর্বলচিত্তের এই কারনে, যখন বার বার দেশের বাইরে পাঠিয়ে দিতে চেয়েছে তখন আত্বিয় , পরিবার, প্রেমিকা ছেড়ে যেতে চাই নি। ঠিক একই কারনে আমি নির্বোধ। আমি এ দেশের একটি পাব্লিক বিশ্ববিদ্যালয়ে পড়ছি। একটা ভাল ভবিস্যত ও আছে হয়ত। কিন্তু পরবর্তি প্রজন্মের নিরাপত্তার কথা ভেবে পালিয়ে যেতে হবে।
দুর্বৃত্তকারী কে, তা আমি নিশ্চিত জানি না। আমি সত্যি জানি না তারা আওয়ামীলীগের না বিএনপির না জামায়াতের। তবে নিশ্চিৎ জানি তারা আমার এ দেশেরই মানুষ এবং হিন্দু নয়।প্রচন্ড কষ্ট হয় যখন তাদের মধ্যে দেখি ৭১ উত্তর প্রজন্মের প্রতিনিধিদের।আজ আমি হিন্দু বলে আক্রান্ত। সেদিন বোধহয় বেশি দূরে না যেদিন পুরো জাতি আক্রান্ত হবে যদি আমাদের প্রজন্ম ভুল জেনে ভুল বুঝে বেড়ে ওঠে। সেদিন আমাদের যেন দেখতে না হয় ।ঝাপসা হয়ে যাওয়া স্বপ্নগুলোর মধ্যেও কিছু আলোিকত মুখ দেখি।স্বপ্নগুলো বেচেঁ থাকুক। আর স্যালুট জানাই সেই হিন্দু বৃদ্ধাকে, যে তার ভস্মিভূত বাড়িটার সামনে দাড়িয়ে কাঁদতে কাঁদতে বলেছিল,"আপন দেশ, দয়া করে থাকতে দিলে থাকব", তবুও থাকতে চেয়েছিল আমার মত পালাতে চায় নি।

