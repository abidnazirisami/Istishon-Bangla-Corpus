জীবন যেখানে যেরকম, সেখানে সেরকম করে মানিয়ে নিতে হয়।


বাবার মৃত্যুর পর ওয়ারিশনামা নিয়ে বেশ ঝামেলায় পড়ে গিয়েছিলাম, বিশেষত ব্যাংকের কাজে, ব্যাংকের কাজে সেটির খুবই দরকার ছিল। যেহেতু বাবা থাকাকালীন সরকারী সব কাজই বাবা করে দিত, তাই এসব কাজের সামনে আগে কখনো পড়তে হয়নি। কিন্তু এবার পড়লাম মহা ফ্যাঁসাদে! কি করব? কোথায় যাব? কিছুই বুঝলামনা। সাথে ছিল আমার মামা। তিনি আর আমি মিলে শুরু করলাম দৌড়াদৌড়ি, এর কাছে যাও ওর কাছে যাও, এখানে স্বাক্ষর কর, ওখানে স্বাক্ষর কর, সত্যায়িত কর, অমুকদিন আস, অমুকদিন আসলে অমুক স্যার আসেননাই, তাই আজকেও কাজ হবেনা, গ্রামের চেয়ারম্যান নাকি মামলায় জড়িয়ে পড়েছেন তাই তিনি না আসা পর্যন্ত কাজ হবেনা! টাকা যাচ্ছিল পানির মত। এদিকে আবার বিরোধীদলের অবরোধ চলছে, তাই স্থায়ী ঠিকানা আর অস্থায়ী ঠিকানাতে আসা যাওয়া ছিল ঝামেলাপূর্ণ। এসব করতে করতে ১ মাস চলে গেল। ফলাফল শুন্য! এদিকে ঘরে টানাটানি পড়ে গেছে, ব্যাংকের টাকাটা না তুলতে পারলে একেবারে না খেয়ে মরে যাবার অবস্থা, তাছাড়া রয়ে গেছে বহু দেনা, সেগুলোও শোধ করতে হবে। কিন্তু ওয়ারিশনামা পেতে আরো কয়দিন লাগে আল্লাহ মালুম।
তখন এক ভাই বলল "আরে এত প্যারার কি আছে?" "একটা বানিয়ে নিলেই পারো" বললাম "কিভাবে?"
তখন ভাই আমাকে নিয়ে কম্পোজের দোকানে গেলেন, যাওয়ার আগে গ্রামের চেয়ারম্যানের নামে আরজেন্ট একটা সিল বানালেন, মানে এক ঘন্টায় দিবে। দোকানে গিয়ে কি এক কাগজে প্রিন্টের কথা বললেন, আমার কাছ থেকে ইউনিয়ন পরিষদের নাম হাবিজাবি লিখে নিলেন। ৪৫ মিনিটের মধ্যে হাতে আমার গ্রামের ২ কপি প্যাডের কাগজ চলে আসল, আর সেটার উপর আমাদের ওয়ারিশনামা একেবারে কম্পোজ করা! 
এরপর সিলওয়ালার দোকানে গিয়ে গ্রামের চেয়ারম্যানের সিল মারলাম, ভাই সাইন করে দিলেন, দুপুর ১২ টার মধ্যে কাজ শেষ। এরপর ব্যাংকে গিয়ে তার ফটোকপি জমা দিলাম, পরের দিনই টাকা তুললাম।
সব মিলিয়ে খরচ হল ২৫০ টাকা ভাইকে চা নাস্তার খরচ বাদ।
জানি এটা দুর্নীতি, কিন্তু কি করার? যে কাজ মাত্র ৩০ মিনিটে মাগনায় করা যায়, সে কাজের জন্য আমাকে ৩০ দিন ওঠানামা করিয়ে টাকাপয়সা নিয়ে হাতে একটা কাঠাল ধরিয়ে দিল। সেখানে আমি কোন অপরাধ করেছি বলে মনে হয়না।
আরেকটা ব্যাপার আমার কাছে অদ্ভুত লাগে তা হল ছবি বা কোন ডকুমেন্ট সত্যায়িত করা। হাউ ফানি! এই একবিংশ শতাব্দীতে এসেও এমন একটা হাস্যকর কাজ আমাদের করতে হয়, নিজে ছবির সামনে দাঁড়িয়ে থেকেও আমার ছবির সত্যায়ন করেন এমন একজন যে আমাকে চিনেনইনা। তার মানে কি আমি আমার ছবির জন্য যথেষ্ট না? আর সত্যায়িত যাদের কাছে করতে যাই ঠিক ওই সময়ে তাদের ব্যাবহারের কথা আর না হয় নাই বললাম! তাই এখন আর সত্যায়িত করিনা, কলেজ লাইফে বন্ধুরা একটা ডাক্তারের সিল বানিয়েছিলাম, প্রয়োজন অনুসারে ওটা শুধু হাতবদল হয়। কি করার? জীবন যেখানে যেরকম, সেখানে সেরকম করতে হয়!

