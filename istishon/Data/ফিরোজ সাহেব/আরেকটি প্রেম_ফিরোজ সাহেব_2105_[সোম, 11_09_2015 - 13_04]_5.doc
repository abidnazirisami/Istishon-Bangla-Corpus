আরেকটি প্রেম


গেটে ঢুকতেই ৪ টা সুন্দরীর সাথে দেখা। যার মধ্যে ৩ জন আমার দিকে দেখলেও বাকি একজনের হাফভাব টা ঠিক বুঝলাম না। দেখলো না দেখেও না দেখার ভান করলো সেটা বুঝতে বুঝতেই ওরা সবাই গেটের ওপারে। বিষয়টা নিয়ে ভাবতে ভাবতে আরেকটু সামনের দিকে চলে আসলাম। অনেকগুলা হাসি দেখা যাচ্ছে। বলতে গেলে সবার মুখেই। কেউ হাটতে হাটতে হাসছে, কেউ বসে বসে হাসছে আর বাকিরা হেলান দিয়ে হাসছে। এতোগুলা হাসি একসাথে খুব একটা দেখা যায়না। বলতে গেলে দেখাই যায় না। বিষয় টা নিয়ে ভাবতে ভাবতেই ২ টা কালো শাড়ি পড়া মেয়ে বের করে ফেললাম। ২ মাস ফোনে কানাকানি হওয়ার পর আজ প্রথম দেখা হওয়ার কথা। যদিও আমার কোনো ইচ্ছা ছিলো না। কিন্তু ওর ইচ্ছাশক্তির কাছে আমার ইচ্ছাশক্তি পরাজিত হওয়ার কারণেই আসতে হইলো। প্রথমে ওকে বিশ্বাস করার কোনো পরিকল্পনাই ছিলোনা আমার। কিন্তু পরে বিশ্বাস না করার কোনো কারণ পাই নি। ওকে ছবিতে দেখতে যতোটা গাদুগুদু, ওর কথাবার্তা তার থেকে অনেক বেশি গাদুগুদু। অবশ্য এখনো কেউ কাউকে ভালবাসিনা। আর চুপ চুপ করে বাসলেও কেউ কাউকে বলিনা। আসলে ভালবাসা বাসিতে এখনো সম্পর্কটা যায় নি। ও হয়তো অনেক্ষন আগেই এসেছে (ধারনাসূত্রে)। সবসময়ের মতো আমি আবারও কনফিউজড। দুই জনের মধ্যে কে ও..?
কথা ছিলো ও কালো শাড়ি পড়বে আর আমি নীল পাঞ্জাবী। যদিও আমি কথা রাখিনি। আসলে পাঞ্জাবী টা আমার সাথে যায়না আর গেলেও পড়তাম না। ফোনে কনফার্ম হয়ে ওর দিকে এগিয়ে গেলাম। দূর থেকেই তাকিয়ে আছে ও আমার দিকে। আমিও। কাছে যেতেই একটা সুন্দর গন্ধ। বাহ্.....
বসার পর থেকে আমি ওর দিকে তাকিয়ে আছি (রঙ্গিন চশমার আড়ালে)। ও অভিমান করে অন্য দিকে তাকিয়ে মানুষের কান্ডকারখানা দেখছে। মনে হচ্ছে পাঞ্জাবি টা পড়ে আসা উচিৎ ছিলো। অভিমান টা ভাঙ্গানোর জন্য ফুলেরতোড়া টা ওর কোলে রাখলাম। হাসিটা লুকানোর চেষ্টা করছে। রোদে ওর গাল টা লাল হয়ে গেছে। হাসিটা শেষ করে আমার দিকে তাকালো।
ও: ৪২ মিনিট ধরে অপেক্ষা করছি। (আমার হিসেবে ৩০ মিনিটের বেশি হওয়ার কথা না)
আমি: জ্যাম ছিলো। (যদিও পুরোপুরি সত্য না)
ও: একটু আগে বের হতে পারলে না. ?
আমি: ইচ্ছে ছিলো পারি নি।
ও: তুমি আর তোমার ইচ্ছে.!!
আমি: তুমি সুন্দর.....
ও: আমি জানি।
আমি: স্বরণ করিয়ে দিলাম।
ও: লাগবে না।
আমি: বুঝলাম।
ও: কি.??
আমি: অনেক কিছু।
ও: কিছু বলবা.??
আমি: না।
ও: তো কেনো আসছো. ??
আমি: তোমাকে দেখতে।
ও: দেখছো.??
আমি: শেষ হয়নি।
ও: আমাকে যেতে হবে।
আমি: সন্ধ্যা হতে আরো অনেক সময় বাকি।
ও: প্রবলেম আছে, চলো উঠি।
আমি: উঠাও আমাকে।
ও: ঢং করিও না, উঠো তো।
আমি: ঢং ছাড়া যে আমার চলে না।
ও: পাগল।
আমি: অনেক বড়।
ও: জানি জানি, বলতে হবে না।
দুজন হাটা শুরু করলাম। গেটের সামনে এসে ও আমার হাতে একটা কাগজ দিলো। বললো বাসা যেয়ে পড়িও। ওকে বিদায় দিয়ে বাসে উঠে পড়লাম। বাসায় আসার ৪ ঘন্টা হয়ে গেছে। এখনো কাগজ টা খুলিনি.....

