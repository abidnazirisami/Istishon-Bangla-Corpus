আঁধারের প্রাচীরে হোক গ্রেনেডের চিৎকার!


পদ্ম​ দা'র গান আমার ভীষণ প্রিয়। তাঁর সঙ্গে পরিচয়ের দশ বছর হতে চললো। ছোট্ট এই জীবনের অনেকগুলো দিন। স্বাভাবিকভাবেই তাঁর গানের যে শক্তি, তা আমার এই দশ বছরের অনেকটা সময়কেই আচ্ছন্ন করে রেখেছে। জরুরী আইনের সময় যখন জেলে বন্দী ছিলাম, গভীর রাতে পাশের সেলের মানুষেরা আমার কণ্ঠে 'এখন আমি নদীর মতো চলি, স্রোতস্বিনী গঙ্গা বহুদূর...' শুনেছে অনেক বার। প্রেম জটিলতায় একবার তাঁর গান গেয়েই অনেকখানি সমস্যা সমাধান করে ফেলেছিলাম। সেই গানটাও আমার খুব প্রিয়- 'যতদূরই যেতে চাও, ততদূরই তোমার...'। পদ্ম দা'র আরও অনেক গান আছে, যেগুলো পরিস্থিতি আমাকে দিয়ে গাইয়ে নেয়, চিন্তা করার আগেই। যেমন, আকাশে শব্দ হলেই মনে হয়, 'ওই হেলিকপ্টার, ওই ডিস্টার্ব!', 'ওই হৃদয় হুলস্থুল', 'আমার আর কোনো কিছু ভাল্লাগে না, যারে তোর ভালো লাগে, তার কাছে যা!' একেক সময় একেকটা হাজির হয়!

গ্রেনেড ছুঁড়ছে ওরা!
পদ্ম দা'র গানের বিচার করা আমার কাজ নয়। আমি তাঁর গানের স্রোতা। আমার কাছে ভালো লাগে। তাঁর গান শুনলে উত্তেজনা লাগে! তাঁর স্টেজ পারফরম্যান্স দেখলে আমার মনে হয়, আমি যে পদ্ম দা'কে চিনি, আর স্টেজে যে পদ্ম ওঠেন, তারা ভিন্ন মানুষ। স্টেজের পদ্ম আর আমাদের পদ্মকে মেলানো কঠিন।
মানুষ হিসেবে তাঁকে খুব ভালো লাগে, কারণ সব সময় মনে হয় আমরা যেন একগোত্রীয়। কথা বলছেন, মত দিচ্ছেন, দ্রোহে ফেটে পড়ছেন, অন্যায় দেখে কখনো ছুটে গিয়ে অপরাধীর কলার চেপে ধরছেন, কখনো বা নিজেকে গালি দিয়ে ফেরত আসছেন, কিন্তু মেনে নেয়ার পাত্র নন। খুব বেশি ভেতরে যেতে পারব না, তবে 'মানি না' সম্ভবত তাঁর গানের মূল সূর। আমার তা-ই মনে হয়েছে। তাঁর গানগুলোতে, মানুষের সহজাত বোধগুলো সরল ভাষায় তরল সুরে ডুবিয়ে রাখা। তার মধ্যে কষ্ট, ভালোবাসা, দ্রোহ, আনন্দ, স্বপ্ন, হতাশা সবই সাঁতরে বেড়ায়।

ঘুম ঘোরে তীর ছোঁড়ে- পদ্ম!
পদ্ম দা'র বদনাম করতে বললে তাও করতে পারব অনেক। তবে শেষমেষ আমাকে বলতেই হবে, ব্যক্তির চেয়ে কাজ বড়! পদ্ম দা' যখন মন্দিরা বাজান, তাঁর আশেপাশে থাকলে তখন আমার পক্ষে আর কোনো কাজ করাই সম্ভব নয়। তাই বলে ব্যক্তি হিসেবে তিনি মোটেই কম আকর্ষণীয় নন। তাঁর হাসিখুশী মুখের কথা মনে পড়লে সম্ভবত আমি তাঁর পক্ষে না দাঁড়িয়ে পারবই না। তাঁর বড় শক্তিটা হচ্ছে, তিনি কথা বললেই মনে হয় 'আপন মানুষ'। অন্যদের সঙ্গে দ্রুত নিজেকে মিশিয়ে ফেলেন। আমি জানি, এখানে আমি যত জায়গায় 'পদ্ম দা'র গান' লিখেছি, তত জায়গায় তিনি ভ্রূ কুঁচকে 'চিৎকার-এর গান' পড়বেন। যদিও 'চিৎকার' ব্যান্ডের সকলেই আমার প্রিয়, 'চিৎকার-এর গান' বলতেও আমার কোনো বাধা নেই। 

'চিৎকার' হয় সমস্বরে!
'চিৎকার'-এর প্রথম অ্যালবাম বেরিয়েছে। এই অ্যালবামটা আমরা অনেকে গত পাঁচ বছর ধরে খুঁজছি। প্রথম দিকে পদ্ম দা'কে জিজ্ঞেস করলে বলতেন, হবে এক সময়। এখনও আমি অ্যালবাম নিয়া কিছু ভাবতেছি না, বুঝছো? এর আরও কিছু পরে তাঁর ভাষ্য দাঁড়ায়, ব্যান্ড না আগাইতে পারলে হবে না, বুঝছো? তার পরে এক সময় বললেন, কাজ চলতেছে। টাকা পয়সার ঝামেলা আছে, বুঝছো তো? অবশেষে আজ সেই অ্যালবাম আসছে।
রাষ্ট্র-সমাজ-মানুষের আজকের এই ভয়াবহ অবস্থাকে 'চিৎকার' খুব সরল ভাষায় প্রশ্নবিদ্ধ করেছে, 'জীবনের কাছে আজ জীবনের মানে চাই' বলে। এই শিরোনামেই ১০ ফেব্রুয়ারি, স্বোপার্জিত স্বাধীনতায় (টিএসসি) হয়ে গেল 'চিৎকার' অ্যালবামের প্রকাশনা অনুষ্ঠান। 'চিৎকার' তাঁদের গানগুলো গেয়েছে, গান গেয়েছেন কফিল ভাই, 'সহজিয়া'সহ প্রিয় আরও অনেকেই। 

'চিৎকার'-এর প্রকাশনা উৎসব
আসুন, আমরা চিৎকার করব, শুনব, গাইব, কথা বলব, ডানা মেলব, পাখি হব, আগুন জ্বালাব, ভাঙচুর করব, নদীর মতো ছুটে যাব, দ্রোহের চিৎকারে ভূপাতিত করব হেলিকপ্টার! সবাইকে অংশীদার হওয়ার আমন্ত্রণ। আসুন, 'আঁধারের প্রাচীরে হোক গ্রেনেডের চিৎকার'! 'চিৎকার' শুনুন, চিৎকার করুন!

