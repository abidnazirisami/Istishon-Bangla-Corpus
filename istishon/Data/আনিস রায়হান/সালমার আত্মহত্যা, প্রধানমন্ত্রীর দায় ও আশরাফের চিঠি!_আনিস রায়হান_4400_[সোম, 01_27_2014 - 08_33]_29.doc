সালমার আত্মহত্যা, প্রধানমন্ত্রীর দায় ও আশরাফের চিঠি!


মেয়েটির নাম সালমা। রানা প্লাজার আহত শ্রমিক। মাথায়, পিঠে, পায়ে মারাত্মক আঘাত পেয়েছিল তখন। উদ্ধারের পর থেকে থাকতেন তুরাগের বামনারটেক। বেঁচে গিয়েছে এই আনন্দে সে চলে গিয়েছিল তুরাগে স্বামীর কাছে। গত নয় মাস ধরে সে অসুস্থ। এই রাষ্ট্রের কোনো হাসপাতাল তার চিকিৎসার দায়িত্ব নেয়নি। মাথার যন্ত্রণায় সে প্রতিদিন দেয়ালে মাথা ঠুকত। পিঠে পায়ে যন্ত্রণা হলে হাউমাউ করে কাঁদতো। ২৪ জানুয়ারি, রানা প্লাজা ধসের নয় মাস পূরণের দিন সকালে তাকে বাঁচার জন্য আত্মহত্যা করতে হলো।
পুলিশ বলছে সালমার বয়স নাকি ২৭। যে কেউ দেখলে বুঝবে কোনোক্রমেই ২০-২২ এর বেশি হবে না। একটা সন্তান ছিল। মাদ্রাসায় পড়তে দেয়ার পর হারিয়ে যায়। বয়স তাহলে আর কতই বা হবে! মর্গে অপরিণত এই লাশটিকে পড়ে থাকতে দেখি খুব অসহায়ভাবে। আমরা যখন যাই, প্রায় চার ঘণ্টা ধরে দেখেছি সে পড়ে আছে মর্গের বারান্দায়। সুদীর্ঘক্ষণ তার লাশ হিমঘরে রাখা হয়নি। যে কোনো লাশের নাকে কানে তুলো দিতে দেখা যায়। সালমার বেলায় তাও ঘটেনি! সে তো গরিব মানুষ।
সরকার মহোদয়ের কর্মকর্তা, তুরাগ থানার উপপরিদর্শক মোঃ কামাল হোসেন যখন সালমার লাশ ঢাকা মেডিক্যালের মর্গে এনেছিলেন তখন আরও কয়েকজন বন্ধুসহ সেখানে উপস্থিত ছিলাম। নিয়মমাফিক মর্গে লাশ দেয়ার সময় তিনি সুরতহাল প্রতিবেদন পেশ করেন। তাতে তিনি উল্লেখ করেন যে, ‘লাশের গায়ে আলাদা কোনো ক্ষতচিহ্ন ছিল না। লাশের কাপড়-চোপড় পায়খানা-প্রস্রাবে পরিপূর্র্ণ ছিল।’ যা থেকে বোঝা যায়, আত্মহত্যা করেই তার মৃত্যু হয়েছে। ওই পুলিশ কর্মকর্তা আরও লিখেছেন, ‘প্রাথমিক তদন্তে ও আশপাশে জিজ্ঞাসাবাদে জানা যায়, মৃতা সাভার রানা প্লাজায় গার্মেন্টে চাকুরী করিত। রানা প্লাজা ধ্বংসের কারণে মাথায় ও শরীরে আঘাত পায়। ইহাতে তাহার শারীরিক যন্ত্রণা হইত। যাহার প্রেক্ষিতে সে একটু অস্বাভাবিক ছিল। গত ২৩-০১-১৪ তারিখে ১২ ঘটিকায় খাওয়াদাওয়া শেষে স্বামী স্ত্রী ঘুমিয়ে পড়ে। এরপর ২৪-০১-১৪ তারিখে ৬ ঘটিকার মধ্যে তাহার নিজের ওড়না দিয়া ঘরের আড়ার সহিত ফাঁস দিয়াছে।’
২.
ময়নাতদন্তের প্রতিবেদন আসতে ৮-১০ দিন সময় লাগবে বলে জানিয়েছেন সংশ্লিষ্টরা। আমরা কথা বলেছি সালমার পরিবার পরিজনের সঙ্গে। তার স্বামী বাবু জানিয়েছেন, প্রথম দিককার সাহায্য ছাড়া তেমন কোনো সাহায্য তিনি পাননি। তাকে প্রতিদিন কাজে যেতে হয়। তিনি ভ্যান চালান। এগুলো নিয়ে দৌড়ঝাঁপ করা, লেগে থাকার কেউ নেই। তুরাগ থেকে ঢাকা যাওয়া আসা পুরো একদিনের ব্যাপার। সালমাকে না নিয়ে গেলে কিছু হবে না। তাকে টানাও মুশকিল। সে যন্ত্রণায় কাতরাতো। টাকা পয়সার অভাব তো আছেই। চিকিৎসা করানো যাইত না। ওষুধ কেনার সমস্যা ছিল। মাথার যন্ত্রণা উঠলে সে সহ্য করতে পারত না।
এলাকাবাসী বলেছে, স্বামী মাঝে মাঝে সালমাকে মারধর করত। বলত, তোকে এভাবে বসিয়ে বসিয়ে কে খাওয়াবে! গরিব স্বামী, যার কিনা কোনো সাংস্কৃতিক মান নেই, চিন্তাভাবনার স্তর দেশের আর সব গরিব মানুষের মতো প্রায় পাশবিক, তার কাছে অচল বউকে মারধর না করা, বা যতœ করাটা কেউ প্রত্যাশাও করেন না। এটাই স্বাভাবিক। কেউ কেউ বলেছেন, স্বামী তাকে মেরে ফেলতে পারে! যার ঘরে ভাত নাই, যে লোক সারা দিন কাজ করে এসে রাতে অসুস্থ বউয়ের কান্নার তোড়ে ঘুমুতে পারে না, তার পক্ষে এই কাজ করা একেবারে অস্বাভাবিকও নয়!
৩.
তাহলে এই মৃত্যুর দায় কার? যে কেউ বলবেন, তার পরিবার ঠিকঠাক যোগাযোগ করেনি। এত বড় ঘটনায় এরকম দু’একজন চোখের আড়ালে পড়ে থাকতেই পারেন, এমন দাবিও করতে পারেন যে কেউ। মেনেও নিচ্ছি। কিন্তু প্রশ্নটা হচ্ছে, এই যে পত্রিকার পাতা খুললেই আমরা দেখি, রানা প্লাজার শ্রমিকদের অর্থসাহায্য দিয়ে ভাসিয়ে দেয়া হচ্ছে। তার সত্যতা আসলে কতটুকু! সালমার পরিবারও কিছু অর্থ পেয়েছিল প্রথমে। এরকম আরও অনেকেই প্রথম দফায় কিছু টাকা পেয়েছেন, যা ৫০ হাজার টাকার মধ্যেই সীমাবদ্ধ। এই টাকা দিয়ে এরকম বিরাট শিল্প বিপর্যয়ের মধ্য থেকে বেরিয়ে আসা একজনের কী চিকিৎসা হতে পারে! এত সাহায্য এত লোক পাচ্ছে, তবু কেন সভা সমাবেশে গেলেই দেখি দলে দলে শ্রমিকরা এসে কার্ড দেখিয়ে বলছে, কিছু পাচ্ছি না! আসলে টাকা যাচ্ছে কোথায়?
আমরা এ বিষয়ে অনুসন্ধান করেছিলাম। রানা প্লাজা ধসের ঘটনায় ক্ষতিগ্রস্তদের সহায়তা দিতে ঘটনার পরপরই সরকার ও ব্যক্তি উদ্যোগে অনেক তহবিল গঠন হয়। সেই টাকা কোথায়, তা দিয়ে কি হচ্ছে এর খোঁজ করি আমরা।
বিজিএমইএ এখন পর্যন্ত ২২ কোটি টাকা তুলেছে। যা থেকে এখনও ৮ কোটি টাকা পড়ে আছে।
প্রধানমন্ত্রীর তহবিলে এখন পর্যন্ত ১২৭ কোটি ৬০ লাখ টাকা জমা হয়েছে। এর মধ্যে ১০৭ কোটি টাকাই এখনও অব্যবহৃত।
এই গেল সরকারি সাহায্যের হিসাব। এর সঙ্গে যুক্ত আছে ক্ষতিপূরণের বিষয়। মালিকরা বলছেন, যা দেয়া হচ্ছে এগুলোই ক্ষতিপূরণ। আমরা জানি, এগুলো জনগণের দেয়া সাহায্য। মালিকরা চাইছেন বোঝাটা সরকারের কাঁধে চাপিয়ে দিতে। বিজিএমইএ ও প্রধানমন্ত্রীর তহবিলে পড়ে থাকা এই শত কোটি কোটি টাকার কি হবে এ নিয়ে এখনও ঠেলাঠেলি চলছে দুই পক্ষের মধ্যে। প্রধানমন্ত্রীর উপদেষ্টা এইচ টি ইমামের মতে, এটা সাহায্যের টাকা। ক্ষতিপূরণ না। আর বিজিএমইএ সভাপতি বলছেন, এখন পর্যন্ত ক্ষতিগ্রস্তরা যা পেয়েছে তা কেটে ক্ষতিপূরণের বাকি অর্থ শোধ করা হবে।
এর বাইরে আছে এনজিওদের মাধ্যমে আসা তহবিল। অধিকাংশ ক্ষেত্রেই মোট তহবিলের প্রায় চার ভাগের তিন ভাগই পড়ে আছে। তারা ধীরে ধীরে ব্যয় করবেন। অনেক ক্ষেত্রে পারিবারিক ব্যবসায়ও এই টাকা বিনিয়োগের তথ্য পাওয়া গেছে। অনেকে টাকা ফেলে রেখেছেন। সেই টাকা থেকে সুদ যাচ্ছে তাদের ব্যক্তিগত অ্যাকাউন্টে। কোনো এনজিও ১০০ শ্রমিককে সাহায্য দেয়ার জন্য ১০ জন কর্মকর্তা নিয়োগ দিয়ে প্রকল্প খুলেছে। শ্রমিকের তহবিলের টাকা থেকে সেই প্রকল্পের কর্মকর্তাদের চড়া হারের বেতন দেয়া হচ্ছে।
৪.
এই যে গরিব আহত নিহত শ্রমিকের জন্য আসা অর্থ পড়ে আছে, আর অভাবের তাড়নায় শ্রমিক আত্মহত্যা করছে, এর দায় কার? এই টাকা পয়সা যাতে শ্রমিকরা ঠিকঠাক পায়, মালিকরা যাতে শ্রমিকের ক্ষতিপূরণ বুঝিয়ে দেয় তার জন্য কি করেছেন মাননীয় প্রধানমন্ত্রী? নাগরিক হিসেবে এ প্রশ্ন তো রাখতেই পারি, নাকি? আমরা দেখেছি, আপনি কিছুই করেননি। বরং আপনার আমলেই অন্যায় আইন হয়েছে শ্রমিকের বিরুদ্ধে। শ্রম আইন করে মালিকদের সব সুবিধা দিয়ে শ্রমিকের জীবনকে আরও কঠোর করে তুলেছেন। আপনার মন্ত্রী বলেছিল নড়াচড়া দিয়ে ভবন ধসানো হয়েছে। এই মশকরার বিরুদ্ধে কোনো ব্যবস্থা আপনি নেননি। এটাই স্বাভাবিক। ধনিকশ্রেণীর অবস্থান থেকে আপনি গরিবের সমস্যা দেখতে পাওয়ার কথা না!
গরিব মানুষ মরলে ইতোপূর্বে রাষ্ট্রের কর্তাব্যক্তিরা বলেছিলেন, আল্লার মাল আল্লা নিয়ে গেছে। কারণ গরিবের মৃত্যুর কোনো মূল্য ধনীদের কাছে নেই। আর গরিব আহত হলে তো কথাই নেই। ওর তো মরার কথা ছিল, বেঁচে গেছে- এই তো বেশি! এই দৃষ্টিভঙ্গির কারণেই আজ আহত শ্রমিকরা ক্ষতিপূরণ পাচ্ছে না। ক্ষতিপূরণের ব্যবস্থা না করলেও ঠিকই বক্তব্য এসেছে সরকারের পক্ষ থেকে! সালমার আত্মহত্যার পর এর সঠিক কারণ খুঁজে বের করার জন্য প্রশাসন ও গণমাধ্যমকে চিঠি দিয়েছেন আওয়ামী লীগ নেতা ও মন্ত্রী সৈয়দ আশরাফ। তার দাবি, অর্থাভাবে সালমার আত্মহত্যা একটা ভুল খবর!
যন্ত্রণা সহ্য না করতে পেরে মরছে সালমা- ধরলাম এটা ভুল। সালমার স্বামী তাকে হত্যা করেছে- ধরলাম এটা সঠিক। এর বাইরে তো আর কিছুই নেই মাননীয় মন্ত্রী মহোদয়! কিন্তু এই ঘরে ভাত ছিল না, রোগী ছিল একজন, যাকে জোর করে কারখানায় ঢুকিয়ে মৃত্যুর মুখে ঠেলে দেয়া হয়েছিল। যার চিকিৎসার কোনো ব্যবস্থা হয়নি। এগুলো কি মিথ্যা প্রমাণ করতে পারবেন? তাহলে বলুন এর দায় কার? কেন প্রধানমন্ত্রীর তহবিলে অলস টাকার পাহাড়? কেন তাজরিনের মালিক দেলোয়ারকে উচ্চ আদালত গ্রেপ্তারের নির্দেশনা দেয়ার পরও সে গ্রেপ্তার হয় না? কেন মালিকরা এখনও রানা প্লাজা, তাজরিনের শ্রমিকদের ক্ষতিপূরণের অর্থ পরিশোধ করছে না?

কারণটা আমরা সবাই জানি। এদেশে সংসদে অনেক গার্মেন্ট মালিক আছেন। রাষ্ট্রের গুরুত্বপূর্ণ যারা, তারা এর সঙ্গে কোনো না কোনোভাবে যুক্ত। তাই বরাবরই এই খাতে মালিকরা পাচ্ছে সরকারের অনুদান। আর শ্রমিকরা ছিবড়ে হচ্ছে, জীবন দিচ্ছে!
শ্রমিকদের কথাটা মনে রাখবেন মাননীয় মন্ত্রীগণ, তারা আপনাদের কারও দয়া চায়নি। তারা নিজের গায়ের জোরে কাজ করে খেত। ভিক্ষা করত না। আপনারা যে উন্নয়নের গল্প বলেন, এরাই তার কারিগর। বিনিময়ে তারা কী পাচ্ছে?
রানা প্লাজায় জোর করে শ্রমিকদের ঢোকানো হয়েছিল। তাজরিনে তালাবন্দী করে শ্রমিকদের পুড়িয়ে মারা হয়েছিল। আজ অভাবে মরছে আহত শ্রমিক। হয়ত আরও অনেকে সালমার তালিকায় যুক্ত হবে। কিংবা ইতোমধ্যে হয়েছে, আমরা তার খোঁজ রাখিনি। তবে এগুলো কোনোটাই দুর্ঘটনা বা আত্মহত্যা নয়!
এই প্রত্যেকটি মৃত্যু হত্যাকাণ্ড! অবশ্যই হত্যাকাণ্ড! এর দায় আপনাদেরই!

