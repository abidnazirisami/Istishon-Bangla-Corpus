কেন সাম্যবাদ! কেন শ্রমিক নেতৃত্ব!


মানব সমাজ কেমন হলে ভালো হতো? কি হলে থাকতো না কোনো হানাহানি, বিদ্বেষ? এই প্রশ্নগুলোর উত্তর খোঁজা শুরু হয়েছে সেই সভ্যতার গোড়া থেকে। চলছে আজো। পৃথিবীতে এই প্রশ্নের সমাধানের জন্য জন্ম নিয়েছে অসংখ্য মতবাদ। জ্ঞানীজনেরা নানা পথ দেখিয়েছেন। মানুষেরা ছুটেছে তার পেছনে। লড়াই করেছে। জীবন দিয়েছে। কিন্তু আজো মেলেনি কাঙ্খিত সেই সমাজের দেখা। এখন পর্যন্ত মানুষের ভাবনা চিন্তায় আসা উত্তম সমাজব্যবস্থাটির নাম হচ্ছে সাম্যবাদী সমাজ। যদিও সব মানুষকে সমানাধিকার দেয়ার ভাবনা মানুষ এখনো কল্পনায় আনতেও ভয় পায়। কারণ নিজের স্বার্থের খোলস থেকে বের হতে এখনো অনেক বাকি। সাম্যবাদী সমাজ চাইতে গেলে যে, নিজের পকেট ভরার চিন্তাটা বাদ দিতে হয়! মানুষ তাই সাম্যবাদ থেকে এখনো অনেক দূরে।
সাম্যবাদ প্রতিষ্ঠা সম্ভব নাকি এটা নিছকই কল্পনা, এই বিতর্ক শেষ হয়েছে সেই ১৮৮০ সালেই। দার্শনিক ফ্রেডরিখ অ্যাঙ্গেলস তার প্রতিভার অনেকখানি ব্যয় করেছিলেন এ সংক্রান্ত লেখালেখি করে। তা সত্ত্বেও এই প্রশ্ন আজো বিদ্যমান। যদিও ভাবনাটা খুব কঠিন মনে হয় না আমার কাছে। আমরা পৃথিবীতে এতগুলো মানুষ। সারা দিনরাত অক্সিজেন নিচ্ছি। কিন্তু এ নিয়ে আমাদের কারো প্রতি কারো কোনো অভিযোগ নেই। যার যা প্রয়োজন তাই নিচ্ছি। এটা সম্ভব হচ্ছে কারণ চাহিদার তুলনায় যোগান পর্যাপ্ত। কিন্তু সমাজ জীবনে আমাদের আর যা কিছু লাগে সেসব ক্ষেত্রে চাহিদার তুলনায় যোগান একেবারেই সীমিত। যা আছে তারও নেই কোনো সুষ্ঠু ব্যবস্থাপনা। মানুষের সমাজে সব সমস্যার সমাধান করতে হলে সবার প্রধান চাহিদাগুলো পূরণের বাইরে অন্য কোনো সুযোগ নেই। মানুষকে সমানাধিকার দিতে হবে এবং তার চাহিদা পূরণের সুযোগ থাকতে হবে। পাশাপাশি বন্টন ব্যবস্থাও হতে হবে সুষ্ঠু- সমতাভিত্তিক।
সমানাধিকার না হয় আইন করে দেয়া গেল কিন্তু চাহিদা পূরণ কিভাবে সম্ভব? যদি ইতিহাসে খুব পেছনেও না যাই, আমরা দেখব ইদানীং জমি নেই, পানি নেই, পরিবেশ ভালো নেই- এই অনেক নেই নেই এর ভিঁড়েও উৎপাদনের পরিমাণ আগের যে কোনো সময়ের তুলনায় অনেক বেশি। এটা সম্ভব হচ্ছে কারণ মানুষের উৎপাদন ক্ষমতা বেড়েছে। উৎপাদন ব্যবস্থার এমন বিকাশ ঘটানো হয়েছে যে, নেই নেই এর মধ্যেও উৎপাদন বাড়ছে ক্রমাগত। এই ব্যবস্থার আরো আরো বেশি বিকাশ ঘটিয়ে উৎপাদনের পরিমাণ অনেক বেশি করা গেলে কি হবে? মানুষের মৌলিক চাহিদার পর্যাপ্ত যোগান দেয়া যাবে। কিন্তু এত বেশি বিকাশ ঘটাতে হলে তার আগে অনেকগুলো কাজ করতে হবে।
প্রথমে উৎপাদন ব্যবস্থায় এখন যেই মালিক-শ্রমিক প্রথা চলছে, এটা তুলে দিতে হবে। নিজের জমি, নিজের দোকান, নিজের চাষ- এরকম ব্যক্তিকেন্দ্রীক উৎপাদন প্রথা বাতিল করতে হবে। সবকিছু নিয়ে আসতে হবে সামষ্টিক মালিকানার অধীনে। কারণ যুথবদ্ধ মানুষের কর্মক্ষমতা বেশি, এটা আমাদের সবার জানা। তার ওপরে যদি নিশ্চিত করা যায় লাভটাও সবার মধ্যে ভাগ হবে তাহলে তো সেই কর্মক্ষমতা বেড়ে যাবে আরো কয়েকগুণ। ধরা যাক একটা কারখানার মালিকানা সেখানকার শ্রমিকদের হাতে দেয়া হলো। বলে দেয়া হলো শ্রমিকরাই পুরো বিষয়টা দেখভাল করবে। চাইলে তারা রাষ্ট্রের নিজস্ব ব্যবস্থাপনা থেকে বিশেষজ্ঞ সহায়তা নিতে পারে। আরো বলে দেয়া হলো, কারখানার লাভের ছোট একটা অংশ রাষ্ট্র পাবে। বাকিটা শ্রমিকদের। তাহলে কি উৎপাদন বেড়ে যাবে না?
ঠিক তেমনি সব কৃষিজমির আল তুলে দেয়া হলো। পুরো একটা গ্রামের মানুষের হাতে তুলে দেয়া হলো গ্রাম সংলগ্ন সবটুকু চাষের জমি, খাল-বিল। সবার মধ্যে দায়িত্ব বন্টন করে নিতে বলা হলো। কেউ নিলো পশুপালনের দায়িত্ব। কারো কাজ হলো, এক মৌসুমের জৈব সার বানানো। এখানেও সুযোগ থাকলো রাষ্ট্রের কাছ থেকে যে কোনো সহযোগিতা নেয়ার। কি মনে হয় উৎপাদন বাড়বে না? মনে হওয়া, না হওয়ার কিছু নাই। উৎপাদন বাড়তে বাধ্য। ব্যক্তি মালিকানার বাইরে এসে সামষ্টিক মালিকানার উৎপাদন ব্যবস্থা দাঁড় করাতে পারলে এটা কোনো ব্যাপারই না। কিন্তু এতে কি চাহিদা মিটবে? না।
চাহিদা পূরণের জন্য দরকার আরো অনেক বেশি উৎপাদন। যা করতে হলে মানুষের হাতে হাতে উৎপাদনের প্রযুক্তি দিয়ে দিতে হবে। আমরা একটা মোবাইল ১০ হাজার টাকা বা তারও বেশি দামে কিনি। যদিও এতে যে পরিমাণ পদার্থ থাকে তার দাম কিছুতেই ৫০০ টাকার বেশি না। কারখানা ব্যয় বাদ দিলেও দেখা যাবে অনেক বেশি দাম নেয়া হচ্ছে। এই দামটা প্রযুক্তির। আমরা শুধু মোবাইলে ব্যবহৃত পদার্থ ও তার ব্যবস্থাপনার ব্যয়টাই মেটাই না। বরং অনেক দাম দিয়ে প্রযুক্তিটা কিনি। উন্নত প্রযুক্তির জন্য বিনা বাক্যব্যয়ে দিয়ে দেই আরো অনেক বেশি দাম। 
যারা প্রযুক্তি বাজারজাত করে তারা এটাকে কুক্ষিগত করে রাখে। এতে করেই বেশি দামে একই জিনিস দীর্ঘ সময় বেচা যায়। নিজেদের লাভের জন্য মালিকেরা ক্রেতাদের গলা এভাবে কেটে চলেছে হরদম। যদি সামষ্টিক মালিকানা চালু করা যায়, প্রযুক্তি উন্মুক্ত করা যায় তাহলে উৎপাদনে বিপ্লব ঘটবে। উৎপাদন ব্যয় কমে যাবে অনেক অনেক। উৎপাদনের পরিমাণ হবে অনেক অনেক বেশি। এই পথে এগুলেই সামাল দেয়া যাবে চাহিদা। কিন্তু সামষ্টিক মালিকানার সমাজ কিভাবে হবে? 
মালিকের রাষ্ট্রে মালিক কি সুবিধাটা না পায়! সে কেন তার মালিকানা ছেড়ে সবার নামে তা লিখে দিবে? দিবে না। যখনই জনতার মধ্য থেকে দাবি উঠবে সমতাভিত্তিক সমাজের, তখনই সে রুখে দাঁড়াবে। বর্তমানে রাষ্ট্রের মালিকানা বড় ব্যবসায়ী, আমলা, ধনী রাজনীতিবিদ ও তাদের মিত্রদের। এদের সঙ্গে পেশাজীবিরা আছেন, রাষ্ট্রের বিভিন্ন প্রতিষ্ঠানের উচ্চপদস্থরা আছেন। এই ধনী শ্রেণীটি রাষ্ট্রের সব সুযোগ সুবিধা ভোগ করে। তারা ক্ষমতার শিখরে অবস্থান করছে। অর্থ, অস্ত্র, জনতার একাংশ, তাদের হাতে সব সময়ই মজুদ আছে।
যখন আমরা বলব, ভালো থাকতে চাই, বিকশিত হওয়ার সুযোগ চাই, সমাজে সমতা চাই- তখনই এই মালিকের দল তাদের হাতে থাকা বাহিনীগুলোকে লেলিয়ে দিবে আমাদের বিরুদ্ধে। ইতিহাস এমনটাই বলে। হে মার্কেটের শ্রমিকদের অধিকার রক্ষার আন্দোলনে যান আর প্যারি কমিউনে যান সবখানেই একই অবস্থা। মালিকের বিরুদ্ধে দাঁড়ানোর মতো এখানে আছি আমরা দুটো পক্ষ। শ্রমিক-কৃষক ও মধ্যবিত্ত-পেশাজীবি। শ্রমিক ও তার সংশ্লিষ্ট মানুষগুলো, অর্থাৎ কায়িক শ্রমের ওপর ভিত্তি করে যাদের জীবন চলে এই রাষ্ট্রে তাদের জন্য কোনো কিছুই নেই। এটা তাদের জানা। সমতাভিত্তিক সমাজ প্রতিষ্ঠার লড়াইয়ে তাই তারা থাকবে নিজেদের প্রয়োজনেই।
মধ্যবিত্তের এই সমাজ কাঠামোর মধ্যে সম্ভাবনা থাকে ধনী হওয়ার, আবার আশঙ্কা থাকে গরিব হয়ে যাওয়ার। একজন মধ্যবিত্ত তার সন্তানদের দিকে তাকিয়ে ভাবে, এইতো আর কিছুদিন বাদেই মেয়েটা ডাক্তার হবে, ছেলেটা ইঞ্জিনিয়ার হবে, সব সমস্যা মিটে যাবে। আবার রাস্তায় বের হলে তার ভয় হয় যদি একটা দুর্ঘটনায় সে মারা যায় তাহলে তার ছেলে মেয়েদের কে দেখবে! তারা নিঃস্ব হয়ে যাবে, পথে বসবে। মধ্যবিত্তের মধ্যে এই সম্ভাবনা ও আশঙ্কা দুটই থাকে। তাই সমতাভিত্তিক সমাজেও যেমন তার আগ্রহ তেমনি এই সমাজে একটু আধটু সংস্কার চালিয়ে তার নিরাপত্তাটা নিশ্চিত করা গেলেও সে খুশী। নতুন সমাজ গড়ার আকাঙ্খায় শ্রমিক থেকে সে বেশ খানিকটা পিছিয়ে।
সমতাভিত্তিক সমাজ প্রতিষ্ঠার দাবিটা যখন শক্তিশালী হবে মালিক তার সর্বশক্তি প্রয়োগ করবে প্রতিবাদের এই কণ্ঠকে স্তব্ধ করে দিতে। একটা লড়াই এখানে বাধবেই। এটাকে এড়িয়ে যাওয়ার কোনো সুযোগ মালিকেরা দিবে না। মালিকদের এই রাষ্ট্রে মধ্যবিত্ত যেহেতু খানিকটা সুবিধা পায়, সেহেতু লড়াইয়ের ময়দানে গিয়ে তার পিছলে যাওয়ার সুযোগ অনেকখানি থাকে। কিন্তু শ্রমিকের এই সুযোগটা থাকে না। তাকে হয় পুরনো শ্রমদাসত্বে ফিরে যেতে হবে বা লড়াইটা শেষ করে নতুন সমাজ গড়তে হবে। তাই শ্রমিকের এগিয়ে যাওয়া ছাড়া পথ থাকে না। 
রাষ্ট্রের মালিক কে এটা বুঝতে মধ্যবিত্তদের একটু সমস্যা হয়। তারা দেখে, তাদেরই কাছের কেউ রাষ্ট্রের গুরুত্বপূর্ণ পদে আছেন। তাই রাষ্ট্র মালিকানাটা কোনো একটা শ্রেণীর, এটা তাদের কাছে মনে হয় না। মধ্যবিত্তকে এই বিভ্রান্তিতে মালিকেরা রাখে কিছু সুযোগ সুবিধা দিয়েই। মধ্যবিত্ত সমাজ থেকে নিম্নবিত্তদের তুলনায় অনেক বেশি সুবিধা পায়। তাই সে নিজেকে রাষ্ট্র ব্যবস্থাপনার অংশীদার মনে করে। তবে মধ্যবিত্ত এগিয়ে থাকে শিক্ষায়, তথ্যে, প্রযুক্তিতে। 
কিন্তু শ্রমিকেরা দেখে, মাসের পর মাস বেতন না পেলে রাষ্ট্রের পুলিশ কারখানার মালিককে কিছু বলে না। অথচ সে যখন বেতনের দাবিতে রাস্তায় নেমে প্রতিবাদ করে, বিক্ষোভ জানায়, তখন ঠিকই মালিকের স্বার্থ রক্ষার জন্য পুলিশ এসে হাজির হয়, পিটিয়ে তাকে ঘরে পাঠায়। মালিকের যে কোনো প্রয়োজনে রাষ্ট্রীয় বাহিনীর অস্ত্র এসে হাজির হয় শ্রমিকেরই বিরুদ্ধে। শ্রমিক জানে রাষ্ট্রটা কার। এই একটা দিক থেকে শ্রমিকেরা এগিয়ে। 
আরো একটা দিক আছে। সমাজস্থ অন্যান্য শ্রেণীগুলোর তুলনায় শ্রমিকশ্রেণী অনেক বেশি সামষ্টিক চেতনা লালন করে। মধ্যবিত্তদের মধ্যে কথা কাটাকাটির জের ধরে মুখ দেখাদেখি বন্ধ রাখাটা স্বাভাবিক ঘটনা, হরদম ঘটছে। কিন্তু শ্রমিকের মধ্যে এটা কম। আজ ঝগড়া হলে কাল আবার তারা একই সঙ্গে। এটা সম্ভব হয় তার উৎপাদন ব্যবস্থার কারণেই। শ্রমিকেরা অনেকে একসঙ্গে কাজ করে। একজন শ্রমিক জানে তার একা কোনো কিছু পাওয়ার সুযোগ নেই। বেতন বাড়লে সবার একসঙ্গে বাড়বে। অবস্থা ভালো হলে সবার একসাথে হবে। জোটবদ্ধ হয়েই সে থাকে। জোটবদ্ধ লড়াইয়ে তাই নেতৃত্বের কাতারেও শ্রমিকই আগে যাবে। যে সামষ্টিক সমাজের কথা আমরা ভাবছি, শ্রমিক তার কাজের ক্ষেত্রে সেই সামষ্টিক ব্যবস্থাপনার মধ্যেই থাকে। যদিও ইতিহাসের শিক্ষা না থাকায় অনেক দিক থেকে পিছিয়ে থাকে তারা।
সমতাভিত্তিক সমাজ গড়ার লড়াইয়ে তাই শ্রমিক ও মধ্যবিত্তকে একে অপরের কাছ থেকে শিখতে হয়, লড়াইয়ে নেতৃত্ব দিতে গেলে শ্রমিককে আয়ত্ত্ব করতে হয় মানুষের অভিজ্ঞতা, জ্ঞান ও ইতিহাসের অনেক কিছুই। আবার মধ্যবিত্ত এই লড়াইয়ের নেতৃত্বে আসতে গেলে তাকে ছাড়তে হয় তার মধ্যবিত্তসুলভ ধ্যান ধারণা। তাকে আয়ত্ত্ব করতে হয় শ্রমিকের অগ্রসরতাগুলো। কেউ যদি সমতাভিত্তিক সমাজ গড়তে চায়, আর সেটা যদি শুরু হয় মধ্যবিত্তদের প্রান্ত থেকে, তাহলে প্রথমেই তাকে ছুটে যেতে হবে শ্রমিকের কাছে। তার কাছ থেকে শিখতে হবে, নিজেকে বদলাতে হবে। পাশাপাশি শ্রমিককেও শিক্ষিত করার দায়িত্ব নিতে হবে। তাকে নেতৃত্বের কাতারে তুলে আনতে হবে। এটা নিশ্চিত করা না গেলে কোনো লড়াই এগিয়ে নেয়া সম্ভব হবে না। এক্ষেত্রের ব্যর্থতা আমাদের দেশে বিপ্লবী সংগ্রামের পশ্চাৎপদতার একটি বড় কারণ। রুশ দেশের বিপ্লবের নেতা লেনিন বলেছিলেন, 'আমাদের বিজয়ের একমাত্র গ্যারান্টি হচ্ছে মেহনতী জনগণের মধ্যে সমাজতন্ত্রের চেতনা'! এই শিক্ষাটাকে আয়ত্ত করতে হবে ও কাজে লাগাতে পারতে হবে। সাম্যবাদ তথা সবার জন্য উজ্জ্বল ভবিষ্যতের ভাবনা জয়ী হবেই। 
[লেখাটি ছোটদের জন্য]

