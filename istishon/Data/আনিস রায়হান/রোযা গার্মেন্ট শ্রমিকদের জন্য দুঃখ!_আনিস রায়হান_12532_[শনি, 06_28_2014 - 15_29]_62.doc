রোযা গার্মেন্ট শ্রমিকদের জন্য দুঃখ!


রমজান মাস শুরু হতে আর বাকি নেই। পুরো একমাস জুড়ে সারা মুসলিম বিশ্বে চলবে সিয়াম সাধনা। ধর্মীয় দিক থেকে মহান তাৎপর্যপূর্ণ এই দিনগুলোকে কাজে লাগিয়ে মুসলিমরা আল্লাহর নৈকট্য চাইবেন। কিন্তু আর সব কিছুর মতোই গরীবেরা তা থেকেও বঞ্চিত হবে। ধর্ম কর্ম পালনের সুযোগ খুব কমই মিলবে তাদের। রোযায় ও এর শেষে ঈদ উপলক্ষ্যে যে বাড়তি ব্যয়ের চাপ যোগ হবে তার সঙ্কুলান তারা আদৌ করতে পারবেন কিনা জানেন না। কিন্তু শ্রম তাদের দিতে হবে প্রাণপণে। খোঁজ নিয়ে জানা গেছে, রোযায় গার্মেন্ট শ্রমিকদের শ্রমের পরিমাণ সাধারণ সময়ের তুলনায় অনেক বেড়ে যাবে। কিন্তু অন্যবারের তুলনায় শ্রমিকরা এবার টাকা পাবেন অনেক কম।
রাজধানীর বেশ কিছু গার্মেন্টের শ্রমিকদের সঙ্গে কথা বলে জানা গেছে, রোযা উপলক্ষ্যে প্রতিবারই বিজিএমইএর নির্দেশে একটা ওয়ার্কিং শিডিউল তৈরী হয়। এবারও তা করা হয়েছে। শিডিউল অনুযায়ী একজন গার্মেন্ট শ্রমিককে রোযার দিনগুলোতে প্রতিদিন ভোর সাতটায় কাজে যোগ দিতে হবে। অর্থাৎ এজন্য তাকে সেহরীর সময় ওঠার পর আর ঘুমোলে চলবে না। সাতটার মধ্যে অফিসে হাজির হতে হলে তখন থেকেই যোগাড় জন্তর করতে হবে। সাতটা থেকে শুরু হয়ে কাজ চলবে বেলা সাড়ে পাঁচটা পর্যন্ত। একটানা ১০ ঘন্টা। এর মধ্যে বেলা ১.০০টা থেকে ১.২০ পর্যন্ত মাত্র ২০ মিনিটের বিরতি থাকবে নামাজের জন্য। যদি কেউ রোযা না থাকে তাহলে তাকে এই সময়ের মধ্যেই খেয়ে নিতে হবে। 
শ্রমিকদের সঙ্গে কথা বলে জানা গেছে, রোযার সময় এমনিতেই শরীরের সহ্য ক্ষমতা কমে যায়। তার ভেতরে এই নিয়মের ফলে আরো কষ্ট বেড়ে যাবে তাদের। আগে যেখানে দুপুরের খাওয়ার জন্য এক ঘণ্টা সময় বরাদ্দ ছিল। এখন সেখানে মাত্র ২০ মিনিট। অর্থাৎ দুপুরের বিশ্রাম ও খাওয়ার সময় ২০ মিনিট করায় নীট শ্রমের পরিমাণ বেড়ে যাচ্ছে ৪০ মিনিট। অন্যদিকে টানা ১০ ঘণ্টার শ্রম এখন হয়ে যাবে ১২ ঘণ্টা। ভোর সাতটায় কাজে যোগ দিতে হলে সেহরীর পর থেকেই দৌড় শুরু করতে হবে। সব দিক থেকেই শ্রমিকের শ্রমের পরিমাণ বেড়ে যাচ্ছে। 
জানা গেছে, অধিকাংশ গার্মেন্টেই ইফতারির ব্যবস্থা থাকে না। ইফতারির খরচ এড়াতেই মালিকরা ভোর থেকে কাজ শুরু করে আগেভাগে শেষ করে দিতে চান। যেসব গার্মেন্টে ওভারটাইমের চাপ আছে সেখানেও সর্বত্র ইফতারির ব্যবস্থা থাকে না। দু-এক জায়গায় কোম্পানি আয়োজন করে, তবে অধিকাংশ ক্ষেত্রেই শ্রমিকদের নিজেদের উদ্যোগ ও ব্যবস্থাপনায় ইফতারি হয়। মালিকপক্ষের কোনো সহযোগীতা তাতে থাকে না। তবে মালিকরা ইফতারিতে ব্যয় না করলেও অন্য কোথাও ব্যয় করতে চান। অধিকাংশ গার্মেন্টেই জানানো হয়েছে যে, ঈদের পর প্রথম কর্মদিবসের সকালে সময়মতো কাজে যোগ দিলে ৫০০ টাকা বোনাস দেয়া হবে। এ থেকে ঈদ পরবর্তী শিল্প ঝিমুনি নিয়ে তাদের উদ্বেগটা টের পাওয়া যায়। আর এও পরিষ্কার হয়ে যায় যে, গার্মেন্ট মালিকরা শ্রমিকদের প্রতি তাদের আচরণ বদলাতে রাজী নন।
আর সবার মতোই অধিক শ্রমে শ্রমিকেরও কষ্ট হয়। সেটা দেখার মতো সভ্য এখনো মানুষ হয়নি, তাই সে আলাপে শ্রমিকরা যান না। আশুলিয়ার নরসিংহপুরের নিউ এইজ গার্মেন্টের শ্রমিক আলতাফ বলেন, ‘কষ্ট তো আমরার করনই লাগব। হেইডায় তো মাফ নাই। কিন্তু এত কষ্ট কইরাও তো ট্যাকা পয়সার দেখা নাই। এইবার ধরেন যে, ১৫ দিনের বেতন দিব। বাকি ১৫ দিনেরটা আটকায়া রাখব, যেন বেবাকটি ঈদের পর চাকরিতে থাকে। গার্মেন্টসের আমরা অনেকেই ধরেন যে, ঈদের পর লম্বা ছুটি কাটাই। এরপর নতুন কোনোখানে কাজ লই। এইটা ঠেকাইতে এই ফন্দি। এবার ঈদে খুব কষ্ট হইব। পোলাপাইনের জন্য কিছু কেনা যাইব না।‌‌’’
বেতনের অর্ধাংশ আটকে রাখা হলেও শ্রমিকরা বোনাস ঠিকই পাচ্ছেন, এমনটা ভেবে অনেকেই হয়তো স্বস্তি পাচ্ছেন। কিন্তু অধিকাংশ গার্মেন্ট শ্রমিকেরই বোনাস বলে কিছু নেই। কারণ গার্মেন্টে বোনাস সুবিধা যোগ হয় একটি প্রতিষ্ঠানে চাকরির মেয়াদ টানা এক বছর পার হলে। অধিকাংশ গার্মেন্ট শ্রমিকই নানা সমস্যার দরুণ এবং মালিকদের সূক্ষ্ম চক্রান্তে কোথাও বছরখানেক কাজ করে উঠতে পারেন না। মালিকের পছন্দের সুপারভাইজর এবং তাদের সঙ্গে যুক্ত পুরনো কিছু লোকই কেবল এই সুবিধা পায়। 
স্বাভাবিক ভাবনায় রোযায় শ্রমিকদের সুবিধা বাড়ানোর কথা। কিন্তু অনেক ক্ষেত্রেই তা কমেছে। রাজধানীর সৈনিক ক্লাবের নিকটবর্তী “ম্যাডোনা ফ্যাশন লিমিটেডের” শ্রমিক আবুল হাসান বলেন, ‘আমাগো গার্মেন্টে মোটামুটি কিছু সুযোগ সুবিধা আছে। যেমন, আমরা সকালে কাজে যোগ দেয়ার জন্য কোম্পানির ব্যবস্থাপনায় একটা লোকাল বাসের মতো পাই। তাও ভালো। কিন্তু রোযায় কষ্ট বেশি হইলেও রোযার সময় এই বাসটাও থাকব না। কাজ অনেক ভোর থেইকা শুরু হইব। কোম্পানি জানাইয়া দিছে ফজরের নামাজ পইড়া হাঁটা শুরু করতে।’
মাহে রমযান, মুসলিমদের কাছে ইহকালে আনন্দের আর পরকালে চিরসুখী হওয়ার পথ। রোযায় বড় পোলার খাওয়া থেকে শুরু করে বাহারী অনেক আয়োজন হবে। সারা রোযার মাস জুড়ে চলবে কেনাকাটা। লাখ টাকার পোশাক, কোটি টাকার উপহার, বিনিময় হবে অনেক কিছুই। কিন্তু রোযায় শ্রমিকের জন্য কোনো সুখবর নেই। তাকে আরো বেশি শ্রম দিতে হবে। সবাই কেনাকাটা করবে, তাকে চেয়ে দেখতে হবে। নিজের শিশু সন্তানটির মুখের দিকে তাকিয়ে শ্রমিক মা গোপন কাঁদবে। আর মুনাফা ঠিকঠাক নিশ্চিত করার জন্য মালিকেরা আটকে রাখবে তার বেতন। তার দুঃখ বাড়বে অনেক গুন। এ কি তবে অভিশাপ নয়?

