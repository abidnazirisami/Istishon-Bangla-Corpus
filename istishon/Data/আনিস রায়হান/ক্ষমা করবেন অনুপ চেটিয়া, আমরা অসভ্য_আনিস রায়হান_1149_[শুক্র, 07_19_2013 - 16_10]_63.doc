ক্ষমা করবেন অনুপ চেটিয়া, আমরা অসভ্য


অনুপ চেটিয়া নামটা আমরা বাংলাদেশের বাঙালীরা অনেকদিন থেকেই শুনছি। প্রায়ই আমাদের জাতীয় পত্রিকাগুলো তার নিরীহ স্কুল মাস্টার গোছের একটা ছবি ছেপে মারাত্মক সব খবর ছাপে। এই রকম গোবেচারা চেহারার লোকটার জন্য নাকি ভারত সরকারের ঘুম হারাম। সেদেশের মন্ত্রী আমলারা বাংলাদেশের খবর নেয়ার সময় অনুপ চেটিয়ার খবর নিতে ভোলে না। এমনকি ভারতের প্রধানমন্ত্রী রাষ্ট্রপতি কেউ এদেশে এলে, কিংবা আমাদের প্রধানমন্ত্রী সেদেশে গেলেও আলোচনার বিষয়ে থাকে এই লোকটা। আমরা শুধু অবাক হই। দীর্ঘকাল ধরে বাংলাদেশ-ভারত দর কষাকষির মধ্যে অনুপ চেটিয়া এত গুরুত্বপূর্ণ জায়গায় আছেন যে, তিনি একরকম আমাদের জাতীয় সম্পদে পরিণত হয়েছেন।

আসামের জনগণ ভারত রাষ্ট্র থেকে স্বাধীনতা লাভের জন্য অনেককাল ধরে লড়াই চালিয়ে আসছে। এই লড়াইয়ে নেতৃত্ব দিচ্ছে ইউনাইটেড লিবারেশন ফ্রন্ট অব আসাম (উলফা)। ভারতের কেন্দ্রীয় সরকারের বৈষম্য-নিপীড়নের বিরুদ্ধে দাঁড়ানো এই দলটির সাধারণ সম্পাদক ছিলেন অনুপ চেটিয়া। অনুপ চেটিয়া স্থানীয়ভাবে অনুপ চেতিয়া নামে পরিচিত। যদ্দূর জানা যায়, তার আসল নাম গোলাপ বড়ুয়া। ১৯৯৭ সালের ২১ ডিসেম্বর মোহাম্মদপুর তাজমহল রোডের একটি বাসা থেকে তাকে গ্রেফতার করে মোহাম্মদপুর থানা পুলিশ। ওই সময় তার কাছ থেকে বাংলাদেশী পাসপোর্ট, স্যাটেলাইট টেলিফোন ও কিছু বৈদেশিক মুদ্রা উদ্ধার করা হয়েছিল। 
১৯৯৮ সালের ১ জানুয়ারি তার বিরুদ্ধে পুলিশ বাদি হয়ে মোহাম্মদপুর থানায় ফরেন কারেন্সি অ্যাক্টে একটি মামলা দায়ের করে। পরে পাসপোর্ট অ্যাক্ট ও স্পেশাল পাওয়ার অ্যাক্টে আরো তিনটি মামলা হয় তার বিরুদ্ধে। এসব মামলায় আদালত তার বিরুদ্ধে জরিমানাসহ বিভিন্ন মেয়াদে কারাদণ্ড দেন। অনুপ চেটিয়ার প্রথম পর্যায়ের কারাদণ্ডের মেয়াদ শেষ হয় ২০০৩ সালের ২৫ আগস্ট। চারটি মামলায় ১১ হাজার টাকা জরিমানা পরিশোধ না করায় আরো দেড় বছর কারাদণ্ড ভোগ করেন তিনি। সে হিসাবে তার কারাদণ্ডের মেয়াদ ছিল ২০০৫ সালের ২৫ ফেব্রুয়ারি পর্যন্ত। সাজার মেয়াদ শেষ হলেও অনুপ চেটিয়াকে মুক্তি না দেয়ায় তার পক্ষে হাইকোর্টে রিট করে বাংলাদেশ মানবাধিকার বাস্তবায়ন সংস্থা। অনুপ চেটিয়া নিজে বাংলাদেশের কাছে রাজনৈতিক আশ্রয় চান। তা না হলে অন্তত বাংলাদেশ থেকে বেরিয়ে নিরাপদ গন্তব্যে যাওয়ার সুযোগ চান। কিন্তু উচ্চ আদালত তাকে কারাগার থেকে ছেড়ে দেয়া যাবে না মর্মে নির্দেশ দেন। অনুপ চেটিয়ার রাজনৈতিক আশ্রয় প্রসঙ্গে তখন আদালতের ওপর সরকারের হস্তক্ষেপের বিষয়টি খুব আলোচিত হয়েছিল।
এটা আমাদের জন্য খুবই লজ্জার যে, দীর্ঘকাল বাংলাদেশে জেল খাটলেন একটা জাতির মুক্তি আন্দোলনের নেতা। যেখানে ভারত সরকার নানা ইস্যুতে প্রায় ৬৫ হাজারেরও বেশি সেনা ও বিএসএফ সদস্যদের মোতায়েন করে রেখেছে। আসামের মানুষদের প্রতি আমাদের কোনো সরকার আজ পর্যন্ত দরদ দেখানোর যৌক্তিকতা উপলব্ধি করেনি। উলটো তাদেরই একজন রাজনৈতিক নেতাকে জেলে আটকে রেখেছে। ফিলিস্তিনের মুক্তি আন্দোলনের নেতা ইয়াসির আরাফাত এদেশে লুকিয়ে থাকলে তিনিও হয়তো একই আচরণ পেতেন। একই আচরণ পেতেন যদি নেলসন ম্যান্ডেলা পালিয়ে বাংলাদেশে আসতেন। কেমন হতো যদি স্বাধীনতা যুদ্ধের সময় আমাদের কোনো নেতা ভিন দেশে গিয়ে এভাবে জেল খাটতেন? ভারত আমাদের বন্ধু রাষ্ট্র এটা বলে সরকার সব দায়িত্ব থেকে অব্যাহতি পেতে চায়। কিন্তু বন্ধু বলে কি ভারত রাষ্ট্রের কোনো অন্যায়ের আমরা প্রতিবাদ করব না? কেন ৬৫ হাজার সশস্ত্র জওয়ান আসামের জনগণের ওপর চেপে বসে আছে? আমরা কি এই প্রশ্ন জিজ্ঞেস করব না?
সরকার এসব নৈতিকতার ধার ধারার প্রয়োজন বোধ করেনি। বরং অনুপ চেটিয়াকে দাঁড় করিয়েছে সন্ত্রাসীর কাতারে। বাংলাদেশের সন্ত্রাসী সুব্রত বাইন ভারতের কারাগারে আটক আছে। সরকার তাকে পাবার বিনিময়ে ফেরত দিতে চেয়েছে অনুপ চেটিয়াকে। এতকালের দর কষাকষির ফল এই সুব্রত বাইন? শুনে আমরা অবাক হই না। কারণ আওয়ামী লীগের ভারত বশ্যতা তো আর নতুন কিছু না। সরকার ক্ষমতায় আসার পর থেকে অনেক কিছুই ভারতকে দিয়ে চলেছে। অনুপ চেটিয়াকেও দিয়ে দিতে পারতেন মাননীয় প্রধানমন্ত্রী। কেন তার নামের পাশে সন্ত্রাসী সুব্রত বাইনের নাম জড়ালেন? প্রশ্নটা নীরবেই রেখে যাচ্ছি আমরা। আগামীতে হয়তো আরো বড় করে আসবে। যেদিন ভারতের বড় পুঁজিপতিদের হাতে নিগৃহীত জাতিগুলো রুখে দাঁড়াতে সমর্থ হবে সেদিন তারা এই প্রশ্নটা আরো বড় করে তুলবে নিশ্চয়ই।
অনুপ চেটিয়াই প্রথম এবং একমাত্র নয়। এই সরকার ক্ষমতায় এসেই ভারতের সম্পর্কের উন্নতি ঘটাতে নানাধরণের পদক্ষেপ নেয়। ভারতের উত্তর-পূর্বাঞ্চলীয় রাজ্যগুলোতে আত্মনিয়ন্ত্রণাধিকার আদায়ের (স্বাধীনতা) সংগ্রামে নিয়োজিত বেশকিছু সংগঠনের আরো অনেক নেতাকে বাংলাদেশে আটকের পর গোপনে ভারতের হাতে তুলে দিয়েছে শেখ হাসিনার সরকার। যদিও সরকার মহাশয় এ বিষয়টি অস্বীকার করে আসছে এখনো।
তবে ভারতীয় মিডিয়া খবর দেয় যে, ইউনাইটেড লিবারেশন ফ্রন্ট অব আসাম (উলফা) চেয়ারম্যান অরবিন্দ রাজখোয়া, উলফা নেতা চিত্রাবন হাজারিকা, শশধর চৌধুরী, রাজু বোরা, ক্যাপ্টেন অন্তু চাউদাং, সেকেন্ড লেফটেন্যান্ট প্রদীপ চেটিয়া, মণিপুরের স্বাধীনতাকামী সংগঠন ইউনাইটেড ন্যাশনাল লিবারেশন ফ্রন্টের (ইউএনএলএফ) প্রধান রাজকুমার মেঘেন, ন্যাশনাল ডেমোক্রেটিক ফ্রন্ট অব বোড়োল্যান্ডের চেয়ারম্যান রঞ্জন দোইমারি, ন্যাশনাল লিবারেশন ফ্রন্ট অব ত্রিপুরা (এনএলএফটি) প্রেসিডেন্ট বিশ্বমোহন দেব বর্মাসহ গোপনে এরকম আরও অনেক নেতাকে ভারতের হাতে তুলে দিয়েছে বাংলাদেশ সরকার। এসব নেতাকে সেদেশের আদালতে হাজির করার পর তারা বাংলাদেশে গ্রেপ্তার হওয়ার ঘটনা বর্ণনা করেছেন। যা ভারতীয় ইংরেজি দৈনিক দি টেলিগ্রাফ, আনন্দবাজার, আসাম ট্রিবিউন, যুগসঙ্ঘ এবং আইএএনএস এর মতো সংবাদ সংস্থাগুলো প্রকাশ করেছে। 
বাংলাদেশের সংবিধানের ২৫ (১)-এর গ অনুচ্ছেদে বলা আছে-
'জাতীয় সার্বভৌমত্ব ও সমতার প্রতি শ্রদ্ধা, অন্যান্য রাষ্ট্রের অভ্যন্তরীণ বিষয়ে হস্তক্ষেপ না করা, আন্তর্জাতিক বিরোধের শান্তিপূর্ণ সমাধান এবং আন্তর্জাতিক আইনের ও জাতিসংঘের সনদে বর্ণিত নীতিসমূহের প্রতি শ্রদ্ধা, এই সকল নীতি হইবে রাষ্ট্রের আন্তর্জাতিক সম্পর্কের ভিত্তি এবং এই সকল নীতির ভিত্তিতে রাষ্ট্র সাম্রাজ্যবাদ, ঔপনিবেশিকতাবাদ বা বর্ণবৈষম্যবাদের বিরুদ্ধে বিশ্বের সর্বত্র নিপীড়িত জনগণের ন্যায়সঙ্গত সংগ্রামকে সমর্থন করিবেন।'
'নিপীড়িত জনগণের ন্যায়সঙ্গত সংগ্রামকে সমর্থনে'র এই সাংবিধানিক নির্দেশনা লঙ্ঘন করেই ভারতের স্বাধীনতাকামীদের সে দেশের শাসকদের হাতে তুলে দেয়া হচ্ছে। আগামীতে এসব সংগঠনের কোনোটি যদি বিজয়ী হয়, ভারত রাষ্ট্র যদি তাদের স্বাধীনতা দিতে বাধ্য হয় তখন নতুন রাষ্ট্রগুলোর বড় শত্রু হব আমরা। এই ঝুঁকি কোনো দেশই নেয় না। কিন্তু আওয়ামী লীগ নিচ্ছে। স্পষ্ট দেখা যাচ্ছে, বাংলাদেশের ঝুঁকি বিবেচনার চেয়ে ভারতের শাসকদের প্রয়োজনটাকে অগ্রাধিকার দিচ্ছে তারা। আমরা এদেশের জনগণ এসব খবর রাখি না। অনুপ চেটিয়া যেই বিমানে যাবেন, সেই বিমানে ফিরে আসবে সন্ত্রাসী সুব্রত বাইন। এই খবর পত্রিকায় পড়ে আমরা হয়তো একটু বিচলিত হব। বাংলাদেশের এত দিনের সুখ দুঃখের সাথী গোবেচারা টাইপের গুরুত্বপূর্ণ মানুষটা চলে গেছেন ভেবে হয়তো আমরা একটু বিষাদ অনুভব করব। এই পর্যন্তই।
কিন্তু বুঝতেও পারব না, আমরা কত বড় অন্যায়কে মেনে নিচ্ছি। একটা জাতির মুক্তি আন্দোলনের নেতাকে সন্ত্রাসীর সঙ্গে তুলনা করে তাকে মৃত্যুর মুখে ঠেলে দিচ্ছি। স্নোডেন ইস্যুতে সারা দুনিয়ার মানুষ একমত যে, তাকে আমেরিকার কাছে পাঠানো চলবে না। কিন্তু আমরা বাংলাদেশের বাঙালীরা অনুপ চেটিয়াকে নিয়ে একটা আওয়াজ তুলতে পারলাম না। অনেক দুঃখে বলতে বাধ্য হচ্ছি, কেন যে লোকটা এই অসভ্যদের তল্লাটে এসে পড়েছিল! বড় দুর্ভাগা। আর কোথাও গেলে হয়তো তাকে এই পরিণতি ভোগ করতে হতো না। যা ঘটার ঘটে গেছে। জাতি হিসেবে নতুন একটা কলঙ্কের ছাপ আমরা মাথায় এঁকে নিলাম। দুঃখিত অনুপ চেটিয়া, আমি ক্ষমাপ্রার্থী। ক্ষমা করবেন আমাদের।

