বন দখলের লড়াই!


যারা দেশ, দেশের স্বার্থ, এখানকার গণমানুষের স্বার্থের কথা কমবেশি এখনও চিন্তা করেন, তাদের মধ্যে এখন একটাই প্রশ্ন- কি হবে সুন্দরবনের। সরকার কিছুতেই থামল না। অনেক বিরোধিতা করেছে সাধারণ মানুষ ও রাজনৈতিক দলগুলো। জ্বালানি বিশেষজ্ঞ, পরিবেশবিদসহ অনেকেই দিয়েছেন প্রাজ্ঞ মতামত। সবাই বলেছেন, এ বিদুৎ কেন্দ্র হলে বনের অনেক ক্ষতি হবে। ধীরে ধীরে ধ্বংসের দিকে এগিয়ে যাবে সুন্দরবন। তবু সরকার তার সিদ্ধান্তে অটল। সুন্দরবনের কোলের ভেতরই তাদের একটা কয়লা বিদ্যুৎ কেন্দ্র চাই।
অনেক দাবি করা হয়েছে সরকারের কাছে। বনের ক্ষয় ক্ষতির হিসাব দিয়েছেন বিশেষজ্ঞরা। সরকার সেগুলো আমলে নেয়ার প্রয়োজন বোধ করেনি। সরকার নিজের কাজটা ঠিকঠাক করে যাচ্ছে। যারা সুন্দরবনে কয়লা বিদ্যুৎ কেন্দ্র করার বিরোধিতা করছেন, সরকার তাদের বিদ্যুৎ কেন্দ্র বিরোধী হিসেবে প্রমাণের চেষ্টা চালাচ্ছে। সরকারের ভাষায়, এরা উন্নয়ন চায় না। তাই বিদ্যুৎ কেন্দ্রর বিরোধিতা করে। সরকার কয়লা দিয়ে বিদ্যুৎ হলে খরচ কম হওয়ার আশা দেখাচ্ছে। বিদ্যুৎ কেন্দ্রর মতো ভারী শিল্প গড়ে উঠলে প্রস্তাবিত রামপাল এলাকার মানুষের জীবন মান পরিবর্তনের কল্পগল্প শোনাচ্ছে। কিন্তু বনের কি হবে তা একবারও বলছে না।
খুব অল্প কথায় একবার পেছনটা ঘুরে আসি। এ বিদ্যুৎ কেন্দ্র হলে কি হতে পারে তার দিকে ছোট্ট করে চোখ বুলিয়ে নেই। প্রথমত কয়লা বিদ্যুৎ কেন্দ্র হচ্ছে একটা মারাত্মক দূষণপ্রবণ লাল ক্যাটাগরির শিল্প। এটা বনভূমি বা জনবসতির আশেপাশে থাকার কোনো নিয়ম নেই। এটা হতে হবে শিল্প অঞ্চলে। তবে কয়লা আনা নেয়ার সুবিধার্থে সাধারণত এ ধরনের বিদ্যুৎ কেন্দ্র নদীর আশেপাশে করা হয়। সরকার বাগেরহাটের রামপালের পশুর নদীকে বেছে নিয়েছে। যার খুব কাছেই সুন্দরবন। ৩০ আগস্ট ১৯৯৯ জারি হওয়া এক সরকারি প্রজ্ঞাপনে বলা হয়েছে, বনের ১০ কিলোমিটারের মধ্যে এমন কিছু করা যাবে না যাতে প্রাণী ও উদ্ভিদের আবাসস্থলের ক্ষতি হতে পারে, ভূমি এবং পানির প্রাকৃতিক বৈশিষ্ট্য নষ্ট বা পরিবর্তন করতে পারে। মাছ এবং অন্যান্য জলজ প্রাণীর ক্ষতিকারক যে কোনো কাজ এখানে নিষিদ্ধ।
সরকার বলছে বিদ্যুৎ কেন্দ্রটি বনের ১০ কিলোমিটারের বাইরে। যে পরিবেশ বিজ্ঞানীরা ওখানে অনুসন্ধান চালাতে গিয়েছিলেন, তারা ফিরে এসে বলেছিলেন এটা ৯.৫ কিলোমিটারের মধ্যে পড়ে। যেহেতু দুই পক্ষ একত্রে দাঁড়িয়ে দূরত্বটা মাপা যায়নি তাই এ প্রশ্নের সমাধান হচ্ছে না। কিন্তু কয়লা বিদ্যুৎ কেন্দ্র হলে এ থেকে যে ছাই বা স্লারি উৎপন্ন হবে তা উঁড়ে অনেক দূর পর্যন্ত যাবে। ১০ কিলোমিটারের ভেতর তো বটেই একেবারে বনের ভেতরে এই ছাই পৌঁছে যাবে। বিশেষজ্ঞরা বলছেন, এই ছাই সুন্দরবনের মাটির গুণগত মান নষ্ট, প্রাণীদের হরমোনজাতীয় সমস্যা, প্রজনন ক্ষমতা হ্রাস, নদী দূষণ, মাটির ঊর্বরতা হ্রাস এবং উদ্ভিদের বিকাশকে বাধাগ্রস্ত করবে। যা কিনা সরকারের ওই প্রজ্ঞাপনের স্পষ্ট লঙ্ঘন।
এটা সরকার বোঝেনি। কিন্তু বন বিভাগ ঠিকই বুঝেছে। ২৯ সেপ্টেম্বর, ২০১১ বন অধিদপ্তর একটি চিঠি পাঠায় পরিবেশ ও বন মন্ত্রনালয়ের কাছে। বন অধিদপ্তর তাদের লিখিত আপত্তিতে সরকারকে জানায়, ‘কয়লাভিত্তিক পাওয়ার প্লান্ট স্থাপন করা হলে সুন্দরবনের রয়েল বেঙ্গল টাইগার তথা সমগ্র জীববৈচিত্র্য হুমকির সম্মুখীন হবে।’ নিয়মানুযায়ী সুন্দরবনের মালিক বন অধিদপ্তর। এ বিষয়ে তাদের মতামতই সবচেয়ে বেশি প্রাধান্য পাওয়ার কথা। কিন্তু তা ঘটেনি।

কয়লাভিত্তিক বিদ্যুৎ কেন্দ্র এমনিতেই পরিবেশের জন্য এক মারাত্মক হুমকি। তারপরও সারা পৃথিবীর বিভিন্ন দেশে কয়লাভিত্তিক বিদ্যুৎ কেন্দ্র আছে। উন্নয়নের স্বার্থে বাংলাদেশেও এখন কয়লাভিত্তিক বিদ্যুৎ প্রকল্প দরকার। কিন্তু বিশ্ব ঐতিহ্যের ধারক সুন্দরবনের মতো আমাদের একমাত্র গুরুত্বপূর্ণ ম্যানগ্রোভ বনের ভেতর এটা কিভাবে করা যায়। এক্ষেত্রে আইনি লড়াইয়েরও খুব একটা সুযোগ নেই। জ্বালানি ও বিদ্যুৎ খাতে সরকার যা খুশি করার জন্য দায়মুক্তি আইন করে রেখেছে। তাই এ খাতের সরকারি সিদ্ধান্তকে আইনগতভাবেও চ্যালেঞ্জ করা যায় না।
এই প্রকল্পে বাংলাদেশের চেয়ে ভারতের আগ্রহ এবং লাভ দুটোই বেশি। প্রকল্পটিতে সমান অংশীদার ভারতের ন্যাশনাল থার্মাল পাওয়ার কোম্পানি। ঠিক এই মাপেরই, ১৩২০ মেগাওয়াটের একটি কয়লা বিদ্যুৎ কেন্দ্র তারা মধ্যপ্রদেশের নরসিংহপুর জেলার ঝিকলি-তুমরা গ্রামে করতে চেয়েছিল। কিন্তু পরিবেশের ক্ষতি বিবেচনায় তারা প্রকল্পটি সেখানে করতে পারেনি। পরে যৌথভাবে করার কথা বলে তারা প্রকল্পটি সুন্দরবনের কাঁধে চাপিয়ে দেয়।
ভারতের এতে অনেক লাভ। ক্ষয়ক্ষতি সব আমাদের। কিন্তু লাভের ভাগ তাদের। এত বড় বিদ্যুৎ কেন্দ্র করতে হলে প্রতিদিন ১৩ হাজার মেট্রিক টন কয়লা পোড়াতে হবে। এজন্য সুন্দরবনের ভেতরে হিরণ পয়েন্ট থেকে আকরাম পয়েন্ট পর্যন্ত ৩০ কিলোমিটার নদীপথে বড় জাহাজ বছরে ৫৯ দিন এবং আকরাম পয়েন্ট থেকে মংলা বন্দর পর্যন্ত প্রায় ৬৭ কিলোমিটার পথ, ছোট লাইটারেজ জাহাজে করে বছরে ২৩৬ দিন হাজার হাজার টন কয়লা পরিবহন করতে হবে।
এভাবে সুন্দরবনের ভেতর দিয়ে কয়লা পরিবহনকারী জাহাজ চলাচল করার ফলে এসব জাহাজ থেকে কয়লার গুঁড়া, ভাঙা বা টুকরো কয়লা, তেল, ময়লা-আবর্জনা, জাহাজের দূষিত পানিসহ বিপুল পরিমাণ বর্জ্য নিঃসৃত হয়ে নদী-খাল-মাটিসহ গোটা সুন্দরবন দূষিত করে ফেলবে। কয়লা লোড-আনলোড করার যন্ত্রপাতি থেকে দিনরাত ব্যাপক শব্দদূষণ হবে। রাতে জাহাজ চলাচলের সময় জাহাজের সার্চ লাইটের আলো নিশাচর প্রাণীসহ সুন্দরবনের পশুপাখির জীবনচক্রের ওপর মারাত্মক ক্ষতিকর প্রভাব ফেলবে। এই প্রকল্পকে কেন্দ্র করে বনের আশেপাশে মানুষের আনাগোনা বাড়বে। সব মিলিয়ে অধিকাংশ বণ্যপ্রাণী ধীরে ধীরে ভারত অংশের সুন্দরবনের দিকে সরে যাবে।
সরাসরি অর্থনৈতিক লাভটাও ভারতেরই। তারা যা আয় করবে তার জন্য কোনো কর পরিশোধ করবে না। আইন ভেঙেই সরকার তাদের এ সুযোগটা দিয়েছে। সরকার দেশিয় কোম্পানিগুলোর সঙ্গে যেসব কয়লা বিদ্যুৎ কেন্দ্র করার চুক্তি করেছে তা থেকে বিদ্যুৎ কিনতে লাগবে তিন টাকা ৭৯ পয়সা থেকে সর্বোচ্চ চার টাকা সাড়ে নয় পয়সা। বর্তমানে দেশের একমাত্র কয়লাভিত্তিক বিদ্যুৎ কেন্দ্র বড়পুকুরিয়ায় উৎপাদিত বিদ্যুতের দাম পড়ছে সাড়ে পাঁচ টাকার মতো। আর সুন্দরবনের এই বিদ্যুৎ কেন্দ্রটি থেকে বিদ্যুৎ কিনতে হবে আট টাকা ৮৫ পয়সা দামে। স্পষ্ট দেখা যাচ্ছে, ভারতীয় কোম্পানির সঙ্গে যৌথ উদ্যোগের চেয়ে দেশীয় একক উদ্যোগ অনেক বেশি সাশ্রয়ী।
ক্ষয় ক্ষতির আরো অনেক কিছু আছে। সেদিকে আর না যাই। সরকার এতই মরিয়া যে, কোনো আইনের তোয়াক্কা করছে না তারা। এ বিদ্যুৎ প্রকল্প বাস্তবায়ন করতে গিয়ে সরকারকে জলাশয় ভরাট, কার্বন নির্গমন, বন ক্ষতিগ্রস্তকরণ, বিশ্ব ঐতিহ্যের ধারক বনাঞ্চল ক্ষতিগ্রস্তকরণ, বিদেশি কোম্পানির করপ্রদান সংক্রান্ত আইনসহ দেশি-বিদেশি মোট ছয়টি আইন বা কনভেনশন লঙ্ঘন করতে হচ্ছে।
বিপরীতে সরকারকে কে না বুঝিয়েছে! ড. আব্দুস সাত্তার মন্ডল। ময়মনসিংহ কৃষি বিশ্ববিদ্যালয়ের পরিবেশ বিজ্ঞান বিভাগের প্রধান। বিজ্ঞানীদের একটি দল নিয়ে তিনি নিজে ছুটে গেছেন সুন্দরবনে। ফিরে এসে তারা বলেছেন, এতে সুন্দরবনের স্বাভাবিক চরিত্র বিনষ্ট হবে। তৈরি হবে অসংখ্য কয়লা ডিপো। শুরু হবে গাছ কাটা, বনে আগুন লাগানো, বাঘ, হরিণ, কুমির ধরা। কয়লা পোড়া সালফার ডাই অক্সাইড, নাইট্রাস অক্সাইড, কার্বন মনো অক্সাইড, কার্বন ডাই অক্সাইড, ক্লোরোফ্লোরো কার্বন ইত্যাদি সুন্দরবনের জৈবিক পরিবেশ ও বায়ুমন্ডলকে বিঘ্নিত করবে। ওই অঞ্চলের এবং আশপাশের কৃষি জমিতে উৎপাদিত কৃষিপণ্য খেলে মানবদেহে ছড়িয়ে পড়বে অ্যাজমা, ফুসফুসবাহিত নানা রোগ, এমনকি ক্যান্সারের সম্ভাবনাও রয়েছ। সুন্দরবনের ঐতিহ্য মূল্য ব্যাপকভাবে হ্রাস পাবে। সবশেষে তারা মূল্যায়ন টেনেছেন, বনটা ধ্বংসই হয়ে যাবে।
ড. এমএ মতিন। বাংলাদেশ পরিবেশ আন্দোলনের (বাপা) সভাপতির দায়িত্ব পালন করছেন তিনি। তার মতে, চাইলেই সরকার এ প্রকল্পটি বিকল্প প্রস্তাবিত এলাকা লবণচরায় করতে পারত। লবণচরায় করলে সুন্দরবন রক্ষা পেত। সরকারের সমীক্ষায় সব ক্ষতির হিসেব আছে। কিন্তু সুন্দরবনের ক্ষতির কোনো হিসেব নেই। এটা খুবই হতাশার যে, সরকার তো বটেই, পরিবেশ সম্পর্কিত সরকারি প্রতিষ্ঠানও অন্ধ হয়ে গেছে। তারাও সুন্দরবনের মূল্য বুঝতে পারছে না। আমরা নিজেরা গিয়ে দেখেছি, এ প্রকল্প সুন্দরবন থেকে ৯.৫ কিলোমিটার দূরে। অর্থাৎ এটা সংরক্ষিত এলাকা বা বনের মধ্যেই পড়ছে। সরকারের উচিত অবিলম্বে প্রকল্পটি দুরে সরিয়ে নেয়া।
সৈয়দা রিজওয়ানা হাসান। পরিবেশ আইনবিদ হিসেবে তিনি দুনিয়াজোড়া খ্যাতি কুড়িয়েছেন। কিছুদিন আগে স্বীকৃতি হিসেবে পেয়েছেন ম্যাগসাসাই অ্যাওয়ার্ড। তার মতে, এ প্রকল্পটি পুরোপুরি গায়ের জোরে আইন ভঙ্গ করে করা হচ্ছে। ভুয়া সমীক্ষা দিয়ে এটা করা হচ্ছে। কর্তার ইচ্ছায় কর্ম হবে। সব কিছুর মালিক সরকার। সরকার নিজে চাচ্ছে এখানে বিদ্যুৎ কেন্দ্র হোক। তাহলে পরিবেশ অধিদপ্তর ছাড়পত্র না দিয়ে কোথায় যাবে। বন কর্তৃপক্ষের মতকে উপেক্ষা করে তারা এটা করছে। এ থেকেই তো বোঝা যায়, সুন্দরবন নিয়ে তাদের কোনো উদ্বেগ নেই। সরকার বলছে, তারা পরিবেশ অধিদপ্তর, এডিবি, বিশ্বব্যাংকের পরামর্শ অনুযায়ী এগুচ্ছে। সুন্দরবনের ক্ষতি তারা হতে দেবে না। কিন্তু এটা আমরা দেখেছি যে, এডিবি ও বিশ্বব্যাংকের পরামর্শে অনেকের অনেক কিছু একেবারে রসাতলে গেছে। সরকার যদি এটা বুঝত যে, আমাদের দুটি সুন্দরবন নেই, মাত্র একটি। এটা যে করে হোক বাঁচাতে হবে। তাহলে তারা এত কুযুক্তি না দিয়ে প্রকল্পটি দূরে সরিয়ে নিত। এটা খুবই হতাশার যে, সরকার সব কিছু দেরিতে বোঝে।
প্রকোশলী শেখ মুহম্মদ শহীদুল্লাহ। বাংলাদেশের খ্যাতিমান একজন প্রবীণ প্রকৌশলী তিনি। দীর্ঘ দিন ধরে জড়িত আছেন জাতীয় সম্পদ রক্ষার আন্দোলনে। তার মতে, এই প্রকল্পে প্রতি ঘণ্টায় ১৪৪ কিউসেক পানি লাগবে। আমাদের দেশে এ ধরনের বড় প্রকল্পে সাধারণত দুই কিউসেক ক্ষমতাসম্পন্ন গভীর নলকূপ বসানো হয়। এগুলোর প্রতিটির চারপাশে এক হাজার ফুটের মধ্যে আর কোনো নলকূপ বসানো যায় না। ১৪৪ কিউসেক পানি তোলার জন্য রামপালে ৭২টি গভীর নলকূপ বসাতে হবে। এতে অল্প সময়ের মধ্যে বিস্তীর্ণ এলাকার ভূ-উপরিভাগ মরুভূমিতে পরিণত হবে। এতে করে সরাসরি আক্রান্ত হবে সুন্দরবন। উজাড় হবে সুন্দরবনের গাছপালা। এছাড়া প্ল্যান্টে ব্যবহৃত গরম পানি কনডেনসারের মাধ্যমে কিছুটা ঠান্ডা করে ছেড়ে দেয়া হবে নদীতে। এ ধরনের উষ্ণ পানি পুরো পশুর নদীর মাছ ও অন্যান্য জলজীবকে ধ্বংস করবে। শুধু তাই নয়, পানি সংগ্রহ ও পানি প্রক্ষেপণ প্রক্রিয়ার ফলে ক্ষতিগ্রস্ত হবে চাঁদপাই রেঞ্জের সংরক্ষিত জলাভূমিও। এ প্রকল্প এখানে করাটা আত্মহত্যার শামিল।
বিষয়টা শুধু পরিবেশের নয়। ন্যায্যতার প্রশ্নও বটে। বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদও এ নিয়ে মুখ খুলেছেন। এই প্রকল্প নিয়ে তিনিও ক্ষুব্ধ। তার ভাষায়, হুট করে সরকার বনের বিরুদ্ধে যুদ্ধ শুরু করল কেন বুঝলাম না। এই প্রকল্পের কারণে জীববৈচিত্র্য ক্ষতিগ্রস্ত হবে, এটা নিশ্চিত। সুতরাং সরকারের উচিত এখনই এই প্রকল্প থেকে পিছু হটা। 
ড. ইফতেখারুজ্জামান। টিআইবির নির্বাহী পরিচালক তিনি। তারও একান্ত দাবি প্রকল্পটা অন্য কোথাও সরিয়ে নেয়ার। তার মতে, এই পুরো প্রকল্পটা নানা কারণে পরিবেশের জন্য ক্ষতিকর। সরকার এটাকে বিশেষ মাত্রা দিয়েছে সুন্দরবনে নিয়ে। আমি বুঝি না কি করে তাদের মাথায় এলো, সুন্দরবনের পাশে একটি কয়লাভিত্তিক বিদ্যুৎ কেন্দ্র করা যায়। এটা এ যাবৎ নেয়া সরকারের সবচেয়ে হঠকারি সিদ্ধান্ত। সরকারের উচিত দ্রুত অন্য কোথাও এ প্রকল্প স্থানান্তর করা।
প্রকৌশলী বিডি রহমতউল্লাহ। এই জ্বালানি বিশেষজ্ঞ এক সময় পাওয়ার সেলের মহাপরিচালকের দায়িত্ব পালন করেছেন। তার মতে, নিশ্চিতভাবে এ প্রকল্প বনকে ধ্বংস করবে। কয়লা এমন এক বস্তু, এটা যেখান দিয়ে যাবে, যেখানে থাকবে, এটা দিয়ে যাই করা হোক এটা ক্ষতি ছাড়া আর কিছু করে না। এর কাজ হচ্ছে, বিষ উৎপাদন। বিদ্যুৎ উৎপাদনের জন্য মানুষ ঝুঁকি নিচ্ছে ঠিকই তবে আমাদের মতো কোথাও এভাবে বনের মধ্যে গিয়ে বিষের কারখানা খোলা হচ্ছে না। সরকার বলছে আধুনিক প্রযুক্তি আনবে। কিন্তু কিসের আধুনিক প্রযুক্তির কথা বলে আমি বুঝি না। ভারতের কাছে তো কোনো আধুনিক প্রযুক্তি নেই। গত কোপেনহেগেন সম্মেলনে তো এই কয়লাভিত্তিক বিদ্যুৎ কেন্দ্রের জন্যই বিশ্ব নেতৃত্ব তাদের সতর্ক করেছিল। তাছাড়া ভারতের সঙ্গে যৌথ উদ্যোগে কাজ করলে এ বন তারা এমনিতেই ধ্বংস করে ফেলবে। বন থেকে ভারতীয়দের বের করে আনতে হবে। নইলে প্রযুক্তি আসুক আর যাই আসুক, বন বাঁচবে না।
অধ্যাপক আনু মুহাম্মদ। বিশিষ্ট এই অর্থনীতিবিদের মতে, সরকার যখন পরিবেশগত প্রভাব সমীক্ষাটা (ইআইএ) না করে আগে চুক্তি করে ফেলে তখন আমরা খুব অবাক হয়েছি। এ ধরনের প্রকল্পে তো আগে চুক্তি করা যায় না। আগে দেখতে হবে পরিবেশের ক্ষয়ক্ষতি হবে কিনা। তারপর কোনো সমস্যা না থাকলে কাজ এগোবে। কিন্তু সরকার আগেই চুক্তি করেছে। এর অর্থ হচ্ছে পরিবেশগত ক্ষয় ক্ষতির প্রতিবেদন যাই আসুক প্রকল্প তারা করবেই। এটা খুবই উদ্বিগ্ন হওয়ার মতো বিষয়। সুন্দরবন বাংলাদেশের অস্তিত্বের সঙ্গে সম্পর্কিত। টাকা দিয়ে এর মূল্য হিসাব করা যাবে না। আর যদি টাকার হিসেবেও যাই, আমাদের লাভ কই! লাভের গুড় তো পুরোটাই ভারত নেবে। চুক্তির সমস্যা হচ্ছে, প্রকল্পের অর্থ আসবে বিদেশি ঋণ থেকে ৭০ ভাগ, ভারত ১৫ ভাগ আর আমরা ১৫ ভাগ। আর ওই বিদেশি ৭০ ভাগ ঋণের সুদ টানা এবং ঋণ পরিশোধ করার দায় দায়িত্বও আমাদের। অর্থাৎ ভারতের বিনিয়োগ মাত্র ১৫ ভাগ। কিন্তু তারা মালিকানা পাচ্ছে ৫০ ভাগ। পুরো অর্ধেক। তাছাড়া বিদ্যুৎ কেন্দ্রের পুরো ক্ষয়ক্ষতিটা যাবে আমাদের ওপর দিয়ে। চুক্তি অনুযায়ী কয়লা আমদানির দায়িত্বও আমাদের কাঁধে। কয়লা না এলে কিছুদিন উৎপাদন বন্ধ থাকলে, ভারতকে ক্ষতিপূরণ দিতে হতে পারে। এ ধরনের জাতীয় স্বার্থবিরোধী কর্মকাণ্ড সরকারকে বন্ধ করার আহ্বান জানাচ্ছি।
শুধু উপরোক্তরা নন, সুন্দরবন থেকে বিদ্যুৎ কেন্দ্র সরিয়ে নেয়ার আহ্বান জানিয়ে নানা সময় বক্তব্য বিবৃতিদাতাদের মধ্যে আরো আছেন, বিশিষ্ট মানবাধিকার কর্মী সুলতানা কামাল, অধ্যাপক মুহম্মদ জাফর ইকবাল, শিক্ষাবিদ রাশেদা কে চৌধূরী, পরিবেশ বাঁচাও আন্দোলনের সভাপতি আবু নাসের খান, বিশিষ্ট আইনজীবি ব্যারিস্টার সারা হোসেন, উন্নয়ন সংগঠক খুশী কবির, সুপ্রশাসন আন্দোলনের সংগঠন সুজনের সভাপতি বদিউল আলম মজুমদার, অ্যাকশন এইডের কান্ট্রি ডিরেক্টর ফারাহ কবীর। এর বাইরেও এ নিয়ে কথা বলছেন অনেকেই। এছাড়া দেশের অধিকাংশ রাজনৈতিক দলই এ প্রকল্পের বিরুদ্ধে সোচ্চার। 
শুধুমাত্র প্রধান বিরোধী দল বিএনপি এ বিষয়ে একেবারে নীরব। তারা এ প্রকল্পের বিপক্ষে কখনোই কোনো মতামত দেয়নি। পান থেকে চুন খসলেই সরকারের সমালোচনায় মেতে উঠলেও সুন্দরবন ধ্বংস প্রশ্নে তারা সরকারের পাশেই দাঁড়িয়েছে। সব সময় যে কজন জ্বালানি বিশেষজ্ঞকে এই সরকারের পক্ষে থাকতে দেখা গেছে তাদের মধ্যেও দেখা গেছে দ্বিধা-দ্বন্দ্ব। অধিকাংশ প্রশ্নে সরকারের জ্বালানি নীতির সমর্থক জ্বালানি বিশেষজ্ঞ অধ্যাপক ম. তামিম। বিগত তত্ত্বাবধায়ক সরকারের জ্বালানি বিষয়ক উপদেষ্টা ছিলেন তিনি। সুন্দরবন প্রশ্নে কথা বলতে গিয়ে তিনি শেষ পর্যন্ত সরকারের পক্ষে দাঁড়ালেও তার কণ্ঠেও ছিল শঙ্কা। তার ভাষায়, রামপালে কয়লা বিদ্যুৎ প্রকল্প নিয়ে যা হচ্ছে তাতে আমি হতাশ। সরকার বলছে, এটা সুন্দরবনের বাইরে। একপক্ষ বলছে ভেতরে। সরকার তার দাবির পক্ষে স্পষ্ট কোনো তথ্য হাজির করেনি। বিদ্যুৎ কেন্দ্র হলে কম বেশি ক্ষতি হবেই। আমাদের দেখতে হবে বড় কোনো ক্ষতির আশঙ্কা আছে কিনা। আমার মনে হয় না, ডাস্ট উড়ে ১০ কিলো গিয়ে সুন্দরবনের ক্ষতি করবে। সব জায়গাতেই নদীর পাড়ে বিদ্যুৎ কেন্দ্র হয়। যারা বিরোধিতা করছে তারা প্রকল্পটি নিয়ে একটা পূর্ণাঙ্গ প্রস্তাবনা দিলে ভালো হতো। তবে সরকার কাজের চেয়ে সময় নষ্ট করতে বেশি পারঙ্গম।
অধ্যাপক ড. ইজাজ হোসেন। তিনি এ বিদ্যুৎ কেন্দ্রের পরিবেশগত প্রভাব যাচাই (ইআইএ) কমিটির সদস্য। বাংলাদেশ প্রকৌশল বিশ্ববিদ্যালয়ের এ অধ্যাপকের মতে, কি প্রযুক্তি ব্যবহার হবে এবং কি ধরনের কয়লা ব্যবহার হবে তার ওপর অনেক কিছু নির্ভর করছে। অনেকেই ঢালাওভাবে বিরোধিতা করছেন। আমি এটা রামপালে করার পক্ষে। আগে পরে এ নিয়ে আমি অনেক কিছুই বলেছি। আমি মনে করি, আমাদের উন্নয়নের জন্য নতুন বিদ্যুৎ কেন্দ্র খুবই দরকারি। এখানে কিছু ক্ষতি অবশ্যই আছে। তবে আমার মনে হয় ক্ষতির চেয়ে লাভটাই বেশি।
সরকারের কনসালটেন্সি করে অর্থ আয়ের সঙ্গে যুক্ত থাকা এই কয়েকজন ছাড়া আর কাউকেই সুন্দরবন ধ্বংসের পক্ষে দাঁড়াতে দেখা যায়নি। সকলেরই এক দাবি- বিদ্যুৎ কেন্দ্রটি বন থেকে দুরে কোথাও অন্যত্র সরিয়ে নেয়া হোক। সরকারের প্রতি এই আহ্বানের বার্তা পাঠানো হচ্ছে দীর্ঘ দুই বছর ধরে। কিন্তু সরকার তার সিদ্ধান্তে অটল। এদিকে এই ইস্যুতে আন্দোলনও দানা বাঁধতে শুরু করেছে। জোর করে, যেভাবে হোক সুন্দরবনে এই প্রকল্প করার সরকারের একগুঁয়ে মনোভাব জনগণের বিরক্তি উৎপাদন করেছে। কেউ কেউ ভাবছেন, এটা আসলে ভারত কর্তৃক সুন্দরবন দখলের লড়াই। যেখানে তাদের সহযোগিতা করছে বর্তমান সরকার।

এসবের মধ্যেই আগামী ২৪ সেপ্টেম্বর সুন্দরবন অভিমুখে লং মার্চের ডাক দিয়েছে তেল গ্যাস খনিজ সম্পদ ও বিদ্যুৎ বন্দর রক্ষা জাতীয় কমিটি। সরকার যদি এই বনের মধ্যে বিদ্যুৎ কেন্দ্র করার চিন্তা থেকে না সরে আসে তাহলে সংঘাত অনিবার্য হয়ে উঠবে। জাতীয় সম্পদ ইস্যুতে তরুণদের সচেতনতা এখন আগের যে কোনো সময়ের তুলনায় বেশি। সরকার সেখানে বিদেশি বন্ধুর সঙ্গী হয়ে বন দখলের লড়াইয়ে মেতে উঠলে তা হয়তো আরেক ফুলবাড়ির জন্ম দেবে। আমরা বর্তমানের দেশপ্রেমিক তরুণেরা কি এই লড়াইয়ে জীবন দিয়ে হলেও দেশের স্বার্থ রক্ষা করতে প্রস্তুত? এটাই এখন আসল প্রশ্ন।

