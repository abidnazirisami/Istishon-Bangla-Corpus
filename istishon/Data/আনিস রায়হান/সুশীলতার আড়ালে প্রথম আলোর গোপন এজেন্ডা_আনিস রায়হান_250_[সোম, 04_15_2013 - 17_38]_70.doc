সুশীলতার আড়ালে প্রথম আলোর গোপন এজেন্ডা


প্রথম আলো আমাদের দেশের এক নম্বর পত্রিকা হিসেবে স্বীকৃত। তাদের সংবাদের বস্তুনিষ্ঠতার কথা অনেকেই বলেন। ১১ জানুয়ারির সেনা সমর্থিত সরকারের ক্ষমতা দখলের প্রাক্কালে সংবাদ মাধ্যমের চেয়েও বেশি কিছু হিসেবে তাদের পরিচিতি তৈরি হয়। যদিও মোল্লারা তখন পুরাই ফালতু একটা ইস্যুতে প্রথম আলোরে বেকায়দায় ফেলতে যাইয়া সাধারণ প্রগতিশীলদের কাছে তার গুরুত্ব অনেক বাড়িয়ে দিয়েছিল। যাই হোক, প্রথম আলো সম্পর্কে আমার কিছু জানা-শোনা শেয়ার করতেই আজকের এই লেখা।
আমরা জানি, নাম ভিন্ন হলেও প্রথম আলো, ডেইলি স্টার একই বাণিজ্যিক গ্রুপের পত্রিকা। ডেইলি স্টারের সম্পাদক মাহফুজ আনামের স্ত্রীর নাম শাহিন আনাম। এই ভদ্রমহিলা মানুষের জন্য ফাউন্ডেশন নামক একটি এনজিওর প্রধান কর্তা। এই এনজিওটি আবার নিজেরা কোনো কাজ করে না। তারা বিদেশ থেকে ফান্ড আনে। এদেশের অন্য এনজিওদের বাজেট দিয়ে বিভিন্ন কাজ করায়। 
২০০০ সালের পর থেকে আমাদের এনজিওরা দাতাগোষ্ঠীদের বোঝাতে সক্ষম হয়েছে যে আনঅফিসিয়ালি মিডিয়াকে টাকা না দিলে তারা এনজিওদের নিউজ গুরুত্ব দিয়ে ছাপে না। আবার টাকা খরচ করে বিজ্ঞাপন দেওয়া হলে মানুষ তা গ্রহন করে না। মানুষের কাছে বিজ্ঞাপনের চেয়ে সংবাদ বেশি গুরুত্ব পায়। কিন্তু আনঅফিসিয়ালি টাকা না দিলে মিডিয়া এনজিওর হয়ে নিউজ করবে কেন? এতে করে সচেতনতা কার্যক্রম এগিয়ে নেয়াটা কঠিন হয়ে পড়ে। কাজ হওয়াটাই যেহেতু বড় কথা তাই মিডিয়াকে টাকা দিয়ে হলেও উদ্দেশ্য সফল করাটা গুরুত্বপূর্ণ। দাতারা এটা মেনে নিয়েছেন। তাই এনজিওদের বাজেটে মিডিয়া বাজেট আলাদাভাবে তৈরি হয়। প্রথম আলোর সামাজিক গ্রহণযোগ্যতা তৈরি হয়েছে এসিড বিরোধী ও মাদক বিরোধী প্রচারণার মধ্য দিয়ে। দুটোই এনজিও প্রজেক্ট। এই খাতে টাকা ঢেলেছে মানুষের জন্য ফাউন্ডেশনের মাধ্যমে আন্তর্জাতিক দাতাগোষ্ঠী। আন্তর্জাতিক দাতাগোষ্ঠী কিন্তু এমনি এমনি টাকা দেয় না। অনুন্নত বিশ্বে সহায়তা দেয়ার ক্ষেত্রে তাদের কিছু প্রাপ্তির হিসেবও থাকে। প্রথম আলোকে সেই চাহিদাটাও পূরণ করতে হয় নিশ্চয়ই।
কিভাবে সেটা বলি। এই শাহিন আনাম ও মাহফুজ আনামের একটা মেয়ে আছে। তার নাম তাহমিমা আনাম। সে ইংরেজি ভাষায় বই লেখে। বাংলার কৃষ্টি-কালচার বিদেশিদের কাছে তুলে ধরার জন্য। কিন্তু বাংলা ভাষার অনন্য সব সাহিত্যকর্মকে ইংরেজিতে তারা অনুবাদ করায় না। যদি বিদেশিদের কাছে আমাদের ইতিহাস- ঐতিহ্য-অর্জনকে তুলে ধরাটাই মূল লক্ষ্য হয় তাহলে তো বাঙালীর জাতীয় বিকাশের ইতিহাস, বাঙালীর স্পিরিট, আন্দোলন সংগ্রাম নিয়ে যে বিরাট সাহিত্যকর্ম ছড়িয়ে ছিটিয়ে আছে তা অনুবাদ করানোটাই ছিল বেশি গুরুত্বপূর্ণ। কিন্তু সেই পথে তাহমিমা আনামরা হাটেননি। তারা প্রভাব খাটিয়ে বাংলা একাডেমিতে হে ফেস্টিভালের আয়োজন করেছিল। যেখানে পাকিস্তানি সাংবাদিকরা এসে বক্তব্য দিয়েছেন। আমাদের দেশের সাহিত্যিকরা ইংরেজিতে বক্তব্য দিয়েছেন। ছোট ছোট ছেলে মেয়েরা ইংরেজি ভাষার কবিতা পড়েছে। ইংরেজি গান গেয়েছে, ইংরেজি গানের সঙ্গে নেচেছে। আমি নিজে সেখানে গিয়েছিলাম। আয়োজকরা প্রাইভেট ইউনিভার্সিটির ছোট ছোট ছেলে মেয়েদের এনেছিল ভলান্টিয়ারির জন্য। তাদের একজনকে জিজ্ঞেস করেছিলাম আপনাদের কোনো প্রেস রিলিজ থাকলে দেন। সে আরেকজনকে ডেকে বলল, 'এই তোমার হ্যান্ডে ওটা কি? আমাকে দেখিয়ে বলল, দিস ভাইয়া নিড অ্যা প্রেস রিলিজ।' কথা শুনেই বোঝা যায়, তাদেরকে ইংরেজিতে কথা বলার জন্য নির্দেশনা দেয়া হয়েছিল। ভেবে দেখুন, এই সবই হয়েছে বাংলা একাডেমিতে। বুঝতেই পারছেন কিভাবে দাতাগোষ্ঠীর চাহিদা পূরণ করা হচ্ছে। 
এবার আসি প্রথম আলোর সংবাদের বস্তুনিষ্ঠতা নিয়ে। তখন আমি সবে সাংবাদিকতায় ঢুকেছি। বর্তমান সরকারের ক্ষমতার মাত্র বছরখানেক পার হয়েছে। একদিন আমার সম্পাদক আমাকে ডেকে বললেন, এই নিউজটা দেখে বলো তো কি বুঝলা! নিউজটা ছিল ঢাকায় আওয়ামী লীগের অবস্থা দুর্বল এই নিয়ে। আমি সম্পাদককে বললাম, সরকার এক বছরে জনপ্রত্যাশার তেমন কিছুই পুরণ করতে পারেনি। এর ফলাফলটা উঠে এসেছে এই প্রতিবেদনে। সম্পাদক কিছুক্ষণ হাসলেন। তারপর আমাকে বললেন, বর্তমানের সবচেয়ে গরম খবর কি? আমি বললাম সিটি কর্পোরেশন নির্বাচন নিয়ে সরকারের উদ্যোগ। তিনি বললেন, যে কোনো কারণেই হোক প্রথম আলো চায় না ঢাকা সিটি কর্পোরেশন নির্বাচন হোক। সেটা বিএনপির পক্ষ নিয়ে করতে পারে বা অন্য কোনো গোপন এজেন্ডা থেকেও করতে পারে। যেটাই হোক, আসল কথা হলো তারা এই মুহূর্তে নির্বাচনের বিপক্ষে। এজন্য এই নিউজ দিয়ে তারা আওয়ামী লীগকে ভয় দিল। ফলাফলটা আমরা সবাই জানি। আজো পর্যন্ত ঢাকা সিটি কর্পোরেশন নির্বাচন হয়নি। আওয়ামী লীগ সাহস করেনি।
আরেকটা নমুনা দেই। আমাদের দেশে গ্যাস উত্তোলনের জন্য শেভরন, স্যান্সেটোর মতো বেশ কিছু বিদেশি কোম্পানি কাজ করে। আমরা নিজস্ব চুক্তির ভিত্তিতে নির্দিষ্ট দাম দিয়ে তাদের কাছ থেকে গ্যাস নেই। এই বিদেশি কোম্পানিগুলো প্রায়ই তাদের আরো বেশি দাম দেয়ার জন্য রব তোলে। প্রথম আলো প্রায়ই এ বিষয়ক নিউজ ছাপে। নিয়ম করেই তারা সব সময় বিদেশি কোম্পানির হয়ে দাম বাড়ানোর পক্ষে সাফাই গায়। নানা ধরণের যুক্তি দেখায়। এটা কেন করে? কোনো সুবিধা ছাড়াই?
কিছুদিন আগে প্রথম আলো বেশ বড় সাইজের ফন্টে একটা নিউজ ছেপেছিল 'গোলাম আযমের বিরুদ্ধে অভিযোগ প্রমাণিত হয়নি' শিরোনামে। ট্রাইব্যুনাল নিয়ে এরকম নেতিবাচক একটা খবরের ভেতরে গিয়ে এক লাইনে তারা বলেছে এটা গোলাম আযমের আইনজীবির দাবি। দেখে হতবাক হইনি। বুঝতে পেরেছিলাম এটাও কোনো প্রকল্পের অংশবিশেষ। প্রথম আলোর এ ধরনের কর্মকান্ডের তালিকা করে পারা যাবে না। সুবিশালের চাইতেও বিশাল হয়ে যাবে।
এই তালিকায় এবারের পহেলা বৈশাখে তারা যোগ করল আরেকটা অনুচ্ছেদ। হাসনাত আব্দুল হাই এর লেখাটি প্রথম আলো অসাবধানতাবশত ছাপিয়েছে, এটা মানা যায় না। এটা অবশ্যই তাদের পূর্ব পরিকল্পিত। কারণ তাদের সব বিশেষ সংখ্যার দায়িত্বে থাকে আনিসুল হক। এই মাপের ঘাগু একটা লোক এটা ভুল করে ছেপেছেন এটা ছাগলকে বললে সে লজ্জায় কাঠাল পাতা চিবানো বন্ধ করে দেবে। 
প্রথম আলো দীর্ঘ দিন ধরে নানা ধরনের কাজের মাধ্যমে নিজেদের সুশীল সমাজের প্রতিনিধি হিসেবে প্রতিষ্ঠিত করেছে। দেশের সচেতন জনগোষ্ঠীর বিরাট একটা অংশের সচেতনতার ভিত্তি হলো প্রথম আলোর সংবাদ। মানুষ খুব সহজে প্রথম আলোর সংবাদ গ্রহণ করে। এর ভিত্তিতেই কথা বলে। কিন্তু প্রথম আলোর গোপনেজেন্ডা সম্পর্কে কোনো ধারণা না থাকায় সহজেই তারা প্রতারিত হচ্ছে। খুব সহজে মানুষকে ভুল জিনিস হজম করায়। অন্যায়কে ন্যায় হিসেবে প্রতিষ্ঠিত করে। কেউ টেরও পায় না, ন্যায়ের পক্ষে দাঁড়াতে গিয়ে কিভাবে তারা দেশের বিরাট ক্ষতি করে ফেলছে। এর বেশি বলার দরকার আছে বলে মনে করি না। একটু গভীরভাবে দেখলে যে কেউ বুঝবেন, প্রথম আলো সাংবাদিকতা করে না। যা করে পুরোটাই দালালি। এজেন্ডা সাংবাদিকতা। অন্যরা ভালো তা বলছি না। কিন্তু এরাই আসল হোতা, পালের গোদা। এদের বর্জন করুন। এরা আমাদের কেউ নয়।

