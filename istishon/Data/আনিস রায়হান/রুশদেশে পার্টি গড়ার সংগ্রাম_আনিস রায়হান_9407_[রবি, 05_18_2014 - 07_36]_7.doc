রুশদেশে পার্টি গড়ার সংগ্রাম


কিভাবে একটি কমিউনিস্ট পার্টি গড়ে উঠতে পারে এ নিয়ে নানা মুনির নানা মত বিদ্যমান। তবে মার্কসের পরে মার্কসবাদের মৌলিক লাইনগুলো যারা বিকশিত করেছেন, সেই লেনিন, মাও সেতুঙের নিজেদের হাতে গড়ে তোলা পার্টির ইতিহাস এক্ষেত্রে খুব গুরুত্বপূর্ণ। এখান থেকে শিক্ষা নিয়ে আমাদের এগুতে হবে। এই লেখা থেকে জানা যাবে কিভাবে রুশদেশে পার্টি গড়ে উঠেছিল। এখানে রুশদেশের যে অভিজ্ঞতার বর্ণনা দেয়া হয়েছে, তার পুরোটাই ‘সোভিয়েত ইউনিয়নের কমিউনিস্ট (বলশেভিক) পার্টির ইতিহাস’, ১৯৯৭, কলকাতা, গ্রন্থ থেকে নেয়া হয়েছে। গ্রন্থটি কমরেড স্ট্যালিনের নেতৃত্বাধীন সোভিয়েত ইউনিয়নের কমিউনিস্ট পার্টির কেন্দ্রীয় কমিটি কর্তৃক ১৯৩৮ সালে প্রকাশিত ও প্রচারিত। বইটির প্রথম অধ্যায়- রুশদেশে সোশ্যাল ডেমোক্র্যাটিক লেবার পার্টি গঠনের জন্য সংগ্রাম (১৮৮৩-১৯০১)- এখানে একটু সংক্ষেপিত আকারে, মূলভাব পুরোপুরি অক্ষত রেখে, কিছুটা ভাষিক পরিবর্তন এনে বর্ণনা করা হয়েছে। আশা করি, এ উদ্যোগ, আন্তরিক বিপ্লবী কমিউনিস্টদের কাজের পথে সহায় হবে।
 | এক | 
জারের আমলে রুশদেশ ইউরোপের অন্য অনেক দেশের তুলনায় বিলম্বে পুঁজিতান্ত্রিক অগ্রগতির পথে প্রবেশ করে। তখনও ভূমিদাসপ্রথা চলমান। ভূমিদাসেরা অনিচ্ছায় কৃষিকর্ম করত বলে উৎপাদন কম হতো। ক্রিমিয়ার যুদ্ধে পরাজয়ের পর দুর্বল জার সরকার জমিদারদের বিরুদ্ধে চাষীদের বিদ্রোহের আশঙ্কা করে। এই ভয়ে ভীত হয়ে তারা ১৮৬১ সালে ভূমিদাসপ্রথা তুলে দিতে বাধ্য হয়। চাষীরা তখন ভূমিদাসপ্রথা থেকে মুক্তির মূল্যস্বরূপ জমিদারদের ২০০ কোটি রুবল শোধ করে। 
ভূমিদাসপ্রথা বাতিল হওয়ার পর জমিদারদের কাছ থেকে অত্যন্ত কঠিন শর্তে জমি ইজারা নেয়া ছাড়া চাষীদের আর কোনো উপায় ছিল না। অধিকাংশক্ষেত্রে, ফসল তোলার সময় জমিদারকে অর্ধেক ফসল দিয়ে দিতে হতো। এভাবে আধাআধি বন্দোবস্তের মধ্য দিয়ে ভূমিদাসপ্রথার আমলের অবস্থাই রয়ে গেল। ফারাক শুধু এটুকুই রইল যে, চাষীরা এখন স্বাধীন। তাদের অস্থাবর সম্পত্তির মতো বিক্রি করা যায় না। কিন্তু আগের মতো করেই খাজনা, জরিমানা, ইত্যাদি আদায় করে নানাভাবে উৎপীড়ন চালিয়ে জমিদারেরা নিরীহ চাষীদের রক্ত শোষণ করত। তাদের অত্যাচারের ফলে অধিকাংশ চাষীরা চাষবাসের ব্যবস্থাকে উন্নত করতে পারত না। এ কারণে বিপ্লবের আগে রুশদেশে চাষবাস খুবই পশ্চাৎপদ অবস্থায় ছিল। 
শোষণ চালানোর জন্য এবং গণরোষ থেকে জমিদার ও জারকে বাঁচানোর জন্য শেরিফ, ডেপুটি শেরিফ, পুলিশ কনস্টেবল, গ্রাম্য চৌকিদার ও এরকম আরও অনেককে নিয়ে গঠিত বিরাট বাহিনী কৃষকদের ওপর অধিষ্ঠিত ছিল। মুক্তিপণের বিরাট অর্থ ও নিদারুণ করের ভার সাধারণত চাষী পরিবারের আয়ের চেয়ে বেশি হতো। এতে করে চাষীরা নিঃস্বে পরিণত হতে লাগল। বাধ্য হয়ে গ্রাম ছেড়ে জীবিকার সন্ধানে বের হয়ে তারা কল কারখানায় কাজ করতে গেল। শিল্পোৎপাদনকারী মালিকদের জন্য এরা হলো সস্তায় শ্রমশক্তি পাওয়ার একটি উৎস।
জার আমলে রাশিয়া ছিল বহুজাতির কয়েদখানা। উদ্দেশ্যমূলকভাবে তখন জাতিতে জাতিতে ভেদাভেদের আগুন জ্বেলে দেয়া হতো। এক জাতির বিরুদ্ধে অন্য জাতিকে উষ্কানি দেয়া হতো। যেসব এলাকায় অরুশী জাতিগোষ্ঠীর বসবাস ছিল, সেখানকার সরকারি প্রতিষ্ঠান, আদালতের চাকরি ও ভাষা রুশীদের দখলেই থাকত। রুশ ছাড়া অন্য যে কোনো জাতির নিজস্ব ভাষায় কাগজ বা বই ছাপানো বা বিদ্যালয়ে সেই ভাষায় শিক্ষা দেয়া নিষিদ্ধ ছিল।
ভূমিদাসপ্রথা বাতিল হওয়ার পর পূর্বব্যবস্থার রেশ চলতে থাকে। তা সত্ত্বেও রুশদেশে পুঁজিতান্ত্রিক শিল্পের বিকাশ ঘটছিল দ্রুতই। ১৮৬৫ সালে বড় কারখানা ও রেলওয়েতে নিযুক্ত শ্রমিকের সংখ্যা ছিল সাত লাখ ছয় হাজার। ১৮৯৯ সালের দিকে এই সংখ্যাটি ২৭ লাখ ৯২ হাজারে পৌঁছায়। এরাই ছিল আধুনিক শিল্পের সর্বহারা শ্রমিক তথা প্রলেতারিয়েত। বিরাট বিরাট পুঁজিতান্ত্রিক শিল্পায়তনে শ্রমিকদের মধ্যে নতুন এক সমস্বার্থবোধ জন্মায়। তাদের মধ্যে সংগ্রামী বিপ্লবী গুণাবলী দেখা দেয়। দু’দিক থেকেই তারা আগেকার শ্রমিকের তুলনায় হয়ে ওঠে অনন্য।
অন্যান্য পুঁজিবাদি দেশের মতো বিপ্লবের আগে রুশদেশেও শিল্প ব্যবস্থায় তেজিভাব আর মন্দা পরপর আসত। রাশিয়ায় ১৮৯০-১৯০০, এই দশ বছরে রেলপথ নির্মাণের হিড়িক শিল্পে তেজিভাব এনে দেয়। এর পরপরই আবার মন্দাও আসে। এভাবে তেজিভাবের পরই আসা মন্দায় উৎপাদনে অচল অবস্থা দেখা দিত। শ্রমিকশ্রেণী কঠোর আঘাতের মুখোমুখি হতো। লাখ লাখ শ্রমিক বেকারত্ব ও দারিদ্র্যের অভিশাপে তলিয়ে যেত।
ভূমিদাসপ্রথা বিলোপের পর পুঁজিবাদি বিকাশ দ্রুত ঘটলেও জনসংখ্যার মূল অংশটা তখনও ছিল কৃষিজীবী। লেনিন তার ‘রাশিয়ায় পুঁজিবাদের বিকাশ’ গ্রন্থে দেখান যে, ১৮৯৭ সালে মোট জনসংখ্যার ছয় ভাগের পাঁচ ভাগই ছিল কৃষিজীবী। বাকি এক ভাগ যুক্ত ছিল কারখানা, ব্যবসা, রেলপথ, জলপথ, গৃহনির্মাণ, কাঠের ব্যবসা, নানারকম পাঁচমিশালি কাজে। তা সত্ত্বেও পুঁজিবাদ শুধু শহরে না, গ্রামেও বিকশিত হচ্ছিল। কৃষকশ্রেণীর মধ্যে বিপর্যয় ও বিভাজনের প্রক্রিয়া চলছিল। সম্পন্ন কৃষকদের মধ্য থেকে ‘কুলাক’দের একটু নতুন স্তর গড়ে উঠছিল। এরাই ছিল গ্রামের বুর্জোয়াশ্রেণী।
বহু চাষী সর্বস্ব হারিয়ে পথে বসতে লাগল। বাড়তে লাগল গ্রামের গরিব, সর্বহারা কিংবা আধা সর্বহারা চাষীর সংখ্যা। মাঝারি কৃষকদের সংখ্যা ক্রমশ কমতে থাকল। ১৯০৩ সালে রাশিয়ায় প্রায় এক কোটি চাষী পরিবার ছিল। ‘গ্রামের গরিবদের প্রতি’ পুস্তিকায় লেনিন হিসেব করে দেখান, এর মধ্যে অন্তত ৩৫ লাখ পরিবার এতই গরিব ছিল যে, তারা নিজেদের জমি চাষ করতে পারত না। ধনী কুলাকদের কাছে জমি ইজারা দিয়ে দিত। নিজেরা দু’চার বিঘা চাষ করত। আর জীবিকা নির্বাহের জন্য অন্য উপায় খুঁজে বেড়াত। আর ধনী কুলাকরা ছিল এর মধ্যে প্রায় ১৫ লাখ। তাদের হাতে ছিল চাষের মোট জমির অর্ধেকটা। এরা ক্রমশ ক্ষেতমজুরদের খাটুনি থেকে মুনাফা লুটে গ্রামের বুর্জোয়াশ্রেণী হিসেবে উঠে দাঁড়াতে লাগল।
আঠারোশ’ সালের আশির দশকেই রাশিয়ার শ্রমিকশ্রেণীর জাগরণের সাড়া পাওয়া যাচ্ছিল। শ্রমিকরা তখন বিরাট দুর্দশার মধ্যে। নব্বই দশকে কারখানায় একজন শ্রমিককে অন্তত সাড়ে ১২ ঘন্টা খাটতে হতো। কাপড়কলে কাজ করতে হতো ১৪ থেকে ১৫ ঘন্টা। নারী ও শিশুদের খাটিয়ে শোষণ করার রীতি চালু ছিল। তারা কাজ করত বয়স্কদের মতোই। কিন্তু উভয়েই মজুরি পেত অনেক কম। শ্রমিকদের কর্মক্ষেত্রের নিরাপত্তা বিষয়ক কোনো আইন কানুনের বালাই ছিল না। কোনো ধরণের বীমার ব্যবস্থা ছিল না। ডাক্তার ডাকতে হলে তাদের গাঁটের পয়সা খরচ করতে হতো। আবাসনের বন্দোবস্ত ছিল ভয়াবহ। কারখানা মালিকেরা যে শ্রমিকছাউনি গড়ে দিত তাতে একটি ছোট্ট কামরায় ১০/১২ জনকে ঘেঁষাঘেঁষি করে থাকতে হতো।
এই অসহনীয় অবস্থা থেকে মুক্তি পেতে শ্রমিকরা সমবেত হয়ে বিভিন্ন স্থানে মালিকদের কাছে দাবিনামা পেশ করতে লাগল। আশি ও নব্বই এর দশকে যে ধর্মঘটগুলো হতো, তার কারণ ছিল অতিরিক্ত জরিমানা, মজুরি নিয়ে ঠকানো, মজুরির হার কমিয়ে দেয়া ও জুয়োচুরি। প্রথম দিকের ধর্মঘটের ফল দেখে হতাশ হয়ে শ্রমিকরা কখনো কখনো কলকব্জা ধ্বংস করত, কারখানার জানালা ভাঙত, অফিসঘর, গুদামঘরে ধ্বংসযজ্ঞ চালাত। কিন্তু শ্রমিকদের মধ্যে যারা অগ্রসর, তারা দ্রুতই উপলব্ধি করল যে, সংগ্রামে সফল হতে হলে সংগঠন গড়ে তোলা দরকার। ১৮৭৫ সালে ওডেসাতে দক্ষিণ রুশ শ্রমিক ইউনিয়ন প্রতিষ্ঠিত হয়। শ্রমিকদের এই প্রথম সংগঠন আট-নয় মাস চলার পর জার সরকার একে চূর্ণ বিচূর্ণ করে দেয়।
এরপর ১৮৭৮ সালে সেন্ট পিটার্সবুর্গ শহরে খাল্‌তুরিন নামক একজন কাঠমিস্ত্রী ও অব্‌নর্সকি নামক একজন ফিটারমিস্ত্রীর নেতৃত্বে রুশ শ্রমিক ইউনিয়ন প্রতিষ্ঠিত হয়। ইউনিয়নের শেষ লক্ষ্য ছিল সমাজতান্ত্রিক বিপ্লব। তাদের ভাষায়- ‘বর্তমান রাজনৈতিক ও অর্থনৈতিক ব্যবস্থা একান্ত চরম অন্যায় বিধায় ইহার উচ্ছেদ সাধন করা।’ ইউনিয়নের সদস্য সংখ্যা শীঘ্রই ২০০ হইল। সহানুভূতিশীলের সংখ্যাও ২০০ ছাড়াইয়াছিল। ইউনিয়ন বিভিন্ন ধর্মঘটে অংশগ্রহণ করে শ্রমিকদের পরিচালনা করতে লাগল। জার সরকার এই ইউনিয়নও ভেঙে দিল। 
সরকারের দমননীতি সত্ত্বেও শ্রমিক আন্দোলন বাড়তে লাগল। ১৮৮১ থেকে ৮৬, এই পাঁচ বছরে ৪৮টি ধর্মঘট হয়। এতে ৮০ হাজার শ্রমিক জড়িত ছিল। ১৮৮৫ সালে মরোজভ কারখানায় বিরাট এক ধর্মঘট হয়। রাশিয়ার শ্রমিক আন্দোলনের সূচনাপর্বে এটা ছিল অত্যন্ত তাৎপর্যপূর্ণ। শ্রেণীসচেতন তাঁতমজুরেরা সেখানে জরিমানার বিধান বাতিলের জন্য প্রবল আন্দোলন গড়ে তোলেন। সশস্ত্র সিপাহীদের সাহায্যে এই ধর্মঘট দমন করা হয়। ৬০০’রও বেশি শ্রমিক গ্রেপ্তার হয়। পরের বছর জার সরকার ভীত হয়ে জরিমানা সম্পর্কে একটি আইন করে। তাতে বলা হয়, জরিমানার টাকা মালিকের পকেটে যাবে না বরং শ্রমিকদের কাজে লাগাতে হবে। মরোজভের ধর্মঘট শিক্ষা দিল, সংগঠিত হলে রাষ্ট্রের চেহারা কঠোর হয় তেমনি আন্দোলনের ফলও পাওয়া যায়। এসবের মধ্য দিয়েই রাশিয়ার নিপীড়িত শ্রমিকশ্রেণীর ভেতর থেকে সুদক্ষ নেতা ও সংগঠকের আবির্ভাব ঘটতে লাগল। একই সময় ইউরোপের বিভিন্ন অঞ্চলে শ্রমিকের মুক্তির ডাক দিচ্ছিল নতুন এক মতবাদ- মার্কসবাদ।
 | দুই | 
মার্কসবাদি সংঘগুলোর উদ্ভবের আগে মার্কসবাদ বিরোধী নারদনিকেরা রাশিয়ায় বিপ্লবী কর্মকান্ড পরিচালনা করত। ১৮৮৩ সালে প্রথম রাশিয়ায় মার্কসবাদি সংঘের জন্ম হয়। বিদেশের মাটিতে, জেনেভা শহরে প্লেখানভ শ্রমিকমুক্তি সংঘ প্রতিষ্ঠা করেন। বিপ্লবী কার্যক্রমের জন্য তিনি জার সরকারের অত্যাচারের হাত থেকে মুক্তি পেতে বিদেশে পাড়ি জমিয়েছিলেন। তিনি নিজেও একসময় নারদনিক ছিলেন। পরে ইউরোপে পাড়ি দিয়ে তিনি মার্কসবাদের সঙ্গে পরিচিত হন এবং তা গ্রহণ করেন। রাশিয়ায় মার্কসবাদ প্রচারে তার ভূমিকা ছিল অতীব গুরুত্বপূর্ণ।
নারদনিকরা মনে করত শ্রমিকরা বেশি দূর অগ্রসর হতে পারবে না। রাশিয়ার পুঁজিতান্ত্রিক অগ্রগতি ব্যাহত হবে। চাষীরাই সমাজ পরিবর্তনে মূল ভূমিকা রাখবে। একটা সময় পর্যন্ত বুদ্ধিজীবী, ছাত্ররা কৃষকদের বেশভূষা ধারণ করে গ্রামে যেত। কিন্তু যথার্থ জ্ঞানের অভাবের ফলে তারা চাষীদের সমর্থন আদায়ে ব্যর্থ হয়। এর মধ্যে শুরু হয় জারের উৎপীড়ন। তখন তারা বলতে থাকে যে, জনগণ বায়বীয়, ইতরশ্রেণী! বীরেরাই তাদের মুক্তি দেয়! জনতা অন্ধভাবে তাদের মেনে চলে! তারা বীরত্বপূর্ণ কর্মকান্ডের মধ্য দিয়ে ক্ষমতা দখলের পথে অগ্রসর হওয়ার চেষ্টা চালাল। ১৮৮১ সালের ১ মার্চ তারা হাতবোমা ছুঁড়ে জার দ্বিতীয় আলেক্সান্ডারকে হত্যা করল। কিন্তু পরবর্তী জার এসে তাদের ওপর নিপীড়ন আরও বাড়াল। এক পর্যায়ে তারা ধনী কৃষকদের পক্ষে দাঁড়াতে লাগল। তথাকথিত সংগ্রামের পথ ছেড়ে এসে আপস রফার পথে হাঁটতে শুরু করল।
নারদনিকদের গোপন সংগঠন জার সরকারের হাতে চূর্ণ বিচূর্ণ হলেও বিপ্লবপন্থী বুদ্ধিজীবী সম্প্রদায়ের মধ্যে তাদের চিন্তার রেশ রয়ে গিয়েছিল। যেসব নারদনিক আপস রফা করে টিকে ছিল, তারা মার্কসবাদের বিরুদ্ধে তীব্র প্রতিরোধ গড়ে তুলতে লাগল। শ্রমিকশ্রেণীর সংগঠন গড়ে ওঠার ক্ষেত্রে প্রতিবন্ধকতা আরোপ করতে থাকল। রাশিয়ায় তখন মার্কসবাদ বিকশিত হতে গেলে, শক্তিবৃদ্ধি করতে গেলে নারদিজমের সঙ্গে সংগ্রাম ভিন্ন অন্য কোনো উপায় ছিল না। প্লেখানভের শ্রমিকমুক্তি সংঘ নারদবাদি ভ্রান্ত মতগুলোকে খন্ডন করার কাজে মনোযোগ দিল। কিভাবে তাদের মতবাদ ও কর্মকান্ড সমাজ পরিবর্তনের লড়াইয়ে বাধা হয়ে দাঁড়াচ্ছে, তা প্রমাণ করতে লাগল।
মতের এই লড়াইয়ে প্রশ্ন উঠল, সর্বহারাশ্রেণীর ওপর বিপ্লব নির্ভর করবে কেন? উত্তরে বলা হলো- সংখ্যায় অল্প হলেও সর্বহারা এমনই একটি শ্রেণী, যারা বৃহদাকৃতির উৎপাদন ব্যবস্থার সঙ্গে সংশ্লিষ্ট থাকার ফলে মহান ভবিষ্যতের অধিকারী, তথা উৎপাদন ব্যবস্থার সবচেয়ে প্রগতিশীল রূপের প্রতিনিধি। তাদের সংখ্যা ক্রমশ বেড়েই চলেছে। রাজনৈতিকভাবেও সংগ্রামের মধ্য দিয়ে তারা অল্প সময়ে বিরাট বিকাশের মধ্য দিয়ে অগ্রসর হচ্ছে। একত্রে অনেকে কাজ করে বলে সহজে নিজেদের সংগঠন গড়ে তুলতে পারে। বিপ্লবে নিজেদের দিক থেকে শৃঙ্খল ছাড়া তাদের হারানোর কিছু থাকে না। এসবের ফলেই তারা সবচেয়ে বিপ্লবী শ্রেণী হিসেবে গড়ে উঠছিল।
অন্যদিকে কৃষকদের অবস্থা ছিল ভিন্ন। সংখ্যায় বিপুল হলেও তারা ক্রমশ কমে যাচ্ছিল। উৎপাদনের দিক থেকে এটা ছিল সবচেয়ে পশ্চাৎপদ ধারা। ক্ষুদ্রাকৃতির নিজ নিজ উৎপাদন ব্যবস্থার দরুণ শ্রেণী হিসেবে তাদের ভবিষ্যৎ উজ্জ্বল ছিল না। তাদের পক্ষে সংগঠিত হওয়াটাও ছিল কঠিন। কারণ জমির মালিকানার কমবেশ ও আরও অনেক ধরণের স্বার্থগত দ্বন্দ্ব নিজেদের মধ্যেই ছিল। তাছাড়া মালিকানা থাকার ফলে তীব্র লড়াইয়ের সম্মুখসারিতে তাদের এগিয়ে আসার উৎসাহ ছিল কম।
সমাজতন্ত্রের রূপ, ধরণ সম্পর্কেও এ সময় বিতর্কের সূত্রপাত ঘটে। নারদনিকরা বলত, রাশিয়ায় সমাজতন্ত্র কখনো সর্বহারাশ্রেণীর একনায়কত্বের মধ্য দিয়ে আসবে না। চাষীদের পঞ্চায়েতই (কমিউন) বরং সমাজতন্ত্রের ভ্রূণ। গ্রামীণ এই ব্যবস্থার বিকাশের মধ্য দিয়েই সমাজতন্ত্রের আবির্ভাব ঘটবে। বিপরীতে প্লেখানভ ও তার মিত্ররা জবাব দিলেন, পঞ্চায়েত কখনোই সমাজতন্ত্রের ভ্রূণ বা ভিত্তি ছিল না। পঞ্চায়েতে প্রভূত্ব করত সেই কুলাক বা ধনী গ্রাম্য মোড়লেরা, যারা লোভী জোঁকের মতো গ্রামীণ গরিব চাষী ও ক্ষেতমজুরদের শোষণ করত। জমির সমষ্টিগত মালিকানা কোথাও কোথাও চালু ছিল। কুলাকরা পরিবার গুণে সমান অনুপাতে তা পুনর্বন্টনও করত মাঝে মাঝে। কিন্তু চাষিদের হাতে চাষের কোনো সরঞ্জাম থাকত না। তারা চাষ করতে পারত অল্প। যা করত তার বেশির ভাগ ফসল, নানা ব্যয় বাবদ কুলাকদের গোলাতেই ঢুকত। পঞ্চায়েত ছিল কুলাক আধিপত্যের ওপর বসানো একটি মুখোশ। সরকারের হয়ে খাজনা আদায়ের ক্ষেত্রেও পঞ্চায়েত ছিল জারের শাসনকে সহযোগিতা করার বিশেষ একটি কল।
প্লেখানভ মার্কসীয় বস্তুবাদের ব্যাখ্যা যথার্থরূপে হাজির করেন। তিনি দেখান যে, কয়েকটি লোকের ইচ্ছার ওপর সমাজের বিকাশ শেষ পর্যন্ত নির্ভর করে না। সমাজের বিকাশ নির্ভর করে সমাজের অস্তিত্ত্ব রক্ষার জন্য প্রয়োজনীয় বিষয়াদির বিকাশের ওপর। সমাজের অস্তিত্ত্ব রক্ষার জন্য যে বৈষয়িক সম্পদের প্রয়োজন, তার উৎপাদন পদ্ধতির ওপর। বৈষয়িক সম্পদ উৎপাদনে নিযুক্ত শ্রেণীসমূহের পারষ্পরিক সম্পর্কের ওপর। বৈষয়িক সম্পদের উৎপাদন ও বন্টনের স্থান ও অধিকারের জন্য শ্রেণীগুলোর মধ্যে চলমান সংগ্রামের ওপর। তিনি ব্যখ্যা করে আরও দেখান যে, কতক চিন্তাধারা মানুষের সামাজিক ও অর্থনৈতিক ব্যবস্থা নিয়ন্ত্রণ করে না। মানুষের সামাজিক ও অর্থনৈতিক অবস্থাই তার চিন্তাধারা নিয়ন্ত্রণ করে।
বীরদের ভূমিকা সম্পর্কে প্লেখানভ ও তার মিত্ররা জানান দেন, বীরেরা জনশক্তি পয়দা করে না। জনশক্তিই বরং বীর পয়দা করে, ইতিহাসকে এগিয়ে নেয়। বীর ও মহারথীরা, সমাজ বিকাশের কারণগুলোকে যে পরিমাণে নির্ভুলভাবে বুঝতে পারেন, উন্নতির পথে সমাজ পরিবর্তনের উপায় নির্ধারণ করতে পারেন, ঠিক সেই পরিমাণেই তারা সমাজজীবনে গুরুত্বপূর্ণ ভূমিকায় অবতীর্ণ হতে পারেন। সমাজ বিকাশের যথাযথ কারণগুলো না বুঝলে, অহংকারবশে নিজেদেরই ইতিহাসস্রষ্টা হিসেবে কল্পনা করে, সমাজের ইতিহাসনির্দিষ্ট প্রয়োজনের বিরুদ্ধে গেলে, এসব বীরেরা হাস্যাস্পদ হয়ে পড়েন। তাদের সকল চেষ্টা বিফল হয়। 
এই সংগ্রাম পরিচালনাকালেই আবার খুব স্বাভাবিকভাবে শ্রমিকমুক্তি সংঘের কিছু গুরুতর ত্রুটি প্রকাশ পেল। প্লেখানভ বিপ্লবে লিবারেল বুর্জোয়াদের আসার সম্ভাবনা দেখতেন। তবে চাষীদের তিনি সম্পূর্ণরূপে উপেক্ষা করে যান। তিনি বলেন, ‘বুর্জোয়া ও সর্বহারা ছাড়া আমাদের দেশে এমন কোনো সামাজিক শক্তি দেখা যায় না, যার কাছ থেকে সমাজের বর্তমান সরকারবিরোধী বিপ্লবী সংঘগুলো সমর্থন পেতে পারে।’ পরবর্তী জীবনে তার মেনশেভিক মতবাদের বীজ এখানেই নিহিত ছিল। প্লেখানভের নেতৃত্বে লড়াই সংগ্রামের এ পর্যন্ত মার্কসাবাদি চক্রগুলোর সঙ্গে শ্রমিকশ্রেণীর আন্দোলন সংগ্রামের কোনো সাক্ষাৎ সম্পর্ক ছিল না। কোনো কোনো ক্ষেত্রে অল্প কিছু থাকলেও তা ছিল একেবারেই দুর্বল। 
 | তিন | 
ঘটনাপর্বে লেনিনের প্রবেশ ১৮৯৩ সালে। তখন তিনি সেন্ট পিটার্সবুর্গে। সেখানে কিছু মার্কসবাদি পাঠচক্রে বক্তৃতা দিতেন, আলাপ করতেন। মার্কসের রচনাবলীর ওপর তার অনন্য সাধারণ ব্যুৎপত্তি, রুশদেশের রাজনীতি ও অর্থনীতিতে তা থেকে প্রাপ্ত শিক্ষা প্রয়োগ করার দক্ষতা, শ্রমিকশ্রেণীর আদর্শের জয় সম্পর্কে তার সুনিশ্চিত দৃঢ়তা এবং সংগঠক হিসেবে অপূর্ব প্রতিভা, তখন সবার নজর কাড়ে। দ্রুতই তিনি সেন্ট পিটার্সবুর্গের মার্কসবাদিদের অবিসম্বাদিত নেতায় পরিণত হলেন। ১৮৯৫ সালে লেনিন সেন্ট পিটার্সবুর্গের যাবতীয় মার্কসবাদি শ্রমিক পাঠচক্রকে (প্রায় ২০টি) এক দলে একত্রিত করেন। দলের নাম দেয়া হয় শ্রমিকশ্রেণীর মুক্তিসংগ্রাম সংঘ (লীগ অব স্ট্রাগল ফর দ্য ইমানসিপেশন অব দ্য ওয়ার্কিং ক্লাস)। এভাবে তিনি বিপ্লবী মার্কসবাদি পার্টি গঠনের পথ প্রস্তুত করেন।
লেনিন প্রস্তাব করেন, রাজনৈতিক চেতনায় অগ্রসর যে ক’জন শ্রমিক পাঠচক্রে জড়ো হতো, তাদের মধ্যে মার্কসবাদের প্রচারকার্য (প্রোপাগান্ডা) সীমাবদ্ধ না রেখে, বরং একে ব্যাপক জনগণের মধ্যে আন্দোলনকার্যে (অ্যাজিটেশন) উন্নীত করা হোক। গণআন্দোলনের দিকে এই যে গতিনির্দেশ, পরবর্তীতে রাশিয়ার বিপ্লবী শ্রমিক আন্দোলনের অগ্রগতিতে বিরাট ভূমিকা রাখে। লেনিনের পরিচালনায় এই সংগঠন কাজ করা, ব্যবসা, উন্নতি, কাজের সময় হ্রাস, উচ্চহারের মজুরির দাবি, প্রভৃতি অর্থনৈতিক দাবির সংগ্রামের মধ্য দিয়ে বিভিন্ন ক্ষেত্রের শ্রমিকদের জারের শাসনের বিরুদ্ধে ঐক্যবদ্ধ করে। এই সংগঠন শ্রমিকদের রাজনৈতিক শিক্ষার ওপর বিশেষ গুরুত্বারোপ করে। 
সে সময় কোনো কারখানায় ধর্মঘট হলে, সংঘের কর্মীরা সেই কারখানার সঠিক অবস্থা সম্পর্কে তথ্য সংগ্রহ করে আনত। সেই খবরমাফিক ইশতেহার ও সমাজতান্ত্রিক ঘোষণা বিলি করত। শ্রমিকদের ওপর মালিকদের অত্যাচার এই সমস্ত ইশতেহারে তুলে ধরা হতো। শ্রমিকদেরই বা কিভাবে নিজেদের স্বার্থ রক্ষার জন্য লড়তে হবে, তা ব্যাখ্যা করা হতো। এবং তাদের দাবি-দাওয়া তুলে ধরা হতো। শ্রমিকরা দেখে যে, সমাজতন্ত্রীরাই তাদের সাহায্য ও রক্ষা করছে।
১৮৯৬ সালের গ্রীষ্মকালে মুক্তি সংগ্রাম সংঘের নেতৃত্বে সেন্ট পিটার্সবুর্গে সুতাকলের ৩০ হাজার মজুর ধর্মঘট করে। প্রধান দাবি ছিল দৈনিক খাটুনির সময় কমানো। ধর্মঘটের ফলে ১৮৯৭ সালের ২ জুন তারিখে জার সরকার খাটুনির সময় সাড়ে ১১ ঘণ্টা বেঁধে দিয়ে আইন জারি করতে বাধ্য হয়। এর আগে কারখানায় মজুরদের শ্রমঘন্টার কোনো সীমা ছিল না। ১৮৯৫ সালের ডিসেম্বর মাসে জার-সরকার লেনিনকে গ্রেপ্তার করে। কিছুকাল জেল খাটার পর সাইবেরিয়ায় তাকে নির্বাসনে পাঠানো হয়। সেখানে তিনি ধর্মঘট বিষয়ে এক পুস্তিকা লেখেন। জার শাসনের বর্বর অত্যাচারের মুখোশ খুলে দিয়ে ‘জার সরকারের প্রতি’ শীর্ষক একটি ইশতেহার রচনা করেন। 
সেন্ট পিটার্সবুর্গের শ্রমিকদের মুক্তি সংগ্রাম সংঘ, রুশ দেশের অন্যান্য প্রদেশ ও শহরের শ্রমিক চক্রগুলোর মধ্যে প্রবল উৎসাহ উদ্দীপনা সঞ্চারিত করে। এতে করে এসব চক্র পরস্পরের সঙ্গে মিলিত হয়ে তার মতো করেই সংঘ হিসাবে সংগঠিত হয়। ১৮৯৫ সালের দিকে ট্রান্সককেশিয়াতে মার্কসবাদি সংগঠনসমূহ গড়ে ওঠে। ১৮৯৪ সালে মস্কোতে একটি শ্রমিক ইউনিয়ন গঠিত হয়। ১৮৯৯ সালের দিকে সাইবেরিয়াতে একটি সোশ্যাল ডেমোক্র্যাটিক ইউনিয়ন স্থাপিত হয়। ওই সময় ইভানোভো-ভজনেসেন্সক, ইয়ারোশ্লাভল ও কস্ত্রোমাতে ছোট ছোট মার্কসবাদি সংস্থা গঠিত হয় এবং এরা সবাই মিলে সোশ্যাল ডেমোক্র্যাটিক পার্টির উত্তরাঞ্চলের ইউনিয়ন সৃষ্টি করে। দশম দশকের দ্বিতীয়ার্ধে রস্তোভ অন ডন, একাতেরিনোশ্লাভ, কীয়েভ নিকোলাইয়েভ, টুলা, সামারা, কাজান, ওরেখোতো-জুইয়েভো ও অন্যান্য শহরে ছোট ছোট সোশ্যাল ডেমোক্র্যাটিক সংস্থা ও ইউনিয়ন স্থাপিত হয়।
লেনিন ও তার ঘনিষ্ঠ সহযোগীদের গ্রেপ্তারের পর সংঘের নেতৃত্বে যথেষ্ট পরিবর্তন আসে। নতুনেরা এসে নিজেদের ‘নবীন’ বলে প্রচার করল, লেনিন ও তার সহকর্মীদের ‘বুড়োর দলে’ ফেলল। তারা রাজনীতির ক্ষেত্রে ভুল পথ ধরে চলতে শুরু করল। তারা ঘোষণা করল যে, শ্রমিকদের কেবল মালিকদের বিরুদ্ধে মজুরি নিয়ে অর্থনৈতিক সংগ্রামের ডাক দেওয়া উচিত। রাজনৈতিক সংগ্রাম হচ্ছে লিবারেল বুর্জোয়াদের ব্যাপার। তাদের হাতেই সে সংগ্রামের নেতৃত্ব ছেড়ে দেয়া হোক। এদের নাম দেয়া হয়- অর্থনীতিবাদি (ইকনমিস্ট)। রুশদেশে মার্কসবাদি সংগঠনসমূহের মধ্যে এরাই ছিল প্রথম আপসকারী ও সুবিধাবাদি চক্র।
লেনিন বলেছেন, সেন্ট পিটার্সবুর্গের শ্রমিকশ্রেণীর মুক্তি সংগ্রাম সংঘের গুরুত্ব হচ্ছে, শ্রমিকশ্রেণীর আন্দোলনের পৃষ্ঠপোষকতায় এটাই হচ্ছে সংগঠিত বিপ্লবী পার্টির প্রথম সূত্রপাত। সেন্ট পিটার্সবুর্গ শ্রমিকশ্রেণীর মুক্তি সংগ্রাম সংঘের বিপ্লবী অভিজ্ঞতাকে লেনিন পরবর্তী যুগে রুশদেশে মার্কসবাদি সোশ্যাল ডেমোক্র্যাটিক পার্টি গড়ার কাজে লাগান। 
 | চার | 
নারদনিকদের বিরুদ্ধে প্লেখানভের সংগ্রামের পরও তারা কিছুমাত্রায় রয়ে যায়। যেসব নারদনিক তখনো অবশিষ্ট ছিল, তারা রুশদেশে মার্কসবাদের প্রচার ঠেকানোর প্রাণপণ চেষ্টা করত। মার্কসবাদের অধিকতর বিস্তার এবং সোশ্যাল ডেমোক্র্যাটিক পার্টির গঠন সুনিশ্চিত করতে হলে মতবাদ হিসাবে নারদিজমকে একেবারে খতম করে দেয়ার দরকার ছিল। এই কাজ লেনিন সুসম্পন্ন করেন।
১৮৯৪ সালে ‘জনগণের বন্ধুরা কি ধরনের এবং তারা কিভাবে সোশ্যাল ডেমোক্র্যাটদের বিরুদ্ধে লড়ছে’ নামে এক বইয়ে লেনিন পরিষ্কারভাবে নারদনিকদের আসল রূপ উদ্ঘাটিত করেন। তারা যে ‘জনগণের কপট বন্ধু’ এবং কাজের সময় জনগণের স্বার্থের বিরুদ্ধেই যায় তা প্রমাণ করেন। লেনিন দেখান যে, নারদনিকরা নয়, মার্কসবাদিরাই জনগণের প্রকৃত বন্ধু। শুধু তারাই জমিদার ও পুঁজিপতিদের জোয়াল চূর্ণ করতে ও জারতন্ত্রকে ধ্বংস করতে চায়। ‘জনগণের বন্ধুরা কি ধরনের’ গ্রন্থে লেনিন জারতন্ত্র, জমিদার ও বুর্জোয়াদের কর্তৃত্ব ধ্বংস করার প্রধান হাতিয়ার হিসেবে শ্রমিক কৃষকের বিপ্লবী ঐক্যের কথা সর্বপ্রথম প্রচার করলেন। 
‘জনগণের বন্ধুরা কি ধরনের’ বইয়ে লেনিন রুশ মার্কসবাদিদের প্রধান কর্তব্যগুলোর রূপরেখা দান করেন। তার মতে, রুশ মার্কসবাদিদের প্রথম কর্তব্য ছিল বিচ্ছিন্ন মার্কসবাদি চক্রগুলিকে একটি ঐক্যবদ্ধ সমাজতান্ত্রিক শ্রমিক পার্টিতে সংগঠিত করা। তিনি আরও দেখান যে, রুশ শ্রমিকশ্রেণীই কৃষকসমাজের সঙ্গে মৈত্রীবদ্ধ হয়ে জারের স্বৈরশাসনকে উচ্ছেদ করবে। তার পর রুশ সর্বহারারা মেহনতী ও শোষিত জনগণের সঙ্গে মিলে ও অন্যান্য দেশের সর্বহারাদের সাথে নিয়ে বিজয়ী সাম্যবাদি বিপ্লবের লক্ষ্যে সরাসরি রাজনৈতিক সংগ্রামের সোজা সড়কে অগ্রসর হবে। নারদিজমের বিরুদ্ধে লেনিন ও তার অনুবর্তীরা যে সংগ্রাম চালান তার ফলে দশম দশকেই নারদনিকরা মতাদর্শগতভাবে সম্পূর্ণ পর্যুদস্ত হয়।
এ সময় ‘আইনী মার্কসবাদের’ (লিগাল মার্কসিজম) বিরুদ্ধেও লেনিন বিপুল তাৎপর্যপূর্ণ সংগ্রাম পরিচালনা করেন। ইতিহাসে সচরাচর দেখা যায় যে, যখন বড় বড় সামাজিক আন্দোলন ঘটে, তখন অল্পকালের জন্য আন্দোলনে অনেক সহযাত্রী জুটে যায়- এদের আইনী মার্কসবাদি বলা হতো। রুশদেশে তখন মার্কসবাদ ব্যাপকভাবে ছড়িয়ে পড়ছিল। বুর্জোয়া বুদ্ধিজীবীদের তখন মার্কসবাদি পোশাকে সাজতে দেখা গেল। তারা আইনসিদ্ধ পত্রপত্রিকাগুলিতে, অর্থাৎ জার-সরকার যেগুলি প্রকাশ করতে দিত, সেগুলোতে প্রবন্ধাদি প্রকাশ করতে লাগল। একারণে তারা আইনী মার্কসবাদি হিসেবে অভিহিত হয়। এরা আবার নিজেদের ধরনে নারদিজমের বিরুদ্ধেও লড়াই করে। কিন্তু এই সংগ্রাম ও মার্কসবাদের পতাকার সুযোগ নিয়ে তারা শ্রমিক আন্দোলনকে বুর্জোয়াশ্রেণীর অধীনে ও বুর্জোয়া সমাজের স্বার্থের সঙ্গে খাপ খাইয়ে দিতে চেষ্টা করে। মার্কসবাদের যে বিপ্লবী সারবস্তু- সেই সর্বহারা বিপ্লবের নীতি ও সর্বহারা একনায়কত্বের কথা তারা কেটে বাদ দেয়। 
আইনী মার্কসবাদিদের সঙ্গে লেনিন কিছু পথ একত্রে হেঁটেছিলেন। নারদনিকদের বিরুদ্ধে ব্যবহার করার জন্য তাদের বিরুদ্ধে সংগ্রাম চলাকালে লেনিন আইনী মার্কসবাদিদের সঙ্গে সাময়িকভাবে চুক্তিতে আসা সমর্থনযোগ্য বলে রায় দেন। কিন্তু সঙ্গে সঙ্গে আইনি মার্কসবাদিদের বিরুদ্ধে সমালোচনার রাস্তাও তিনি খোলা রেখেছিলেন। কিছুকালের মধ্যে তিনি তাদেরকেও নাস্তানাবুদ করে ছাড়েন। রুশদেশে সে সময় আইনি মার্কসবাদি হিসেবে উঠে আসাদের মধ্যে অনেকে পরে সংবিধানপন্থী গণতন্ত্রী (কনস্টিটিউশনাল ডেমোক্র্যাট- রুশ বুর্জোয়াদের প্রধান দল) বনে যায়। বিপ্লবের পর গৃহযুদ্ধের সময় এদের একেবারে ষোল আনাই ‘শ্বেতরক্ষীদলে’ (হোয়াইট গার্ড) নাম লেখায়। 
১৮৯৮ সালে সেন্ট পিটার্সবুর্গ, মস্কো, কীয়েভ ও একাতোরনোস্লাভের সংগ্রাম সংঘগুলো বুন্দের সাথে সর্বপ্রথম ঐক্যবদ্ধ হয় এবং একটি সোশ্যাল ডেমোক্র্যাটিক পার্টি গড়ে তুলতে চেষ্টা করে। এজন্য তারা রুশ সোশ্যাল ডেমোক্র্যাটিক লেবার পার্টির (আরএসডিএলপি) প্রথম কংগ্রেস আহ্বান করে। এই কংগ্রেস ১৮৯৮ সালের মার্চ মাসে মিনস্ক শহরে অনুষ্ঠিত হয়। সেই কংগ্রেসে লেনিনের আসা হয়নি। তিনি তখন সাইবেরিয়ায় নির্বাসিত। কংগ্রেসে নির্বাচিত পার্টির কেন্দ্রীয় কমিটির সকলেই কিছুকালের মধ্যে গ্রেপ্তার হন। এই কংগ্রেসের নামে যে ইশতেহার প্রকাশ করা হয়, তা অনেকাংশেই ছিল অসন্তোষজনক। সর্বহারাশ্রেণীর দ্বারা রাজনৈতিক ক্ষমতা অধিকারের সমস্যাকে এতে এড়িয়ে যাওয়া হয়। সর্বহারাশ্রেণীর কর্তৃত্বের কথাও এই ইশতেহারে ছিল না।
প্রথম কংগ্রেসের অধিবেশন অনুষ্ঠিত হলেও তখনো রুশদেশে কোনো মার্কসবাদি সোশ্যাল ডেমোক্র্যাট পার্টি গঠিত হয়নি। কংগ্রেস পাঠচক্রগুলো ও ছোট ছোট সংঘগুলোকে একত্রিত করার ক্ষেত্রে সফলতা দেখাতে পারেনি। স্থানীয় সংগঠনগুলোর কোনো সাধারণ কর্মপন্থা বা কোনো একটি নেতৃত্বশীল কেন্দ্র ছিল না। ফলে শ্রমিকশ্রেণীর আন্দোলনের মধ্যে অর্থনীতিবাদ নামক সুবিধাবাদি ধারা প্রশ্রয় পেতে থাকে। এই বিভ্রান্তি দূর করতে, সুবিধাবাদি দোদুল্যমানতা শেষ করতে এবং রুশদেশে সোশ্যাল ডেমোক্র্যাট লেবার পার্টি গঠনের পথ পরিষ্কার করতে কয়েক বছর ধরে লেনিন ও তার মিত্রদের সবগুলো ফন্টে এ বিষয়ে লড়াই চালাতে হয়।
 | পাঁচ | 
অন্য সবার চেয়ে স্পষ্টভাবে লেনিন বুঝেছিলেন, অর্থনীতিবাদ হচ্ছে আপসের মনোভাব এবং সুবিধাবাদের প্রধান উৎসস্থল। শ্রমিক আন্দোলনে অর্থনীতিবাদ খুব বেশি মাত্রায় প্রভাব বিস্তার করলে সর্বহারার বিপ্লবী আন্দোলন ক্ষতিগ্রস্ত হবে, মার্কসবাদ পরাজিত হবে। তার আশঙ্কা দ্রুতই সত্য আকারে হাজির হয়। ১৮৯৯ সালে অর্থনীতিবাদিদের একটি দল- পরে যারা সবিধানপন্থী গণতন্ত্রী হয়, তারা- একটি ইশতেহার প্রকাশ করে বিপ্লবী মার্কসবাদের বিরোধিতা করে। তারা জোর দিয়ে বলে যে, সর্বহারার নিজস্ব পার্টি গঠন ও শ্রমিকশ্রেণীর নিজস্ব রাজনৈতিক দাবি উপস্থাপনের ধারণাকে পরিহার করতে হবে।
নির্বাসনে থাকাকালেই লেনিন সুবিধাবাদিদের এই দলিলটি হাতে পান। এটি পড়ার পর তিনি কাছাকাছি যে মার্কসবাদিরা নির্বাসিত অবস্থায় জীবন কাটাচ্ছিল, তাদের এক সভা আহবান করেন। এতে ১৭ জন সম্মিলিত হন। তারা লেনিনের নেতৃত্বে অর্থনীতিবাদিদের মতের তীব্র প্রতিবাদ জানান। লেনিন রচিত ওই প্রতিবাদপত্রটি সারা রাশিয়ার মার্কসবাদি গ্রুপগুলোর কাছে পৌঁছে দেয়া হয়। রুশদেশে বিপ্লবী মার্কসবাদি চিন্তাধারার বিকাশ ও মার্কসবাদি পার্টি গঠনের ক্ষেত্রে এই পত্রটির খুব গুরুত্বপূর্ণ ভূমিকা রয়েছে। অর্থনীতিবাদের বিরুদ্ধে লেনিনের এই সংগ্রাম দেশের গন্ডি পেরিয়ে আন্তর্জাতিক ক্ষেত্র পর্যন্ত বিস্তৃত ছিল। তখনকার দিনে রাশিয়ার অর্থনীতিবাদি এসব ধারার মতো করেই প্রচারণা চালাতো বার্নস্টাইনপন্থীরা। লেনিনের মতামত তাদের বিরুদ্ধে সংগ্রামের হাতিয়ারে পরিণত হলো।
১৯০০ সালের শুরুর দিকে লেনিন সাইবেরিয়ার নির্বাসন থেকে ফিরে আসেন। সঙ্গে ছিল দলের অন্যান্য অনেক নেতাও। তখনও রুশদেশের ছোট ছোট মার্কসবাদি গ্রুপগুলো বিচ্ছিন্ন। লেনিনের মাথায় তখন রাশিয়াজোড়া একটি বেআইনি মতাদর্শিক পত্রিকা বের করার পরিকল্পনা। কিন্তু সে সময় জারের লোকেরা ঠিক খুঁজে বের করে ফেলত পত্রিকার দপ্তর। তারপর সব ধ্বংস করে দিত। লেনিন নির্বাসনে থাকাকালীন পুরো পরিকল্পনা করেন। নির্বাসন থেকে ফেরার পথেই উফা, পস্কোভ, মস্কোসহ বেশ কিছু অঞ্চলে আলোচনা সভায় যোগ দেন। কিভাবে পত্রিকা আসবে, কোথা থেকে কোথায় যাবে, সাঙ্কেতিক ভাষা কেমন হবে, সব ঠিক করে ফেলেন। ঠিক হয় যে, কাগজ বের হবে বিদেশ থেকে। নাম ঠিক হলো ইসক্রা বা স্ফুলিঙ্গ। প্রথম পাতায় লেখা ছিল- স্ফুলিঙ্গ থেকে দাবানল ছড়িয়ে পড়বে। অবশেষে ইসক্রার মাধ্যমে পরিচালিত সংগ্রামই রুশদেশে পার্টি গড়ার পথ উন্মুক্ত করে দেয়। 
রুশদেশে পার্টি গড়ে ওঠার ক্ষেত্রে ইসক্রার ভূমিকা সম্পর্কে কমরেড স্ট্যালিন বলেন, যখন ‘চক্রগুলোর শৌখীন রাজনীতি ও কূপমন্ডুক দৃষ্টিভঙ্গি পার্টিকে ভেতর থেকে ক্ষয় করে ফেলছিল, যখন পার্টির অভ্যন্তরীণ জীবনের প্রধান বৈশিষ্ট্য ছিল মতাদর্শিক বিভ্রান্তি, ঠিক তখনই সারা রুশদেশে ছড়িয়ে দিতে বেআইনি সংবাদপত্র ছিল রাশিয়ার বিপ্লবী মার্কসবাদিদের সবচেয়ে বড় দায়িত্ব। এমন একটি কাজই কেবল বিক্ষিপ্ত মার্কসবাদি সংস্থাগুলোকে সংযুক্ত করতে এবং যথার্থ পার্টি গঠনের পথ পরিষ্কার করতে পারত।

