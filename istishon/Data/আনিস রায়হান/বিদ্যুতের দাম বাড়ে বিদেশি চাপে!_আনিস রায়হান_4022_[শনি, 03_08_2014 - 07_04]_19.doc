বিদ্যুতের দাম বাড়ে বিদেশি চাপে!


বিদ্যুতের দাম আবারো বাড়তে যাচ্ছে। গেল মেয়াদের আওয়ামী লীগ সরকার যে রেকর্ড ঘটিয়েছিল এবার বিদ্যুতের মূল্যবৃদ্ধির সেই ঘোড়দৌড় তারা বেশ ভালোভাবেই শুরু করতে যাচ্ছে। সরকারের ক্ষমতাগ্রহণের দুই মাস পেরোতে না পেরোতেই বিদ্যুতের মূল্যবৃদ্ধি ঘটতে যাচ্ছে। কাগজপত্র, আইন কানুন, নীতিমালা অনুযায়ী বিদ্যুতের মূল্যবৃদ্ধি হবে অনেকগুলো সূচক বিবেচনা করে। কিন্তু নীতিমালা নথিবদ্ধ। সরকারের চাপেই এবার বাড়তে যাচ্ছে বিদ্যুতের দাম। সেক্ষেত্রে স্বভাবিকভাবেই সরকারি ইচ্ছার বাইরে তেমন কোনো ভূমিকা পালন করতে পারছে না সংশ্লিষ্ট প্রতিষ্ঠানগুলো। বিদ্যুতের দামের সঙ্গে বাড়ছে মানুষের দুর্ভোগ। আর এই খাতে বিনিয়োগকারিরা আঙুল ফুলে কলাগাছ হচ্ছে। এগুলো নিয়ন্ত্রণ করার কথা থাকলেও বাংলাদেশ এনার্জি রেগুলেটরি কমিশনের (বিইআরসি) মতো প্রতিষ্ঠান নির্দেশ পালনের বাইরে তেমন কোনো তৎপরতা দেখাতে পারছে না।

২.
এবার বিদ্যুতের মূল্যবৃদ্ধি নিয়ে যা আলাপ হচ্ছে, তার পুরোটাই দ্বিতীয় কিস্তি। গ্রাহক পর্যায়ে বিদ্যুতের এই মূল্যবৃদ্ধির প্রস্তাবনা আগে থেকেই ছিল বিইআরসির কাছে। তখন এ নিয়ে শুনানিও হয়েছিল। কিন্তু ভোটের রাজনীতির হিসেব নিকেশে তখন আর এনিয়ে এগোয়নি সরকার। বিদ্যুতের দাম বাড়ানো হলে ভোট কমতে পারে এই আশঙ্কায় সরকার তখন পিছু হটেছিল। কিন্তু ক্ষমতা নিশ্চিত হওয়ার পর আর জনগণের ইচ্ছা অনিচ্ছার কথা ভাবতে সরকার রাজি নয়! দাম বাড়ানোর জন্য যে তাড়াহুড়ো চলছে, তাতে এটা একেবারেই স্পষ্ট।
খুবই জরুরী নোটিশে বিদ্যুতের দাম বাড়াতে যাচ্ছে সংশ্লিষ্ট প্রতিষ্ঠান বিইআরসি। চলতি মাসে এ ব্যাপারে সিদ্ধান্ত নিয়ে সম্ভব হলে এ মাসেই বিদ্যুতের মূল্য বাড়াতে চায় তারা। মাস দুয়েকের মধ্যে বাড়ানো হবে গ্যাসের মূল্য। সরকারপক্ষ দাবি করছে, জ্বালানি খাতে দেয়া অব্যাহত ভর্তুকির পরিমাণ কমিয়ে আনতেই এই মূল্যবৃদ্ধি। কিন্তু বিদ্যুতের মূল্যবৃদ্ধির অতীত হিসেব নিকেশ এখনো ক্রিয়াশীল। সরাসরি আইএমএফের নির্দেশনা অনুযায়ী নিয়মমাফিক বিদ্যুতের মূল্যবৃদ্ধি ঘটছে। ৪ জানুয়ারি, ২০১২ তারিখে অর্থমন্ত্রী আবুল মাল আবদুল মুহিত বলেন, ‘আগামি তিন বছরে (২০১৫ পর্যন্ত) পর্যায়ক্রমে বিদ্যুতের দাম আরো বাড়ানো হবে এবং বিদ্যুৎখাত থেকে ভর্তুকিও ন্যূনতম স্তরে নামিয়ে আনা হবে। নিয়মমাফিক বছরে অন্তত দুইবার বিদ্যুতের দাম বাড়বে।’
এরপর থেকে বিদ্যুতের দাম ঠিক হচ্ছে আইএমএফের নির্দেশিত সেই পথেই। উল্লেখ্য, গেল মেয়াদে সরকারকে ১০০ কোটি ডলার ঋণদানের প্রাক্কালে আইএমএফ বেসরকরি খাতের বিকাশ এবং সরকারি ও বেসরকারি খাতের সমন্বয়ের শর্তারোপ করে। তার মধ্যে অন্যতম একটি ছিল বিদ্যুতের মূল্যবৃদ্ধি। সেই অনুযায়ী অর্থমন্ত্রী তখন জানান দেন যে, সরকার তাদের দাবি মেনে নিয়েছে। আইএমএফ সরকারকে এই টাকাটা দিচ্ছে কিস্তি গুনে। ফলে শর্ত ভঙ্গ হলেই কিস্তির টাকা আটকে যায়। নির্বাচনের কারণে বিদ্যুতের সেই নিয়মমাফিক মূল্যবৃদ্ধি পিছিয়ে পড়েছিল। এখন তড়িঘড়ি করে শর্ত পূরণ করা হচ্ছে। 
৩.
সংস্থা হিসেবে বিইআরসির কাজ হচ্ছে, বিদ্যুৎ ও জ্বালানি খাত নিয়ন্ত্রণ করা। দেশ ও জনগণের চাহিদা ও স্বার্থের কথা মাথায় রেখে নীতি প্রণয়ন করা। কিন্তু দফায় দফায় ফরমায়েশ অনুযায়ী বিদ্যুৎ ও জ্বালানির মূল্যবৃদ্ধি ছাড়া তারা এক্ষেত্রে বিশেষ কোনো ভূমিকা রাখতে ব্যর্থ হচ্ছে। সরকারের গত মেয়াদে যে হারে বিদ্যুতের মূল্য বাড়ানো হয়েছিল, তাতে করে বিইআরসির উচিত ছিল বিদ্যুতের মূল্য কমানোর ব্যবস্থা নেয়া। কিন্তু সংস্থাটির কর্তারা বিভিন্ন গণমাধ্যমকে দাম কত বাড়তে পারে সে বিষয়ে খবরাখবর পাঠাচ্ছেন। নিয়ম অনুযায়ী গণশুনানী করে সব পক্ষের বক্তব্য শুনে বিদ্যুতের মূল্যবৃদ্ধি বা হ্রাসের পদক্ষেপ নিবে বিইআরসি। কিন্তু কখনোই কোনো গণশুনানীতে আজ পর্যন্ত তারা বিদ্যুতের মূল্যহ্রাসের কোনো যুক্তি খুঁজে পাননি। ফলে বিদ্যুতের মূল্য কেবলই বাড়ছে। কখনোই কমছে না!
জানা গেছে, ভোটজনিত কারণে বেশ কিছুদিন বিদ্যুতের মূল্যবৃদ্ধি আটকে ছিল। সর্বশেষ ২০১২ সালের সেপ্টেম্বর মাসে গ্রাহক পর্যায়ে বিদ্যুতের দাম বাড়ানো হয়েছিল। তখন খুচরা বিদ্যুতের দাম ১৫ শতাংশ এবং পাইকারির দাম ১৭ শতাংশ বাড়ানো হয়। এর মাত্র তিন মাসের মাথায় পাঁচটি বিতরণ কোম্পানি ক্ষতির হিসেব নিকেশ দেখিয়ে আবারো বিদ্যুতের দাম ৯ থেকে ১২ শতাংশ বাড়ানোর প্রস্তাব দিয়েছিল। ওই সময় এনার্জি রেগুলেটরি কমিশন শুনানি করে ফের দাম বাড়ানোর সিদ্ধান্ত চূড়ান্ত করলেও প্রধানমন্ত্রীর হস্তক্ষেপে তা স্থগিত হয়ে যায়। এরপর বিষয়টি দীর্ঘদিন ঝুলে ছিল। সম্প্রতি এক অনুষ্ঠানে সাংবাদিকদের কাছে বিদ্যুৎ এবং গ্যাসের দাম বাড়ানোর আভাস দেন বিদ্যুৎ ও জ্বালানি প্রতিমন্ত্রী নসরুল হামিদ বিপু। তিনি মাস দুয়েকের মধ্যে গ্যাস ও বিদ্যুৎ, উভয়ের মূল্যবৃদ্ধির প্রক্রিয়া সম্পন্ন করার আগ্রহ প্রকাশ করেন। এরপর থেকেই আবার তৎপর বিইআরসি!
৪.
বিইআরসি তার নিজস্ব আইন কানুন নীতিমালার কোনো তোয়াক্কা করছে না। সংশ্লিষ্ট আইনে বলা আছে, জ্বালানিপণ্যের মূল্য বছরে একবারের বেশি বাড়ানো যাবে না। অথচ গেল মেয়াদে এক বছরে ছয়বার মূল্যবৃদ্ধি করা হয়েছিল। এক্ষেত্রে বিইআরসির কর্মকর্তারা দাবি করেন, বিদ্যুৎকে জ্বালানিপণ্য হিসেবে ধরা যাবে না। কিন্তু সংশ্লিষ্টরা বলছেন বিদ্যুৎ পুরোপুরি জ্বালানিপণ্য। এটা তৈরি হয় জ্বালানি দিয়ে। ব্যবহারও জ্বালানির বিকল্প হিসেবে। এক্ষেত্রে আইনভঙ্গ হয়েছে ইতোপূর্বে। তা দেখার কেউ নেই! কিন্তু মন্ত্রী দু মাসের মধ্যে গ্যাস-বিদ্যুতের দাম বাড়ানোর ইচ্ছে প্রকাশ করতে না করতেই ঝাপিয়ে পড়েছে বিইআরসি।
গেল পাঁচ বছরে খুচরা ও পাইকারি মিলিয়ে ১১ দফা বিদ্যুতের দাম বাড়ানো হয়। সরকারপক্ষের দাবি, তারপরও নাকি বিদ্যুৎ খাতে মোট ভর্তুকি দাঁড়িয়েছে প্রায় সাড়ে ১৭ হাজার কোটি টাকা। গত অর্থবছর বিদ্যুৎ খাতে প্রায় ৬ হাজার কোটি টাকা ভর্তুকি দিয়েছে তারা। এ বছরও সমপরিমাণ ভর্তুকি দিতে হবে। দ্রুত দাম বাড়িয়ে তাই বিষয়টাকে নিয়ন্ত্রণে আনতে চাচ্ছে তারা। এজন্যই ডাক পড়েছে নিয়ন্ত্রক সংস্থার। বিইআরসি প্রতি বারই সরকারের চাওয়া মতো দাম বাড়াচ্ছে। কিন্তু কেন এভাবে ক্রমশ বিদ্যুৎ খাতের ব্যয় বাড়ছে, রেন্টাল ও তেলভিত্তিক কুইক রেন্টালগুলো বিদ্যুৎ খাতের কতটুকু উপকার করছে, কোন আইনে দফায় দফায় বাড়ছে স্বল্পমেয়াদি রেন্টালের মেয়াদ! এসব প্রশ্নের উত্তর বিঅইআরসি জানে না, খোঁজে না! জিজ্ঞেস করলে বলেন, এগুলো তাদের এক্তিয়ারের বাইরে! 
৫.
এবার দাম বাড়লে বিদ্যুতের ২৬ লাখ ৫৪ হাজার গ্রাহককে বাড়তি অর্থ গুণতে হবে। সাধারণত বিশেষজ্ঞরা বলে থাকেন, বিদ্যুৎ এমনই একটি খাত যে, এর দাম বাড়িয়ে লাভের চেয়ে ক্ষতি বেশি গুণতে হয়। একজন উদ্যোক্তা বিদ্যুতের দাম বাড়লে পিছিয়ে পড়েন। এতে করে উৎপাদন কমে। দেশে সঙ্কট বাড়ে। অন্যদিকে বিদ্যুতের দাম কম হলে সাধারণ নাগরিকরা তা সহজে পান। কাজে লাগাতে পারেন। এতে করে তার সক্ষমতা বাড়ে। সে উৎপাদনে যায়। দেশ সামনের দিকে এগিয়ে যায়। সরকারের মূল পরিকল্পনা দারিদ্র্য বিমোচন। সেই অনুযায়ী সরকার বিদ্যুতের দাম আরো কমানোর কথা। তা না করে বাড়ানো হচ্ছে বিদ্যুতের দাম। গণস্বার্থ দেখার কেউ নেই বলেই এমনটা ঘটছে বলে মনে করছেন অনেকেই।
জানা গেছে, বিদ্যুতের দাম ১ মার্চ থেকেই বাড়বে। ৪, ৫ ও ৬ মার্চ গণশুনানী হবে। কিন্তু শুনানীর রায়ে বিদ্যুতের যে মূল্য ধরা হবে তা কার্যকর হবে গেল ১ মার্চ থেকে। বিইআরসির একজন কর্মকর্তা জানান, নীতিমালা অনুযায়ী এভাবে হুট করে নোটিশ দিয়ে পরপর তিন দিনে শুনানী শেষ করা যায় না। শুনানীর জন্য সব পক্ষকে প্রস্তুতি নেয়ার সুযোগ দিতে হয়। তা না করে তাড়াহুড়ো করে এই যে শুনানীর আয়োজন, এতে স্পষ্ট যে, আসলে শুনানী কোনো বিষয় না। দাম বাড়ানোর জন্যই এই লোক দেখানো তৎপরতা।
এবার বিদ্যুতের মূল্য বাড়লে সবচেয়ে বেশি ক্ষতিগ্রস্ত হবেন কৃষকরা। এবারের সেচ মৌসুমে বিদ্যুতের মূল্যবৃদ্ধির ফলে তাদের পরিকল্পনার বাইরে অতিরিক্ত ব্যয় যোগ হবে, যা সামাল দিয়ে উঠতে পারবেন না অনেকেই। এরকম সময়ে বিদ্যুতের মূল্যবৃদ্ধিটাকে তাই হঠকারি পদক্ষেপ বলেই বিবেচনা করছেন সংশ্লিষ্টরা। তাছাড়া আন্তর্জাতিক বাজারে জ্বালানি তেলের দাম বাড়েনি। তাই রাজস্বের দৃষ্টিভঙ্গি থেকে দাম বাড়ানো অপরিহার্য নয়। সম্প্রতি দেশে প্রবৃদ্ধির হারও কমছে। বিনিয়োগে ভাটা পড়েছে। উৎপাদন পরিস্থিতিও দুর্বল। এ অবস্থায় বিদ্যুতের দাম বাড়ালে অর্থনীতি একটা বাড়তি চাপের মুখে পড়বে।
দেশে মূল্যস্ফীতি এখন ৮ শতাংশের বেশি। এ অবস্থায় বিদ্যুতের দাম বাড়ানো হলে তা সীমিত আয়ের মানুষের ওপর চাপ বাড়াবে, এতে কোনো সন্দেহ নেই। খাদ্যবহির্ভূত পণ্যের দাম বাড়বে। কৃষিতে এই মূল্যবৃদ্ধি ব্যাপক নেতিবাচক প্রভাব ফেলবে। এসব বিষয় সার্বিকভাবে বিশ্লেষণ না করে শুধু ভর্তুকি সুষমকরণের জন্য বিদ্যুতের দাম বাড়ানোর ফল ভালো হবে না।
৬.
যদিও সরকার কোনো যুক্তি মানতে নারাজ। পিডিবি থেকে স্পষ্টভাবে জানানো হয়েছে, দাম না বাড়িয়ে বিকল্প নেই। পিডিবির সর্বশেষ অভ্যন্তরীণ প্রাক্কলন অনুযায়ী এ বছর প্রতি ইউনিট বিদ্যুতের উৎপাদন ব্যয় বেড়ে দাড়াবে ৬ টাকা ২৭ পয়সা। বর্তমানে গ্রাহক পর্যায়ে প্রতি ইউনিট বিদ্যুতের গড় দাম রয়েছে ৫ টাকা ৭৫ পয়সা। ভর্তুকি দেওয়া হলেও বেশি দামে বিদ্যুৎ কিনে কম দামে বিক্রি করতে গিয়ে কোম্পানিগুলো এখনও লোকসান দিচ্ছে। তাই ভর্তুকি কমাতে এখন আরেক দফা দাম বাড়িয়ে বিদ্যুতের খুচরা মূল্য উৎপাদন ব্যয়ের কাছাকাছি নিয়ে যেতে চাচ্ছে সরকার।
তৃতীয় মেয়াদে ২০১৪ সালে শেখ হাসিনার নেতৃত্বে সরকার গঠনের পর এবারই প্রথম বিদ্যুতের দাম বাড়ানো হচ্ছে। সরকারের পক্ষ থেকে হিসেব দেয়া হয়েছে, বিদ্যুৎখাতের ভর্তুকি একটা সামঞ্জস্য পর্যায়ে রাখতেই দাম বাড়াতে হচ্ছে। ২০০৯-১০ অর্থবছরে বিদ্যুৎখাতে সরকারের ভর্তুকি ছিল ৯৯৩ কোটি টাকা, যা ২০১০-১১ অর্থবছরে বেড়ে দাঁড়ায় ৪ হাজার কোটি টাকা, ২০১১-১২ অর্থবছরে ৬ হাজার ৮৫৭ কোটি টাকা এবং ২০১২-১৩ অর্থবছরে ৫ হাজার ৭৬২ কোটি টাকা।
কিন্তু এসব হিসেবের সঙ্গে এটা যোগ করা হয় না যে, ভাড়াভিত্তিক (রেন্টাল) বিদ্যুৎ কেন্দ্রগুলো টানতে গিয়েই এ দশা। স্বল্পমেয়াদি রেন্টাল প্রকল্প এখন কোথাও কোথাও ১৪/১৫ বছর মেয়াদি হয়ে গেছে। যেগুলো বড় মেয়াদে চুক্তি করতে পারেনি, সেগুলোরও মেয়াদ বাড়ছে বছর বছর। যদিও সরকারি হিসেবেই বলা হয়, সরকারি খাতের গ্যাসভিত্তিক বিদ্যুৎ কেন্দ্রগুলো থেকে উৎপাদিত বিদ্যুতের প্রতি ইউনিটে খরচ পড়ে ২ টাকা ৯০ পয়সা। অন্যদিকে রেন্টালে উৎপাদন হলে এ খরচ গড়ে ৪ টাকা ৮০ পয়সা। যেমন রুরাল পাওয়ার কোম্পানি লিমিটেডের (আরপিসিএল) মালিকানাধীন ময়মনসিংহ গ্যাসভিত্তিক বিদ্যুৎ কেন্দ্রটিতে উৎপাদন ব্যয় পড়ে সাড়ে পাঁচ টাকারও বেশি। আবার তেলভিত্তিক রেন্টাল বিদ্যুৎকেন্দত্রগুলোতে প্রতি ইউনিট বিদ্যুতের উৎপাদন ব্যয় প্রায় ১৬ টাকা।
রেন্টালের বাড়তি দাম ও মালিকদের লাভ এবং এই খাতে কম দামে গ্যাস ও তেল দিতে গিয়েই সরকারের লোকসান বাড়ছে। পাশাপাশি রেন্টালে প্রদর্শিত হিসেবের চেয়ে উৎপাদন হয় কম। পুরনো মেশিনপত্র হওয়ায় কোনো রেন্টালই ভালো উৎপাদন করতে পারে না। অধিকাংশ মেশিনই তেল টানে বেশি। এসবের মধ্যে আরো আছে রাজনৈতিক লাভালাভের হিসাব। সরকারের পছন্দের ব্যবসায়িদের রেন্টাল কেন্দ্রগুলো বন্ধ থাকে বছরের অধিকাংশ সময়। কিন্তু চুক্তি মোতাবেক বন্ধ থাকলেও টাকা পায় তারা। অযুহাত হিসেবে দেখানো হয় সরকার তেল দিতে পারেনি বিধায় বন্ধ ছিল।
সরকারের ভর্তুকির টাকা কোথায় যায় তার একটা হিসেব দেয়া যাক। দেশ এনার্জি লিমিটেডের ১০০ মেগাওয়াট ক্ষমতার কুইক রেন্টাল বিদ্যুৎ কেন্দ্রটি ২০১২ সালের এপ্রিলে ২৮ দিন পুরোপুরি বন্ধ ছিল। ওই মাসে উৎপাদন চালু থাকা দুই দিনের মধ্যে ২২ এপ্রিল সন্ধ্যার পর ৫১ মেগাওয়াট ও ২৬ এপ্রিল দিনে ৬০ মেগাওয়াট বিদ্যুৎ উৎপাদন হয় কেন্দ্রটিতে। এ সময় পিডিবি বিদ্যুৎ কিনেছে ৪ লাখ ৩২ হাজার ৪৮০ ইউনিট। আর দেশ এনার্জিকে মাসিক বিল পরিশোধ করেছে ১৬ কোটি ১৪ লাখ ৮৪ হাজার ৮৫৫ টাকা। অর্থাৎ কেন্দ্রটি থেকে প্রতি ইউনিট বিদ্যুৎ কিনতে পিডিবির ব্যয় হয়েছে ৩৭৩ টাকা ৩৯ পয়সা। চুক্তি অনুযায়ী এর মূল্য ১৩ টাকা ৩৩ পয়সা। ওই বছরের নভেম্বরেও প্রতি ইউনিট বিদ্যুতের দাম পড়েছে ৯৮ টাকা ৬২ এবং ডিসেম্বরে ৬৩ টাকা ২০ পয়সা। গেল বছরের জানুয়ারিতে পড়েছে ৫০ টাকা ৮৬ পয়সা। এই দেশ এনার্জি লিমিটেডের মালিক বিশিষ্ট ব্যবসায়ী আনিসুল হক। 
৭.
এই দফায় বিদ্যুতের মূল্য বাড়ানোর প্রস্তাবে বলা হয়েছে, পিডিবি গ্রাহকদের ইউনিটপ্রতি ৭৯ পয়সা বা ১৫.৫ শতাংশ, ডিপিডিসির গ্রাহকদের ইউনিটপ্রতি ১ টাকা ১০ পয়সা বা ২৩.৫ শতাংশ, ডেসকো গ্রাহকদের ইউনিটপ্রতি ৮৪ পয়সা বা ১৫.৯ শতাংশ, ওজোপাডিকো গ্রাহকদের ইউনিটপ্রতি ৭৭ পয়সা বা ৮.৫৭ শতাংশ আর আরইবির গ্রাহকদের ইউনিটপ্রতি ৬৯ পয়সা বা ১২.৫৬ শতাংশ মূল্য বাড়াতে হবে। শুনানীর প্রেক্ষিতে এতে কিছু কমতে পারে।
বর্তমানে ইউনিটপ্রতি পিডিবি গ্রাহকদের গড়ে ৫ টাকা ০৮ পয়সা, ডিপিডিসি গ্রাহকদের ৫ টাকা ৫৩ পয়সা, ডেসকো গ্রাহকদের ৫ টাকা ৬৪ পয়সা, ওজোপাডিকো গ্রাহকদের ৫ টাকা ০৫ পয়সা এবং আরইবি গ্রাহকদের ৪ টাকা ৪৯ পয়সা দরে বিদ্যুতের দাম পরিশোধ করতে হয়।
৮.
দীর্ঘদিন ধরে বিইআরসির বিদ্যুতের মূল্যবৃদ্ধির আগে করা শুনানীগুলোতে উপস্থিত থাকছেন বিশিষ্ট জ্বালানি বিশেষজ্ঞ অধ্যাপক এম শামসুল আলম। তিনি বলেন, ‘এখানে একতরফা শুনানী হয়। ফলে রায় সব সময় সরকারের পক্ষেই যায়। বলা যায় যে, এই পরিস্থিতিটা তৈরি করে রাখা হয়েছে। প্রক্রিয়াগুলো এমনই যে, এতে শেষ পর্যন্ত ক্ষমতাসীনের স্বার্থ রক্ষা হবে। আবার এটাও ঠিক যে, শুনানীতে সবাই যায় না। প্রস্তুতি নিয়ে অনেক মানুষ আসলে পরিস্থিতির পরিবর্তন হতে পারে। আমার মতে, গণস্বার্থ রক্ষা করতে হলে জনগণের সক্ষমতা বা তার সেরকম প্রতিষ্ঠান দরকার। বিদ্যুতের দাম যখন বাড়ে তখন কিছু কথা হয়। পরে সবাই চুপ হয়ে যায়। সবকিছু থিতিয়ে যায়। কিন্তু এটা তো চলমান ব্যাপার। রেন্টাল-কুইক রেন্টালের কারণেই মূলত বিদ্যুতের উৎপাদন খরচ বাড়ছে এবং তা জনগণের উপর চাপানো হচ্ছে।
ক্যাবের প্রতিনিধি হিসেবে আমি এই শুনানীগুলোতে নিয়মিত অংশ নিচ্ছি। আমার অভিজ্ঞতা হচ্ছে, আমাদের চেষ্টার ফলে, এখন এই খাতের তথ্যগুলো, দুর্বলতাগুলো সহজে জানা যায়। এতে বিদ্যুৎ খাতের সমস্যাগুলো মানুষের দৃষ্টিগোচর হচ্ছে। অন্য অনেক খাতে এর চেয়ে বেশি বাজে অবস্থা, যেমন শিক্ষা। সেগুলোর খবর কিন্তু আমরা পাচ্ছি না। বিদ্যুতের খবর পাচ্ছি। আর এর ফলে সরকারের ভেতরে, বিভিন্ন জাতীয় প্রতিষ্ঠানে কিছু লোক তৈরি হয়েছে। কিন্তু মূল বিষয়টা হচ্ছে চাপ দেয়া। এেখানে যৌক্তিক কথা বলার চেয়েও চাপটা বেশি গুরুত্বপূর্ণ। সরকারের ওপর আছে বিদেশি চাপ। দেশিয় কোম্পানি ও দাতা সংস্থাসহ আরো অনেকের চাপ। তারা তাদের স্বার্থ রক্ষার জন্য চাপ দিচ্ছে। এর বিপরীতে যদি জনগণ তার নিজের স্বার্থ রক্ষার জন্য পর্যাপ্ত চাপ দিতে না পারে তাহলে তার স্বার্থ কেউ দেখবে না, এটাই স্বাভাবিক। এই যে, তিন দিনে পাঁচটি গণশুনানী হচ্ছে, এটাও তো হচ্ছে চাপের ফলে। জনগণ পাল্টা চাপ দিতে পারলে এই তাড়াহুড়া বন্ধ করানো যেতো। সব পক্ষ সক্রিয় না হলে বিদ্যুৎ খাতের অস্বচ্ছতাগুলো দূর করা যাবে না। এটা বাকি সব খাতের জন্যও সত্য।’

