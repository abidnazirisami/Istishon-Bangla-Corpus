বাংলাদেশ কোনো স্বাধীন রাষ্ট্র নয়!



স্বাধীন রাষ্ট্র দাবি করা হলেও বাংলাদেশ কার্যত স্বাধীন কোনো রাষ্ট্র নয়। এটি একটি নয়া উপনিবেশিক রাষ্ট্র। শুধু বাংলাদেশ নয়, বিশ্বে এরকম আরও অনেক রাষ্ট্রই রয়েছে। কেন বাংলাদেশ স্বাধীন রাষ্ট্র নয়, এ আলাপের মধ্য দিয়ে পুরনো যুগের পরাধীনতার সঙ্গে আজকের তথাকথিত স্বাধীনতার সম্পর্কগুলো চিহ্নিত করা সম্ভব হবে বলে মনে করি। 
দ্বিতীয় বিশ্বযুদ্ধের পর পুঁজিবাদী সাম্রাজ্যবাদ তার নিজস্ব উপনিবেশের গোড়াপত্তন করতে সমর্থ হয়। সামন্তযুগীয় সাম্রাজ্যবাদী আমলে চলা উপনিবেশের মতো করে এই নতুন সময়ে এসে পূর্বেকার ধাঁচেই উপনিবেশ স্থাপন করা সম্ভব ছিল না। ফলে নতুন ধারার এই উপনিবেশ চালু হয়। ইরান, ভারত, পাকিস্তান, ইন্দোনেশিয়া, নাইজেরিয়ার মতো দেশগুলোতে প্রথম পর্যায়ে নয়া উপনিবেশ স্থাপিত হয়। পাকিস্তান হয়ে বাংলাদেশ আজ অবধি নয়া উপনিবেশিক ব্যবস্থার মধ্যেই আছে।
নয়া উপনিবেশের সঙ্গে উপনিবেশের রাজনীতি, অর্থনীতি ও সমাজকাঠামোর মৌলিক সাযুজ্য আছে। 
উপনিবেশে রাজনীতি হতো নিয়ন্ত্রিত, উপনিবেশ স্থাপনকারীদের আজ্ঞাবহ থাকত রাজনীতিকরা। কংগ্রেস, মুসলিম লীগের ইতিহাস দেখুন। নয়া উপনিবেশেও এই ধারা জারি থাকে। সরকারপ্রধানদের বিদেশিদের কাছে ধর্না ও বিদেশিদের হুমকি ধামকি আমলে নিন। 
উপনিবেশের অর্থনীতি হচ্ছে, পুরনো অর্থনীতির মূলোৎপাটন, উপনিবেশ স্থাপনকারীর প্রয়োজনমাফিক উৎপাদন, মুৎসুদ্দিশ্রেণীর কর্তৃত্ব, ব্যাপক লুটপাট, দুর্বল জাতীয় অর্থনীতি, দখলদার শক্তির কাছ থেকে তার উৎপাদিত পণ্য চড়ামূল্যে আমদানি ও শ্রমশক্তি (দাস) পাচার। উপনিবেশ যুগে এগুলো কিভাবে হটেছে, সে উদাহরণের প্রয়োজন নেই। সবাই জানেন। বর্তমান সমাজেও আমরা একই মৌলিক ছাপগুলো দেখতে পাচ্ছি। যেমন এখন আমরা প্রধানত গার্মেন্ট, ওষুধ, চিংড়িসহ যেসব পণ্য উৎপাদন করি, তার লক্ষ্য হচ্ছে উপনিবেশ স্থাপনকারীদের প্রয়োজন মেটানো। মধ্যস্বত্বভোগীরাই এই অর্থনীতির প্রাণভোমরা। এজন্য কৃষক দাম পায় না। ব্যাপক লুটপাট সব সীমা ছাড়িয়ে গেছে, বিদেশে টাকার পাহাড় জমানো হচ্ছে। জাতীয় অর্থনীতি বলে কিছু নেই, প্রায় পুরোটাই পরনির্ভরশীল। যেসব জিনিস এদেশে হওয়া সম্ভব তাও আমাদের আমদানি করতে হয়। দখলদারদের কাছ থেকে তা শুধু চড়ামূল্যেই কিনতে হয় না, তাদের কনসালটেন্টরা আবার বাড়তি ফিসও নেয়! আর শ্রমশক্তি পাচারের হিসাব তো মালয়েশিয়া দিয়েছেই, মধ্যপ্রাচ্য ও ইউরোপের দেশগুলোর দিকে তাকালেও তা দেখতে পাবেন।
সমাজকাঠামোর দিকে নজর দিলে দেখা যায়, উপনিবেশিক আমলে জনগণের মধ্যে দ্বন্দ্ব-সংঘাত লাগিয়ে রাখা হতো, আইনের শাসন ছিল শাসকদের জন্য কুক্ষিগত, দখলদার ও তার দালালদের জন্য কোনো আইন ছিল না। বিচারব্যবস্থা, শিক্ষাব্যবস্থা, গণমাধ্যম ছিল ভয়ঙ্করভাবে নিয়ন্ত্রিত। জনগণের বাক স্বাধীনতা বলে কিছু ছিল না। মানুষের সংগঠিত হওয়ার অধিকারও স্বীকার করা হতো না। পাশাপাশি দখলদারিত্ব দীর্ঘস্থায়ী করার জন্য পালা হতো পোষ্য বুদ্ধিজীবীশ্রেণী, যাদের কাজ ছিল দখলদারদের জ্ঞানতত্ত্বকে সমাজে প্রতিষ্ঠিত করা এবং দখলদারিত্বের নৈতিক বৈধতা আদায় করা। এজন্য তারা দখলদারদের সংস্কৃতিকে অভিজাত ও উচ্চমানের বলে তার প্রসার ঘটানোর জন্য কাজ করত। আজকের বাংলাদেশ, তার তথাকথিত স্বাধীনতা পর্বের সূচনা ও তার আগে থেকেই এর সবগুলোর মধ্য দিয়েই যাচ্ছে।
এরপরে আসে উপনিবেশ ও নয়া উপনিবেশের পার্থক্যের প্রশ্ন। পার্থক্যটা এখানেই যে, আগে উপনিবেশ স্থাপনকারীরা বন্দুক নিয়ে এসে নিজেরা দাঁড়িয়ে থেকে এই কাজগুলো করাতো। আর এখন তারা তাদের দালালদের দিয়ে এই কাজগুলো করায়। দালালরা যদি কখনো নির্দেশনা অনুযায়ী না চলে তাহলে তাদের উৎখাত করা হয়। এজন্য এসব দেশের ক্ষমতাসীনদের রক্ষাকর্তা সেনাবাহিনীকে তারা আগে থেকেই কিনে রাখে। যখনই কোনো শাসক তাদের হিসেবের বাইরে চলে যায়, তখন ক্যুদেতা ঘটিয়ে সেখানে তারা ব্যবস্থা পুনঃস্থাপন (সিস্টেম রিসেট) করে। যেখানে এটা করতে সমস্যা হয়, সেখানে তারা শেষ পর্যন্ত নিজেরাই অস্ত্র নিয়ে হাজির হয় এবং যুদ্ধের মাধ্যমেই দখলদারিত্ব প্রতিষ্ঠা করে (ইরাক)।
নয়া উপনিবেশ সম্পর্কে মাও সেতুং ষাট দশকে তার মতামত ব্যক্ত করেছিলেন। তিনি এই দেশগুলোকে স্বাধীন বলার পক্ষপাতি ছিলেন না। ইরানের শাহকে হঠানো, ইন্দোনেশিয়ায় কমিউনিস্টদের ওপর হামলা, চিলিতে গণতান্ত্রিক শক্তিকে সামরিক বাহিনী দ্বারা বিলুপ্ত করা, এরকম অনেকগুলো ঘটনার মধ্য দিয়ে ওই দশকে এ ধরণের রাষ্ট্রগুলোর 'স্বাধীনতা' প্রশ্নবিদ্ধ হয়ে পড়ে। স্পষ্টতই দেখা যায় যে, সাম্রাজ্যবাদী শক্তিগুলো প্রয়োজন মাফিক এসব দেশের রাজনীতি, অর্থনীতি, সমাজ ও রাষ্ট্রীয় প্রতিরক্ষাব্যবস্থাকে নিয়ন্ত্রণ করতে পারছে। সুতরাং এসব দেশকে স্বাধীন বলা যে, মিথ্যাচার ও নেপথ্যের দখলদারদের আড়াল করা মাত্র, এটা ধীরে ধীরে পরিষ্কার হতে থাকে। কিন্তু আজো যে এসব রাষ্ট্রের গায়ে 'স্বাধীন' তকমা লেগে আছে, তা সম্ভব হয়েছে অকমিউনিস্ট বামপন্থিদের কল্যাণে। 
পঞ্চাশের দশক থেকেই কমিউনিস্টরা বিশ্ববিপ্লবের ঝটিকাকেন্দ্র হিসেবে অনুন্নত দেশগুলোকে চিহ্নিত করে। মাও সেতুং এসব দেশের মুক্তির লাইন হিসেবে গণযুদ্ধের প্রয়োজনীয়তাকে তুলে ধরেন। বহিস্থ দখলদার, স্বদেশের সামন্ত, মুৎসুদ্দি ও দালাল বুর্জোয়াদের কাছ থেকে চূড়ান্ত মুক্তি, নয়াগণতান্ত্রিক বিপ্লব মারফত সম্পন্ন করার পথ দেখান তিনি। ষাট দশকে সোভিয়েত তথা রুশ দেশে ক্ষমতাসীন শোধনবাদি বামপন্থিরা এর উল্টো লাইন গ্রহণ ও প্রচার করে। তারা বলে, বুর্জোয়া শাসকশ্রেণীর সঙ্গে শান্তিপূর্ণ সহাবস্থান করতে হবে, শান্তিপূর্ণ সংগ্রাম তথা পার্লামেন্টারি পথেই ধীরে ধীরে ক্ষমতায় যাওয়া যাবে। সুতরাং বৈরি সংগ্রাম বন্ধ। এই তত্ত্ব দ্বারা চালিত হয়ে তারা ঘোষণা দেয় যে, অনুন্নত দেশগুলো স্বাধীন। কারণ স্বাধীন বলা না হলে সেখানে বৈরি সংগ্রাম প্রধান হয়ে যায়। কিন্তু স্বাধীন বলা হলেই কেবল শান্তিপূর্ণ সংগ্রামের প্রশ্ন আসে। এভাবে রুশী বামপন্থি সাম্রাজ্যবাদীদের অভিপ্রায়েই এসব দেশকে 'স্বাধীন' বলার মিথ্যাচারটা প্রঠিষ্ঠিত হয়েছে। 
কার্যত বাংলাদেশ পরাধীন। তথাকথিত স্বাধীনতা ও দরকষাকষাকষির ক্ষমতা খুবই সীমিত, তাও একান্তই শাসকদের জন্য। সেই শাসকরাও আবার নিরাপদ নয়। জনগণের ৯০ ভাগই এখানে নিপীড়িত এবং শ্রমজীবীদের কোনো ধরণেরই কোনো অধিকার নেই। পুরো সমাজব্যবস্থাটাকে দাঁড় করানো হয়েছে লুটপাটের ভিত্তির ওপর। পাশাপাশি বিস্তৃতি ঘটানো হয়েছে দখলদারদের ভোগবাদী মূল্যবোধ। বৈদেশিক নিপীড়ন প্রশ্নে রাষ্ট্র নির্বিকার। এগুলোকে স্বাধীনতা বলা হলে স্বাধীনতার সংজ্ঞা পুনঃনির্মাণ করতে হবে। সঙ্কুচিত-সীমাবদ্ধ আচার অধিকারকে, পূর্ণ পরনির্ভরশীলতা ও বহিস্থ নিয়ন্ত্রণ-নিপীড়নকে স্বাধীনতার বৈশিষ্ট্য হিসেবে সংজ্ঞায়িত করতে হবে। মুক্তিকামীরা কেউ তা করতে আগ্রহী কিনা জানতে চাই!
বাংলাদেশের প্রেক্ষাপটে স্বাধীনতা প্রশ্নের সঙ্গে চলে আসে ব্রিটিশের ভারত ত্যাগ এবং পাকিস্তান হঠানো তথা মুক্তিযুদ্ধের প্রশ্ন। দ্রুতই ১৯৪৭ ও ১৯৭১ সম্পর্কে আমাদেরমতামত উপস্থাপন করব।
..................
[প্রবন্ধটির একেবারে শুরুতে সাঁটানো ছবিটির আলোকচিত্রী : দেবাশীষ সোম। ছবিসূত্র : গুগল। এই ছবিটির অবশ্য নাম ভিন্ন ছিল- 'ঢাকা মাই ড্রিমস, মাই রিয়ালিটি।' কিন্তু আমি ভিন্ন উদ্দেশ্যে এটির ব্যবহার করলাম- স্বাধীনতারূপী পরাধীনতার চিত্র বোঝাতে।]

