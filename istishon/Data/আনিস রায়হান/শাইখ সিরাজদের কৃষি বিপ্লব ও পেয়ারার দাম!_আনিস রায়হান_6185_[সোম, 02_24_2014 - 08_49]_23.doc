শাইখ সিরাজদের কৃষি বিপ্লব ও পেয়ারার দাম!


শাইখ সিরাজ ও ড. মাহবুব হোসেনরা বলেন যে, বাংলাদেশে সবুজ বিপ্লব ঘটে গেছে। কিন্তু আমরা মাঠে নামলে মানুষের দুঃখ দুর্দশা ছাড়া কিছু দেখি না। যাই হোক, সম্প্রতি বিশিষ্ট গণমাধ্যম ব্যক্তিত্ব ও কৃষি সাংবাদিকতার দিকপাল শাইখ সিরাজের সঙ্গে আড্ডা দেয়ার সুযোগ মিলে গেল। দীর্ঘ আলাপচারিতায় তিনি কৃষি নিয়ে অনেক কথা বলেছেন। কিছু ক্ষেত্রে দ্বিমত পোষণ করেছি। কিছু বিষয় এতই পুরনো যে, সে সম্পর্কে কিছু জানি না বললেই চলে! এই লেখাটির গুরুত্ব এখানেই। শাইখ সিরাজের জবানিতে আসা নানা তথ্য তুলে ধরছি আমার মতামত সহকারে। সবাই এ বিষয়ে মতামত ও তথ্য নিয়ে এগিয়ে এলে আমরা কিছু সিদ্ধান্তে পৌঁছাতে পারব।
শাইখ সিরাজ বলেছেন, সেই আশি সালের দিকে এদেশের কৃষি বলতে বোঝানো হতো শুধু ধান আর পাট চাষ। কৃষকরা তাই বুঝতো। কিন্তু তিনি সে সময়ই চিন্তা করতেন, কৃষি মানে শুধু ধান আর পাট চাষ করা না। কৃষির এই সংজ্ঞাটা ভাঙতে হবে। নইলে কৃষকরা তাদের সমস্যাগুলো কখনোই কাটিয়ে উঠতে পারবে না। তাই তিনি গুরুত্ব অনুভব করলেন, কৃষকদের ধান ও পাটের বৃত্ত থেকে বের করে কৃষির বৈচিত্র্যময় বিশাল জগতে প্রবেশ করাতে হবে। অন্যদিকে তখন আরেকটা ধারণা মানুষের মধ্যে ক্রিয়াশীল ছিল। কৃষক মানে বোঝানো হতো কেবল গ্রামের গরিব মানুষদের। তিনি এই ধারণা পরিবর্তন করার লড়াইয়ে নামতে মনস্থির করেন। তিনি মনে করতেন, ঠিকঠাক শিক্ষা পেলে গোটা বাংলাদেশের প্রতিটি মানুষই কৃষি থেকে আয় করতে পারে। সে সময় বাংলাদেশে বেকার যুবকের সংখ্যা ছিল বিশাল। 
তখন শাইখ সিরাজ চিন্তা করলেন, পথ দেখাতে হবে। নিজের সামর্থ্যটা টের পেলে শহররের যে আধুনিক তরুণ, চাইলে সেও তার শহরের বাড়িতে বসেই কৃষিকাজ করতে পারবে। যা দ্বারা সে সাবলম্বী হতে পারবে, মুনাফা করতে পারবে। এভাবেই কৃষি ও কৃষকের তদানীন্তন ধারণাটা ভেঙে ফেলে নতুন এক যুগে প্রবেশের প্রত্যয় নিয়ে কাজ শুরু করেন সে সময়ের উঠতি সাংবাদিক শাইখ সিরাজ। তার বন্ধুরা তখন টেলিভিশনে জনপ্রিয় সব অনুষ্ঠান করছেন। প্রত্যেকের নাম ধাম হচ্ছে, অর্থ কড়ি হচ্ছে। সবাই খ্যাতি পাচ্ছেন। এরকম সময়ে শাইখ সিরাজের মুখে কৃষি বিষয়ক অনুষ্ঠানের কথা শুনে সবাই হাসতেন। তুচ্ছ তাচ্ছিল্য করতেন। কিন্তু তাতে তিনি দমলেন না। তার লক্ষ্য ছিল সুদূরপ্রসারী। তিনি টেলিভিশনকে কৃষকের শিক্ষার উপকরণ হিসেবে ব্যবহার করতে মনস্থির করেন। অন্যদের মতো, জনপ্রিয় বিনোদনমূলক অনুষ্ঠান করার দিকে না গিয়ে তিনি পরিকল্পনা করেন কিভাবে টেলিভিশন ব্যবহার করে কৃষককে শিক্ষিত করা যায়, উদ্যমী করা যায়। 
আমি এই সময়টার দিকেই গুরুত্বারোপ করছি। সময়টা আসির দশকের শুরু। আমার তখনো জন্মই হয়নি। কি ঘটেছিল, তা দেখার কোনো প্রশ্নই ওঠে না। কিন্তু অধ্যয়ন থেকে জানি, ধান, পাটের বাইরে তখনো অনেক কিছুই চাষ হতো। আমার কাছে মনে হয়েছে, শাইখ সিরাজ এক্ষেত্রে প্রধান অর্থকরী ফসলের কথা বুঝিয়েছেন। তাহলে তামাক, চা ও চিনির বিষয়টা এড়িয়ে গেছেন কেন বুঝিনি। পক্ষান্তরে, তিনি কিন্তু জোর দিয়েই বললেন, তখন কৃষি বলতে মানুষ শুধু ধান আর পাট বুঝতো! এটা ঠিক মানা যায় না! সে সময় যারা প্রত্যক্ষভাবে বিষয়টা দেখেছেন, তারা নিশ্চয়ই ব্যাপারটা ব্যাখ্যা করতে পারবেন। আশির দশক নিয়ে আমার কিছু পর্যবেক্ষণ কেবল যোগ করছি।
বাস্তবতা হচ্ছে, তখন সবই চাষ হতো। ব্যবহারও হতো। তবে স্থানীয়ভাবে। তখন কৃষকদের কাছ থেকে ব্যবসায়ীরা ধান আর পাট ছাড়া কিছু কিনতো না। এগুলোর কেন্দ্রীয়ভাবে কোনো বাজারজাতকরণের ব্যবস্থা ছিল না। কৃষি ব্যবস্থার মধ্যেও তখনো কোনো বাণিজ্যিক উদ্দীপনা ছড়ায়নি। কৃষিতে বিরাট বিনিয়োগ বা এর শিল্পকরণের কোনো উদ্যোগও তখনো দেখা যায়নি। শাইখ সিরাজ এই কেন্দ্রীয় ব্যবস্থাপনা ও বাজারজাতকরণটাকেই উন্নয়ন জ্ঞান করেন। তখনো বাংলাদেশের কৃষিতে এই বিশেষ ‘উন্নয়ন’ এর ছোঁয়া লাগেনি।
ঠিক সেই সময়ই কৃষিমঞ্চে শাইখ সিরাজের প্রবেশ! আশির দশকের শুরুতে কৃষি খাতে তার প্রবেশটা কাকতালীয় মনে করি না। বা তার একার উদ্যোগে আজ বাংলাদেশের কৃষির রূপ বদলেছে, এমনটাও মনে হয় না। এর ঠিক কিছু আগে ব্রিটেনের কেমব্রিজ বিশ্ববিদ্যালয় থেকে পিএইচডি ডিগ্রি নিয়ে ফিরেছেন ড. মাহবুব হোসেন। তিনি দেশে ফিরে কৃষি বিষয়ক গবেষণায় মনোনিবেশ করেন। ১৯৮০ সালেই কবি সুফিয়া কামালের কাছ থেকে ব্র্যাকের চেয়ারম্যানের দায়িত্ব বুঝে নেন ফজলে হাসান আবেদ। আবার ঠিক এই সময়টাতেই গ্রামীণ কৃষিজীবী নারীদের নিয়ে কাজ শুরু করেন ড. ইউনূস! 
সেই শাইখ সিরাজ এখন ইমপ্রেস গ্রুপ, চ্যানেল আই, ইনসেপটা ওষুধ কোম্পানিসহ আরো অনেক কিছুর মালিক। ড. মাহবুব হোসেন বর্তমান বিশ্বের প্রভাবশালী ৫০০ লোকের মধ্যে একজন। স্যার ফজলে হাসান আবেদের এই সহকারী এখন ব্র্যাকের নির্বাহী পরিচালক। ফজলে হাসান আবেদ ও ড. ইউনূসের কথা নাই বললাম!
কিন্তু কিভাবে? আর এসবের মধ্যে সম্পর্কটাই বা কি? মনে রাখতে হবে, একই সময়ে বাংলাদেশে আইএমএফ ‘সংস্কার কর্মসূচী’ নামক বিশেষ কার্যক্রম শুরু করে। যা চলেছিল পুরো আশির দশক জুড়ে। আশির দশককে তাই বলা হয় বাংলাদেশে বিশ্বায়নের স্বর্ণযুগ। এই ক্ষেত্রটা প্রস্তূত করার ক্ষেত্রে আন্তর্জাতিক অর্থনীতি, কূটনীতি ও সমরনীতি, সব কিছুই ভূমিকা রেখেছে। শেখ মুজিবের অব্যবহিত কাল পরেই খুন হন জিয়াউর রহমান। এরশাদের ওপর আন্তর্জাতিক আশীর্বাদ ও তার তরতর করে উপরে ওঠা নিশ্চিত হয়। তার শাসনামলে বিদেশি কোম্পানি ও পুঁজির স্বার্থ রক্ষার্থে একের পর এক পদক্ষেপ নেয়া হয়। ব্যক্তি মালিকানার খাতকে দেয়া হয় সর্বোচ্চ অগ্রাধিকার। ‘বেসরকারি খাতের বিকাশ’ এই সময় থেকেই সরকার, দেশি-বিদেশি প্রতিষ্ঠান ও সংস্থাগুলোর সকল কর্মসূচির লক্ষ্য হিসেবে ঘোষিত হয়। 
ব্যাপক বেসরকারিকরণের শ্লোগানের পর আমরা দেখি যে, ওই আশির দশকেই বাংলাদেশের কুটির শিল্প তার সামর্থ্য হারিয়েছে। ১৯৮২ সালে ক্ষুদ্র শিল্পের অনুপাত ছিল ৫.৪২। সেই তুলনায় ওই আশির দশকের শেষেই ক্ষুদ্র শিল্পের আপেক্ষিক অনুপাত প্রায় অর্ধেকে নেমে এসে হয় ৩.৬৪। ২০০০ নাগাদ এটি আরও কমে দাঁড়ায় ২.৮৩। বস্তুত ক্ষুদ্র ও কুটির শিল্পের প্রায় পুরোটাই বেসরকারি খাতে ছিল। তা সত্ত্বেও তার বিকাশ ঘটেনি। স্পষ্টই বোঝা যায়, কৃষির পুঁজিবাদিকরণের সূচনা ঘটে আশির দশকের শুরুতে। আর তার পেছনে বিদেশি পরিকল্পনাও যুক্ত ছিল। 
এটা আরো স্পষ্ট হবে রাজনৈতিক মূল্যায়নে গেলে। শাইখ সিরাজ যে সময় ধান, পাট থেকে চোখ ফেরানোর কথা বলছেন, সে সময়ই আমরা মূলত বিশ্বায়নের দিকে ধাবিত হচ্ছি। পাটনির্ভর শিল্পগুলো একে একে ক্ষতির সম্মুখীন হতে শুরু করল। আইএমএফ ও বিশ্বব্যংকের পরামর্শে তা ধীরে ধীরে বন্ধও হয়ে গেল। সুতরাং পাট চাষের গুরুত্ব কমে যাওয়ারই কথা। এটা শাইখ সিরাজরা আগে থেকেই জেনে থাকতে পারেন। না জানলেও এই পরিকল্পনার অংশ হিসেবে তিনি ইউনূস, আবেদ, মাহবুবদের সঙ্গে কাজ করে গেছেন। সংস্কারের স্বর্ণদশক পার হয়েছে। বাংলাদেশের অর্থনীতি আমদানি-রপ্তানি নির্ভর হয়েছে। যা দরকার তা আমদানি আর যা উৎপাদন হয় তা রপ্তানি- এভাবেই বিশ্ব মোড়লদের ব্যবস্থাপনার অংশীদার হয়েছি আমরা। পাটকল বন্ধ হয়ে এসেছে গার্মেন্ট। ধানি জমিতে উঠেছে চিংড়ি। তা বিদেশে বাজারজাত করার জন্য গড়ে উঠেছে নতুন অর্থনৈতিক প্রতিষ্ঠান। 
আমার বাড়ির পাশেই নদীর ঘাট। খুলনার বিখ্যাত ভৈরব নদী। ছোটবেলায়, অর্থাৎ এই ২০০১ সালেই দেখতাম, নদীর ঘাটে মৌসুমী ফল ভর্তি নৌকা, ট্রলার এসে ভিঁড়ছে। মনে আছে, পেয়ারা কিনতাম চার টাকা কেজিতে। কিন্তু এখন পেয়ারা বিক্রি হয় সারা বছর। উন্নতি হয়েছে বটে! প্রতিটি পেয়ারা এখন পাতলা কাগজে মোড়া থাকে। ন্যূনতম বিশ টাকা দাম পড়ে একটি পেয়ারার। ধরে নিলাম, সিন্ডিকেট ব্যয় বাদ দিলে প্রতি পেয়ারা দশ টাকা। কিন্তু কেন? কৃষির তো অনেক উন্নতি হয়েছে বলে দাবি করেন ইউনূস, মাহবুব ও শাইখ সিরাজরা। নানা ধরণের হরমোনের প্রচলন হয়েছে। উৎপাদন তো সব কিছুরই বাড়ছে। এক বাগানেই চাষ হচ্ছে লাখ লাখ পেয়ারা। বাজারে আসছে খুব সহজে। পরিবহন ব্যবস্থাপনাও তো আধুনিক হয়েছে। তাহলে কেন পেয়ারার দাম এমন? কেন এরকম একটা সাধারণ খাবার শহুরে শ্রমিকের খাদ্য তালিকায় নেই! দেশের উন্নতি হলো, কৃষি উন্নত হলো, আপনাদের সবার এত উন্নতি হলো, কিন্তু দায়টা এই বিশেষ ‘উন্নয়ন’ এর দায়ভার কেন বরাবরই শ্রমজীবীদের কাঁধে?
এটা ঠিক যে, কৃষি উৎপাদন বেড়েছে। দুনিয়াজোড়া প্রযুক্তির বিকাশের এই যুগে, এমনটাই হওয়ার কথা। মাঠের কাজে এখন লোকও লাগছে কম। এতে করে এই খাতের ব্যয় কমে আসার কথা থাকলেও তা হচ্ছে না। এটাই বিদেশিদের, সাম্রাজ্যবাদের সেই বহুল প্রতিক্ষীত 'উন্নয়ন'। এই উন্নয়নের পরশ পাথরে বদলে গেছে শাইখ সিরাজদের জীবন। আর আমরা সাধারণ মানুষেরা এই আধুনিক যুগে, হাইব্রিডের যুগে পেয়ারা খাচ্ছি আপেলের দামে, বিশ টাকা প্রতিটি দরে! অনেকে এই দামের জন্যই এরকম আরো কত কিছুকেই খাদ্যতালিকা থেকে নির্বাসিত করেছি। কৃষিবিপ্লবে এই আমাদের অর্জন!

