আমি বিদ্রোহের পক্ষে _ আমি বিডিআরের পক্ষে



ঐতিহাসিক বিডিআর বিদ্রোহের পর পাঁচটি বছর গত হলো। বিদ্রোহে নিহত সেনা সদস্যদের স্বজনেরা এখনো বিচার প্রার্থনা করে মোমবাতি জ্বালাচ্ছেন। শাসকশ্রেণীর রাজনৈতিক দলগুলো এ নিয়ে কানামাছি খেলছে। বিএনপি বলছে, আওয়ামী লীগ ঠিকমতো বিচার করেনি। আওয়ামী লীগ বলছে, আমরাই বিচার করেছি! অন্য কেউ হলে শত বছর লেগে যেতো!
শাসকদের গণমাধ্যমগুলো বিদ্রোহীদের বিচারের কিছু খুঁত ধরার চেষ্টা নিয়মিতই চালিয়ে যাচ্ছে। তারা চায় আরও ভালো, আন্তর্জাতিক মানের, সুষ্ঠু বিচার। নানা ধরণের বিশেষ নিউজ, প্রোগ্রাম, ফিচার ও আলোকচিত্রের মাধ্যমে তারা দেশবাসীকে শিক্ষা দিচ্ছে, বিরাট এক অবিচার হয়ে গেছে! এর বিরূদ্ধে ঘৃণা প্রকাশ করাটা মানবিক কর্তব্য।
মজার ব্যাপার হচ্ছে, আজ দেশের মোটামুটি অধিকাংশই বিডিআর বিদ্রোহের বিপক্ষে। নিহত সেনা সদস্যদের দুঃখে অনেকে চোখের পানিও ফেলছেন। কিন্তু বিদ্রোহের সময় এই দেশবাসী বিডিআরদেরই সমর্থন দিয়েছিল। কারণ বিদ্রোহে তখনো বিডিআরদের জয়ের সম্ভাবনা ছিল। সেই লড়াইয়ে তারা পরাজিত হয়েছেন। বিরাট পরাজয়ের নিচে পাথরচাপা পড়েছেন। আজ দেশবাসী সেনা সদস্যদের পক্ষে। পরাজিতকে সমর্থন করার বিপদ আছে অনেক। আর লাফ দিয়ে অফিসারের পক্ষে দাঁড়ালে সবদিকে সুবিধা। তাই বিডিআরের পক্ষে আজ মানুষ পাবেন না। নিপীড়িত শ্রেণী যতখানি জানতে পারে, তাতে তাদের পক্ষেও সঠিক সিদ্ধান্ত নেয়া সম্ভব হয় না!
আমরা নিপীড়িতের পক্ষে। বিডিআর এখনো নিপীড়িত। বিদ্রোহে বিডিআর সদস্যরা তাদের শত্রুপক্ষকে হত্যা করেছিলেন। এই অপরাধে তাদের ১৫২ জনের ফাঁসি, ১৬০ জনের যাবজ্জীবনসহ ৪২৩ জনের বিভিন্ন মেয়াদের কারাদণ্ড দেয়া হয়েছে। এর মধ্যে ১৫৮ জনের জেল হয়েছে ৪০ বছর। এ পর্যন্ত সারা দেশে ১১টি বিশেষ আদালতে ৫ হাজার ৯২৬ জনকে দণ্ড দেয়া হয়েছে। এর আগে অনেক বিডিআর সদস্য গায়েব হয়ে যাওয়ার কথা আমরা শুনেছি। অনেকে অমানুষিক নির্যাতনের শিকার হয়েছেন, এও শোনা কথা! মিথ্যা হবার কথা না। খুব ভয়ঙ্কর কিছু ঘটাটাই ছিল স্বাভাবিক। পরাজয়ের দায় যে বিরাট হয় এ তো ইতিহাসের শিক্ষা! ১৮৫৭ সালের ভারতের স্বাধীনতা সংগ্রামের পরাজয়ের পর ব্রিটিশরা যেসব গ্রামে বিদ্রোহীদের অবস্থান অনুমান করতো, সেসব গ্রাম কর্ডন করে আগুন ধরিয়ে দিতো। কেউ বেরিয়ে আসার চেষ্টা করলে তাকে গুলি করে থামানো হতো!
বিডিআর বিদ্রোহ নিয়ে অনেকেই অনেক কথা বলেন। অধিকাংশই বিডিআরের বিপক্ষে। একপক্ষ সিদ্ধান্ত নেন সেনাপ্রীতির অবস্থান থেকে। আরেক পক্ষ রাষ্ট্রব্যবস্থা টিকিয়ে রাখার গুরুত্বকে অগ্রাধিকার দিতে গিয়ে। কিন্তু আমি বিডিআর বিদ্রোহকে 'বিদ্রোহ'-ই মনে করি। বিডিআর সদস্যরা নিগৃহীত হতেন। তাদের সুযোগ সুবিধা ছিল না। অধিকার ভূলুণ্ঠিত হতো। তাই তারা লড়াইয়ের পথে গিয়েছিলেন। কিন্তু সেটা সুস্পষ্ট পরিকল্পনা করে হয়নি। পুরোটাই ছিল স্বতঃস্ফূর্ততা। ফলে বিদ্রোহে ভুলভাল অনেক কিছুই করেছেন তারা। এজন্য তারা পরাজিত হয়েছেন।
বিদ্রোহে ভুলভাল অনেক কিছু ঘটাটাই স্বাভাবিক। তার ওপরে স্বতঃস্ফূর্ত বিদ্রোহ হলে তো কথাই নেই। তাই বলে বিদ্রোহটা তো আর অন্যায্য হয়ে যায় না। অনেকে এই বিদ্রোহে দেশি-বিদেশি অনেক ধরণের কানেকশনের কথা বলেন। কিন্তু আমার কাছে মনে হয় বিদ্রোহটাই ছিল মূল। এসব তার সঙ্গে কিছু মাত্রায় যুক্ত থাকতেই পারে। এমনকি লীগের কর্তারা ঘটনার আগে বিষয়টা জানতেও পারেন। এটাও অস্বাভাবিক কিছু না।
ঘটনা যাই ঘটুক। বিডিআরদের ক্ষোভের কারণগুলোর কিছুই প্রশমিত হয়নি। বরং তারা আরো বেশি চাপের মধ্যে পড়েছেন। অবর্ণনীয় দুর্ভোগের মধ্যে আছেন দেশরক্ষার দায়িত্বে থাকা আমাদেরই এই পরিজনেরা। রুশ দেশে এরকমই এক বিদ্রোহ হয়েছিল পতেমকিন জাহাজে। বৃটিশের বিরুদ্ধে ভারতের প্রথম স্বাধীনতা যুদ্ধের তোপ দাগাও হয়েছিল এরকম ব্যারাক থেকেই। যারা হেরে গেছেন তারা অবশ্যই সব অপবাদের শিকার হবেন। কিন্তু আমি এই দণ্ডিতদেরই পক্ষে! আমাদের নীতি একটাই- বিদ্রোহ ন্যায়সঙ্গত।
অনেকেই বলেন, এটা কোনো বিদ্রোহ না। এখানে নৃশংস হত্যা, ধর্ষণ, অগ্নিসংযোগ হয়েছে। কিছু দুষ্কৃতিকারি মুখ ঢেকে এসব কাজ করেছেন। শুনলে হাসি পায়! কেউ কি কোনো নিপীড়িতকে গিয়ে ঠিক করে দিতে পারবে, এইভাবে আন্দোলন করবা আর এইভাবে করবা না! এটা কিভাবে সম্ভব? পৃথিবীতে মানুষের বড় বড় লড়াইগুলো দেখলে তো এর চেয়ে ভয়াবহ দৃশ্য দেখা যায়। স্বতঃস্ফূর্ত আন্দোলন হওয়ার কারণেই এই ভুলগুলো হয়েছে বলে মনে করি। এই কাজগুলো সমর্থনযোগ্য না। কিন্তু, নৃশংস হত্যাই যদি হয় মানবিকতার মানদণ্ড, তাহলে আমি এতে দোষ দেখি না! ওরা তো প্রতিদিন মরে। তিলে তিলে মরে। তার প্রকাশটা ভয়াবহ হওয়াই স্বাভাবিক। 
বিদ্রোহে বিডিআর সদস্যদের হাতে তাদের প্রতিপক্ষেরা খুন হয়েছে। এটাই বিদ্রোহ। এটা অনেকেই বুঝতে পারছেন না। কিন্তু তারা ঠিকই কত বিডিআর মারা গেছে, নিখোঁজ হয়েছে, এ বিষয়ে চুপ! নানা নীতিকথা তুলে এরা শেষ পর্যন্ত স্পষ্টভাবে শাসকশ্রেণীর পক্ষেই দাঁড়াচ্ছেন। এটা তাদের শ্রেণীঅবস্থানের ফলেই ঘটছে। এটাকে দোষ দেই না। কিন্তু তারা হত্যাটা দেখে। এর আগের নির্যাতন নিপীড়নের খবর রাখে না। গার্মেন্টে মানুষ পুড়ে মরলে এরা বলে খারাপ হয়েছে। পুড়ে মরার আগে রুখে দাঁড়ালে বলে, নিজে যে ফ্যাক্টরিতে কাজ করে সেখানে কেউ এসব করতে পারে! এগুলো স্পষ্ট শ্রেণীর ব্যাপার।
বিডিআর সদস্যদের দণ্ড দেয়ার সময় যে বিচারক রায় পড়েছিলেন তিনি রায়ে বলেছেন, 'বিডিআর আর আমরা (সেনাবাহিনী)...।' বিজয়ী প্রতিপক্ষ বিচারক হলে তাতে বিচারের ন্যায্যতা নিয়ে আর কোনো প্রশ্নই থাকে না। স্পষ্টই বোঝা যায় পরাজিতের কান্না শোনার এখানে কেউ নেই। তার আর্জি সত্যি মিথ্যা বিচার করার সুযোগ কোথায়! আবারো বলছি- বিদ্রোহ ন্যায়সঙ্গত! বৈষম্য থাকলেই বিদ্রোহ হবে। বিডিআরে এখনো বৈষম্য আছে। দেখা যাক, মুক্তির এই লড়াই শেষ পর্যন্ত পরিণতি পায় কিনা!
বিডিআর সদস্যদের বিচার চলাকালে কয়েকবার গিয়েছিলাম বকশিবাজারের বিশেষ সেনা আদালতে। বিডিআর সদস্যদের পরিবার পরিজন কারো কারো সঙ্গে কথা বলার সুযোগ হয়েছিল। অধিকাংশই দরিদ্র্য মানুষ। সেনা সদস্যদের পরিজনদের মতো তাদের চেহারা সুন্দর না! তাদের দেখে কারো প্রেম জাগবে না, মমতা জাগবে না। তাদের কান্না শাসকশ্রেণীর সংবাদ মাধ্যমেও তাই দেখা যায় না। যেদিন গরিব মানুষ তাদের অধিকারের দাবিতে মাঠে নামবেন, আমি নিশ্চিত সেখানে বিডিআর সদস্যরা, তারা না থাকলে তাদের পরিজনেরা, সামনের সারিতে এসে দাঁড়াবেন। আমি নিশ্চিত, এই দেশে নিপীড়িতরা একদিন নিপীড়কদের উচ্ছেদ করবে। সেদিন বিডিআর বিদ্রোহের কথা সোনার অক্ষরে লেখা হবে। অপেক্ষা শুধু দুনিয়ার মজদুর এক হওয়ার!

