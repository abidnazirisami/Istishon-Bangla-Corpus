জিডিপির সঙ্গে কি দারিদ্র্য বাড়া সম্ভব_ বাংলাদেশের ঐতিহাসিক অর্থনৈতিক ব্যবস্থায় গার্মেন্টশিল্প বিকাশের প্রভাব পর্যালোচনা



বাংলাদেশ একটি স্বল্পোন্নত দেশ। শিল্পোন্নয়ন এবং অর্থনৈতিক ব্যবস্থাকে এগিয়ে নেয়ার ক্ষেত্রে বাংলাদেশের মতো দেশগুলো যেসব সমস্যার সম্মুখীন হয় তা অন্যদের থেকে একেবারেই আলাদা। বড় শিল্পোন্নত দেশগুলোতে তারা বাজার খুঁজে বেড়ায়। প্রতিদ্বন্দ্বিতা করে প্রতিষ্ঠিত বিরাট পরিসরের সব উন্নত এবং উঠতি কাঠামোর রাষ্ট্রের সাথে। ফলে এ ধরণের দেশগুলোর অর্থনৈতিক বিকাশের ধারা বিচিত্র সব ঘটনায় ভরপুর। প্রায়শই এখানে নতুন নতুন সব সমস্যার উদ্ভব ঘটছে। নতুন অনেক পথের দিশাও বের হচ্ছে এখান থেকেই।
জিডিপি একটি দেশের উন্নয়নের চিত্র বহন করে। জিডিপির অগ্রগতি অর্থনীতির সম্মুখযাত্রাকেই নির্দেশ করে। শিল্পোন্নয়নও ধারণা দেয় একটি রাষ্ট্রের অর্থনৈতিক অগ্রগতির। কিন্তু বাংলাদেশে এটা কাজ করছে না। দীর্ঘদিনের কৃষিভিত্তিক অর্থনৈতিক কাঠামোর এ দেশটিতে এখন সবচেয়ে বড় অর্থনৈতিক খাত হচ্ছে গার্মেন্টশিল্প। এ খাতটির যাত্রা শুরু হয়েছিল ১৯৭৬-৭৭ অর্থবছরে। মাত্র ৭ হাজার মার্কিন ডলার রপ্তানী হয়েছিল সে বছর। কিন্তু গত অর্থবছরে বাংলাদেশ থেকে সাড়ে ২১ বিলিয়ন মার্কিন ডলারের তৈরি পোশাক রপ্তানি হয়েছে।
বিশাল এই শিল্প শাখা অতি দ্রুত বিকশিত হয়েছে। প্রায় ৪০ লাখ মানুষ এখানে কাজ করে। যার মধ্যে ৯০ ভাগই নারী। এদের বেশিরভাগই স্বল্পশিক্ষিত বা অশিক্ষিত। রপ্তানি আয়, নিট লাভ, কর্মসংস্থান ও অর্থনীতির মাত্রা বিচারে বাংলাদেশে গার্মেন্টশিল্প বিরাট খাত হয়ে ওঠা সত্ত্বেও এই খাতটি দেশটির উন্নয়ন প্রশ্নে স্বস্তি এনে দিতে পারছে না। এর কারণ খুঁজতে গেলেই বেরিয়ে আসে কিছু অস্বাভাবিক তথ্য। সাধারণ নিয়মে যা ঘটার কথা না। ইতোপূর্বে বাংলাদেশের ঐতিহাসিক অর্থনৈতিক ব্যবস্থায়ও এমনটা কখনো দেখা যায়নি। 
বাংলাদেশে এর আগে বড় ধরণের শিল্প বলতে ছিল, পাটজাত দ্রব্য উৎপাদন শিল্প, চিনিশিল্প, কাগজশিল্প, তাঁত ও বস্ত্র, কৃষিতে চা ও তামাক। এক্ষেত্রে শিল্পবিকাশ ঘটেছিল সাধারণ পদ্ধতিতেই। ক্যাপিটাল মেশিনারিজগুলো বিদেশ থেকে আমদানি করা হলেও মূলত উৎপাদনের মূল উপকরণগুলো উৎপাদিত হতো স্থানীয়ভাবেই। যা আবার আঞ্চলিক, গ্রামীণ অর্থনীতির চাকাকে সচল রাখতো। উৎপাদিত পণ্য বিক্রি হতো স্থানীয় বাজারে। নিজেদের চাহিদা মিটিয়ে রপ্তানিও করা হতো। এ ধরণের শিল্পগুলো ছিল বিশালাকৃতির। শিল্প সংশ্লিষ্ট এলাকায় শ্রমিকদের বসবাসের ব্যবস্থা ছিল। হাসপাতাল, বিদ্যালয়, মহাবিদ্যালয় এমনকি বিনোদনের ব্যবস্থাও ছিল বড় শিল্পগুলোতে। আদমজি ছিল দেশের সবচেয়ে বড় পাটকল। এটিকে এক সময় বলা হত প্রাচ্যের ড্যান্ডি। ২৫ হাজার শ্রমিক কাজ করত ২৯৭ একর জমির ওপর গড়ে ওঠা এই পাটকলটিতে। কিন্তু বর্তমানে এই আদমজি বন্ধ আছে। 
বাংলাদেশের অর্থনীতি বিশ্ব অর্থনীতির ইতিহাসে নতুন কিছু বিষ্ময়ের জন্ম দিয়েছে। যার কারণ অনুসন্ধান করলে অবশ্য দেশের নীতি নির্ধারক এবং আন্তর্জাতিক কিছু প্রতিষ্ঠানের ভূমিকাকেই দায়ি মনে হয়। অর্থনীতিবিদরা হিসেব কষে দেখিয়েছেন, ১৯৭২-৭৩ থেকে ১৯৮২-৮৩ সময়কালে দেশটিতে ক্ষুদ্র শিল্পের আপেক্ষিক অবস্থানের কোনো উন্নতি হয়নি বরং ৫.৫০ থেকে ৫.৪২ শতাংশ হারে তার সামান্য অবনতি দেখা যায়। কিন্তু একই সময়কালে উল্লেখযোগ্য উন্নতি দেখা যায় বৃহৎ ও মাঝারি শিল্পের আপেক্ষিক অবস্থান প্রায় দ্বিগুণ হয়ে যায় । ১৯৭২-৭৩ এর আনুপাতিক অবস্থান ছিল ২.৪০, আর ১৯৮২-৮৩ তে এটি দাঁড়ায় ৫.৭১, কিন্তু এই অবস্থান এখন পর্যন্ত অপরিবর্তিত। মাঝখানে ৮২-র পর ক্ষুদ্র শিল্পে নেমেছে ধস। ১৯৮২ সালে ক্ষুদ্র শিল্পের অনুপাত ছিল ৫.৪২, সেই তুলনায় ওই আশির দশকেই ক্ষুদ্র শিল্পের আপেক্ষিক অনুপাত প্রায় অর্ধেকে নেমে এসে হয় ৩.৬৪। ২০০০ নাগাদ এটি আরও কমে দাঁড়ায় ২.৮৩। 
উল্লেখযোগ্য যে, ৮০ দশক হলো বাংলাদেশে বিশ্বব্যাংক-আইএমএফ-এর ‘সংস্কার’ কর্মসূচির ‘স্বর্ণ-দশক’, বাংলাদেশে এগুলোর সমন্বিত জোরদার প্রয়োগ দেখা যায় এই দশকেই। বস্তুত ক্ষুদ্র ও কুটির শিল্পের প্রায় পুরোটাই বেসরকারি খাতে ছিল। তা সত্ত্বেও তার বিকাশ ঘটেনি। যদিও ‘বেসরকারি খাতের বিকাশ’ গত কয়েক দশকে আন্তর্জাতিক সংস্থা ও দেশী সরকারের সকল কর্মসূচির লক্ষ্য হিসেবে ঘোষণা করা হয়েছে। এছাড়া রাষ্ট্রায়ত্ত খাতের অন্তর্ভুক্ত শিল্প প্রতিষ্ঠানগুলো ছিল বৃহৎ ও মাঝারি শিল্পের কাতারে। এগুলো ক্রমশ রুগ্ন হয়েছে, ক্ষয়প্রাপ্ত হয়েছে কিংবা নিশ্চিহ্ন হয়েছে। আমদানিমুখিতা বৃদ্ধি এর অন্যতম কারণ।
এই বিরাট বিপর্যয়ের সময় বাংলাদেশের অর্থনীতি ছিল ঘুমন্ত। কৃষির ওপর ভর করে কোনোক্রমে এগোচ্ছিল দেশটি। কিন্তু কাছাকাছি সময়েই দেশে আয়োজন চলছিল শিল্পবিপ্লবের। ১৯৮২ সালের দিকে এ দেশে শ’খানেক গার্মেন্টস কারখানা ছিল। ১৯৯০ সাল নাগাদ এই সংখ্যা সাতশ’ অতিক্রম করে এবং ২০০০ সালের মধ্যে তা প্রায় তিন হাজারে দাঁড়ায়। এখন এর সংখ্যা বৈধ অবৈধ মিলিয়ে প্রায় ৭ হাজার। কর্মসংস্থানও এখানে ক্রমে বেড়ে দাঁড়ায় ৩৫ লাখ। এ খাতটি প্রধানত রপ্তানিমুখী। রপ্তানিমুখী আরো কিছু খাতে ও অঞ্চলে এরকম না হলেও অন্যান্য খাতের তুলনায় দ্রুত বিকাশ ঘটেছে। কৃষি সম্পর্কিত চিংড়ি ও হিমায়িত মৎস শিল্প ধারণ করে বিরাট আকার। 
গার্মেন্ট বাংলাদেশের শিল্পখাতের ঘুম ভেঙে নতুন দিনের ডাক দেয়। কিন্তু দেশটি সেভাবে আগায় না। দ্রুত নতুন ৩০ লাখ কর্মসংস্থান যোগ হওয়া সত্ত্বেও তাই শিল্পখাতে কর্মসংস্থানে উন্নতি দেখা যায় না। বরং পরিষ্কার অবনতি দেখা যায়। শ্রমশক্তি জরিপের প্রাপ্ত তিন দশকের যে দলিল তা তুলনা করলে ৮০ দশকের শেষ ও ৯০ দশকের শেষ সময়ের একটা তুলনামূলক চিত্র পাওয়া যায়। দুই সময়কালের মধ্যে বাংলাদেশে মোট শ্রমশক্তির যোগান বেড়েছে। কৃষি-বন-মৎস্য খাতে কর্মসংস্থান বেড়েছে। বেড়েছে নির্মাণ, ব্যবসা-হোটেল-রেস্তোরা ও পরিবহণ ক্ষেত্রে। অর্থাৎ গার্মেন্ট বাংলাদেশের সামগ্রীক শিল্পোন্নয়ন ও অর্থনীতিতে টেকসই কোনো অবদান রাখতে পারছে না। যদিও রপ্তানি আয় ও জিডিপিতে তার ভূমিকা বিরাট। 
মূলত আশির দশকে বিলুপ্তির দিকে যাওয়া শিল্পগুলো দেশে বিরাট বেকারত্ব তৈরি করে। গার্মেন্ট সেই বেকারদের তেমন একটা জায়গা দেয়নি। তাই বেকারত্বের হারে তেমন কোনো পরিবর্তন আসে না। গার্মেন্টে যারা কাজ করে তারা অধিকাংশই তরুণ এবং গ্রাম থেকে আসা অদক্ষ নারী শ্রমিক। আগেকার শিল্পশ্রমিকদের পেশাদক্ষতার মূল্য ছিল। যে কারণে পাটকল শ্রমিকরা পাটকলেই কাজ করতে চাইতেন। কিন্তু গার্মেন্টে পেশাদক্ষতার কোনো বালাই নেই। প্রতিনিয়ত গার্মেন্ট শ্রমিকরা কাজ বদলাচ্ছেন। পানের দোকানে যোগ দেয়া থেকে শুরু করে গ্রামে ফিরে আবার কৃষিতেও মনোনিবেশ করছেন তারা। এটা সম্ভব হচ্ছে কারণ গার্মেন্ট মালিকরা কম দামে শ্রম প্রাপ্তির বিষয়টাকেই গুরুত্ব দেয়, শ্রমিকের মান বা দক্ষতা সেখানে তেমন একটা বিবেচ্য নয়। এটা কিভাবে সম্ভব হচ্ছে, তা এখানকার অর্থনীতিবিদরাও ঠাহর করতে পারছেন না।
বাংলাদেশে গার্মেন্টে প্রতি একক শ্রম ব্যয় তৈরি পোশাক উত্পাদনকারী অন্যান্য দেশের চেয়ে শুরু থেকেই সবচেয়ে কম। ১৯৯০ সালে বাংলাদেশে প্রতি একক শ্রম ব্যয় ছিল শূন্য দশমিক ১১ ডলার/ শার্ট, যখন তা ভারতে ছিল শূন্য দশমিক ২৬ ডলার, পাকিস্তানে শূন্য দশমিক ৪৩ এবং শ্রীলংকায় ছিল শূন্য দশমিক ৭৯ ডলার (বিআইডিএস-২০০০) ব্রাসেলসভিত্তিক আন্তর্জাতিক টেক্সটাইল, গার্মেন্ট ও লেদার ওয়ার্কার্স ফেডারেশনের তথ্যানুসারে, ২০০৫ সালের ফেব্রুয়ারিতে বাংলাদেশের গার্মেন্ট শ্রমিকরা প্রতি ঘণ্টার জন্য পেতেন মাত্র ৬ সেন্ট, যেখানে ভারত ও পাকিস্তানে শ্রমিকরা পেতেন ২০ সেন্ট, চীনে ৩০ সেন্ট এবং থাইল্যান্ডে তা ছিল ৭৮ সেন্ট (এশিয়ান ট্রিবিউন, ২৮ মে ২০০৫)।
গার্মেন্টে মূলত গ্রাম থেকে উঠে আসা নারীশ্রমিকরা কাজ করেন। তার পরিবারের পুরুষটি হয়তো বেকার বা মৌসুমী কোনো কাজ করে। অর্থাৎ ধান কাটা মৌসুমেই সে কাজ করে বাকি সময় বসে থাকে। ফলে গার্মেন্টে ৪০ লাখ শ্রমিক গিয়েও বাংলাদেশের বেকারত্ব সমস্যার সমাধান করে না। কারণ আগেকার ৮০ দশকের শিল্পকাঠামোয় নারীরা কৃষি কাজে সহযোগিতা করতো। এখন নারীরা শিল্পশ্রমে প্রবেশ করলেও পুরুষেরা সব আর কৃষিতে ফিরে যাচ্ছে না। ফলে গ্রামের অর্থনৈতিক ব্যবস্থাপনায় নতুন একটা চাপ আসছে। গার্মেন্ট শ্রমিকদের আয় খুবই কম এবং ঢাকা অত্যন্ত ব্যয়বহুল শহর হওয়ায় নারীশ্রমিকরা খুব একটা বেশি অর্থের যোগান গ্রামে দিতে পারেন না। উপরন্তু তারা পরিবারের সদস্যদের শহরে নিয়ে যান। সেখানে তারা খুবই মানবেতর জীবন যাপন করেন। ফলে বাংলাদেশের গ্রামগুলোতে ঐতিহাসিকভাবে চলে আসা অর্থনৈতিক ব্যবস্থাপনায় গার্মেন্ট কিছু সমস্যার জন্ম দিচ্ছে। 
আগেকার শিল্পগুলোর কাঁচামাল দেশীয় কৃষিনির্ভর হওয়ায় গ্রামের সচলতা স্বাভাবিক ছিল। কিন্তু গার্মেন্টের প্রায় সব ধরণের কাঁচামালই আসে বিদেশ থেকে। প্রধান উপকরণ তুলার প্রায় ৯৭ ভাগই বিদেশ থেকে আমদানি করা হয়। মোট চাহিদার মাত্র ৩ শতাংশ দেশে উৎপাদিত তুলা থেকে মেটানো হয়। বর্তমানে বিশ্বের দ্বিতীয় বৃহত্তম তুলা আমদানিকারক দেশ হলো বাংলাদেশ। আমদানির জন্য বাংলাদেশের প্রধান দুই উৎস হলো ভারত ও উজবেকিস্তান। বিরাট গার্মেন্টশিল্প কৃষিকে কোনো সেবা দেয় না। কেন দেয় না, এটা অবশ্য বোঝা যায় না। ১৯৭২ সালে তুলা চাষাবাদের জন্য তুলা উন্নয়ন বোর্ড গঠন করা হয়। পর্যায়ক্রমে এ পর্যন্ত নিজস্ব গবেষণায় তারা ১০টি জাতের বীজ উদ্ভাবন করেছে। এর মধ্যে ২টি হাইব্রিড বীজ তুলার ভালো ফলন দিচ্ছে বলে কৃষকরা জানিয়েছেন। বাংলাদেশে তুলা চাষের উত্তম পরিবেশ থাকা সত্ত্বেও তা বিকশিত হচ্ছে না। 
ভারত বিভিন্ন সময় তুলার দাম বাড়িয়েছে। এতে করে দেশে উৎপাদিত সুতার ব্যয় বেড়েছে। ফলে গার্মেন্ট মালিকরা অনেকে সরাসরি সুতা আমদানি করাটাকেই লাভজনক মনে করেছেন। ২০১০-এর ১৯ এপ্রিল, ভারত দেশীয় চাহিদা দেখিয়ে তুলা রপ্তানীতে নিষেধাজ্ঞা আরোপ করে। তখন দেশে তীব্র সুতা সংকট দেখা দিলে, বিকেএমইএ-এর চাপের মুখে সরকার বাধ্য হয় স্থলপথে ভারত থেকে সুতা আমদানী করতে। এ সুযোগে ভারত আগের বছরের অবিক্রিত মজুদ সুতা বাংলাদেশে বিক্রির সুযোগ পায়। এতে তাদের লাভও বেশি। কিন্তু ক্ষতিগ্রস্থ হয় বাংলাদেশের সুতা শিল্প। তুলার ব্যাপক সম্ভাবনা থাকা সত্ত্বেও কেন বাংলাদেশে তুলা বিকশিত হলো না! কেন গার্মেন্টের সব উপকরণ আমদানিনির্ভর এটা ঠিক স্পষ্ট না! তুলাসহ আরো যা কিছু আছে, কাপড়, ক্যাপিটাল মেশিনারিজ, কেমিকেলস ও এক্সেসরিজ সবই আমদানিনির্ভর। 
বেকারত্ব সমস্যা ও কৃষিকে কোনো সুবিধা দিতে পারেনি গার্মেন্ট। তেমনি কিছু দেয়নি শ্রমিককেও। আগেকার কারখানাগুলোত্র মতো এখানে শ্রমিকের বাসস্থানের কোনো বন্দোবস্ত নেই। হাসপাতাল, বিদ্যালয় তো পরের কথা। যে মজুরি দেয়া হয় তা দিয়ে তো তাদের চলেই না। আন্তর্জাতিক শ্রম সংগঠনের (আইএলও) ওয়েবসাইটে প্রকাশিত তথ্য অনুযায়ী, পারচেজিং পাওয়ার প্যারিটির ভিত্তিতেও বাংলাদেশের গড় মাসিক বেতন সবচেয়ে কম। গ্লোবাল ওয়েজ রিপোর্ট ২০০৮-০৯ অনুযায়ী, কয়েকটি দেশের বার্ষিক বেতন কাঠামোর তুলনামূলক বিচার থেকে এ ক্ষেত্রে বাংলাদেশের অবস্থান সম্পর্কে ধারণা করা যায়। এগুলো হলো— তাইওয়ান ৯৫৫ ডলার, চীন ২০৪, কম্বোডিয়া ১৫৬, ইন্দোনেশিয়া ১৪২, ভিয়েতনাম ১২০, পাকিস্তান ১১৮, ভারত ১১৩ এবং বাংলাদেশ ৪০ ডলার। 
গার্মেন্ট ক্ষ্যাপা ষাড়ের মতো এগোচ্ছে। দেশ, দেশের মানুষ কারো দায়িত্বই সে নিচ্ছে না। দিনকে দিন সে বিশাল খাত হয়ে উঠলেও দরিদ্র জনগণের জীবনমানে কোনো পরিবর্তন আসছে না। তাদের ক্রয়ক্ষমতায় এর প্রভাব খুবই সামান্য। যদিও শ্রম দিচ্ছে তারা ১২ ঘন্টা, কোথাও তারও বেশি। অনেক কারখানায় তারা বেঘোরে মারা পড়ছে। অনেকের পরিবার কোনো সাহায্যও পাচ্ছে না, কারণ নিয়োগপত্র ছাড়াই হয়তো সে কাজে ঢুকেছিল। নিজেদের কথাগুলো বলার কোনো সুযোগ তাদের নাই। কারণ ট্রেড ইউনিয়নের মতো মৌলিক অধিকারটিও মালিকরা স্বীকার করেন না। 
যদিও গার্মেন্ট মালিকরা ঠিকই লাভবান হচ্ছেন, ইউরোপীয় ইউনিয়নের (ইইউ) দেশগুলোতে তৈরি পোশাক রফতানির ক্ষেত্রে বাংলাদেশ শুল্কমুক্ত সুবিধা পায় দীর্ঘদিন ধরে। এছাড়া কানাডা, অস্ট্রেলিয়া এবং জাপানে রফতানির ক্ষেত্রেও এ সুবিধা অব্যাহত আছে। ভারত, চীন এবং কোরিয়ায় পোশাক রফতানির ক্ষেত্রে বাংলাদেশের উদ্যোক্তারা আংশিক শুল্কমুক্ত সুবিধা পেয়ে থাকেন। এর বাইরেও নতুন বাজারে অর্থাৎ যেসব দেশে আগে বাংলাদেশের পোশাক রপ্তানি হয়নি সেসব দেশে পোশাক রপ্তানি করলে, উদ্যোক্তরা দুই শতাংশ হারে প্রণোদনা পান। এর বাইরেও স্থানীয় কাপড় সুতা ব্যবহার করলে পাঁচ শতাংশ বিকল্প নগদ সহায়তা দেয় সরকার। এগুলো সম্ভব হচ্ছে, কারণ বাংলাদেশের সংসদে ১০ শতাংশ সদস্যই গার্মেন্ট মালিক। 
মোটকথা, গার্মেন্ট এগিয়েছে। কিন্তু সে কৃষিকে সাহায্য করেনি। সে বেকারত্বের সংখ্যা কমায়নি। সে শ্রমিকদের মজুরি দেয়নি, অধিকার দেয়নি। ফলে গ্রাম থেকে শহরে দারিদ্র স্থানান্তরিত হয়েছে। ছিন্নমূল দরিদ্র জনগোষ্ঠীর অবস্থার পরিবর্তন তেমন একটা ঘটেনি। গার্মেন্ট বাংলাদেশের ঐতিহাসিক অর্থনৈতিক অবস্থা যে চাপে ছিল তাকে ব্যবহার করে নিজে এগিয়েছে। তাই বাহ্যিকভাবে জিডিপিও এগোতে দেখা যায়। কিন্তু মানুষ ও মানুষের অর্থনীতি এগোয়নি। বরং এই প্রথম জিডিপির হাত ধরে একত্রেই এগিয়েছে দারিদ্র্য। 
তথ্যসূত্র
Centre for Policy Dialogue (CPD) http://cpd.org.bd/
International Labour Organization www.ilo.org/dhaka/lang--en/index.htm
Bangladesh Jute Research Institute http://www.bjri.gov.bd/
Department of Agricultural Extension http://www.dae.gov.bd/
Bangladeh Small & Cottage Industries Corporation http://www.bscic.gov.bd/
Bangladesh Bureau of Statistics http://www.bbs.gov.bd/
Bangladesh Institute of Development Studies http://www.bids-bd.org/
BBS (2000): Statistical Pocketbook, Dhaka: Bangladesh Bureau of Statistics.
———(2001): Report of the Household Income and Expenditure Survey, 2000, Dhaka:
Bangladesh Bureau of Statistics.
——— (2007): Report of the Household Income and Expenditure Survey 2005, Dhaka:
Bangladesh Bureau of Statistics.
———(2009): Monitoring of Employment Survey 2009, Bangladesh Bureau of Statistics.
———(2011): Report of the Household Income and Expenditure Survey 2010, Dhaka:
Bangladesh Bureau of Statistics.
———(various years): Labor Force Survey, Bangladesh Bureau of Statistics.
Hossain, M. and A. Bayes (2010): Rural Economy and Livelihoods: Insights from
Bangladesh, A.H. Development Publishing House, Dhaka.
Anisuzzaman (2000): Nirbachito Probondoh, Anyaprokash, Dhaka.
Karim, A. (1959): Social History of the Muslims in Bengal down to 1538 A.D. Asiatic
Society of Pakistan, Dhaka.
বাংলাদেশে বিনিয়োগ ও দারিদ্র্য। আনু মুহাম্মদ। bdnews24.com
বাংলাদেশের অর্থনীতি ও উন্নয়ন, স্বাধীনতার পর ৪০ বছর। রুশিদান ইসলাম রহমান। সাহিত্য প্রকাশ। ঢাকা।
বাংলাদেশের অর্থনীতি অতীত বর্তমান ও ভবিষ্যৎ। এম এম আকাশ। ২০০৪। অন্যপ্রকাশ। ঢাকা।
বাংলাদেশের গ্রাম, অতীত অভবিষ্যৎ। নজরুল ইসলাম। ২০১১, প্রথমা। ঢাকা।
বাংলাদেশের পোশাক শিল্প : সমস্যা, সম্ভাবনা ও করণীয় । এম এম আকাশ
বাংলাদেশের গার্মেন্টশিল্প। আনু মুহাম্মদ।
বাংলাদেশের অর্থনৈতিক ইতিহাস। ফারুক আবদুল্লাহ। ঢাবি গ্রন্থপ্রকাশ।
বাঙালীর ইতিহাস (আদি পর্ব)। নীহার রঞ্জন রায়। ১৯৪৯। শাশ্বত প্রকাশন। কলকাতা।

