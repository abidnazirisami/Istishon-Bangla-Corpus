বৈদেশিক মুদ্রার উল্টোপিঠ _ বন্দিশালা সবুজ আরব


বাস্তব অবস্থা বলতে গেলে ‘ক্রীতদাস’ বলতে হবে তাদের। আমরা বলি, অভিবাসী শ্রমিক, প্রবাসী শ্রমিক কিংবা বিদেশে রপ্তানী হওয়া শ্রমশক্তি। ইউরোপ-আমেরিকায় যারা যান, তাদের প্রসঙ্গটা ভিন্ন। কিন্তু আরবের বিভিন্ন দেশে যারা যান, মাথার ঘাম পায়ে ফেলে দেশে বৈদেশিক মুদ্রা পাঠান- ‘ক্রীতদাস’ ছাড়া আর কোনো শব্দে তাদের অবস্থা ব্যাখ্যা করা যাবে না। তাদের শ্রমে, ঘামে মরুর দেশগুলো সবুজ হয়েছে। সেখানে ফুটছে গুলবাগিচা- ফুলের বাগান, গুলমোহর- কৃষ্ণচূড়া, সুদীর্ঘ পথের দু’পাশে দাঁড়িয়ে সম্ভাষণ জানাচ্ছে সারি সারি নারিকেল গাছ। মরুর দেশগুলোকে যারা সবুজ করে তুলেছেন, বৈদেশিক মুদ্রা পাঠিয়ে দেশকে গড়ে দিচ্ছেন শক্ত ভিত্তি- যা দিয়ে ধনীরা ব্যবসা করছেন, বিদেশ গিয়ে ফূর্তি করছেন- সেই সভ্যতার কারিগরেরা যে, যাপন করছেন বন্দি ক্রীতদাসের জীবন তার খোঁজ ক’জন রাখে!

সবচেয়ে বেশি রেমিটেন্স আসা দেশ সৌদি আরবের কথাই ধরি। সেখানে বাংলাদেশি আছেন ৩০ লাখেরও বেশি। গত বছরের ৩ ফেব্রুয়ারি সংসদে এক প্রশ্নের জবাবে প্রবাসীকল্যাণ ও বৈদেশিক কর্মসংস্থানমন্ত্রী ইঞ্জিনিয়ার খন্দকার মোশাররফ হোসেন জানান, বৈধভাবে সৌদি আরবে ২৪ লাখ ২৯ হাজার ৮২৫ জন বাংলাদেশি আছেন। মন্ত্রীর উল্লেখিত এই সংখ্যার বাইরে রয়েছেন অবৈধ শ্রমিকেরা। মোট সংখ্যাটা কোনোক্রমেই ৩০ লাখের কম নয়। এই ৩০ লাখ মানুষের নানা পদের সমস্যা। তা দেখার জন্য বাংলাদেশ সরকারের মাত্র দুটো কার্যালয় সেখানে- একটা রিয়াদে, অন্যটা জেদ্দায়। অথচ বিশাল দেশ সৌদি আরব। 
বাংলাদেশি শ্রমিকরা কাজ করেন সৌদির শহর, গ্রামসহ প্রত্যন্ত সব অঞ্চলে। ৩০ লাখ মানুষের জন্য এত বড় দেশে মাত্র দুটো কার্যালয়! বাংলাদেশের আয়তন ১ লাখ ৪৭ হাজার বর্গকিলোমিটার। আর সৌদির আয়তন ২২ লাখ ৫০ হাজার বর্গকিলোমিটার। অর্থাৎ আয়তনে সৌদি আরব আমাদের চেয়ে ১৫ গুণেরও বেশি বড়। এত বড় একটি দেশের জনসংখ্যা মাত্র ২ কোটি ৭০ লাখ। এর মধ্যে সৌদিদের নিজস্ব জনসংখ্যা ১ কোটি ৬০ লাখ। আর প্রবাসীর সংখ্যা ১ কোটি ১০ লাখ। যার মধ্যে বৈধ-অবৈধ সব মিলিয়ে বাংলাদেশিদের সংখ্যা কোনোক্রমেই ৩০ লাখের কম নয়। এদের প্রায় শতভাগই সক্ষম নারী-পুরুষ, অর্থাৎ সকলেই কাজ করে খান। অথচ এদের সমস্যা-সুবিধা দেখার জন্য মাত্র দুটো কার্যালয়? কত দূর-দুরান্ত থেকে এই দুটো কার্যালয়ে শ্রমিকদের আসতে হয়! লাইনে দাঁড়িয়ে অপেক্ষা করতে হয় কখন ডাক আসে!
খোঁজ নিয়ে জেনেছি, ব্রিটেনে বাস করেন ৫ লাখের মতো বাংলাদেশি। ২০০১ সালের আদমশুমারিতে সে দেশের সরকার তথ্য প্রকাশ করেছিল যে, ২ লাখ ৯৩ হাজার বাংলাদেশি সেখানে বসবাস করছেন। এরপর থেকে কিছুটা কড়াকড়ি চলছে ব্রিটেনে অভিবাসনের ক্ষেত্রে। ফলে সংখ্যাটা ৫ লাখের মধ্যেই বলে মনে করেন সবাই। কিন্তু এই জনসংখ্যার মধ্যে গৃহিণী, শিশু ও বৃদ্ধ রয়েছেন। কর্মজীবী অংশটা ৩ লাখ ৫০ হাজারের বেশি না। অথচ সেখানকার প্রবাসীদের দেখভালের জন্য বাংলাদেশ সরকারের তিনটি কার্যালয় আছে। যদিও সৌদিপ্রবাসীরা আয়ের পুরোটাই দেশে পাঠান, আর ইউরোপ প্রবাসীরা অনেকেই টাকা নিয়ে যান দেশ থেকে। বিগত ২০১৩-১৪ অর্থবছরে সৌদি আরব প্রবাসীরা দেশে পাঠিয়েছেন ৩১১ কোটি ডলার। অন্যদিকে ব্রিটেন থেকে এসেছে মাত্র ৯০ কোটি ডলার। শুধু ব্রিটেন নয়, পুরো ইউরোপ থেকে বাংলাদেশ যে রেমিটেন্স পায় তার চেয়ে সৌদি থেকে আসা রেমিটেন্সের পরিমাণ বেশি। কিন্তু তারপরও সেবার ক্ষেত্রে দেখা যায় বিদেশে থেকে যাওয়া অংশটাই সুবিধাভোগী। 
সৌদিতে বাংলাদেশ সরকারের মদিনা শহরে আরেকটি কার্যালয় আছে। এটি সারা বছর বন্ধ থাকে। কেবল হজের মৌসুমে এখানে হজ সংক্রান্ত কাজগুলো সম্পন্ন করা হয়। রেমিটেন্স আনা মানুষগুলোর জন্য কার্যালয়ের ঘাটতি থাকলেও সৌদি সরকারকে টাকা দিতে যাওয়া স্বল্প হজযাত্রীদের জন্য রয়েছে স্বতন্ত্র একটি কার্যালয়! মাঝে মাঝে কোনো কোনো মাসে দূতাবাসের কর্মকর্তারা মদিনা এলাকার শ্রমিকদের মধ্যে খবর পাঠিয়ে একদিনের জন্য ক্যাম্প করেন। কিন্তু এসব ক্যাম্প শ্রমিকদের খুব একটা কাজে লাগে না। সাধারণত অধিকাংশ শ্রমিকের পাসপোর্ট জমা থাকে তার কফিলের কাছে- যার মধ্যস্থতায় একজন শ্রমিক সেখানে যান। তারা পাসপোর্ট দিতে চান না। 
ভয়ানক ও অমানুষিক পরিশ্রম করানো, নির্যাতন চালানোর অভিযোগটা হরদম। ফলে শ্রমিকরা পালিয়ে যেতে পারেন, কাজ বদলাতে পারেন- এরকম নানা আশঙ্কায় কফিলরা শ্রমিকদের পাসপোর্ট দেন না। মরুর দেশ সবুজ করা আর নিজের দেশে বৈদেশিক মুদ্রা পাঠিয়ে অর্থনীতিকে শক্তি যোগানো বীর শ্রমিকরা সেখানে থাকেন বন্দি হয়ে। পাসপোর্ট পেলেও তারা কর্মদিবসে সাধারণত ছুটি পান না। ছুটি নিলে ওই দিনের কাজের টাকা কাটা যায়। আশঙ্কাও থাকে অনেক। সব মেনে নিলেও, দূতাবাসের কার্যালয়ে দূরবর্তী কোনো এলাকা থেকে এসে পৌঁছাতে সময় লাগে অনেক। ভিড় থাকলে কতক্ষণ বসে থাকতে হবে, কখন ডাক আসবে, তার ঠিক নেই। আসা-যাওয়ার ব্যয়সহ নানা ধরনের সমস্যা।
দূতাবাসের কার্যালয়ে এসে রাত হয়ে গেলে শ্রমিকরা সবচেয়ে বেশি বিপদে পড়েন। যে দুটো শহরে বাংলাদেশ সরকারের কার্যালয় আছে, তার কোনোটিতে রাতে হোটেল ভাড়া করে থাকার সামর্থ্য বাংলাদেশি শ্রমিকদের নেই। ফলে তারা পরিচিতদের বাসা খোঁজেন। সেসব বাসাও সব সময় লোকে ঠাসাঠাসি থাকে। গিয়ে জায়গা হয় বারান্দায় বা সেই বাড়ির সামনের রাস্তায়। রাস্তায় থাকলে পুলিশের বিপদ, জেল-জরিমানার আশঙ্কা। 
এতসব ঝামেলার মধ্যেও প্রবাসী শ্রমিকেরা ওখানেই ছুটে যান। গিয়ে কোনো সেবা পান না। দূতাবাসের কার্যালয় থেকে সঠিক তথ্য না পাওয়ার অভিযোগটা তারা সব সময়ই করেন। সম্প্রতি সৌদি সরকার ঘোষণা করেছে, আগামী বছরের নভেম্বরের মধ্যে সবাইকে যন্ত্রপাঠ্য (মেশিন রিডেবল) পাসপোর্ট নিতে হবে। কোনো কোনো শ্রমিক এমন অভিযোগ তুলেছেন যে, তিনি আগে থেকে দূতাবাসের কার্যালয়ে পাসপোর্টের জন্য যোগাযোগ করছিলেন। যাওয়ার পর ২০০ রিয়াল নিয়ে তাকে হাতে লেখা পাসপোর্টই দেয়া হয়। পরে তিনি জানতে পারেন যে, কিছু দিনের ভেতর আবার তাকে যন্ত্রপাঠ্য পাসপোর্ট নিতে হবে। 
প্রবাসীরা অনেক অভিযোগ করলেও তারা খুব বেশি কিছু চান না। তারা চান সরকারি সেবাটা একটু বাড়ুক। সরকারি লোকেরা তাদের সঙ্গে একটু ভালো ব্যবহার করুক। তাদেরকে শুধু শুধু বসিয়ে না রেখে ঠিকঠাক সময় দিক। ভুলভাল তথ্য দিয়ে টাকার জন্য জিম্মি না করুক। সৌদি ফেরত শ্রমিকরা বলেছেন, জেদ্দায় বাংলাদেশ সরকারের দূতাবাসের কার্যালয়ের আশপাশে গড়ে উঠেছে বেশ কিছু দোকানপাট। সংখ্যায় ২০টিরও বেশি হবে। এগুলোকে বলা হচ্ছে লাইব্রেরি। আসলে সবগুলো কম্পিউটারের দোকান। তিন ফুট বাই ছয় ফুট আকারের ছোট ছোট একেকটি ঘর। এসব দোকান থেকে কাগজপত্র পূরণ করতে হয়। দূতাবাসের ভেতরে কাগজ নিয়ে গেলে জিজ্ঞেস করা হয়, কোন দোকান থেকে করেছেন। ওই কর্তার মনোনীত দোকান না হলে বেরিয়ে পড়ে নানা ধরনের ভুল। এরপর তাকে পাঠানো হয় সিন্ডিকেটের মনোনীত দোকানে। এভাবে কনস্যুলেটের ভেতরে-বাইরে গড়ে ওঠা সিন্ডিকেটের কারণে প্রবাসী শ্রমিকরা বিপদে পড়ছেন। টাকা যাচ্ছে, সময় নষ্ট হচ্ছে। আগেই বলেছি, সময়টা প্রবাসী শ্রমিকদের জন্য খুব গুরুত্বপূর্ণ। 
সৌদি আরবের প্রবাসী শ্রমিকদের বিষয়ে সরকার প্রচার করে যে, এখানে তারা বিরাট সফলতা অর্জন করেছে। অনেক অবৈধ শ্রমিক বৈধ হয়েছে। আগের জটিলতাগুলো এখন আর নেই। শ্রমিকরা ফেরত আসছে না, এটাকেই সরকার তার সফলতা হিসেবে প্রচার করে। এর ফলে শ্রমিকরা চেষ্টা করলে তানাজুল (মালিক) পরির্বতন করতে পারছেন। এজন্য খরচ হয় তিন থেকে চার লাখ টাকা। কিন্তু কাজটা মোটেও সহজ নয়। বেশির ভাগ শ্রমিককে দালালের মাধ্যমে এই কাজ করতে হয়। অনেক সময় টাকা নিয়ে পালিয়ে যায় দালালরা।
বর্তমানে সৌদি আরবে দুই ধরনের বাংলাদেশি শ্রমিক বেশি সমস্যায় আছেন। তারা হলেন, গৃহকর্মী (খাদ্দামা) ও পৌরসংস্থার কর্মী (বদলদিয়া আমেল)। পৌরকর্মীদের দিয়ে রাস্তা পরিষ্কারের কাজ করানো হয়। তাদের বেতন খুবই কম। ৩০০ থেকে ৬০০ রিয়ালের মধ্যে। অথচ তাদের একজনের খাওয়াতেই খরচ হয় কমপক্ষে ২৫০ রিয়াল। তাছাড়া অনেক টাকা খরচ করে আসতে হয় দেশ থেকে। বাধ্য হয়ে কাজ বদলাতে হয় তাদের। বা ওই কাজের পাশাপাশি অন্য কোনো কাজ করে বাড়তি রোজগারের চেষ্টা করেন। এটা করতে গিয়ে পুলিশের কাছে ধরা পড়তে হয়। নারী শ্রমিক যারা যান, তারা সবাই খাদ্দামা হিসেবে নিয়োগ পান। মালিকদের ঘৃণ্য বর্বর-বিকৃত মানসিকতার মুখোমুখি হতে হয় তাদের। পালানো ব্যতিত অনেকেরই আর কোনো উপায়ই থাকে না।
মালিক পাল্টানোর সময় অনেকেই টাকা-পয়সা কিছু পান না। এ নিয়ে আইন, আদালত করার সামর্থ্য তো শ্রমিকদের থাকেই না, উল্টো আছে চোরের অপবাদে হাত কাটা যাওয়ার আশঙ্কা। ফলে টাকাটা তারা নেন দেশ থেকে। আত্মীয়-পরিজনকে ফোন দিয়ে তারা টাকা চান। কিন্তু দেশ থেকে টাকা পাঠানোর কোনো ব্যবস্থা নেই। ফলে টাকা হুন্ডির মাধ্যমেই যায়। সেজন্য শ্রমিকদের আরও বাড়তি ব্যয় গুনতে হয়। অথচ টাকা পাঠানোর সুযোগ থাকলে শ্রমিকের এই সঙ্কট বাড়ে না। আবার রাষ্ট্রেরও আয় হতো এ থেকে।
প্রবাসী শ্রমিকদের সমস্যার শেষ নেই। দেখা গেল একজন শ্রমিক মারা গেছেন। মালিকের বেঁধে দেয়া এলাকা থেকে তিনি হয়তো কোনোদিনই বেরুতে পারেননি, হয়তো ১০ বছরে কখনোই দূতাবাসে আসেননি। হয়তো তার পাসপোর্ট, কাগজপত্র এতদিনে নাই হয়ে গেছে। সৌদি নিয়মে মৃত ব্যক্তি প্রবাসী হলে তাকে দাফন করতে গেলে সংশ্লিষ্ট দেশের দূতাবাসের শনাক্তকরণপত্র ও অনাপত্তিপত্র লাগে। কিন্তু এরকম লাশের অনুমোদনের জন্য দূতাবাসকে তো কিছু কাগজপত্র দেখাতে হবে। লোকটা কোন দেশের, তারা তো জানেন না। ফলে দূতাবাসের সামনে প্রায়ই এরকম অনেক মানুষকে দেখা যায়, যারা মৃত বন্ধু বা স্বজনের দাফনের অনুমতির জন্য এর ওর হাতে-পায়ে ধরছেন। 
পাসপোর্ট নবায়নের বিষয়টি নিয়ে সম্প্রতি সৌদি প্রবাসীরা পড়েছেন বিরাট ঝামেলায়। তাদের বড় অভিযোগ হচ্ছে, কোনো একটা কাজে দূতাবাসে আসার পরই কেবল এ বিষয়টা জানতে পারছেন। এর বাইরে সরকারের তেমন কোনো প্রচার প্রচারণা নেই। এমনকি সৌদির পাশাপাশি দেশে প্রচার চালালেও পরিবার-স্বজন মারফত প্রবাসীদের কানে খবরটা চলে যায়। কিন্তু পাসপোর্ট নবায়ন যে বাধ্যতামূলক, এই খবরটা শ্রমিকদের কাছে পৌঁছানোর ব্যবস্থা পর্যন্ত সরকার করছে না। এর সঙ্গে যোগ হয়েছে সৌদিতে অবস্থিত বাংলাদেশ সরকারের অফিসগুলোকে কেন্দ্র করে গড়ে ওঠা দুর্নীতি। স্থানীয় দূতাবাসকেন্দ্রিক দালালচক্রের খপ্পরে পড়ে শ্রমিকদের পকেট কাটা যাচ্ছে, ভোগান্তি তো আছেই। এদিকে সরকার উদ্যোগ নিয়েছে ১৫ লাখ পাসপোর্ট নবায়নের। আগে থেকে কিছু মানুষের কাছে যন্ত্রপাঠ্য পাসপোর্ট থাকলেও এতে ৩০ লাখের মধ্যে বিশাল সংখ্যক মানুষই নতুন পাসপোর্ট পাবেন না। কিন্তু সৌদি সরকার পরিষ্কার জানিয়ে দিয়েছে, আগামী বছরের নভেম্বরের পর যন্ত্রপাঠ্য পাসপোর্ট না হলে প্রবাসীদের গ্রেপ্তার করা হবে। 
বিভিন্ন মহল থেকে সরকারকে পরামর্শ দেয়া হয়েছিল, সৌদিতে বসবাসরত বাংলাদেশি ছাত্রসহ অন্য পেশাজীবীদের ডেকে তাদের মাধ্যমে যৌথ দল গড়ে সে দেশের জেলায় জেলায় ক্যাম্পেইন করে কাজটা দ্রুত সম্পন্ন করা যায়। কিন্তু দূতাবাসের বক্তব্য হচ্ছে, যাদের দিয়ে কাজ করানো হচ্ছে, তারা পরবর্তীতে এসব নিয়ে ব্যবসা ফেঁদে বসতে পারে। প্রবাসীদের অভিযোগ, নিজেদের ব্যবসা টিকিয়ে রাখতেই তারা এই জটিলতা তৈরি করছেন। যাতে শ্রমিকদের ফাঁদে ফেলে পকেট কাটা যায়।
সৌদি প্রবাসী শ্রমিকরা দূতাবাসে গিয়ে যথেচ্ছ দুর্ব্যবহারের মুখোমুখি হন। টাকা ছাড়া তাদের দিয়ে কোনো কাজই করানো যায় না। দেশে ফিরে বিমানবন্দরেও তাদের যা-তা শুনতে হয়, নাকাল হতে হয়। পশ্চিম ফেরত বা পশ্চিমাপন্থী আমাদের যেসব বুদ্ধিজীবীরা দুনিয়া অনেক এগিয়ে গেছে বা এখন আর শ্রেণীর বালাই নেই বলে ফতোয়া দেন, তাদের জিজ্ঞেস করতে ইচ্ছে হয়- বিদেশ ফেরত শ্রমিকদের সঙ্গে বিমানবন্দরের সরকারী কর্তারা কী আচরণ করে, তা কি দেখতে পান? ইউরোপ প্রবাসী ও আরব প্রবাসী শ্রমিকদের মধ্যেকার বৈষম্যের নমুনা কি আপনাদের চোখে পড়ে? বিদেশে ‘ক্রীতদাস’ হিসেবে মানুষ রপ্তানিটা কি আপনাদের দাসযুগের বর্বরতার কথা মনে করিয়ে দেয় না? জানি, উত্তরে তারা কথার তুবড়ি ছোটাবেন। তবু স্বীকার করবে না, দুনিয়াটা একদল অমানুষ দখল করে আছে। তারা কেবল তাদের স্বার্থটাই দেখছে। তাই মানুষ আজো বন্দি-ক্রীতদাস। আর অমানুষের বাচ্চারা সেই ক্রীতদাসের অর্থ দিয়েই ভোগ-বিলাসে ও বিদেশী প্রভুদের পা চাটায় মত্ত! 
আজ আমাদের এই রেমিটেন্সের পেছনের দুঃখগাঁথা সম্পর্কে সচেতন হওয়া উচিত। জোর গলায় বলা উচিত- আমরা আমাদেরই দেশবাসীকে ক্রীতদাস বানানোর পক্ষে নই। আমরা চাই না, কোনো শ্রমিকভাই জাহাজের খোলে চড়ে বিদেশ যাওয়ার পথে সাগরে ডুবে মরুক নিদারুণ কষ্টে। আমরা চাই না, আরব মরু সবুজ করে আমাদের ভাই কাটাক বন্দি জীবন। আরবের বিকৃত-বর্বরদের ঘরে কাজ করতে গিয়ে বোবা হয়ে ফিরুক আমাদের বোনেরা। মানুষ বিক্রি করে, জীবন বিক্রি করে, নিজের ভাই-বোনদের বিক্রি করে আমাদের বৈদেশিক মুদ্রার দরকার নেই। এই সুজলা-সুফলা দেষ চষে আমরা আমাদের ব্যবস্থাটা করে নিতে পারব। সেজন্য দরকার দালালদের উৎখাত করা। যারা আমাদের মাথায় চাপিয়ে দিয়েছে বিদেশী চুক্তির অসংখ্য বোঝা। যারা হাতে-পায়ে শেকল পরিয়ে, কোনো রকমে বেঁচে থাকার এক পাশবিক জীবনে আমাদের সকলকে করেছে বন্দি। মুক্তির এই ফরমানটা আজ ছড়িয়ে দিতেই হবে।

