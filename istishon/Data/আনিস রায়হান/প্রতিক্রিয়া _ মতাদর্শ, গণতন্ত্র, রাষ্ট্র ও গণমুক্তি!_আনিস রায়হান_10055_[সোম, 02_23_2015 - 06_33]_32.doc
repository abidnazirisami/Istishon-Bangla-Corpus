প্রতিক্রিয়া _ মতাদর্শ, গণতন্ত্র, রাষ্ট্র ও গণমুক্তি!


বাংলাদেশ আজ ‘গণতন্ত্র’ ভাবনার বৈশ্বিক কেন্দ্রে পরিণত হয়েছে। এখানকার রাজনৈতিক দল, বিভিন্ন গণসংগঠন, দলীয় ও দলহীন বুদ্ধিজীবী, সবার আলাপেরই গুরুত্বপূর্ণ অংশ দখল করেছে ‘গণতন্ত্র’ ভাবনা। সম্প্রতি উদ্ভূত রাজনৈতিক পরিস্থিতিই ‘গণতন্ত্র’কে এরকম গুরুত্বপূর্ণ বিষয়ে পরিণত করেছে। শাসকশ্রেণীর প্রধান দুই রাজনৈতিক জোট ‘গণতন্ত্র রক্ষা’ ও ‘গণতন্ত্র হত্যা’ নিয়ে পরস্পরবিরোধী আপাতদৃষ্টে অমীমাংসেয় এক দ্বন্দ্বে জড়িয়েছে। যার সমাধান খুঁজতে গিয়ে অন্যদের পাশাপাশি বিভিন্ন কমিউনিস্ট, বামপন্থী ও গণসংগঠনও তাদের কাঙ্খিত ‘গণতন্ত্র’ সম্পর্কে বক্তব্য-বিবৃতি দিচ্ছেন। নানা পক্ষের বুদ্ধিজীবীরাও লাগাতার এ নিয়ে লিখে চলেছেন। বিভিন্ন সাময়িকী ও দৈনিকের পাতা এখন ‘গণতন্ত্রে’র ভারে ন্যুজ্ব!
গণতন্ত্রের সূত্র ধরে আলাপ সব দিকেই যাচ্ছে। প্রগতিশীল দাবীদাররা এমন পরিস্থিতিতে কমিউনিস্ট ও বামপন্থীদের দুর্বলতার কথা স্মরণ করিয়ে দিচ্ছেন। অনেকে নানা আশাবাদের কথাও বলছেন। আমার আজকের আলাপ গত ২৯ জানুয়ারি, ২০১৫ তারিখে দৈনিক প্রথম আলোতে প্রকাশিত পত্রিকাটির সহকারী সম্পাদক ফারুক ওয়াসিফের একটি প্রবন্ধকে সূত্র ধরে। ‘দিনবদল’ উপশিরোনামের এ লেখাটির শিরোনাম ছিল, ‘গ্রিসের তরুণেরা পারে, আমরা কেন পারি না?’। শিরোনাম ও উপশিরোনাম নির্দেশ করে যে, গ্রিসের অভিজ্ঞতা ও বাংলাদেশের প্রেক্ষাপট নিয়ে লেখা এই প্রবন্ধটি নতুন দিন প্রতিষ্ঠার আশা দ্বারা চালিত। লেখাটিতে সম্প্রতি গ্রিসে ভোটে জিতে ক্ষমতায় যাওয়া বামপন্থী রাজনৈতিক দল সিরিজা প্রসঙ্গ, তাদের প্রদর্শিত পথ এবং বাংলাদেশের বর্তমান পরিস্থিতি ও লেখকের এ সংক্রান্ত চিন্তার বেশ খানিকটা উঠে এসেছে।
লেখক দীর্ঘদিন বাম রাজনীতির সংস্পর্শে আছেন। কখনো সরাসরি বা কখনো কিছুটা নিষ্ক্রীয়! তবে বাম বলয়ে বা বামপন্থী হিসেবে পরিচিত ব্যক্তি ও সংগঠনের সঙ্গে তার ওঠবস অব্যাহত আছে। শুধু তাই নয়, লেখালেখি বাদে সরাসরি মাঠের আন্দোলনেও তার দেখা মেলে। রাষ্ট্রীয় নিপীড়ন, গণবিরোধী নানা তৎপরতার প্রতিবাদে তাকে আমরা রাস্তায় দেখেছি। ব্যক্তিগতভাবে তার জ্বালাময়ী বক্তব্য শুনে উদ্বেলিতও হয়েছি। প্রগতিশীল, তরুণ বুদ্ধিজীবী হিসেবে ইতোমধ্যে তিনি খ্যাতি অর্জন করেছেন। তার এই লেখাটি প্রকাশের পরেও অনেকে তার অকুণ্ঠ প্রশংসা করেছেন। তাই এটা অনায়াসে বলা যায় যে, ব্যক্তি ফারুক ওয়াসিফের এই মত কেবল ব্যক্তিতে সীমাবদ্ধ নয়, বরং এটা আসলে এ সমাজের আরো অনেকেরই মত। আমি অন্তত এমনটাই মনে করি এবং সে হিসাবেই এগুতে চাই। 
ব্যক্তির মতকে সমাজের একজন প্রতিনিধির মত হিসেবে দেখলেই আমরা ওই মতের গভীরে যেতে পারব। তা না হলে, পুরো আলাপ ব্যক্তিকেন্দ্রীক হয়ে যাবে। ব্যক্তিকেন্দ্রীক হলে আমাদের দুজনার মধ্যেকার শত্রুতা ছাড়া, এর কোনো ফল আসবে না। তাই ফারুক ওয়াসিফের লেখার বিপরীতে আনিস রায়হানের লেখা, এভাবে না দেখে নির্দিষ্ট একটি পক্ষের মতামতের বিপরীতে অন্য একটি পক্ষের মত হিসেবে দেখলেই বরং আমাদের উদ্দেশ্য সাধিত হবে। উদ্দেশ্যটা কী? নিঃসন্দেহে সমাজ পরিবর্তনের সংগ্রামকে এগিয়ে নেয়া। আমি নিশ্চিত, এই লেখার উদ্দেশ্যও তাই ছিল! বোধ করি এর বিষয়বস্তু ছিল মুক্তির দিশা। সুতরাং ব্যক্তিতে না নেমে সঠিক পদ্ধতিতে আলোচনা এগুতে পারলে আমরা হয়তো রেশারেশি, নিজেকে প্রতিষ্ঠার তাড়না থেকে বেরিয়ে মুক্তির দিশা সংক্রান্ত ভাবনাকে এগিয়ে নিতে পারব। শুরু করা যাক।

প্রবন্ধটি শুরু হয়েছে বাংলাদেশের তরুণদের উপলব্ধি, বোধ, চিন্তা ও তৎপরতার ওপর মূল্যায়ন টেনে। সেই মূল্যায়নটা নেতিবাচক- ‘বিভিন্ন জাতির তরুণেরা যখন জাগতিক অর্থনৈতিক প্রশ্নে আকুল ও ব্যাকুল, তখন বাংলাদেশি তরুণেরা ব্যস্ত মতাদর্শ ও আবেগের টানাটানিতে।’ মূল্যায়ন নেতিবাচক হওয়াটা দোষের কিছু নয়, বাস্তবতা যা সেটাই বলা উচিত। লেখক তার দৃষ্টিভঙ্গি তুলে ধরেছেন। কিন্তু এই বক্তব্যে কি সঠিক মত প্রতিফলিত হয়েছে? বিভিন্ন জাতির তরুণরা যখন ‘জাগতিক অর্থনৈতিক প্রশ্নে’ ব্যস্ত, এদেশের তরুণেরা তখন ব্যস্ত ‘মতাদর্শ ও আবেগের টানাটানিতে’। এ থেকে মনে হয় মতাদর্শ ও আবেগ যেন জাগতিক অর্থনৈতিক বিষয়াদির বিপরীতে বা তার থেকে অনেক দূরে অবস্থান করে। আসলে কি তাই? মতাদর্শ জিনিসটি আসলে কি? 
বাংলায় মতাদর্শ শব্দটি ব্যবহৃত হয় ইংরেজি ইডিওলজি’র শব্দার্থে। ইডিওলজি কাকে বলে? উইকিপিডিয়ার দেয়া সংজ্ঞায় বলা হচ্ছে, An ideology is a set of conscious and unconscious ideas which make up one's goals, expectations, and actions. An ideology is a comprehensive normative vision, a way of looking at things, as argued in several philosophical tendencies। সোজা কথায়, মতাদর্শ হচ্ছে চিন্তার পদ্ধতি, বস্তুকে দেখার দৃষ্টিভঙ্গী, এটাই ব্যক্তির লক্ষ্য, প্রত্যাশার মাত্রা এবং করণীয় ঠিক করে দেয়। আমরা এমনটাই জানতাম। সুনির্দিষ্ট মতাদর্শের কারণে একজন যা ন্যায্য ভাবেন, মতাদর্শিক ভিন্নতার কারণে অন্যের কাছে তা অন্যায্য হয়ে যায়। সুতরাং মতাদর্শের গুরুত্ব বিরাট। 
মতাদর্শ তথা চিন্তার পদ্ধতি যদি সঠিক না হয়, তাহলে আমরা যে লক্ষ্য ও করণীয় নির্ধারণ করব, তাতে সফলতার সম্ভাবনা থাকে না বললেই চলে। কারন চিন্তার পদ্ধতি ভুল হলে অনুসন্ধান ভুল হবে, বিশ্লেষণ ভুল হবে, সিদ্ধান্তও আসবে ভুল। আমরা যারা নিজেদের প্রগতিশীল দাবী করি, তারা এই ‘সফলতা’ বলতে সমগ্র মানবজাতির উন্নয়ন ও অগ্রসরতাকেই বুঝি। সুতরাং সঠিক পথে এগুনোর নিমিত্তে সঠিক মতাদর্শ আমাদের জন্য খুবই দরকারী। কিন্তু এখানে দেখা যাচ্ছে মতাদর্শকে খুব খাটো করে দেখা হয়েছে, আমরা মনে করি, এই চিন্তা ভুল। 
প্রবন্ধটিতে বলা হয়েছে, মতাদর্শ ও আবেগের টানাটানির ফলে বাংলাদেশের তরুণেরা আলোড়িত হয়েছে মুক্তিযুদ্ধ ও ইসলামের নামে। তাদের করা শাহবাগ-শাপলার ‘আনাড়ি আলোড়নে দেশ বিভক্ত হয়েছে, রাজনীতি সহিংস হয়েছে এবং তার ধাক্কা গিয়ে লেগেছে অর্থনীতিতে।’ একই প্রবন্ধে আরো এসেছে, ‘গ্রিকরাই গণতন্ত্র উদ্ভাবন করেছিল, গণতন্ত্রকে পুনরায় উদ্ভাবনের কৃতিত্বটাও তাদেরই। এবং সেই গণতন্ত্র এখন পুঁজিবাদকে লাগাম পরাতে চাইছে।’ গ্রিসের বামপন্থি দল সিরিজা’কে এখানে ‘পুঁজিবাদবিরোধী’ বলা হয়েছে। বক্তব্য থেকে স্পষ্ট হয় যে, এই প্রবন্ধের অবস্থানও পুঁজিবাদের বিপক্ষে। কিন্তু আগের মন্তব্যটিতে একইসঙ্গে বাংলাদেশের বিদ্যমান পুঁজিবাদী অর্থনীতির গায়ে ‘ধাক্কা’ লাগা নিয়ে দুশ্চিন্তাও প্রকাশ পেয়েছে। কথা হচ্ছে, বাংলাদেশের বর্তমান অর্থনীতির ধরন কি? গণপক্ষের অর্থনীতিবিদরা বলছেন, এই অর্থনীতি লুটেরা, এটা মানুষ, পরিবেশসহ সব প্রাণেরই শত্রু। 
সম্প্রতি অধ্যাপক আনু মুহাম্মদ তার ‘সন্ত্রাসী রাজনীতি লুটেরা অর্থনীতি’ শীর্ষক প্রবন্ধে বর্তমান বাংলাদেশের অর্থনীতির চরিত্রকে ব্যাখ্যা করেছেন। তিনি লিখেছেন, ‘ব্যাংক লুট (ঋণখেলাফী, জালিয়াতি) করে হাজার হাজার কোটি টাকা আত্মসাৎ, শেয়ারবাজারে প্রতারণা ও প্রভাববিস্তার, জমি-পাহাড়-নদী-জলাশয় দখল, রাষ্ট্রীয় বৃহৎ প্রকল্পে শতকরা ২০০ বা ৩০০ ভাগ বেশি ব্যয়, বিদেশি ঋণে ভোগবিলাসিতা, কমিশনের বিনিময়ে দেশের জন্য সর্বনাশা চুক্তি স্বাক্ষর এগুলো সবই বর্তমান অর্থনীতির অবিচ্ছেদ্য অংশ। যারা শেয়ার বাজার কেলেংকারির সাথে জড়িত, যারা ঋণ নিয়ে বড় বড় খেলাফী তারাই তো দেশের অর্থনীতির প্রভাবশালী নীতি নির্ধারক, রাজনীতিবিদ।’ আমরা জানি যে, পুঁজিবাদ ও তা থেকে সৃষ্ট সাম্রাজ্যবাদের বর্তমান চেহারাটা সারা বিশ্বেই প্রায় এরকম। এমন অর্থনীতির গায়ে ধাক্কা লাগলে ‘পুঁজিবাদবিরোধী’দের উদ্বিগ্ন হওয়ার কথা নয়। এর বিপরীতে বরং গণমুখী অর্থনীতির গোড়াপত্তন ও তার বিকাশই লক্ষ্য হওয়া উচিত ছিল।
সিরিজা পার্টিকে নিয়ে ব্যাপক আশাবাদ প্রবন্ধটিতে ছড়িয়ে আছে। লেখা হয়েছে, ‘গ্রিক তরুণেরা নির্বাচনের মাধ্যমে পুরোনো শাসকদের সরিয়ে রাষ্ট্রক্ষমতায় পাঠিয়েছে নতুন বামপন্থী দলকে।... গ্রিসে জনগণ নিজেরাই চালানো শুরু করেছে তাদের গণতন্ত্র।’ এখানে এসে ‘রাষ্ট্র’, ‘গণতন্ত্র’ ও ‘জনগণ’ নিয়ে আমরা দ্বিধাদ্বন্দ্বে পড়ে গেছি। রাষ্ট্র সম্পর্কে আমরা বুঝি যে, এটা মূলত একনায়কত্ব প্রয়োগের হাতিয়ার। পুঁজিবাদীরা বলে রাষ্ট্র শ্রেণীদ্বন্দ্ব মিটমাটের যন্ত্র। আমরা পুঁজিবাদবিরোধীরা বলি, তারা সত্য আড়াল করছে। রাষ্ট্র আসলে শ্রেণীদ্বন্দ্বের অমীমাংসেয়তার ফল। যখন আর কোনোভাবেই শ্রেণীদ্বন্দ্বের মীমাংসা হলো না, তখন প্রশ্ন এলো একদলের ওপর আরেক দলের কর্তৃত্বের। ওই কর্তৃত্ব বজায় রাখতে তাদের একটি ব্যবস্থাপনা দাঁড় করাতে হলো। এটাই রাষ্ট্র- শ্রেণী একনায়কত্ব প্রয়োগের হাতিয়ার হিসাবে তার জন্ম। রাষ্ট্রের মূল অনুষঙ্গ হচ্ছে অস্ত্রধারী বাহিনী, বিচার ব্যবস্থা ও আমলাতন্ত্র। এগুলোর দরকার পড়ে শ্রেণীদ্বন্দ্বকে বশে রাখার জন্য, বিরোধীদের উত্থানকে প্রতিহত করার জন্য এবং নিজ কর্তৃত্বকে টিকিয়ে রাখা ও বিকশিত করার জন্য। সমাজে শ্রেণী না থাকলে রাষ্ট্রের কোনো অস্তিত্ত্বই থাকে না। শ্রেণীহীন কোনো সমাজে কেউ রাষ্ট্রের অস্তিত্ত্ব দেখাতে পারবে না। এ থেকে আমরা সিদ্ধান্ত টানি যে, একটি রাষ্ট্রের চরিত্র তথা তার অনুষঙ্গগুলো মৌলিকভাবে পরিবর্তিত না হলে, কেবলমাত্র শাসক বদলালে বাস্তবে সমাজের কোনো মৌলিক পরিবর্তন ঘটে না। 
এরপর আসছে গণতন্ত্রের প্রশ্ন। পুঁজিবাদীরা গণতন্ত্রকে ভোটাধিকারে সীমাবদ্ধ করে রেখেছে বলে আমরা পুঁজিবাদবিরোধীরা সব সময়ই অভিযোগ করি। বিপরীতে গণতন্ত্র বলতে আমরা বুঝি, সব ধরনের সামন্ত কাঠামোর উৎখাত, বাক স্বাধীনতা, সংগঠনের অধিকার ও সকল নাগরিকের সমানাধিকার। রাষ্ট্রের মৌলিক পরিবর্তন ছাড়া যা প্রতিষ্ঠা অসম্ভব। তার পরে থাকে জনগণ। আমাদের মতে, জনগণ হচ্ছেন রাষ্ট্রের নিপীড়িত অংশ, আর নিপীড়ক অংশ হচ্ছে জনগণের শত্রু। ইতিহাসের শিক্ষা হচ্ছে, পুরনো রাষ্ট্রকাঠামো ও জনগণের শত্রুরা এমনি এমনি জনগণের কাঁধ থেকে নেমে যায় না, বলপ্রয়োগ করে তাদের না হঠানো পর্যন্ত। ইতিহাসে এর কোনো ব্যতিক্রম নেই। 
গ্রিসে কেবলমাত্র নির্বাচনের মাধ্যমে একটি দল ক্ষমতায় গেছে। পুরনো রাষ্ট্রকাঠামো সেখানে উচ্ছেদ হয়েছে এমনটা, বা এমন কোনো সংগ্রামের কথাও আমরা শুনিনি। আমরা বুঝেছি যে, সেখানে শাসনব্যবস্থার বা রাষ্ট্রব্যবস্থার কোনো আমূল পরিবর্তন ঘটেনি, কেবলমাত্র শাসক পরিবর্তন হয়েছে। কেবলমাত্র এটুকু দিয়ে কোথাও জনগণের শাসন আসতে পারে না, তা সেই শাসকরা যতই উদার বা মানবিক হন না কেন! পুরনো ব্যবস্থা টিকে থাকলে শোষণ-নিপীড়ন হয়ত নতুন শাসকের কল্যাণে রূপ বদলাতে পারে, তবে উচ্ছেদ হয় না, বরং টিকে থাকে বহাল তবিয়তেই! ইতিহাসের এই শিক্ষাগুলো এই প্রবন্ধে প্রতিফলিত হয়নি! কেন? আগেই বলা হয়েছে, মতাদর্শ তথা চিন্তার পদ্ধতিই ঠিক করে দেয়, ঘটনাকে আমরা কিভাবে দেখব! মতাদর্শিক পার্থক্যের কারণেই আমরা আজ যাকে আগের ব্যবস্থা টিকে থাকা বলছি, এই প্রবন্ধে তাকে দেখা হচ্ছে জনগণের নিজেদের দ্বারা চালিত গণতন্ত্র হিসাবে!
প্রবন্ধটিতে বলা হয়েছে, ‘বৈশ্বিক মন্দার সময়ও এই প্রশ্ন উঠেছিল, গণতন্ত্র যদি পুঁজিবাদকে সামলাতে পারত, তাহলে কতিপয় ব্যবসা-গোষ্ঠীর স্বেচ্ছাচারিতায় বিশ্বের কোটি কোটি মানুষকে ভুগতে হতো না;... পুঁজিবাদ আর গণতন্ত্র একসঙ্গে চলে না— এই স্লোগান উঠেছিল যুক্তরাষ্ট্রের ওয়াল স্ট্রিটবিরোধী অকুপাই আন্দোলনে।’ আসলেই কি তাই? গণতন্ত্রের সঙ্গে কি পুঁজিবাদের এমন কোনো দ্বন্দ্ব আছে? গ্রিসে যে গণতন্ত্রের জন্ম হয়েছিল, তাতে সেই সমাজের নিপীড়িত দাসদের কোনো অধিকার ছিল না। তারা ছিল গণতন্ত্রের আওতার বাইরে। পুঁজিবাদের বিকাশের পর পৃথিবীতে যত দেশে ব্যবস্থা হিসাবে গণতন্ত্র এসেছে, কোথাও আমরা গণতন্ত্রের সঙ্গে পুঁজিবাদের দ্বন্দ্ব দেখিনি। বরং গ্রিসের দাসদের মতো করে দেখেছি, এসব সমাজের নিপীড়িত মানুষগুলোও গণতান্ত্রিক অধিকারের বাইরেই থেকেছেন। গণতন্ত্র সব সময়েই পুঁজিপতিদের সেবা করেছে, কারন রাষ্ট্রটাই যে তাদের। প্রবন্ধে উত্থাপিত গণতন্ত্র ও পুঁজিবাদের দ্বন্দ্বকে কষ্টকল্পিত প্রকল্প বলেই মনে হচ্ছে। 
যদি আদর্শ গণতন্ত্রের কথাও বলা হয়, যার অর্থ দাঁড়াবে সমানাধিকার, তা কি কোনো রাষ্ট্র তথা দমনের হাতিয়ার টিকিয়ে রেখে তার অধীনে প্রতিষ্ঠা করা সম্ভব? যতদিন পৃথিবীতে রাষ্ট্র আছে, ততদিন আদর্শ গণতন্ত্র আসার রাস্তাও বন্ধ। রাষ্ট্র ভাঙার সংগ্রাম ছাড়া যেমন পুঁজিবাদকে হঠানো যায় না, তেমনি পুঁজিবাদকে উৎখাত না করে, পুঁজিবাদী ব্যবস্থা, কাঠামো, রাষ্ট্র না ভেঙে প্রকৃত গণতন্ত্র আনা যায় না। অথচ রাষ্ট্র টিকে থাকার পরেও, পুঁজিবাদী কাঠামো উচ্ছেদ না করার পরেও, সিরিজাকে এই প্রবন্ধে দেখা হয়েছে ‘পুঁজিবাদবিরোধী’ হিসাবে, তাদের বিজয়কে বলা হয়েছে, ‘কলি উল্টানো ঘটনা’! 
আদতে পৃথিবীতে এমন অনেক দলই আছে, যারা বক্তব্যে ও ঘোষণায় পুঁজিবাদের বিরোধিতাই করে, কিন্তু কাজের ক্ষেত্রে দেখা যায় পুঁজিবাদের সঙ্গে তাদের বিরোধ কমই, তারা পুঁজিবাদী রাষ্ট্রকাঠামোরই সেবা করে চলে। ভারতের কোনো কোনো প্রদেশে এ ধরনের বামপন্থীরা ক্ষমতায় এসেছে আবার চলেও গেছে। সেসব স্থানে এখনো পুঁজিবাদ বহাল তবিয়তেই আছে। যদিও বামপন্থী শাসকদলগুলোর বক্তব্য এবং ঘোষণাপত্র আজো ‘পুঁজিবাদবিরোধী’ই বটে! প্রবন্ধটিতে পুঁজিবাদ ও গণতন্ত্রের স্বরূপ যেমন আড়াল হয়েছে, তেমনি তথাকথিত পুঁজিবাদবিরোধীদের আসল চেহারাটাও ঢাকা পড়ে গেছে। বস্তুত একটি পার্টির পুঁজিবাদবিরোধিতা কেবলমাত্র রাষ্ট্র ভাঙার সংগ্রামেই মূর্ত হয়!
পুঁজিবাদী রাষ্ট্রের বিরুদ্ধে এই প্রবন্ধে কোনো শক্ত অবস্থান নেই, বরং পুঁজিবাদবিরোধীদের প্রশ্নে এখানে নেতিবাচক ধারনা মূর্ত হয়েছে। এতে লেখা হয়েছে, ‘তরুণ প্রধানমন্ত্রী সিরিজা পার্টির নেতা আলেক্সিস সিপ্রাসসহ জয়ীদের অনেক নেতাই পুরোনো কমিউনিস্ট পার্টি থেকে বেরিয়ে এসে নতুন বাম মূল্যবোধ ও চিন্তার জন্ম দিয়েছেন।’ গ্রিসের সেই পুরনো কমিউনিস্ট পার্টি সঠিক ছিল কি বেঠিক ছিল, আমরা জানি না। তবে কমিউনিস্ট মতাদর্শই যে কেবলমাত্র পুঁজিবাদের সঙ্গে অমীমাংসেয় দ্বন্দ্বে লিপ্ত এটা আমাদের সবার জানা। সিরিজা পার্টির নেতারা আগেরটিকে ভুল মনে করে সেখান থেকে বেরিয়ে আরেকটি কমিউনিস্ট পার্টি গড়ার চেষ্টা করেননি, বরং তারা নতুন কমিউনিস্ট পার্টি না করে, নতুন বাম মূল্যবোধ জন্ম দিয়েছেন- এটাকে এই প্রবন্ধে স্বাগত জানানো হয়েছে, সমর্থন দেয়া হয়েছে। এর মধ্য দিয়ে সূক্ষ্মভাবে এই প্রচারণা চালানো হয়েছে যে, কমিউনিস্ট পার্টি দিয়ে আর সমাজ পরিবর্তন হবে না, নতুন বাম মূল্যবোধের পার্টি লাগবে। এরকম বক্তব্য আরো জোরেশোরে আমাদের এখানে অনেকেই দীর্ঘদিন থেকে দিচ্ছেন। কিন্তু আমরা কমিউনিস্ট মতাদর্শ দ্বারা চালিত পার্টি ব্যতিত অন্য কোনো কেন্দ্র থেকেই শোষণ-বৈষম্যহীন সমাজ গড়ার লড়াই দেখছি না।
প্রবন্ধটির কোনো কোনো বক্তব্যকে অসংলগ্ন মনে হয়েছে। এতে এসেছে, ‘মতাদর্শের ভিত্তিতে নয়, কর্মসূচির ভিত্তিতে জোট গঠন করে দেখিয়েছে, তারা নীতির সঙ্গে আপস করেনি, বরং নীতিগত আপস করেছে।’ আমরা জানি যে, মতাদর্শগত ঐক্যই প্রকৃত ঐক্য, কর্মসূচীগত ঐক্য তার তুলনায় খুবই সাময়িক ও অস্থায়ী। প্রবন্ধটির এই বক্তব্যের মাধ্যমে দীর্ঘস্থায়ী ঐক্যের বিরোধিতা করা বা তাকে খাটো করে দেখা হয়েছে। আর কর্মসূচীর ঐক্য কি নতুন কিছু? চীনের কমিউনিস্ট পার্টির নেতা মাও সেতুঙ তার সুবিদিত ‘যুক্তফ্রন্টের লাইন’ বলতে কি বুঝিয়েছেন? এই কর্মসূচীগত ঐক্যকেই তো। কিন্তু মতাদর্শগত ঐক্য অর্জন করা না গেলে যে বিজয় ধরে রাখা যায় না, তা কি প্রমাণীত হয়নি? মতাদর্শগত ঐক্যকে খাটো করে কি একটি সংগঠনের পক্ষে জনগণকে কোনো মহান লক্ষ্যের দিকে এগিয়ে নেয়া সম্ভব? 
প্রবন্ধটিতে আসা কিছু মতকে আজকের সাম্রাজ্যবাদী বিশ্বব্যবস্থা থেকে বিযুক্তভাবে দেখা হয়েছে বলে আমাদের মনে হয়েছে। এতে বলা হয়েছে, ‘সিরিজার আপাতত উদ্দেশ্য রাষ্ট্রব্যবস্থার আমূল উচ্ছেদ নয়, বরং রাষ্ট্রটাকে পরাশক্তি ও দেশীয় অভিজাতদের দখলমুক্ত করে জনগণকে কিছুটা স্বাচ্ছন্দ্য দেওয়া।’ কথাগুলো শুনতে খুবই আরামপ্রদ। কিন্তু আজকের বিশ্বব্যবস্থায় রাষ্ট্রটাকে পরাশক্তি ও দেশীয় অভিজাতদের হাত থেকে মুক্ত করতে গেলে কি করতে হবে? সোজা কথায়, উৎপাদনের উপকরণের মালিকানা থেকে তাদের হঠাতে হবে। তাদের বিনিয়োগ বা মালিকানা বাজেয়াপ্ত করা না গেলে কি তাদের কর্তৃত্ব ঠেকানো যাবে? তাদের সৃষ্ট অস্ত্রধারী বাহিনী, যা কিনা শাসকচক্রের এই বৈশ্বিক ও দেশীয়, উভয় দুর্বৃত্তায়নের সঙ্গেই যুক্ত, তাদের উৎখাত না করা গেলে কি এই দুর্বৃত্তায়ন রোধ করা যাবে? 
যদি সিরিজা পার্টি রাষ্ট্রব্যবস্থার আমূল উচ্ছেদ না ঘটায়, এর অর্থ দাঁড়াবে তারা এই কাজগুলোর একটিও করতে পারবে না। যদি আন্তরিকভাবে চেষ্টাও করে, তাহলে যুদ্ধবাজ সাম্রাজ্যবাদীরা কি তাদের ছেড়ে দিবে? এমনকি তাদের সালভাদর আলেন্দের পরিণতিও বরণ করতে হতে পারে! এটা কি ভাবা হয়েছে যে, সিরিজা পার্টির যেহেতু সশস্ত্র সংগ্রামের কোনো লাইন নেই, তাই পরাশক্তি ও অভিজাতদের হাত থেকে জনগণকে মুক্ত করার দিকে তাদের এক পা এগুনোর অর্থ হচ্ছে, সেদেশের নিরস্ত্র মানুষদের সাম্রাজ্যবাদ ও দেশীয় পুঁজিপতিদের মারণাস্ত্রের মুখে ঠেলে দেয়া! আর এই ‘হঠকারিতা’র পথে যদি তারা না যান, তাহলে তারা অবশ্যম্ভাবীভাবে থেকে যাবেন সংস্কারের পুঁজিবাদী কর্মসূচীতেই! বস্তুত এই সংস্কারই যে তাদের আসল পথ, তা পার্টিটির রাষ্ট্রব্যবস্থার আমূল উচ্ছেদের কোনো কর্মসূচী না থাকার মধ্য দিয়েই প্রমাণ হয়!
সব শেষে বলব, পুঁজিবাদপন্থী তথাকথিত প্রগতিশীলতা সর্বদাই শোষণের অধিকারকে স্বীকৃতি দেয়। তারা শোষণের বিষয়টিকে দূরে সরিয়ে রেখে বাদবাকি বিষয়ের ওপর গুরুত্বারোপ করে। সবাইকে নিয়ে ভালো থাকার কথা বলে নিজেরা ভালো থাকাটাই এই প্রগতিশীলতার সারবস্তু! বিপরীতে আমরা যারা পুঁজিবাদের বিরুদ্ধে কথা বলি, পুঁজিবাদকে মানবজাতির অগ্রযাত্রার বাধা এবং জনগণের শত্রু মনে করি, তারা এমন কোনো সমাজের পক্ষে কথা বলতে পারি না, যেখানে শোষণমূলক ব্যবস্থা টিকে থাকে। কারন এই শোষণমূলক ব্যবস্থা টিকে থাকাটাই পুঁজিবাদ। যেখানে শোষণটা যত কম বোঝা যায়, সেই পুঁজিবাদ তত বেশি পরিশীলিত। আমরা মানুষের মুক্তি চাই, সাম্য চাই। পরিশীলিত পুঁজিবাদের বা কোনো ধরনের শোষণ-বৈষম্যের পক্ষে দাঁড়ানোটা, শোষণের প্রশ্নটাকে দূরে সরিয়ে রাখাটা, আমাদের কাজ নয়- ওটা পুঁজিবাদের দালালদের কাজ।

