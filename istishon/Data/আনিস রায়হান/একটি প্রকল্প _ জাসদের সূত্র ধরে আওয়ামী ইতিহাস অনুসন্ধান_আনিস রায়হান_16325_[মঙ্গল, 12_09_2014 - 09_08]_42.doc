একটি প্রকল্প _ জাসদের সূত্র ধরে আওয়ামী ইতিহাস অনুসন্ধান


মহিউদ্দিন আহমদ লিখিত ‘জাসদের উত্থান পতন : অস্থির সময়ের রাজনীতি’ বইয়ের প্রতিটি পাতা বাংলাদেশের রাজনীতি ও ইতিহাস বোঝার জন্য অসম্ভব গুরুত্বপূর্ণ। সম্প্রতি বইটি প্রকাশিত হয়েছে ‘প্রথমা’র ব্যানারে। বিতর্ক, বিষোদ্গার, হামলা-মামলা-ঝামেলা, অনেক কিছুই ঘটতে পারে বইটি ঘিরে। কিন্তু আমার কাছে বিষয়টা আগ্রহের, কারণ এই সূত্রটাই আওয়ামী লীগের সঠিক ও গোপন ইতিহাসটা খুঁজে বের করতে সবচেয়ে বেশি কার্যকরী। এ উদ্দেশ্যেই বইটি থেকে বিশেষ কিছু উদ্ধৃতি ও আমার কিছু কথা তুলে ধরব। আশা করি, পাঠকরা জাসদ সম্পর্কে এ থেকেই চূড়ান্ত সিন্ধান্ত না নিয়ে বরং আরও অনুসন্ধানে নামবেন। 

মহিউদ্দিন আহমদ লিখেছেন, “জাসদের নেতৃত্ব, বিশেষ করে সিরাজুল আলম খানের উত্থান ঘটেছিল ষাটের দশকে পাকিস্তানি শাসকগোষ্ঠীর বিরুদ্ধে বাংলাদেশের মানুষকে জাতীয়তাবাদী ধারণায় উদ্বুদ্ধ ও সংগঠিত করার মধ্য দিয়ে। এ ক্ষেত্রে তিনি নেতা হিসেবে পেয়েছিলেন শেখ মুজিবকে। যতদিন শেখ মুজিবের সঙ্গে তাঁর সাংগঠনিক সম্পর্ক ছিল, ততদিন তাঁকে পেছনে ফিরে তাকাতে হয়নি। বাহাত্তরে তাঁদের সম্পর্কে ফাটল ধরার পর থেকেই উভয়ের পায়ের তলা থেকে ধীরে ধীরে মাটি সরে যেতে থাকে। বঙ্গবন্ধু শেখ মুজিব প্রথাগত রাজনীতির বাইরে যেতে পারেননি। তাঁর সংগঠন আওয়ামী লীগের সেই প্রস্তুতি বা ক্ষমতা ছিল না। সিরাজুল আলম খানও বুঝতে অক্ষম ছিলেন, ঊনসত্তর কিংবা একাত্তরের আন্দোলনের মডেলের আর পুনরাবৃত্তি হবে না। ফলে, যা হওয়ার তা-ই হলো। তেমন কোনো সামাজিক উপযোগিতা না থাকা সত্ত্বেও অনেকটা জোর করে আন্দোলন তৈরির চেষ্টা হলো। ফলে রাজনীতিতে এল সর্বব্যাপী নৈরাজ্য। আদর্শবাদী তরুণদের একটা প্রজন্ম দ্রোহের দহনে দগ্ধ হলো এবং রাজনীতির চোরাগলিতে হারিয়ে গেল। এর দায় কে নেবে?” (পৃষ্ঠা : ২৬৫)
আমার কাছে লেখকের এ বিশ্লেষণকে একপেশে মনে হয়েছে। তিনি ৭১ পরবর্তী রাজনৈতিক নৈরাজ্যের জন্য সিরাজুল আলম খানকে দায়ী করেছেন, আর বিপরীতে শেখ মুজিব বিষয়টি বুঝলে এত ঝামেলা হতো না, এ ধরণের একটি ইঙ্গিত দিলেন। জাসদ নিয়ে লেখকের বিরুদ্ধে মিথ্যা তথ্য উত্থাপনের অভিযোগ কিছু ক্ষেত্রে আগেই উঠেছে। তার দলিল এখানে পাবেন। তা বাদ দিয়েই আলোচনায় আসা যাক। বস্তুত এই বইয়ে লেখক ইতিহাসের সেই কালসন্ধিক্ষণকে খুব তাৎপর্যহীনভাবে বর্ণনা করেছেন। আন্দোলনের তেমন কোনো সামাজিক উপযোগীতা ছিল না বলে তিনি ওই সময়ের বিশেষত্বটাকেই ধরতে পারেননি। 
বরং সেই সময়টাই ছিল আশাবাদের, মুক্তির স্বপ্ন দেখার দিন। মাও সেতুং তখন এই অঞ্চলে শুধু নয়, সারা দুনিয়াতেই মুক্তির আলকবর্তীকা। ওদিকে কমরেড চারু মজুমদার ডাক দিয়েছেন সত্তরের দশককে মুক্তির দশকে পরিণত করার যুদ্ধে যোগ দিতে। এরকম একটা অবস্থার মধ্যেই বাংলাদেশ হলো। তরুণ মুক্তিকামী প্রজন্ম ও দেশের মেহনতি জনগণ স্পষ্ট বুঝতে পারল, তাদের কোনো মুক্তি আসেনি। লড়াইটা শেষ হবার নয়, কারণ শত্রু তথা শোষকেরা তখনও বহাল তবিয়তে বিদ্যমান। ফলে লড়াইয়ের সম্ভাবনা তখন বাংলাদেশ হওয়ার পরও মরেনি মোটেও। বরং না পাওয়ার যন্ত্রণা লড়াইকে বেগবান করার রাস্তায় গিয়ে মিশেছে। 
সত্তর দশকের গোড়ার দিকের বিশ্ব রাজনীতি, নানা ঘটনার সূত্রে জনগণের মধ্যে পরিবর্তনের আকাঙ্খা ও আশাবাদের বিকাশ, একাত্তরের অসমাপ্ত জাতীয় মুক্তির লড়াই ও জনগণের ওপর আগের শোষণ নিপীড়ন নতুন করে চেপে বসা, এবং নব্য শাসকদের ভয়াবহ দমন নিপীড়ন ও সাম্রাজ্যবাদের চক্রান্তের বিপরীতে বিপ্লবী-পরিবর্তনকামীদের লাগাতার ভুল- এই ছিল তৎকালীন রাজনৈতিক নৈরাজ্যের কারণ। লেখক এটাকে এড়িয়ে জাসদকে কেন্দ্রে বসিয়েছেন। অথচ জাসদের জন্মই এই নৈরাজ্য থেকে। 
যতদূর জানি, লেখক মহিউদ্দিন আহমদ এক সময় জাসদ করতেন। স্বাধীন বাংলাদেশে তিনি গণকন্ঠ পত্রিকা ও বিপ্লবী গণবাহিনীর সদস্য ছিলেন। আশির দশকে জাসদের ভাঙনের পর তিনি সরাসরি রাজনীতি থেকে নিজেকে দূরে সরিয়ে নেন। আরও জেনেছি তিনি এনজিও-র সঙ্গে দীর্ঘ সময় ধরে যুক্ত। 
আমার অভিজ্ঞতা বলে, বাংলাদেশের পার্টিকর্মীরা প্রায় ৯০ ভাগই পার্টিজান হয়ে থাকে। তারা পার্টি করা ছেড়ে দিলেও ওই পার্টির বৃত্তের ভেতরেই থাকে। যেকোনো মূল্যায়নে নিন্দা কিংবা প্রশংসা, কিছু একটায় তারা পার্টিকে টেনে আনবেই। এটা এক ধরণের আত্মকেন্দ্রীকতা। দীর্ঘদিন ধরে যুক্ত থাকা পার্টির বৃত্ত থেকে বের হয়ে নির্মোহভাবে বিশ্লেষণ করতে না পারার এই ব্যর্থতা আরও অনেকের মতো মহিউদ্দিন আহমদকেও আচ্ছন্ন করেছে। ফলে যে রাজনৈতিক নৈরাজ্যের ফলাফল হিসেবে জাসদের জন্ম, সেই নৈরাজ্যের কারণ হিসেবে জাসদকে প্রতিষ্ঠা করে তিনি বিরাট ভুলই করেছেন। 
২.
মহিউদ্দিন আহমদ তার বইতে বেশ কিছু তথ্য দিয়েছেন, যা জাসদের রাজনীতিকে বুঝতে সহায়তা করে। আরও দেখিয়ে দেয় যে, পরাজয় তাদের অবশ্যম্ভাবী ছিল। মহিউদ্দিন আহমদ খুলে বলেননি, কিন্তু আগ্রহী পাঠক একটু মনোযোগ দিলেই দেখবেন, জাসদের রাজনীতি যতটা না ছিল শ্রমিক, কৃষক, মেহনতি জনতাকে আন্দোলনে টেনে আনা, তার চেয়ে বেশি ছিল ক্ষমতার কূটকচালিতে যোগ দিয়ে ষড়যন্ত্রে মাতা, প্রাসাদ মেকানিজম করে ক্ষমতায় যাওয়া। এই রাজনীতি যে জনগণকে আরও বিপদে ঠেলে দেয়া ব্যতিত কিছুতেই জনগণের মুক্তি আনতে পারে না ও জনভিত্তি পেতে পারে না, তা মানুষের ইতিহাসের প্রতি মনোযোগী যে কেউ বুঝতে পারবেন। 
মহিউদ্দিন আহমদ লিখেছেন, “জিয়াকে নিয়ে তাহের যে জুয়া খেলেছিলেন, তার মূল্য যে শুধু তিনি দিয়েছেন, তা নয়। মূল্য দিতে হয়েছে পুরো দলকে, জাসদের হাজার হাজার কর্মীকে। অনেককে পলাতক জীবন বেছে নিতে হয়। কিছু কিছু ষড়যন্ত্রও হয়। চক্রান্ত করে সিরাজুল আলম খানকে পুলিশের হাতে ধরিয়ে দেওয়ার অভিযোগ উঠেছিল ঢাকা নগর জাসদের কোষাধ্যক্ষ জয়নাল আবেদীনের বিরুদ্ধে। ঢাকা নগর গণবাহিনীর হাইকমান্ড তাঁর মৃত্যুদণ্ড ঘোষণা করে। ছিয়াত্তরের ফেব্রুয়ারির মাঝামাঝি ঢাকেশ্বরী মন্দিরের পাশ দিয়ে রিকশায় চড়ে যাওয়ার সময় তাঁকে গুলি করে হত্যা করা হয়।” (পৃষ্ঠা : ২২৩)
ঢাকার পূর্ব পাশে বেরাইদ গ্রামে ঢাকা নগর গণবাহিনীর একটা জরুরি সভায় আনোয়ার হোসেন এই ঘটনার সব দায় স্বীকার করেন। সভায় শরীফ নুরুল আম্বিয়া এবং ঢাকা নগর গণবাহিনীর অন্য নেতারা উপস্থিত ছিলেন। অধিকাংশ সদস্য আনোয়ারের ওপর ক্ষোভ প্রকাশ করে তাঁকে ফায়ারিং স্কোয়াডে পাঠানোর দাবি জানান। শেষে তাঁকে লঘু শাস্তি দেওয়া হয়। তাঁকে নগর গণবাহিনীর কমান্ডারের পদ থেকে অব্যাহতি দেওয়া হয়। (পৃষ্ঠা : ২১১)
মহিউদ্দিন আহমদ আরও তথ্য দিয়েছেন, “জিয়াউর রহমান ও খালেদ মোশাররফের মধ্যে যে ক্ষমতার লড়াই, তার সূত্রপাত ১৯৭১ সালের মুক্তিযুদ্ধের সময়ই। ৩ নভেম্বর থেকে সেনানিবাসগুলোতে খালেদকে ‘ভারতের দালাল’ হিসেবে যাঁরা প্রচার করছিলেন, তাঁরা ছিলেন জিয়ার পক্ষের লোক। তাঁদের মধ্যে প্রধান ভূমিকা ছিল কর্নেল তাহেরের।” (পৃষ্ঠা : ১৯০)
বঙ্গবন্ধু শেখ মুজিবের সঙ্গে সিরাজুল আলম খানের একটা বিশেষ সম্পর্ক ছিল, যা শেষ দিন পর্যন্ত অটুট ছিল। ঢাকায় সিরাজ যে জায়গায় থাকতেন, সেখানে আসা-যাওয়ার পথে জাসদের অনেক নেতা-কর্মী গ্রেপ্তার হয়েছেন। কিন্তু তাঁর বাসায় কখনো পুলিশ যায়নি। এ ব্যাপারে শেখ মুজিবের স্পষ্ট নির্দেশ ছিল। তিনি সিরাজকে বলেছিলেন, ‘তোর এখন এখানে থাকাটা নিরাপদ নয়।’ (পৃষ্ঠা : ১৫৭)
জাসদের রাজনীতির গোমরটা এখান থেকেই স্পষ্ট হয়ে যায়। জনগণকে বোকা বানানো, যাকে শত্রু বলে মাইকে দাঁড়িয়ে জাসদ নেতারা খিস্তি খেউড় করতেন, তার সঙ্গেই আবার দহরম মহরম রাখতেন গোপনে। সিরাজুল আলম খানের দিকে বন্দুক না উঠলেও জাসদ কর্মীরা কিন্তু তখন ভয়াবহ বিপদে। 
“ঢাকা বিশ্ববিদ্যালয় গণবাহিনীর সদস্য আবু আলম শহীদ খান গুলিস্তান ভবনে চলচ্চিত্র নির্মাতা কাজী জহিরের অফিসে চাঁদা আনতে গেলে অফিসের কর্মচারীরা তাঁকে ধরে পুলিশের হাতে তুলে দেন। জাসদ জাতীয় কমিটির তথ্য ও গণসংযোগ সম্পাদক শাহ আলম মগবাজারে চীনা দূতাবাসের একটি অফিসে প্রচারপত্র দিতে গেলে দূতাবাসের কর্মচারীরা তাঁকে ধাওয়া করেন। তিনি দেয়াল টপকে কোনোমতে পালাতে সক্ষম হন।” (পৃষ্ঠা : ২২০)
অর্থাৎ কর্মীদের বন্দুকের মুখে ঠেলে দিয়ে জাসদ নেতারা থাকতেন নিরাপদে। জাতীয়তাবাদী বুর্জোয়া রাজনৈতিক ধারা থেকে জাসদ এই শিক্ষা পেয়েছিল, যার ধারাবাহিকতা তার ভাঙা অংশগুলো এখনো বহন করে বেড়াচ্ছে। স্পষ্টভাবে এটাকে এক কথায় বলা যায়, জনগণকে বোকা বানিয়ে নিজেদের উদ্দেশ্য হাসিল করা। 
৩.
বইটিতে জাসদের রাজনীতির নানাদিকের পাশাপাশি উঠে এসেছে রক্ষীবাহিনীর কর্মকান্ডের কিছু বিবরণ। যা আমাদের বাংলাদেশের সত্যিকারের ইতিহাস বুঝতে সাহায্য করে। ময়মনসিংহের গফরগাঁওয়ের অধিবাসী, বাংলাদেশ সরকারের একজন অবসরপ্রাপ্ত কর্মকর্তা মোঃ আবদুল গনি আকন্দ তাঁর ছেলেকে রক্ষীবাহিনী কর্তৃক ধরে নিয়ে যাওয়ার কর্মকাণ্ডের একটা বিবরণ দিয়েছেন । মহিউদ্দিন আহমদের ‘জাসদের উত্থান পতন : অস্থির সময়ের রাজনীতি’ বইয়ের ১৩৪-১৩৫ পৃষ্ঠায় দেয়া সেই বিবরণটুকু আমরা একটু দেখে নিতে পারি।
“এক মিথ্যা ও ভুয়া সংবাদ পাইয়া একদল রক্ষী সৈন্য রাত একটায় আমার গৃহের দরজায় নক করে ও ডাক দেয়। আমি দরজা খুলিয়া অবাক, আমার দরজায় রাইফেল কাঁধে রক্ষীবাহিনী। জিজ্ঞাসা করি, ‘আপনারা কে, কেন আসিয়াছেন?’ প্রশ্ন করিল, ‘খায়রুল বাশার কোথায়? আমরা তাকে নিতে আসিয়াছি, তাহার বিরুদ্ধে এলিগেশন আছে।’ এই বলিয়া তাহারা খায়রুল বাশারকে ঘুম হইতে জাগাইয়া রশি দ্বারা বাঁধিয়া ফেলিল এবং জিজ্ঞাসা করিল, ‘বন্দুকটি কোথায়?’ খায়রুল তখন নেহাত বালক। সর্বহারা পার্টির সহিত জড়িত বলিয়া উহারা সন্দেহ প্রকাশ করিল বারবার। অনুসন্ধান আরম্ভ হইল। প্রায় অর্ধঘণ্টা যাবৎ বাক্স, সিন্দুক, আলমারি তছনছ করিল, কোথাও আপত্তিকর কিছু না পাইয়া খায়রুলকে গফরগাঁও রক্ষী ক্যাম্পে নিয়া গেল।
রাত্র প্রভাত হইলে ওয়াপদা বিল্ডিংয়ে অবস্থিত রক্ষী ক্যাম্পে যাই ও সেখানে ত্রিশ-পঁয়ত্রিশ জন অন্যান্য বন্দীর সহিত খায়রুলকে দেখিতে পাই। খায়রুলের বয়স তখন পনেরো। কমান্ডার সাহেবের সম্মতিতে খায়রুলের জন্য নাশতা-খাবার, কাপড়চোপড়, বিছানাপত্র বাসা হইতে আনিয়া ক্যাম্পে পৌঁছাইয়া দেই। ওই দিনই বৈকালে খাবার নিয়া গেলে খায়রুল আমাকে জানাইল, যেন খাবার বেশি পরিমাণে পাঠাই- কারণ, ক্যাম্পের অনেকেরই খাবার দিবার মতো কেহ নাই। এই জন্য একটা বড় টিফিন ক্যারিয়ার ব্যবহার করিতাম।
পাঁচ দিন পর খায়রুল জানাইল, ‘বাবা, বেশি খাবার আনিবেন না, উহাদের মারিয়া ব্রহ্মপুত্র নদীতে ফেলিয়া দিয়াছে, এখন আমরা মাত্র নয়জন বন্দী আছি। আমাদিগকে ময়মনসিংহ পাঠাইয়া দিবে।’ যাহারা এই বাহিনীর হাতে গফরগাঁও ক্যাম্পে নিহত হইয়াছিল, তাহাদের মধ্যে অত্র এলাকার মুক্তিযোদ্ধা জসিমুদ্দিনও ছিল। ইহাদের কাহারও লাশ পাওয়া যায় নাই।” (পৃষ্ঠা : ১৩৪-১৩৫)
৪.
শেখ মুজিবের শাসনামলের নানা চিত্র বইটিতে পাওয়া যাবে। ১৯৭৪-এ জাসদের একটি প্রচারপত্রের নমুনা তুলে ধরছি। আজকের শেখ সালতানাতের এই আমলের সঙ্গে যথেষ্ট মিল দেখতে পাবেন। ‘এই কি সোনার বাংলা-শেখ মুজিব জবাব দাও’ শিরোনামে জাসদের ওই প্রচারপত্রে ‘বাংলাদেশে আজ ভয়াবহ দুর্ভিক্ষ’ বলে উল্লেখ করা হয়। 
প্রচারপত্রে বলা হয়, গত ২৫ মাসে গুম ও খুন হয়েছে প্রায় ৩০ হাজার। রক্ষীবাহিনী ও পুলিশের হামলা হয়েছে প্রায় ২৪ হাজার পরিবারে। জেলে রাজবন্দী আছে ১৮ হাজারের ওপর। হুলিয়া আছে প্রায় ২৫ হাজার নেতা ও কর্মীর নামে। বাড়ি পুড়েছে প্রায় আড়াই হাজার। নারী ধর্ষণ অসংখ্য।
প্রগতিশীল নেতা ও কর্মীদের গুম ও খুন করার জন্য এক ঢাকা শহরেই নামানো হয়েছে প্রায় দেড় শ স্কোয়াড। শিক্ষাপ্রতিষ্ঠানগুলো আজ খুনের আড্ডা।
১৯৭৩-এর নির্বাচনে আওয়ামী লীগ যত ভোট পেয়েছে, তার শতকরা ৫২ ভাগ জাল, আর প্রায় ২০ ভাগ মানুষের দারিদ্র্যের সুযোগে লোভ-লালসার মাধ্যমে ঠকিয়ে নেওয়া। উপনির্বাচন এবং স্কুল-কলেজের নির্বাচনও বস্তুত ব্যালট বাক্স ছিনতাই ও বুলেট ব্যবহারের নির্বাচন।
সভা, জমায়েত, মিছিল, ধর্মঘট ইত্যাদি জনগণের আন্তর্জাতিকভাবে স্বীকৃত মৌলিক অধিকার। কিন্তু প্রধানমন্ত্রী শেখ মুজিব ফরমান জারি করে সেগুলোও নিষিদ্ধ ঘোষণা করেছেন, যাতে জনগণ কুকুরের মতো মরতে থাকলেও আর প্রতিবাদ করতে না পারে। যত্রতত্র জারি করা হয়েছে ১৪৪ ধারা; হয়রানি চলছে নিরীহ মানুষদের। এটাই মুজিববাদী গণতন্ত্রের স্বরূপ। (পৃষ্ঠা : ১৩৯-১৪০, জাসদের উত্থান পতন : অস্থির সময়ের রাজনীতি, লেখক- মহিউদ্দিন আহমদ, প্রথমা প্রকাশন, অক্টোবর ২০১৪।)
৫.
সব শাসকরাই তাদের মতো করে ইতিহাস লেখে। এজন্য প্রথমেই তারা কলঙ্কিত করে নিজ শত্রুদের। এদেশে আওয়ামী লীগের লেখা ইতিহাসে তার শত্রুরা নানাভাবে কলঙ্কিত হয়েছে। পাকিস্তান ও ভারত দুই দখলদারকে বিরোধিতা করা প্রকৃত মুক্তিযোদ্ধাদের নাম হয়েছে স্বাধীনতাবিরোধী। এরকম অনেক কিছুই ঘটেছে। যা এখন আর প্রচলিত ইতিহাসে পাওয়া যাবে না। কমিউনিস্টদের এই অংশটিকে প্রায় মুছে দিয়ে তাদের বিরুদ্ধে নানা মিথ্যাচার সমাজে প্রতিষ্ঠিত করা হয়েছে। কিন্তু সবখানেই ফাঁক থাকে। জাসদ হচ্ছে আওয়ামী লীগের জন্য তেমনি একটি ফাঁদ। 
নিজের মধ্য থেকে বের হয়ে গঠিত হওয়া এই দলটিকে আওয়ামী লীগ ঠিক তার অপরাপর শত্রুদের মতো করে মোকাবেলা করতে পারেনি। ফলে জাসদের অনেক নেতাকেই তারা ধরা ছোঁয়ার ঊর্ধ্বে রেখেছে। জাসদ নেতারা অনেকেই এখনো মতপ্রকাশের অধিকার ভোগ করেন। ফলে জাসদ ও আওয়ামী লীগের দ্বন্দ্বের সূত্র ধরেই ইতিহাসের কিছু সত্য আলোর মুখ দেখার সুযোগ পাচ্ছে। পূর্ব বাংলার কমিউনিস্ট পার্টি বা সর্বহারা পার্টির নেতাদের লেখা ইতিহাস গায়েব হয়ে গেছে। এখন সত্য-মিথ্যার আবডালে থাকা জাসদের দলিলপত্রের দিকে একটু বিশ্লেষণী চোখে তাকালেই আমরা জনগণের সত্যিকারের লড়াই ও সেই লড়াইয়ের অগ্রণীদের শনাক্ত করতে পারব। বিপরীতে আপনা-আপনি গণশত্রুরা তাদের আসল চেহারাসমেত বেরিয়ে আসবে। যেমন ছোট্ট এই লেখাটিতে বেরিয়ে এসেছে শাসকচক্রের ক্ষমতা দখলে নেয়া ও রাখার জন্য চালানো গণবিরোধী নানা তৎপরতার বয়ান। আশা করি অন্যরা এই প্রকল্পে শামিল হয়ে প্রকৃত ইতিহাস উন্মোচনে এগিয়ে আসবেন।

