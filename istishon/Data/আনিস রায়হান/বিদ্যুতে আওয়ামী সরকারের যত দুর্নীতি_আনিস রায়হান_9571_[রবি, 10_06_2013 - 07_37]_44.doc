বিদ্যুতে আওয়ামী সরকারের যত দুর্নীতি


পূর্ববর্তী বিএনপি নেতৃত্বাধীন চারদলীয় জোট সরকারের বিরুদ্ধে এই খাতে দুর্নীতির অভিযোগ ছিল বিপুল পরিমাণে। মানুষ তাই প্রত্যাশা করেছিল, আওয়ামী লীগ সরকার বিদ্যুৎ খাত নিয়ে সচেতন থাকবে। কিন্তু জনপ্রত্যাশাকে আমলে না নিয়ে আগের ধারাবাহিকতাই রক্ষা করেছে আওয়ামী লীগ। মেয়াদের পুরো সময়ে অসংখ্যবার দুর্নীতির অভিযোগ উঠেছে তার বিরুদ্ধে। কিছু কিছু ক্ষেত্রে অভিযোগ ছিল তথ্যভিত্তিক, কিছু ক্ষেত্রে আনুমানিক। এই খাত এত বড় যে, এর সাধারণ-ছোট দুর্নীতির তথ্য সঙ্কলিত করাটা অসম্ভব প্রায়। বর্তমান সরকারের এই মেয়াদে বিদ্যুৎ খাতের আলোচিত দুর্নীতির অভিযোগগুলোই শুধু এখানে তুলে ধরছি। 
বাংলাদেশ বিদ্যুৎ উন্নয়ন বোর্ডের তথ্যানুযায়ী ২০০৯ সালে বিদ্যুতের গড় উৎপাদন ব্যয় ছিল ২ টাকা ৪০ পয়সা। অথচ গড়ে বিদ্যুতের উৎপাদন খরচ এখন সাড়ে ৭ টাকারও বেশি। কোনো কোনো বিদ্যুৎ কেন্দ্রে প্রতি ইউনিটের উৎপাদন ব্যয় ১৫ টাকারও বেশি। বর্তমানে গড়ে বিদ্যুতের দাম সাড়ে পাঁচ টাকা। যদিও সরকারের মেয়াদের শুরুতে এটা ছিল ২ টাকা ৩৬ পয়সা। কোনো কোনো ক্ষেত্রে এক ইউনিটের দাম ১৫ টাকা।
এভাবে ক্ষমতার এক মেয়াদে বিদ্যুতের ব্যয় তিনগুণ বাড়াটা অস্বাভাবিক। এর কারণ হিসেবে বিশেষজ্ঞরা দায়ী করছেন দুর্নীতিকে। সরকারের সঙ্গে জড়িত উচ্চ থেকে নিম্ন পর্যন্ত বিশেষ ব্যক্তিবর্গকে সুবিধা দিতে গিয়ে, তাদের লাভের ব্যবস্থা করতে গিয়ে বিদ্যুতের উৎপাদন ব্যয় এত বেশি বেড়ে গেছে। যার দায় বইতে হচ্ছে সাধারণ মানুষকে। বিদ্যুতে সরকারের দুর্নীতির মূল ঘটনাগুলো নিচে সংক্ষেপে তুলে ধরা হলো। 

বাতিল বিদ্যুৎ কেন্দ্র স্থাপন
বিদ্যুৎ খাতে এই সরকারের দুর্নীতির মূল কাজ হচ্ছে রেন্টাল-কুইক রেন্টাল। বাতিল বিদ্যুৎ কেন্দ্র বসিয়ে তার মাধ্যমে টাকা হাতানো হয়েছে রেন্টালে। বিদেশের ব্যবহৃত, অতি পুরনো বিদ্যুৎ কেন্দ্র এনে বসিয়ে দেয়া হয়েছে। পুরনো বিদ্যুৎ কেন্দ্রের সমস্যা হচ্ছে এগুলো তেল টানে বেশি তুলনায় বিদ্যুৎ দেয় অনেক কম। খুবই খরুচে এবং এ কারণেই ক্ষতিকর। রেন্টালে যে পুরনো যন্ত্রপাতি আসছে এটা সরকারের কর্তাব্যক্তিরা স্বীকার করেছে বেশ কয়েকবার।
পিডিবির দেয়া তথ্য মতেই, কুইক রেন্টাল বিদ্যুৎ কেন্দ্রগুলোর জন্য আমদানি করা যন্ত্রপাতির শতকরা ৮০ ভাগই হচ্ছে পুরনো। বিশেষজ্ঞরা জানান, যেখানে নতুন একটি যন্ত্রের দাম এক হাজার কোটি টাকা, আমাদের দেশের উদ্যোক্তারা সেটা এনেছেন মাত্র ২০০ কোটি টাকায়। ফলে ব্যয় তাদের কমেছে। লাভও হয়েছে। যারা যন্ত্রের কাগজপত্র থেকে নীতিগত অনুমোদনের সঙ্গে জড়িত সবাই এর অংশীদার।
রেন্টাল ও কুইক রেন্টাল বিদ্যুৎ কেন্দ্রগুলোয় পুরনো যন্ত্রপাতি দিয়ে বিদ্যুৎ উৎপাদন করায় নির্ধারিত বরাদ্দের চেয়ে অতিরিক্ত জ্বালানি তেল ব্যবহার হচ্ছিল। ১৩টি রেন্টাল ও কুইক রেন্টাল বিদ্যুৎ কেন্দ্রকে অতিরিক্ত জ্বালানি তেল ব্যবহার করার কারণে ১২৭ কোটি টাকা জরিমানাও করেছিল পিডিবি। আবার তাদের মুক্ত করার জন্য তেলের ‘দাহ্য ক্ষমতা কম’ প্রমাণের চেষ্টা করেও ব্যর্থ হয়েছে।
তাই বলে সরকার পিছিয়ে যায়নি। ক্রমাগত এই খাতের ভর্তুকির সব টাকা পছন্দের মালিকদের পকেটে ঢোকানোর ব্যবস্থা করেছে। যার অংশীদার তারা নিজেরাও। কিছু কোম্পানি পুরনো যন্ত্র এনে কিছুটা মেরামত করে শুরুটা ভালো দেখায়। আদতে তা পুরনোই। এগ্রিকো ইন্টারন্যাশনাল পাওয়ার প্রজেক্টের হিসাবও তাই প্রমাণ দেয়। এদের খুলনা ৪০ মেগাওয়াট কেন্দ্রের সঙ্গে তিন বছরের মেয়াদ শেষ হওয়ার পর আরও এক বছর তিন মাস বিদ্যুৎ কেনার জন্য ২৩ অক্টোবর, ২০১১ নতুন চুক্তি করে পিডিবি। তিন বছরে পিডিবি ওই কেন্দ্রটির জন্য জ্বালানির মূল্য বাবদ ১৪৮ কোটি ৪৭ লাখ ২০ হাজার টাকা পরিশোধ করেছিল। যা অবশ্যই বিশাল ব্যয়। কিন্তু নতুন চুক্তিপত্রে এক বছর ৩ মাসের ব্যয় ধরা হয় ৫০০ কোটি টাকা। যা কিনা দ্বিগুণেরও বেশি। এর কারণ হচ্ছে, বিদ্যুৎ কেন্দ্রটির যন্ত্রপাতি প্রথমে যে মানের দেখানো হয়েছিল বাস্তবে তা ছিল না। হিসাবের চেয়ে বেশি তেল টেনেছে এটি। ফলে সরকারের ব্যয় বেড়েছে দ্বিগুণ।
তেল ক্রয়-বিক্রয়ে অস্বচ্ছতা
রেন্টাল দুর্নীতির প্রধান অনুষঙ্গটা হচ্ছে এই তেল। চুক্তি অনুযায়ী সরকার রেন্টালগুলোতে তেল সরবরাহ করে ভর্তুকি মূল্যে। কিন্তু কী পরিমাণ তেল একটি বিদ্যুৎ কেন্দ্রে দেয়া হয় তার হিসাব সরকার দেয় না। কোনো বিদ্যুৎ কেন্দ্রের সমস্যা হলে বা উৎপাদন হ্রাস পেলে কী ব্যবস্থা নেয়া হয় তাও জানা যায়নি। কত তেল প্রয়োজন আর তার প্রেক্ষিতে কত দেয়া হচ্ছে এই তথ্যটা লুকাতেই এই গোপনীয়তা। বিশেষজ্ঞরা মনে করেন, রেন্টালগুলোতে প্রয়োজনের অতিরিক্ত তেল দেয়া হয়। যা বিক্রি হয় খোলা বাজারে।
বিপিসির পরিসংখ্যান বিশ্লেষণ করলে দেখা যায়, ২০০৮-০৯ অর্থবছরে বিপিসিকে সরকার ভর্তুকি দিয়েছিল দেড় হাজার কোটি টাকা। ২০১১-১২ অর্থবছরে তা বেড়ে দাঁড়িয়েছে ৮ হাজার ৫৫০ কোটি টাকায়। মাঝের দুই অর্থবছরে অর্থাৎ ২০০৯-১০ অর্থবছরে ভর্তুকির পরিমাণ ছিল ৯০০ কোটি টাকা এবং ২০১০-১১ অর্থবছরে ভর্তুকি দেয়া হয়েছিল ৪ হাজার কোটি টাকা।
বিপিসির ভর্তুকির পরিমাণ এ অস্বাভাবিক পরিমাণ বেড়ে যাওয়া ও ওঠা নামার কারণ হিসেবে বিশ্লেষকেরা জানিয়েছেন, রেন্টালে অতিরিক্ত তেল দেয়াটাই এর জন্য দায়ী। এই বিপুল পরিমাণ তেল কিনে আনতে গিয়ে এবং তা কম মূল্যে রেন্টালে সরবরাহ করতে গিয়ে সরকার বিরাট এই ক্ষতির মুখে পড়ছে।
পিডিবির ওয়েবসাইটে গড়ে জানানো হয়, ২০টি রেন্টাল ও কুইক রেন্টাল বিদ্যুৎ কেন্দ্রে প্রতিদিন ২৫ কোটি টাকার জ্বালানি দেয়া হয়। অভিযোগ আছে, কেন্দ্র বন্ধ রাখাসহ নানা রকম কৌশল করে এই জ্বালানি তেলের অনেকটাই লুটপাট করা হয়। এতে খোদ বিদ্যুৎ বিভাগেরও হাত রয়েছে।
এই লুটপাট আরেক প্রস্থ বাড়ানোর জন্য সরকার একটি কমিটি করে। সেই কমিটির প্রতিবেদনে সুপারিশ করা হয়েছে, রেন্টাল ও কুইক রেন্টাল বিদ্যুৎ কেন্দ্রগুলোতে জ্বালানি তেল আরও বেশি করে দেয়া হোক। কারণ হিসেবে তারা বলছে তেলের দাহ্য ক্ষমতা কম তাই তেল বেশি দিতে হবে। যদিও পাওয়ারসেলের একটি কারিগরি টিম তদন্ত করে জানিয়েছে, দাহ্য ক্ষমতা কম- এ অভিযোগ অসত্য।
পাওয়ারসেল উপকমিটির দেয়া প্রতিবেদনে বলা হয়, ফার্নেস অয়েলে চুক্তি অনুযায়ী ১৯,২০০ বিটিইউ থাকার কথা থাকলেও সরবরাহকৃত তেলে বিটিইউ আছে ১৯,৮০০। তাই তেলের গুণগত মান নিয়ে ব্যবসায়ীদের তোলা অভিযোগের কোনো ভিত্তি নেই। আরও বলা হয়, এক ইউনিট বিদ্যুৎ উৎপাদনে সর্বোচ্চ ১৮ শতাংশ বাড়তি জ্বালানি তেল ব্যবহার হয়েছে রেন্টাল ও কুইক রেন্টাল বিদ্যুৎ কেন্দ্রগুলোয়। অর্থাৎ তেল ক্রয়বিক্রয়ের মধ্য দিয়ে অনেকের পকেট ফুলেছে এটা খুবই পরিষ্কার।
পল্লী বিদ্যুৎ সমিতির অরাজকতা
সরকারের এই মেয়াদে সংস্থা হিসেবে সবচেয়ে বেশি দুর্নীতি ও অনিয়মের সঙ্গে যুক্ত ছিল পল্লী বিদ্যুৎ সমিতি। এর সঙ্গে একেবারে কেন্দ্রের উচ্চপদস্থরাও ছিল। উভয়ের যোগসাজশে এখানে বড় ধরনের লুটপাট চলেছে পাঁচ বছর জুড়ে।
জানা গেছে, ঢাকার বাইরে গাজীপুর, নবীনগর, মানিকগঞ্জ, ময়মনসিংহ-৩, সিলেট-১, চাঁদপুর, টাঙ্গাইলসহ অধিকাংশ পবিসে বিদ্যুৎ সংযোগে চলছে এক ধরনের হরিলুট। রীতিমতো চলেছে সংযোগ বাণিজ্য। পবিসগুলোর কতিপয় দুর্নীতিবাজ কর্মকর্তার একটি সিন্ডিকেট স্থানীয় বিদ্যুৎ গ্রাহক আর শিল্প মালিকদের ব্ল্যাকমেইল করে প্রতি মাসে কোটি কোটি টাকা হাতিয়ে নিচ্ছে। টাকা ছাড়া কোনো সংযোগ লাগছে না। লোড বাড়াতে গেলে পকেট ভরে টাকা দিতে হয়। টাকা না দিলে লাইন কাটা, লোড কমিয়ে দিয়ে, ভৌতিক বিল তৈরি করে নানাভাবে হয়রানি করছে। আর মাসে মাসে টাকা দিলে লাখ লাখ টাকার বিদ্যুৎ খরচ করেও বিল দিচ্ছে হাজার টাকা। আরইবির অনুমোদন ছাড়াও গোপনে সংযোগ দিচ্ছে।
আরইবির অধীনে মোট ৭০টি পল্লী বিদ্যুৎ সমিতি (পবিস) গ্রামাঞ্চলে বিদ্যুৎ সরবরাহ করে। এর সাতটি লাভজনক। বাকি ৬৩টিই লোকসানি। নিয়ম অনুযায়ী পবিসগুলো তাদের সংযোগের মাত্রা নিয়মিত খুব কম করে হলেও বাড়াতে থাকে। কিন্তু এবার দুর্নীতি আর অনিয়মের কারণে অনেক ক্ষেত্রেই এই সাধারণ নিয়মটিও ব্যাহত হয়েছে।
শেরপুরে সেন্ট্রাল জোন পাওয়ার ডিস্ট্রিবিউশন প্রকল্পে বিশেষ ধরনের দুর্নীতির অভিযোগ পাওয়া গেছে। ওই এলাকায় ২ হাজার হেভি পুল বা খাম্বা আসে। কাজ শুরুর পর থেকেই প্রকল্পের লোকজন স্থানীয় বিদ্যুৎ অফিসের ঠিকাদারদের সঙ্গে মিলে এলাকায় দালাল সৃষ্টি করে নতুন বিদ্যুৎ লাইন দেয়ার নামে বিশাল এক সিন্ডিকেটের মাধ্যমে সাধারণ মানুষের লাখ লাখ টাকা হাতিয়ে নিয়েছে। অথচ খাম্বাগুলোর বরাদ্দ ছিল বিদ্যমান লাইনের খাম্বা সরিয়ে মেরামত করা। নতুন বিদ্যুৎ দেয়া নয়। এসবের ফলে দুর্নীতিতে বিদ্যুৎ খাতে এবার সবচেয়ে বড় সংস্থা এই পবিস।
টেন্ডারবিহীন দরপত্রের ভয়ঙ্কর খেলা
সব ধরনের আইন ও বিধিবিধান ভঙ্গ করে সরকার রেন্টাল ও কুইক রেন্টাল বিদ্যুৎ কেন্দ্রের অনুমোদনের পাশাপাশি শত শত কোটি টাকার যন্ত্রপাতি আমদানি করা হয়েছে কোনো ধরনের টেন্ডার ছাড়াই। এসব দুর্নীতি নিয়ে যাতে ভবিষ্যতে কেউ কোনো প্রশ্ন উত্থাপন করতে না পারে সেজন্যই একটি বিশেষ আইন করা হয়। এই আইনের মেয়াদ শেষ হলেও তা আবার বাড়ানো হয়েছে।
এই আইনে বলা হয়েছে, এই আইন কার্যকর থাকা অবস্থায় সরকার বিদ্যুৎ খাতে যেসব প্রকল্প গ্রহণ ও কার্যক্রম সম্পন্ন করেছে তা নিয়ে ভবিষ্যতে কেউ প্রশ্ন তুলতে পারবে না। এমনকি সরকারের এসব কর্মকাণ্ডে কোনো দুর্নীতি ও অনিয়ম হয়ে থাকলেও সেই বিষয়ে কেউ ভবিষ্যতে দেশের কোনো আদালতে প্রতিকার চেয়ে মামলা করতে পারবে না। কোনো সংস্থা বা প্রতিষ্ঠান এ অনিয়ম বা দুর্নীতির বিষয়ে কোনোরূপ অনুসন্ধান কিংবা তদন্তও করতে পারবে না।
ফলে রেন্টালের কেনাকাটায়, চুক্তিতে বা রক্ষণাবেক্ষণে কোনো টেন্ডার হয়নি। কাজ পেয়েছে সব পছন্দের লোকেরাই। প্রয়োজনের চেয়ে বেশি দামে, বেশি খরচেই হয়েছে সব কাজ। লাভবান হয়েছে ব্যক্তিবিশেষ।
কিছুদিন আগে গ্যাসভিত্তিক ৯টি বিদ্যুৎ কেন্দ্রের জন্য বিদেশ থেকে যন্ত্রপাতি কেনার জন্য সর্বমোট ৫৬০ কোটি ২০ লাখ টাকা ছাড় করিয়ে নিয়েছে পিডিবি। কোনো ধরনের টেন্ডার ছাড়াই একত্রে ৫শ’ কোটি টাকার যন্ত্রপাতি সরাসরি কেনার নজির এটাই প্রথম। গত ৪০ বছরেও পিডিবিতে এ ধরনের ঘটনা ঘটেনি বলে জানা যায়।
রেন্টালের তুঘলকি বিল পরিশোধ
রেন্টালে একটা কথা খুব চালু। চললে লাভ, না চললে বেশি লাভ। রেন্টালের সঙ্গে সরকারের চুক্তিগুলো এমনই। রেন্টাল বিদ্যুৎ কেন্দ্র চললে সরকার তার কাছ থেকে চড়া দামে বিদ্যুৎ কিনবে। চড়া দামটা কোনো কোনো ক্ষেত্রে ১৬ টাকা প্রতি ইউনিট। যেখানে আমরা কিনি ৪ টাকা দরে। আর যদি কোনো বিদ্যুৎ কেন্দ্র বন্ধ থাকে তাহলে ওই একই দাম তাকে পরিশোধ করতে হয়।
পরিসংখ্যান বলে, বর্তমান উত্তর মেয়র আনিসুল হকের দেশ এনার্জি লিমিটেডের ১০০ মেগাওয়াট ক্ষমতার কুইক রেন্টাল বিদ্যুৎ কেন্দ্রটি গত বছরের এপ্রিলে ২৮ দিন পুরোপুরি বন্ধ ছিল। ওই মাসে উৎপাদন চালু থাকা দুই দিনের মধ্যে ২২ এপ্রিল সন্ধ্যার পর ৫১ মেগাওয়াট ও ২৬ এপ্রিল দিনে ৬০ মেগাওয়াট বিদ্যুৎ উৎপাদন হয় কেন্দ্রটিতে। এ সময় পিডিবি বিদ্যুৎ কিনেছে ৪ লাখ ৩২ হাজার ৪৮০ ইউনিট। আর দেশ এনার্জিকে মাসিক বিল পরিশোধ করেছে ১৬ কোটি ১৪ লাখ ৮৪ হাজার ৮৫৫ টাকা।
অর্থাৎ কেন্দ্রটি থেকে প্রতি ইউনিট বিদ্যুৎ কিনতে পিডিবির ব্যয় হয়েছে ৩৭৩ টাকা ৩৯ পয়সা। চুক্তি অনুযায়ী এর মূল্য ১৩ টাকা ৩৩ পয়সা। গত বছরের নভেম্বরেও প্রতি ইউনিট বিদ্যুতের দাম পড়েছে ৯৮ টাকা ৬২ এবং ডিসেম্বরে ৬৩ টাকা ২০ পয়সা। এ বছরের জানুয়ারিতে পড়েছে ৫০ টাকা ৮৬ পয়সা। এই দেশ এনার্জি লিমিটেডের মালিক বিশিষ্ট ব্যবসায়ী আনিসুল হক। বিদ্যুতে বিপুল পরিমাণ ভর্তুকির টাকা কোথায় যায় তা এ থেকে খুব পরিষ্কারভাবে বোঝা যায়।
এছাড়া রেন্টালের অধিকাংশই তেলভিত্তিক হওয়ায় এগুলো শীতকালে বিদ্যুৎ চাহিদা কম থাকাকালে বা গ্রীষ্মে তেলের চাহিদা খুব বেড়ে গেলে তেল দিতে না পারার কারণে, এরকম অনেক সময়ই বন্ধ রাখা হয়। কিন্তু সরকারের সঙ্গে চুক্তিতে বলা আছে, বন্ধ থাকলেও উৎপাদন ক্ষমতার সমান টাকা তাদের দিতে হবে। অথচ এই বিদ্যুৎ কেন্দ্রগুল সরকারি হলে শুধু কর্মকর্তাদের বেতন ছাড়া আলাদা কোনো খরচের দরকার পড়ত না। বর্তমানে বিদ্যুতের ৫২ শতাংশ উৎপাদনই বেসরকারি খাতে হয়। ১০ বছর আগে বেসরকারি খাত ছিল ২৫ ভাগের কম। ১৯৯৬ সালে ছিল শূণ্য। 
পক্ষান্তরে প্রতিবেশী দেশ ভারতে বেসরকারি খাতে বিদ্যুৎ উৎপাদন হয় মাত্র ৯ শতাংশ। শ্রীলংকায় এটা ২৭ দশমিক ০৬ এবং পাকিস্তানে ৩৩ দশমিক ৪৩ শতাংশ। বেসরকারি বিদ্যুৎ কেন্দ্রের (আইপিপি) ওপর নির্ভরতা বৃদ্ধির কারণে এর ঝুঁকি টের পেয়ে কয়েক বছর ধরে পাকিস্তান ক্রমান্বয়ে সরকারি খাতে বিদ্যুৎ উৎপাদন বৃদ্ধির উদ্যোগ নিয়েছে। কিন্তু আমাদের দেশে বেসরকারি বিদ্যুতের পরিমাণ বেড়েই চলেছে। আগামী তিন বছরে ৭৬টি ছোট-বড় বিদ্যুৎ কেন্দ্র স্থাপনের পরিকল্পনা আছে। এর মধ্যে ৪১টিই বেসরকারি। এগুলো চালু হলে বেসরকারি খাতের আধিপত্য আরও বাড়বে। এই বেসরকারিকরণের মূলে আছে লুটপাট!
পছন্দের রেন্টালের মেয়াদ বৃদ্ধি
মেয়াদ খুব অল্প দিনের। শুধু সঙ্কট কাটাতে জরুরি এই ব্যবস্থা রেন্টাল সম্পর্কে গোড়ায় এসব কথা বলা হলেও কোনো কোনো রেন্টালের মেয়াদ ১৫ বছর হতেও দেখা গেছে। মেয়াদ শেষ হলে নতুন করে মেয়াদ বেড়েছে অনেকের। আগের দামের চেয়ে বিদ্যুৎ কেনার দামও বেড়েছে। যদিও তা কমার কথা। কারণ প্রথমে স্থাপন ব্যয় ছিল পরে যা নেই। এভাবেই রেন্টালের মেয়াদের সঙ্গে বেড়েছে দুর্নীতি। শুধু তা না। কোনো নিয়মের তোয়াক্কা না করে পছন্দের রেন্টালের মেয়াদ বাড়ানো হয়েছে ইচ্ছেমতো। মেয়াদ না বাড়িয়েও চালু রাখা হয়েছে।
বর্তমানে সরকারের সঙ্গে চুক্তিতে আবদ্ধ আছে রেন্টাল ৩ বছর মেয়াদি ১০টি, ৫ বছর মেয়াদি ২টি এবং ১৫ বছর মেয়াদি ৩টি। অন্যদিকে কুইক রেন্টাল ১৪টি ৩ বছর মেয়াদি ও ৩টি ৫ বছর মেয়াদি। এই মোট ৩২টি কেন্দ্রের মধ্যে বর্তমানে চালুর তারিখ ধরে হিসাব করলে ৬টি কেন্দ্রের মেয়াদ শেষ। যার মধ্যে মাত্র ১টি কেন্দ্রকে বন্ধ দেখানো হচ্ছে মেয়াদোত্তীর্ণ বলে।
আশুগঞ্জ ৫৫ মেগাওয়াট ৩ বছর মেয়াদি রেন্টাল কেন্দ্রটি চালু হয় ০৭ এপ্রিল, ২০১০। হিসাব অনুযায়ী এই কেন্দ্রটির মেয়াদ শেষ। কিন্তু ২৭ জুন এর হিসাবে দেখা যায় কেন্দ্রটি বিদ্যুৎ উৎপাদন করেছে। কেন্দ্রটি প্রিসিশন এনার্জি লিমিটেডের। অন্যদিকে শিকলবাহা ৫৫ মেগাওয়াট ৩ বছর মেয়াদি রেন্টাল কেন্দ্রটি চালু হয় ৬ মে, ২০১০। এই কেন্দ্রটি থেকে বিদ্যুৎ কেনা হচ্ছে না। চুক্তি শেষ হয়ে গেছে বলা হচ্ছে। এই বিদ্যুৎ কেন্দ্রটি এনার্জিস পাওয়ার করপোরেশনের। এটা কেন হচ্ছে, তার কোনো উত্তর থাকলেও তা সদুত্তর হওয়ার কোনো সুযোগই নেই। স্পষ্টতই এটা বেআইনি।
খাম্বার ব্যবসা
খাম্বার ব্যবসায় বিএনপির সঙ্গে যুক্ত হচ্ছে বর্তমান সরকারের নামও। সরকার এই মেয়াদে ইতোমধ্যে প্রায় ১০ লাখ খাম্বা কিনেছে। গত ১৪ আগস্ট আবার অনুমোদন দিয়েছে ৬০ হাজার ৬২৫টি এসপিসি খাম্বা কেনার। এর আগে ফেব্রুয়ারিতে ৬১ হাজার ৬৫০টি, জুলাইয়ে ১২ হাজার ৫০টি খাম্বা কিনেছে সরকার। ৬ মাসের ব্যবধানে তৃতীয়বারের মতো খাম্বা কিনতে যাচ্ছে বর্তমান সরকার। কিন্তু এর আগের কেনা খাম্বাগুলোই এখনও কাজে লাগানো হয়নি। ১৮ লাখ গ্রাহককে নতুন করে সংযোগ দেয়ার নামে খাম্বা কেনা সরকারের কঠোর সমালোচনা করেছেন বিশেষজ্ঞরা। তারা বলেছেন, খাম্বা কিনে বিএনপি-জামায়াত জোট সরকার সাধারণ মানুষের সঙ্গে প্রতারণা করেছিল। একইভাবে মহাজোট সরকারও মানুষকে ধোঁকা দিচ্ছে।
খাম্বা কিনে একবার এলাকা পর্যন্ত নিয়ে যেতে পারলে দুর্নীতির বহরটা বেড়ে যাচ্ছে আরও কয়েক গুণ। এমন অভিযোগ ভুক্তভোগীদের। আইনে পৌর এলাকা বা উপশহরের খুঁটিগুলো স্থাপনে অগ্রাধিকার দেয়ার কথা বলা হলেও টাকার বিনিময়ে গ্রাম বা দুর্গম এলাকাতে খুঁঁটি স্থাপন করা হয়েছে। অভিযোগ রয়েছে, সেচ কাজের জন্য অসংখ্য কৃষক তাদের লাখ লাখ টাকা দিয়েছে এবং সাধারণ আবাসিক সংযোগের জন্যও টাকা আদায় করা হচ্ছে। অন্তত ২৬টি জেলায় এ ধরনের তৎপরতার অভিযোগ উঠেছে।
জানা গেছে, এ সিন্ডিকেট সাধারণ মানুষের কাছ থেকে খাম্বাপ্রতি ৬ থেকে ১২ হাজার টাকা পর্যন্ত আদায় করে। অভিযোগ রয়েছে, সেচ কাজের জন্য যাদের বিদ্যুৎ প্রয়োজন তাদের ক্ষেত্রে আরও বেশি টাকা আদায় করা হয়েছে। অনেক এলাকাতেই টাকা নিয়ে তাড়াতাড়ি খাম্বা বসানো শেষ হলেও এখন পর্যন্ত তার লাগানো হয়নি। ফলে কৃষক ধান বিক্রি করে ঘুষের টাকা দিলেও বিদ্যুতের দেখা পায়নি।
রোড শো পিকনিক
মহাজোট সরকার ক্ষমতায় আসার পরই বিদ্যুৎ ও জ্বালানি খাতে বিদেশি বিনিয়োগ আকৃষ্ট করতে কোটি টাকা খরচ করে আমেরিকা, লন্ডন ও সিঙ্গাপুরে রোড শো করে। কোটি টাকার রোড শো’র পর প্রায় তিন বছর পার হলেও এখন পর্যন্ত প্রতিশ্রুতি দেয়া আন্তর্জাতিক কোম্পানিগুলোর একটিও বাংলাদেশের বিদ্যুৎ ও জ্বালানি খাতের উন্নয়নে বিনিয়োগ করা তো দূরের কথা, বিন্দুমাত্র আগ্রহও দেখায়নি।
প্রতিষ্ঠানগুলোর সঙ্গে বাংলাদেশের পক্ষ থেকে আর কোনো যোগাযোগও করা হয়নি বলে জানা যায়। প্রায় দেড় কোটি টাকা খরচ করে পরিচালিত এ রোড শো সম্পর্কে ওই সময়ই কড়া সমালোচনা করেছিলেন বিদ্যুৎ ও জালানি বিশেষজ্ঞরা। রোড শো’কে পিকনিক হিসেবে উল্লেখ করে তেল গ্যাস খনিজ সম্পদ ও বিদ্যুৎ বন্দর রক্ষা জাতীয় কমিটির সদস্য সচিব অর্থনীতিবিদ অধ্যাপক আনু মুহাম্মদ ওই সময় বলেছিলেন, রোড শো থেকে কিছু লোকের মানসিক প্রশান্তি অর্জন ছাড়া রাষ্ট্রের কোনো উপকার হয়নি। অনেকের বিদেশ ভ্রমণের আশা মিটেছে। বা সরকারের মধ্যে তো অনেকেই আছেন যারা কান পরিষ্কার করতে বিদেশ যান, তাদের উপকার হয়েছে।
সংযোগ নিয়ে কায়কারবার
সরকারি হিসেবে আগে দেশে বিদ্যুৎ ব্যবহারকারীর হার ছিল ৫০ ভাগ। এখন সেটা ৬০ ভাগে উন্নীত হয়েছে। বর্তমান সরকারের সময়ে শিল্পে সংযোগ দেয়া হয়েছে মাত্র ২৯ হাজার ৬৬৪টি। একই সময়ে আবাসিকে সংযোগ হয়েছে ২৪ লাখ ৯৬ হাজার ৩৩৩ ও বাণিজ্যিক ১ লাখ ৮৪ হাজার ২৯৮টি। বিপুল পরিমাণ এই বিদ্যুৎ সংযোগের মধ্যে দুর্নীতি নেই এমন একটিও হয়ত পাওয়া যাবে না। ৫০০ টাকা থেকে শুরু করে ৫০ লাখ টাকায়ও দফা রফা হয়েছে। কোথাও কোথাও ব্যত্যয় ঘটলেও সংযোগ গেছে নিয়ম মেনেই। কিন্তু সংযোগ নিতে নিয়মের বাইরে টাকা গুনতে হয়েছে প্রায় প্রত্যেককে। সংযোগের সময় এলেই প্রায় প্রতিদিন এ সমস্ত দুর্নীতির খবর দখল করে রেখেছিল জাতীয় পত্রিকার পাতা।
পরিত্যক্ত কয়লার ব্যবসা
বিদ্যুতের দুর্নীতিতে এই সরকারের আমলে সবচেয়ে ইউনিক আইডিয়াটা এসেছে বড়পুকুরিয়া থেকে। দেশের এই একমাত্র কয়লাভিত্তিক দিনাজপুর তাপ বিদ্যুৎ কেন্দ্রে অনিয়ম আর দুর্নীতি বাসা বেঁধেছে। ২৫০ মেগাওয়াটের বড়পুকুরিয়া তাপ বিদ্যুৎ কেন্দ্রের পরিত্যক্ত কয়লা দরপত্রের মাধ্যমে বিক্রির নামে চলেছে কোটি টাকার ঘাপলাবাজি। মোটা অঙ্কের উৎকোচের বিনিময়ে পরিত্যক্ত কয়লার পরিবর্তে ভালো কয়লা নিয়ে গেছে সংশ্লিষ্ট ঠিকাদার প্রতিষ্ঠান। এতে টনপ্রতি সরকারের প্রায় ৮ হাজার টাকা লোকসান হয়েছে।
পরিত্যক্ত কয়লার নামে ভালো কয়লা ট্রাকে ভর্তি করে নিয়ে যাওয়ার সময় তা কেন্দ্রের কর্মচারীরা আটক করে। এ ঘটনা থেকে ফাঁস হয় ব্যাপারটি। পরে জানা যায় এর সঙ্গে অনেক রাঘব বোয়াল জড়িত। এদের সবার যোগসাজশে নিম্নমানের মালামাল সরবরাহ করায় প্রায় বন্ধ হয়ে যাচ্ছে বিদ্যুৎ কেন্দ্রটি। এছাড়াও মালামাল চুরির ঘটনা তো আছেই। দেশের একমাত্র কয়লাভিত্তিক এ তাপ বিদ্যুৎ কেন্দ্রে উৎপাদিত বিদ্যুৎ উত্তরাঞ্চলে সেচ সুবিধাসহ বিভিন্ন সুফল বয়ে আনলেও এখন তা বিপর্যয়ের মুখোমুখি। দুর্নীতি আর অনিয়মের রাহুগ্রাসে এখন নিমজ্জিত এ বিদ্যুৎ কেন্দ্রটি। কিন্তু এত সব মারাত্মক দুর্নীতির খবর বের হলেও এখানে কারও বিরুদ্ধে ব্যবস্থা নেয়নি কেউ।
মূলকথা হচ্ছে, বিদ্যুৎ সব সরকারেরই চাঁদা আদায়ের খাত। দল চালানোর অর্থটা তারা এখান থেকেই নেয়। বিভিন্ন জনকে সুবিধা দিয়ে কমিশন নেয়। মন্ত্রণালয়টি যেহেতু প্রধানমন্ত্রীর নিয়ন্ত্রণাধীন সুতরাং দায়ভার তার কাঁধেই বর্তায়। 
বিদ্যুৎ খাতের দুর্নীতি দেশের জন্য খুবই হতাশার। এই খাতে এভাবে দুর্নীতি চললে দেশের অগ্রগতি রুদ্ধ হয়। জাতীয় পুঁজি চলে যায় ব্যক্তিবিশেষের পকেটে। লাভবান হয় কিছু ব্যক্তি। ভোগান্তি বাড়ে জনগণের। সরকার ২ হাজার ৩০০ মেগাওয়াট ক্ষমতাসম্পন্ন ৬টি বড় বিদ্যুৎ কেন্দ্রের জন্য সাড়ে ১৩ হাজার কোটি টাকা যোগাড় করতে পারছে না। এজন্যই বড়পুকুরিয়া ২৫০ মেগাওয়াট, ঘোড়াশাল ৩০০-৪৫০ মেগাওয়াট, বিবিয়ানা ৪৫০ মেগাওয়াট, শাহজীবাজার ৩০০ মেগাওয়াট, আশুগঞ্জ ৪৫০ মেগাওয়াট এবং সিরাজগঞ্জ ৪৫০ মেগাওয়াট বিদ্যুৎ কেন্দ্র নির্মাণের জন্য ২০১৩ থেকে ২০১৫ সালকে লক্ষ্যমাত্রা হিসেবে নির্ধারণ করলেও এখনও কাজের কাজ কিছুই হয়নি। কিন্তু বছর বছর হাজার হাজার কোটি টাকা ভর্তুকি দেয়া হচ্ছে এই খাতে।
টাকা যাচ্ছে কোথায়? এ বছর প্রথম প্রান্তিকে সরকার পিডিবিকে ভর্তুকির যে টাকা দিয়েছিল সরকার তার পুরোটা রেন্টালে দিতে নির্দেশ দিয়ে দেয় অর্থ মন্ত্রণালয়কে। ৫০৩ কোটি ৫৮ লাখ টাকা ছাড়ের শর্ত ছিল, ১৫টি রেন্টাল ও ১৭টি কুইক রেন্টালের বিল পরিশোধ ছাড়া অন্য কোনো উদ্দেশ্যে এ অর্থ ব্যবহার করা যাবে না।
বিদ্যুৎ খাতে কি পরিমাণ ভর্তুকি দিচ্ছি আমরা? পিডিবির তথ্য অনুযায়ী, বিদ্যুৎ খাতে প্রতিবছর ভর্তুকির প্রায় শতভাগই যাচ্ছে রেন্টাল ও কুইক রেন্টাল বিদ্যুৎ কেন্দ্রে। গত অর্থবছরে (২০১২-১৩) রেন্টালে ব্যয় হয়েছে ভর্তুকির ৯৯ দশমিক ৮২ শতাংশ অর্থ। ৫ হাজার ১৭২ কোটি টাকা ভর্তুকি দেয়া হয় গত বছর। আর ১৫ হাজার ২৩০ কোটি টাকা ভর্তুকি দেয়া হয় জ্বালানির জন্য। স্বাভাবিকভাবেই অর্ধেকের বেশি টাকা গেছে রেন্টালে। এ থেকে দেখা যায় শুধু গত বছরেই বিদ্যুৎ ক্রয় ও তেলে ভর্তুকি বাবদ সরকার রেন্টালে গচ্চা দিয়েছে প্রায় ১৩ হাজার কোটি টাকা।
এই বিপুল অর্থ উপরোল্লিখিত পথগুলো ধরেই চলে যাচ্ছে ব্যক্তিবিশেষের পকেটে। আগের বিএনপি সরকার যেমন বিদ্যুৎ নিয়ে দুর্নীতি করেছিল, এই সরকারও সেই পথেই পার করল তার পুরো মেয়াদ। দেখা যাক তাদের ভাগ্যে কি জোটে। 
রেন্টাল দুর্নীতির ইতিবৃত্ত জানতে দেখুন এই লেখাটি : রেন্টালের সাতকাহন

