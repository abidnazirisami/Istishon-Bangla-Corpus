জাফর ইকবালের ভাববাদ শিক্ষা ও রাষ্ট্রীয় দালালি!



জাফর ইকবাল এবার নতুন বিতর্ক হাজির করেছেন। বস্তু ও চিন্তার বিতর্ক। খুব গভীর দর্শনের বিতর্ককে সাদামাটা করে তিনি নিজের চিন্তার পক্ষে কাজে লাগিয়েছেন। জাফর ইকবাল মাও সেতুঙের একটি উদ্ধৃতিকে নবায়নের প্রস্তাব দিয়েছেন। মাও বলেছেন, ''প্রত্যেকটি মানুষ একটা মুখ নিয়ে জন্মায়, কিন্তু সে মুখে অন্ন যোগানোর জন‌্যে তার রয়েছে দুটি হাত!'' মাও এ বক্তব্য দ্বারা মানুষের বিবর্তনে, ভবিষ্যৎ নির্মাণে, প্রয়োজন পূরণে শ্রমের-হাতের অপরিসীম ভূমিকার কথা উল্লেখ করেছেন।
জাফর ইকবাল এর বিপরীতে গেছেন। তিনি মাও এর বক্তব্যকে নবায়ন করে বলেছেন, ''প্রত্যেকটি মানুষ একটা মুখ ও দুটি হাত নিয়ে জন্মায়। কিন্তু ভয় পাবার কিছু নেই কারণ সব মানুষের মাথায় রয়েছে দশ হাজার কোটি নিউরন!'' অর্থাৎ জাফর ইকবাল এখানে চিন্তাকেই প্রধান করেছেন। তিনি বলছেন, দশ হাজার কোটি নিউরনের রয়েছে অসাধারণ ক্ষমতা। কী সেই ক্ষমতা? চিন্তার ক্ষমতা। তার মানে মানুষের বিবর্তনে, ভবিষ্যৎ নির্মাণে, প্রয়োজন পূরণে শ্রমের তুলনায় চিন্তার গুরুত্ব বেশি? এটা নিঃসন্দেহে ভাববাদ। নিউরন তথা চিন্তার ভূমিকাকে খাটো করার কোনো সুযোগ নেই। কিন্তু আমরা তাকেই প্রধান মনে করি না। মাও এর হাতকে সরিয়ে জাফর ইকবাল যখন নিউরনকে সমস্যার সমাধান হিসেবে হাজির করেন, এটা ভাববাদকেই প্রতিষ্ঠা করে। 
কিভাবে? বিবর্তনে, ভবিষ্যৎ নির্মাণে, প্রয়োজন পূরণে মানুষের লাগে সম্পদ। সম্পদ তৈরী হয় দুইভাবে। এক হচ্ছে প্রাকৃতিকভাবে- ভূমি, খনিজ প্রভৃতি। দুই হচ্ছে মানুষের শ্রমে- বাকি সব কিছু। জাফর ইকবাল বলেছেন চিন্তাও সম্পদ। বস্তুবাদ আমাদের শিখিয়েছে, জ্ঞান আসে বস্তুকে কেন্দ্র করে পরিচালিত অনুশীলন থেকে। এর বাইরে জ্ঞানার্জনের কোনো পথ নেই। এই পদ্ধতিতেই জ্ঞানের পথে মানুষের যাত্রা চলছে। তাহলে চিন্তা সম্পদের ভিত্তিও অনুশীলন কিংবা শ্রম। সুতরাং সম্পদ আহরণে অবশ্যই শ্রমই প্রধান ভূমিকা পালন করে। 
জাফর ইকবাল যে বলছেন নিউরন সমস্যা সমাধান করবে, এটা অতীত বিস্মৃত হওয়া! সেই অর্থেও এটা ভাববাদী। ভাববাদ বর্তমানকে সুদীর্ঘকালের বিকাশের ফল মনে করে না। বর্তমান থেকেই তারা শুরু করে বর্তমানকে চিরায়ত মূল্যায়ন করে। জাফর ইকবাল সাহেব, নিউরন সমাধান না, এটা অতীতের দিকে তাকালেই পেতেন। নিউরনবিহীন প্রাণীকূলের একঘেঁয়ে শ্রমের ফলেই উদ্ভুত হয়েছে নিউরন! অর্থাৎ বস্তুর বিকাশ ও তাতে যুক্ত শ্রমই নিউরনের উদ্ভব ঘটিয়েছে। চিন্তাহীনতা থেকে চিন্তার দিকে এগুনোর সুযোগ মিলেছে অপরিসীম শ্রমের ফলে।
মানুষের জন্য একটি মৌলিক সত্য হচ্ছে, সমাজবদ্ধ না হলে মানুষ বিকশিত হতে পারে না। আর সমাজবদ্ধ মানুষকে টিকে থাকতে হলে, বিকশিত হতে হলে করতে হয় উৎপাদন। যা তার প্রয়োজন পূরণ করে। চিন্তাহীনতার কালে শ্রম তার ভূমিকা রেখেছে, শ্রম দিয়েই তখন প্রাণীকূলের প্রয়োজন পূরণ হয়েছ। তারই ধারাবাহিকতা চিন্তার উদ্ভব ঘটিয়েছে। এরপর চিন্তার বিকাশ শ্রমের ধরণকে পাল্টেছে। কিন্তু শ্রমহীনতা দিয়ে, শুধু চিন্তা দিয়ে কি মানুষ তার ভবিষ্যৎ তৈরী করতে পারবে?
চিন্তা মৌলিক নয়, তা বস্তুর প্রতিফলন। যা আসে পর্যবেক্ষণের প্রক্রিয়ায়। যখন বস্তুকে ভুল পরিচয়ে উপস্থাপন করা হয় নির্দিষ্ট উদ্দেশ্য হাসিলের জন্য, তখন পর্যবেক্ষকের মস্তিষ্কে ভুল তথ্যটাই প্রতিফলিত হয়। তার চিন্তা গড়ে ওঠে ওই নির্দিষ্ট পক্ষটির উদ্দেশ্যের অনুকূলেই। যতক্ষণ পর্যন্ত ওই চিন্তা তার প্রয়োজনের সঙ্গে বিরোধে না জড়ায় ততক্ষণ সে ওই চিন্তাকে আরো অনুসন্ধান ও পর্যবেক্ষণের মধ্যে নিয়ে যায় না। যেমন, রাষ্ট্র বলে যে, পাহাড়ে সন্ত্রাস, তাই সেখানে সেনা মোতায়েন জরুরী। রাষ্ট্রের তত্ত্বাবধানে চলা গণমাধ্যমগুলো থেকে পাওয়া তথ্যে আমাদের মাথায় পাহাড়ের সন্ত্রাস সম্পর্কে তথ্য আছে। সরকারের এ ঘোষণা সেই তথ্যকে শক্তিশালী করে এবং সেনা মোতায়েন বা পাহাড়িদের বিরুদ্ধে শক্তিপ্রয়োগের মতো সিদ্ধান্ত গ্রহণে চিন্তার উল্লম্ফন ঘটায়। এটা যতক্ষণ পর্যন্ত চ্যালেঞ্জের মুখে না পড়ে অর্থাৎ কোনো চাহিদার সঙ্গে বিরোধে না জড়ায় ততক্ষণ এই সিদ্ধান্ত স্থায়ী থাকে। একই পদ্ধতিতে বস্তুভিত্তি না থাকলেও ভাববাদকে সমাজে প্রতিষ্ঠিত রাখা হয়।
এর অর্থ হচ্ছে, নিউরন থাকলেই তা সব সময় সমাধান আনে না। বরং সমাজে প্রতিনিধিত্বশীল শক্তিগুলো তাদের স্বার্থ হাসিলের জন্য মিথ্যা তথ্য তথা মিথ্যা জ্ঞান প্রচার করে। অনুশীলনে না গিয়ে, পরখ করে না দেখে, শুধু চিন্তানির্ভর থাকলে অনেক ক্ষেত্রেই এই ভুলগুলো কাটিয়ে ওঠা সম্ভব নয়। যার ওপর ভিত্তি করেই টিকে থাকে অবৈজ্ঞানিক ও ভাববাদী ক্রিয়াকলাপ। 
এই আলাপকে এত দীর্ঘ করার কারণ হচ্ছে, শ্রমের ভুমিকাকে বুর্জোয়ারা বরাবরই খাটো করে। একারণে তারা তাদের সমাজে চিন্তার পারিশ্রমিক বেশি নির্ধারণ করেছে। আর শ্রম দ্বারা উৎপাদিত সম্পদের মালিকানা শ্রমদাতার কাছ থেকে হরণ করে চিন্তাধারীর পকেটে ঢোকানোর ব্যবস্থা করেছে। কার্ল মার্কস তার উদ্ধৃত্ত মূল্যের তত্ত্বে শ্রমের প্রকৃত ভূমিকাকে উন্মোচন করেছেন। একজন বস্তুবাদী হিসেবে তিনি বিবর্তনে অনুশীলন তথা শ্রমের ভূমিকাকে প্রধান সাব্যস্ত করেছেন। ভাববাদীরা করেছে এর উল্টোটা। জাফর ইকবালও তাই করলেন। মাও এর বক্তব্য গ্রহণ করলে আপনাকে শ্রমের প্রকৃত মূল্য দেয়ার প্রশ্নে আসতে হবে, যা শ্রমদাতাদের স্বার্থ সংরক্ষণ করবে। আর জাফর ইকবালের বর্ধিত মতটা গ্রহণ করলে আপনি বুর্জোয়াশ্রেণীর স্বার্থটা রক্ষা করবেন, যারা শ্রম দেয় না।
জাফর ইকবাল তার এই লেখায় একটি অপরাধ করেছেন। তিনি বলেছেন, ''আমাদের দেশের লেখাপড়া নিয়ে আমার অভিযোগের শেষ নেই সেটা এখন সবাই জানে - কিন্তু আজকে আমি অভিযোগ করব না। আজকে আমি শুধু সবাইকে মনে করিয়ে দেব এই দেশের তিন কোটি বাচ্চা প্রতি বছর নূতন বই হাতে নিয়ে লেখা পড়া করতে শুরু করে - শুধুমাত্র এই বিষয়টা চিন্তা করেই আমাদের সবার মনের সব দুশ্চিন্তা সব দূর্ভাবনা দূর হয়ে যাবার কথা!"
এই বক্তব্য দিয়ে তিনি সরকারের কাছে তার বশ্যতার প্রমাণ দিয়েছেন। বছরের শুরুতে শিক্ষার্থীদের হাতে বই তুলে দিচ্ছি বলে শিক্ষামন্ত্রী যে সফলতা প্রচার করছেন, এর মাধ্যমে জাফর ইকবাল তার পক্ষেই দাঁড়িয়েছেন। তার এই বক্তব্যের অর্থ কী? এটা কি প্রত্যক্ষভাবে রাষ্ট্রের কাছে তার বশ্যতা স্বীকার নয়? শিক্ষাব্যবস্থা নিয়ে তিনি যে আওাজ তুলেছিলেন, তা থেকে সরে আসা নয়? সরকারের বই দেয়ার সফলতা প্রচার করা নয়? এটা অবশ্যই দালালি। যাদেরর মাথায় জাফর ইকবালের অনন্য উচ্চতার বোঝা! তারা মাথা তোলার সাহস রাখেন না, বিধায় এই দালালিও দেখতে পান না। জাফর ইকবালের ভুলগুলোকে এড়িয়ে যাওয়াটা হচ্ছে উদারতাবাদ। আর যেকোনো মূল্যে তার পক্ষে দাঁড়ানোটা হচ্ছে প্রথা। 
এই বুর্জোয়ারা যে গণবিরোধী শিক্ষাব্যবস্থা জারী রেখেছে, এটা নিয়ে জাফর ইকবাল কখনোই কথা বলেন না। বুর্জোয়া শিক্ষা ব্যবস্থার যে মানহানী সরকার ঘটাচ্ছে গত কিছুদিন তার কিছু বিরোধিতা করেছিলেন। এখন এই বক্তব্য দিয়ে সরকারের সঙ্গে আপস করলেন জাফর ইকবাল। বলেছেন, বই পাচ্ছে এটা ভেবেই তার সব দুশ্চিন্তা দূর হয়ে যাচ্ছে। এর পক্ষে নানা ধরণের যুক্তি দিয়ে, আশাবাদের কথা শোনাতে চাই বলে, যার বিরোধিতা তিনি করেন সেই ভেস্তে যেতে বসা শিক্ষা ব্যবস্থাকে উৎপাটনের ডাক না দিয়ে তার সঙ্গে মিলেমিশে চলার রাস্তাই ধরলেন। 
নিজেকে ভালো প্রমাণ করে, কৌশলে রাষ্ট্রের অন্যায়কে সিদ্ধ করার যে কাজটা জাফর ইকবাল করলেন, এটা অন্যায়। এটা দিয়ে অন্যায় রাষ্ট্রের বিরুদ্ধে যাতে কেউ না দাঁড়ায় তার ব্যবস্থা করলেন। রাষ্ট্রকে ধারণ করা ও তার পক্ষে থাকার মত তথা চিন্তা প্রচার করলেন। এভাবেই শাসকেরা তাদের প্রয়োজন অনুসারে সমাজে ভুল চিন্তা ছড়ায় ও তার পৃষ্ঠপোষকতা করে। জাফর ইকবালরাও তার অংশ। তাই যারা প্রকৃত মুক্তির কথা ভাবেন, তাদেরকে বস্তুবাদের ছদ্মবেশী এসব ভাববাদীদের খপ্পর থেকে বের হতে হবে। 

