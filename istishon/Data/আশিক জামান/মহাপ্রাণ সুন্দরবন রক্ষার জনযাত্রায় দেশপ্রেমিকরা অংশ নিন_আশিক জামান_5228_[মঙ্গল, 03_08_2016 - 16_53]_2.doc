মহাপ্রাণ সুন্দরবন রক্ষার জনযাত্রায় দেশপ্রেমিকরা অংশ নিন



সুন্দরবন নিয়ে কী চলছে সবারই কম-বেশি জানা আছে। অর্থমন্ত্রী দ্বিতীয় দফায় ঘোষণা করলেন, রামপালে নির্মিতব্য কয়লাভিত্তিক তাপবিদ্যুৎ কেন্দ্রের ফলে সুন্দরবনের কিছু ক্ষতি অবশ্যই হবে। কিন্তু কিচ্ছুটি করার নেই, তবু এই বনেই বিদ্যুৎ কেন্দ্র করতে হবে। তার বক্তব্যে সুন্দরবনের ওপর কোনো জোর নেই, জোরটা আছে কেবল বিদ্যুৎ উৎপাদনের ওপর। 
বিদ্যুৎ উৎপাদনের বিরোধী কেউই নয়। কিন্তু মাত্র ১৩০০ মেগাওয়াট বিদ্যুতের জন্য দেশের প্রায় চার কোটি মানুষের রক্ষাকবচকে ধ্বংস করাটা কি ধরণের বোকামি! এটা কি কোনো দেশের সরকার করতে পারে? বিদ্যুৎ কেন্দ্র করার আর কি কোনো জায়গা নেই?
ভারতীয় কোম্পানি এনটিপিসির সঙ্গে মিলে বাংলাদেশ সরকার সুন্দরবনের কোল ঘেষে বানাচ্ছে এই বিদ্যুৎ কেন্দ্রটি। যাতে কয়লা পুড়বে বছরে ৪৭ লাখ ২০ হাজার টন, প্রতিদিন ১৩ হাজার মেট্রিক টন। এতে ছাই হবে প্রতিদিন প্রায় ৬০০ মেট্রিক টন। যেখানে কিনা একটি ইটের ভাটায় কয়লা পোড়ে বছরে ২ হাজার ৫০০ মেট্রিক টন। যা কিনা সুন্দরবনের কোল ঘেষে হাজার হাজার ইটের ভাটা বসিয়ে দেয়ারই নামান্তর। এই বিদ্যুৎ কেন্দ্র থেকে নির্গত ধোঁয়া ও ফ্লাই অ্যাশ বা কয়লাপোড়া ছাই বাতাসে উড়ে ঢুকতে থাকবে বনের ভেতর। বনের জলজীবন ধ্বংস হবে, মাটির উর্বরতা নষ্ট হবে, গাছ ও প্রাণীরা বিপন্ন হবে। এই প্রকল্পের ফলে কার্বনডাইঅক্সাইড তৈরি হবে প্রায় ৭৯ লাখ টন। যা ৩৪ কোটি গাছ কেটে ফেলার সমান। এছাড়া বাতাসে পারদ,সালফার-ডাই-অক্সাইড ও নাইট্রাস অক্সাইড সৃষ্টি হবে। যা ফুসফুস ও টিস্যুর জন্যে ক্ষতিকর। আর্সেনিক ও সীসাও স্বাস্থ্যের ক্ষতিকর হবে। কিন্তু সরকার এসবকে কেয়ারই করছে না। 
সুন্দরবনের পাশে বিদ্যুৎ কেন্দ্র নির্মাণের বিপদ নিশ্চিত জেনে রামসার ও ইউনেস্কোর মতো আন্তর্জাতিক সংস্থা তাদের উদ্বেগ প্রকাশ করে সরকারকে একাধিক বার চিঠি দিয়েছে। এছাড়া সুন্দরবনের জন্য বিপদজনক রামপাল বিদ্যুৎ কেন্দ্র নির্মাণের সাথে সংশ্লিষ্টতার কারণে ভারতীয় কোম্পানি এনটিপিসি থেকে নরওয়ে সরকারের গ্লোবাল পেনশন ফান্ড বিনিয়োগ প্রত্যাহার করে নিয়েছে। বিভিন্ন আন্তর্জাতিক ব্যাংক এই প্রকল্পে অর্থসংস্থানে অস্বীকৃতি জানিয়েছে। এমনকি প্রথমদিকে খোদ সরকারের বিভিন্ন বিভাগও লিখিত ভাবে রামপাল বিদ্যুৎ কেন্দ্রের ব্যাপারে আপত্তি জানিয়েছিলো! কিন্তু কতিপয় দেশি বিদেশি গোষ্ঠীর মুনাফা উন্মাদনা সরকারকে বধির করেছে, সুন্দরবন ধ্বংসের আয়োজন আরও জোরদার হয়েছে।
এদিকে, শুধু দেশে নয়, ভারতেও এই বিদ্যুৎ কেন্দ্রের বিরুদ্ধে আন্দোলন সংগঠিত হচ্ছে। ভারতীয় কোম্পানি এনটিপিসি বাংলাদেশে এই প্রকল্প বাস্তবায়নের অনুমতি পেলেও নিজ দেশে তা পায়নি। সেখানকার আইনে বসতি বা সংরক্ষিত এলাকা থেকে ন্যূনতম ২৫ কিলো দূরে এ ধরণের বিদ্যুৎ কেন্দ্র করা যাবে বলা আছে। কিন্তু বাংলাদেশে এই সীমা মাত্র ১০ কিলোমিটার। ভারতীয় আন্দোলনকারীরা বলছেন, এনটিপিসি ভারতের আইন লঙ্ঘন করেই এই কাজ করছে। তারা এও বলছেন য, বাংলাদেশ অংশের সুন্দরবন ধ্বংস হলে ভারত অংশের বনকেও রক্ষা করা যাবে না। এজন্য ভারত সরকারের প্রতিষ্ঠান এনটিপিসির বিরুদ্ধে সেখানকার মানুষরাই প্রতিরোধ গড়ে তোলার চেষ্টা করছে।
সুন্দরবন নিয়ে গত কয়েক বছরে আমরা নানা ধরণের কথাই শুনেছি। নানা স্থাপনা তৈরী করে অসংখ্য প্রাণের সমাহার এই ম্যানগ্রোভকে নষ্ট করা হচ্ছে। সুন্দরবনের ভেতরে তেল, কয়লা, সিমেন্ট বোঝাই জাহাজ বারবার ডুবি সত্ত্বেও এর প্রতিরোধ ও ক্ষয়ক্ষতি নিরসনে কার্যকর কোনো ব্যবস্থা নেয়া হয়নি। এলাকায় ভূমি ও বনগ্রাসী বিভিন্ন প্রকল্প অনুমোদন দেয়া হচ্ছে। ১৩২০ মেগাওয়াট কয়লা বিদ্যুৎ কেন্দ্রের পর ওরিয়নকে এবং আরও ১৩২০ মেগাওয়াট বিদ্যুৎ কেন্দ্রের কথা বলা হচ্ছে। ওদিকে এসব প্রকল্পের সঙ্গে যুক্তরা সুন্দরবনকে বানিয়েছে মৃগয়া শিকারক্ষেত্র। কাঠ পাচার, প্রাণী হত্যা ও শিকার, বনের জমিতে স্থাপনা করার পাঁয়তারা, নানাভাবে এখনই বনের কাঠামো ধ্বংস করে দেয়া হচ্ছে। বিদ্যুৎ কেন্দ্রের জন্য যখন লাইটারেজ জাহাজে করে কয়লা আসবে তখন সারা রাত ব্যস্ত থাকবে বন এলাকা। জাহাজের সার্চ লাইটের আলো, কয়লা আনলোডের শব্দের ফলে রাতের নিশাচর প্রাণীদের জীবনযাত্রায় বিরাট প্রভাব পড়বে। 
সব দেখে আশঙ্কা হচ্ছে, যে সুন্দরবন বিশ্বের সম্পদ, যা দক্ষিণ পশ্চিমাঞ্চলের কয়েক কোটি মানুষের প্রকৃতিক রক্ষা প্রাচীর, লক্ষ লক্ষ জীবিকার অবলম্বন, জীববৈচিত্রে অন্যন্য, সেই সুন্দরবনের বিপর্যয় ও বিনাশ নিয়ে সরকারের কোনো মাথাব্যাথা নেই। দেশি-বিদেশি লুটেরাদের চক্রান্তে আজ সুন্দরবন ধ্বংসের প্রচেষ্টা চলছে। যদিও বিদ্যুৎ উৎপাদনের অনেক বিকল্প আছে, কিন্তু সুন্দরবনের কোনো বিকল্প নেই। সুন্দরবন বিনষ্ট হওয়া মানে বহুলক্ষ মানুষের জীবিকা হারানো, উপক’লীয় অঞ্চলের কয়েক কোটি মানুষকে মৃত্যু ও ধ্বংসের হুমকির মুখে ঠেলে দেয়া। একদিকে রামপাল বিদ্যুৎ কেন্দ্র করে এই অনবায়নযোগ্য বিশাল আশ্রয় সুন্দরবন হত্যার আয়োজন চলছে, অন্যদিকে এই বিদ্যুৎ কেন্দ্র সামনে রেখে দেশের ভূমিদস্যুদের নানারকম প্রকল্প তৈরি করা হচ্ছে। রামপাল প্রকল্প সামনে রেখে ওরিয়নের কয়লা ভিত্তিক বিদ্যুৎ কেন্দ্র, শীপইয়ার্ড, সাইলো, সিমেন্ট কারখানাসহ নানা বাণিজ্যিক ও দখলদারী অপতৎপরতা বাড়ছে।

যারা দেশকে ভালবাসেন, তারা এসব তথ্য যাচাই করে দেখতে পারেন অনায়াসেই। শুধু গুগল করুন অসংখ্য বিশেষজ্ঞ রচনা পাবেন এ সম্পর্কে। এ সম্পর্কে সচেতন হওয়াটা আজ খুবই জরুরী। বনের বাঘ ধ্বংস করে আমরা যদি স্টেডিয়ামে পুতুল বাঘ নিয়ে বসে থাকি, তা কোনোমতেই দেশমাতাকে ভালবাসা নয়, বরং প্রতারণা। সুতরাং কোনোভাবেই আমরা বাংলাদেশ, ভারত ও সারাবিশ্বের এই প্রাকৃতিক সম্পদ ধ্বংস হতে দিতে পারি না। আমাদের উচিৎ সুন্দরবন রক্ষার জন্য জাতীয় পর্যায়ে গৃহীত উদ্যোগগুলো সফল করা। 
মুনাফাখোরদের বন থেকে হটাতে, সুন্দরবন বাঁচানোর আন্দোলনকে সারা দেশে ছড়িয় দিতে ও জনমনে এর গুরুত্ব সম্পর্কে সচেতনতা তৈরি করতে দীর্ঘদিন থেকে ৭ দফা দাবি নিয়ে কাজ করে যাচ্ছে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটি। ইতোপূর্বে তারা সুন্দরবন রক্ষায় ২০১৩ সালের সেপ্টেম্বরে ৬ দিনব্যাপী এক লং মার্চের আয়োজন করেছিল। যার প্রেক্ষিতে সরকার ভীষণ চাপে পড়ে। প্রধানমন্ত্রী রামপাল এলাকায় যেতে দ্বিধা করেন এবং গোপনে ঢাকায় বসে স্কাইপের মাধ্যমে প্রকল্পের কাজ উদ্বোধন করেন। কেন সরকারের এই গোয়ার্তুমি তা পরিষ্কার নয়। কিন্তু এই গোয়ার্তুমি সহ্য করা হবে না, এটা দেশের স্বার্থ বলে কথা! 
জাতীয় কমিটি তাই আবারও হাতে নিয়েছে সুন্দরবন রক্ষার নানা কর্মসূচি। ডাক দেয়া হয়েছে সুন্দরবন অভিমুখে জনযাত্রার।আগামী ১০ মার্চ সকাল ১০টায় জাতীয় প্রেসক্লাবের সামনে সমাবেশের মাধ্যমে এই জনযাত্রার কর্মসূচি শুরু হবে। চারদিনের দীর্ঘ যাত্রা শেষে ১৩ মার্চ বেলা সাড়ে ১২টায় কাটাখালী মোড়ে সমাপনী সমাবেশের মধ্য দিয়ে জনযাত্রা শেষ হবে। এই জনযাত্রা ১০ মার্চ সাভার, মানিকগঞ্জ ও ফরিদপুর অতিক্রম করবে। ১১ মার্চ অতিক্রম করবে মাগুরা, ঝিনাইদহ ও যশোর। ১২ মার্চ নওয়াপাড়া, দৌলতপুর, ও খুলনা এবং ১৩ মার্চ রুপসা, বাগেরহাট হয়ে কাটাখালীতে পৌঁছে শেষ সমাবেশ অনুষ্ঠিত হবে। ১৩ মার্চ্ রাতেই জনযাত্রা ঢাকার উদ্দেশে রওনা দিবে।
দলমত নির্বিশেষে দেশের সকল পর্যায়ের মানুষের উচিৎ সুন্দরবন ও জনস্বার্থ রক্ষায় এ কর্মসূচিতে অংশ নেবেন এবং জাতীয় জাগরণের মধ্য দিয়ে ভয়াবহ বিপর্যয়ের হাত থেকে দেশকে রক্ষা করবেন। তরুণ প্রাণের কাছে আজ দেশমাতৃকার একটাই দাবি, দেশটাকে ধ্বংস করতে চায় যে মুনাফাখোররা, ওদের রোখো! সুন্দরবন বাঁচাও!
আরও জানতে পড়ুন : ১) জাতীয় কমিটির সাত দফা২) রামপাল বিষয়ক বুকলেট৩) রামপাল বিষয়ক কিছু প্রশ্ন ও উত্তর৪) তেল দূষণ বিষয়ে বিশেষজ্ঞ গবেষণা৫) চীন ও ভারতে কয়লা বিদ্যুতের অভিজ্ঞতা৬) সুন্দরবনকে ভুলে যাবেন না

