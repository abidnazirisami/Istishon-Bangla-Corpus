দাবি আদায়ে লড়ছে রাইডার্স গার্মেন্টের শ্রমিকরা!



রাজধানীর মহাখালী এলাকার আমতলী মোড়। এখানেই অবস্থিত 'জলখাবার' হোটেলটি রাজধানীবাসীর কাছে বেশ পরিচিত। একই ভবনের চতুর্থ ও পঞ্চম তলাজুড়ে অবস্থিত 'রাইডার্স গার্মেন্ট'। কারখানাটিতে কাজ করতেন প্রায় চার শতাধিক শ্রমিক। সম্প্রতি শ্রমিকরা শুনছিলেন যে, কারখানা যেকোনো সময় বন্ধ হয়ে যেতে পারে। গত ২১ জানুয়ারি কাজে যোগ দিতে এসে শ্রমিকরা দেখেন কারখানা বন্ধ ঘোষণা করা হয়েছে।
শ্রমিকদের সঙ্গে কথা বলে জানা যায়, চারশ' শ্রমিকের এই কারখানাটিকে গত তিন মাসের মধ্যে আড়াইশ' শ্রমিকের কারখানায় পরিণত করা হয়েছে। মালিকপক্ষ যখন থেকে কারখানা বন্ধের সিদ্ধান্ত নেয়, তখন থেকেই নানা উছিলায় শ্রমিকদের ছাটাই ও তাদের স্বেচ্ছায় কারখানা ছেড়ে চলে যেতে উৎসাহিত করা হয়েছে। এভাবেই কমতে কমতে এখন কারখানাটির লোকসংখ্যা দাঁড়িয়েছে তিনশ'। এর মধ্যে আবার সবাই শ্রমিক নন। মালিকপক্ষের লোকজন ও সুপার ভাইজাররাও এর মধ্যে রয়েছে।
গত ২১ তারিখ মালিকপক্ষ কৌশলের আশ্রয় নিয়ে কারখানাটি বন্ধ করে। শ্রমিকরা জানান, কারখানা হুট করে বন্ধ করে দিলে তিন মাসের বেসিক বেতনের সমান ক্ষতিপূরণ দেয়ার বিধান থাকায় মালিকপক্ষ কৌশলের আশ্রয় নিয়েছে। তারা ভবনটিকে কারখানা চালানোর অনুপযোগী বলে রিপোর্টি বের করিয়েছে। রিপোর্ট বের হওয়ার এক সপ্তাহের মাথায় কারখানা বন্ধ করেছে। যেহেতু ভবন অনুপযোগী সুতরাং, এ অবস্থায় শ্রমিকদের কোনো ক্ষতিপূরণ না দিয়েই পার পেয়ে যেতে চেয়েছেন তারা। অথচ কারখানা মালিক নার্গিস রহমান নিজেই ওই ভবনের মালিক এবং ভবনে থাকা অন্য সব প্রতিষ্ঠানের কাজ স্বাভাবকভাবেই চলছে।
২১ তারিখ যখন শ্রমিকরা এসে কারখানা বন্ধের ঘোষণা দেখলেন, তারা নিজেদের মধ্যে আলাপ করেন এবং কারখানা দখলে নেন। মালিকপক্ষের লোকদের তখন কোনো খোঁজ পাওয়া যাচ্ছিল না। সবার আগে কিভাবে যেন খবর পেয়ে হাজির হয়েছিল পুলিশ। পুলিশ এসে শ্রমিকদের কারখানা খালি করে চলে যাওয়ার নির্দেশ দেয়। শ্রমিকরা তখন ন্যায্য পাওনা না বুঝে নিয়ে গার্মেন্ট ছাড়তে অস্বীকৃতি জানান। এ সময় পুলিশ জানায় যে, মালিকপক্ষ তাদের জানিয়েছে যে, কোনো ক্ষতিপূরণই তাদের পক্ষে দেয়া সম্ভব না। পুলিশের পক্ষ থেকে শ্রমিকদের বলা হয় গার্মেন্ট মালিকদের সংগঠন বিজিএমইএ-তে গিয়ে দাবি-দাওয়া জানাতে।

কারখানা দখলে নিয়ে নেন শ্রমিকরা!
শ্রমিকরা জানান, তারা জানতেন যে, বিজিএমইএ বসেই আছে তাদের ঠকাবার জন্য। তাই তারা আন্দোলনের মাধ্যমে দাবি আদায়ের সিদ্ধান্ত নেন এবং ২২ জানুয়ারি নিজেদের মধ্য থেকে লোক বেছে নিয়ে আন্দোলনের জন্য একটি কমিটি গঠন করেন। কমিটির সদস্যরা কারখানার নিরাপত্তার দায়িত্ব নিজেদের হাতে তুলে নেন। তারপর দাবিনামা প্রস্তুত হয়। কিছু শ্রমিককে কারখানায় সার্বক্ষণিকভাবে থাকার দায়িত্ব দেয়া হয়।
শ্রমিকদের এসব প্রস্তুতি দেখে মালিকের কিছু লোক এগিয়ে আসে শ্রমিক নেতাদের নিরস্ত করার জন্য। তারা এক পর্যায়ে এগিয়ে আসা শ্রমিক নেতা সাগর ও কাইয়ূমের ওপর হামলা চালিয়ে তাদের আহত করে। এ সময় বাদবাকি শ্রমিকরা এগিয়ে এলে পুলিশের সাহায্যে তারা পালিয়ে যায়।
এই হামলার ফলে শ্রমিকরা আরও সতর্ক হন। কিন্তু আগে থেকে কোনো সাংগঠনিক প্রচেষ্টা ও ঐক্য না থাকায় ধর্মঘট চালিয়ে যাওয়া মুশকিল হচ্ছিল। শ্রমিক নেতা কাইয়ুম ও বাবু জানান, কারখানা বন্ধ, আদৌ কিছু পাব কিনা তার ঠিক নেই, কাজও নেই, কিন্তু কারখানায় এসে বসে থাকতে হবে, এটা নিয়ে অনেক শ্রমিক হতাশা প্রকাশ করছিলেন। এর মধ্যে পুলিশের চাপ ছিল। তারা বলল বিজিএমইএ যেতে। আমরা বললাম, বিজিএমইএকে এখানে আসতে। ২৫ তারিখ তারা এলো। কিন্তু এই যে আমরা ২৫ তারিখ অবধি আন্দোলন চালিয়ে নিয়েছিলাম, এটা ছিল অনেকদিনের চেষ্টার ফল। যখন থেকেই আমরা কারখানা বন্ধের আশঙ্কা করছিলাম, তখন থেকেই শ্রমিকদের মধ্যে ঐক্যবদ্ধ হওয়ার বিষয়ে আলোচনা চলছিল। 
বিজিএমইএ নেতারা আসার সময় সরকারের কারখানা পরিদর্শক ও নিজেদের ইচ্ছামাফিক এক ফেডারেশনের নেতাকেও নিয়ে আসেন। কারণ তারা জানতেন যে, শ্রমিকদের সঙ্গে চুক্তি করতে হলে এদের দরকার। এরপর গার্মেন্ট মালিকের সঙ্গে এদের মধ্যস্থতায় এক চুক্তি স্বাক্ষরিত হয়।
এই চুক্তি মোতাবেক শ্রমিকরা ক্ষতিপূরণ বাবদ ১ মাসের বেসিক ও মালিকের সহযোগিতা বাবদ ১৫ দিনের বেসিক বাড়তি পাবে। উল্লেখ্য, মালিকরা কারখানা বন্ধের ক্ষতিপূরণ ১ মাসের বেশি কিছুই দিতে রাজি নন। কিন্তু আন্দোলনের প্রেক্ষিতে পিছু হটলেও একে তারা দান হিসেবে চুক্তিপত্রে উল্লেখ করে। যদিও শ্রমিকরা মালিকের কাছে কোনো দয়া ভিক্ষা করেনি বরং তারা তাদের ন্যায্য পাওনা চেয়েছে।

চুক্তিপত্রের কপি
চুক্তিতে আরও বলা হয়েছে আহত দুই শ্রমিককে ক্ষতিপূরণ বাবদ মোট ১০ হাজার টাকা দেয়া হবে। শ্রমিকরা জানুয়ারি মাসের বেতন/ভাতা ও আগের পাওনা ভাতাগুলো পাবেন। চুক্তি অনুযায়ী ৩১ জানুয়ারি বেলা ১২টার দিক বিজিএমইএ ভবনে গেলে শ্রমিকরা পাওনা নিয়ে আসত পারবেন।
শ্রমিকনেতা বাবু বলেন, মনে করেন যদি আন্দোলন আরও শক্ত হতো, তাহলে আরও বেশি দাবি আদায় করা যেত। এদিকে মালিকপক্ষের লোকেরা এখনও হামলার হুমকি ধামকি জারি রেখেছে। শ্রমিকরা চুক্তি মোতাবেক কারখানা ত্যাগ করলেও এখনও বেশ কয়েকজন একত্রে চলাফেরা করছেন। আহত কাইয়ুম বলেন, আমরা আমাদের ন্যায্য পাওনা চাইছি, আর তারা গুন্ডা লেলায়া দিছে। দাবি আদায় হওয়ার পরেও আমরা মালিকদের এই চরিত্র তো ভুলব না!
শ্রমিকরা এখন ৩১ তারিখ অবধি অপেক্ষা করছেন। তারা সমাজের সব নিপীড়ত শ্রেণী-পেশার মানুষদের কাছে তাদের আন্দোলনের প্রতি সমর্থন চেয়েছেন। মালিকরা যদি ৩১ তারিখ চুক্তি ভেঙে কিছু করতে চায় তাহলে আরও কঠোর আন্দোলনের প্রত্যয় ব্যক্ত করেছেন তারা। এ আশঙ্কা থেকেই তারা চান যে, সমাজের অন্য বর্গগুলো যেন মালিকদের ওপর ন্যায্য ক্ষতিপুরণ প্রদানে চাপ সৃষ্টি করে।

