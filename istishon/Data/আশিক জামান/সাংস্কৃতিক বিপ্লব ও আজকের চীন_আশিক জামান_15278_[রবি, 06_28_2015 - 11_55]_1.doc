সাংস্কৃতিক বিপ্লব ও আজকের চীন


রবার্ট ওয়েল কলকাতায় এসে ২৪ ডিসেম্বর ২০০৯ ইন্দুমতী সভাঘরে এক বক্তৃতা দেন। এই প্রবন্ধের শিরোনামই ছিল ওই বক্তৃতার বিষয়। বক্তৃতায় তিনি ১৯২০-র দশক থেকে আজ পর্যন্ত চীনের শ্রমিকশ্রেণীর অবস্থা নিয়ে বলেছিলেন। পরবর্তীতে এ বিষয়ক আরও কিছু প্রশ্নের উত্তর দিতে গিয়ে লেখাটি বিস্তৃত করেছেন। 'চীনের শ্রমিকশ্রেণীর অবস্থা : অতীত, বর্তমান ও ভবিষ্যৎ' শিরোনামে পশ্চিমবঙ্গের ''মন্থন সাময়িকী" এটি প্রকাশ করে ২০১০ এর মে-জুন সংখ্যায়। বাংলা অনুবাদ করেছেন তমাল ভৌমিক। প্রবন্ধটি চীন বিপ্লবের অব্যবহিতকাল পরে শ্রমিক-কৃষক-মেহনতিদের অবস্থা থেকে যাত্রা শুরু করেছে। আর শেষ হয়েছে আজকের যুগের শ্রমিক-কৃষক-মেহনতিদের অবস্থার বর্ণনা দিয়ে। এ থেকে যে কেউ আজকের চীন সম্পর্কে সঠিক ধারণা পেতে পারেন। 

চীনের বর্তমান পুঁজিবাদী গতির মূলে রয়েছে সেই ভিত্তি, যা বিপ্লবী সমাজতন্ত্রের দ্বারা গড়ে উঠেছিল। দক্ষিণ গোলার্ধে ভারত সহ অন্য দেশগুলোর অভিজ্ঞতার সঙ্গে চীনের অভিজ্ঞতার মৌলিক তফাৎ এখানেই; বিশেষত চীনের শ্রমিকশ্রেণীর সম্পর্কে এই অভিজ্ঞতার তফাতের কথাটা খাটে। চীনাদের ইতিহাস মূলগতভাবে আলাদা। এর মধ্যে অন্যতম হল এক বিকল্প সমাজতান্ত্রিক পথের উত্তরাধিকার। এখনও তাদের বর্তমান সংগঠনগুলোতে, বিশেষত গ্রামাঞ্চলে, এর যথেষ্ট প্রভাব রয়েছে। এই বিষয়টার উল্লেখ ব্যতীত, চীন ও ভারত যে আলাদা আলাদা ঐতিহাসিক পথ গ্রহণ করেছে এবং এই দুটি দেশের সমাজব্যবস্থার মধ্যে যে তফাৎ রয়ে গেছে, তা বোঝা যাবে না। ১৯৭০-এর দশকের শেষে তেঙ শিয়াও পিং যে ‘বাজার সংস্কার' চাপিয়ে দিয়েছিলেন, তারপর তিরিশ বছরেরও বেশি সময় কেটে গেছে। কিন্তু এখনও সমাজতন্ত্রের যে দিকগুলো প্রভাব ফেলে চলেছে, তার মধ্যে সবচেয়ে জোরালো হল চীনা জমি-মালিকানা ব্যবস্থার বিপ্লবী রূপান্তর। চীনে এখনও গ্রামাঞ্চলেই অধিকাংশ মানুষ বাস করে এবং জমিদারশ্রেণীর শাসনের অবসান ও চাষিদের জমির নিরাপত্তা দানই সেখানে সবচেয়ে দীর্ঘস্থায়ী প্রভাব ফেলেছিল। অন্য যে কোন বিষয়ের চেয়ে অনেক বেশি এই বিষয়টাই ভারত ও অন্য বেশিরভাগ দেশের সঙ্গে চীনের অভিজ্ঞতার ফারাক টেনে দেয়।
মাও সেতুঙের নেতৃত্বে ১৯২০-র দশকে যে বিপ্লবী ভূমি সংস্কার শুরু হয়েছিল এবং যা ১৯৪৯ সালে কমিউনিস্টদের জয়লাভের পর জাতীয়ক্ষেত্রে বিস্তৃত হয়েছিল, একমাত্র সেটাই জমি ও প্রয়োজনীয় কৃষি-যন্ত্রপাতিতে প্রত্যেক চীনা কৃষকের অধিকার প্রতিষ্ঠা সুনিশ্চিত করেছিল। বিপ্লবের ফলে যা যা অর্জিত হয়েছিল, তার মধ্যে এটাই ছিল সবচেয়ে বড়ো পরিবর্তন। কিন্তু ভূমি সংস্কারের প্রথম পর্যায়ের পরে ছোটো, বিশেষত গরিব পরিবারের হাতে থাকা খামারগুলি তাদের পরিবারের পক্ষে পর্যাপ্ত ছিল না। তাই ধাপে ধাপে এগুলোকে কৃষি সমবায়ে এবং পরে ১৯৫৮ থেকে ১৯৬০ সালের মধ্যে ‘সামনের দিকে লম্বা লাফ' (গ্রেট লীপ ফরোয়ার্ড)-এর সময়ে কমিউনের মধ্যে নিয়ে আসা হয়েছিল। এইভাবে জমির ওপর অধিকার যৌথ রূপ পায়। ব্যক্তিগত জমির স্বত্বের বদলে গ্রামীণ সমবায়গুলোর একত্রিকরণ হয়েছিল। সেখানে জমিতে একসঙ্গে চাষের কাজ হত এবং কৃষকেরা তাদের কাজের ‘ওয়ার্কপয়েন্ট' হিসেবে কৃষি-উৎপন্নের একটা অংশ পেত। কিন্তু কমিউনগুলো শুধুমাত্র উৎপাদনের সংগঠন থেকে অনেক বেশি কিছু ছিল। এগুলো সামগ্রিক একগুচ্ছ সামাজিক পরিষেবা ও নিরাপত্তা দিত, বিশেষত শিক্ষা ও স্বাস্থ্যকল্যাণে এবং পাশাপাশি বড়ো বড়ো পরিকাঠামো ও পরিবেশগত প্রকল্প গড়ে তোলার কাজে- যেমন সেচ ও নতুন কৃষিজমি তৈরি করার ক্ষেত্রে- একটা ভিত্তি গড়ে দিত।
রাষ্ট্রীয় মালিকানাধীন সংস্থা (SOE) এবং রাষ্ট্রের অধীনে থাকা অন্য প্রতিষ্ঠানগুলোর মাধ্যমে সংগঠিত শহুরে শ্রমিকেরাও একইরকমের কাজ ও বাসস্থানের নিরাপত্তা পেত এবং তাদের নিজ নিজ কাজের ইউনিটগুলোর পরিচালনায় অংশ নিত। সামাজিক সম্পর্ক ও সাংস্কৃতিক কাজকর্মের সমস্ত ক্ষেত্রে পরিবর্তনের কেন্দ্রস্থল হয়ে উঠেছিল চীনা খামার, কারখানা এবং পেশাদার প্রতিষ্ঠানগুলো।
বিপ্লবের প্রথমদিককার এই সুফলগুলো আরও বিস্তৃত হয়েছিল সাংস্কৃতিক বিপ্লবের আরও বিকেন্দ্রীকরণের সময়ে। ওই কর্মসূচির পর্বকে একটা সর্বনাশগ্রস্ত দশক হিসেবে নাকচ করা একটা সাধারণ ব্যাপার হয়ে গেছে এবং সেটাকে কেবল নেতিবাচক দৃষ্টিতেই বিচার করা হচ্ছে। কিন্তু সাংস্কৃতিক বিপ্লব শ্রমিকশ্রেণীর মধ্যেকার বিপুল শক্তির উন্মেষ ঘটিয়েছিল। উৎপাদনের যে সামাজিকীকরণ ইতিমধ্যেই অর্জিত হয়েছিল, তার আরও প্রসার, সামাজিক পরিষেবার বিস্তার এবং তলা থেকে সমাজের সংগঠনকে ওপরে তোলার মধ্য দিয়ে এটা ঘটেছিল। সর্বোপরি এই সময়ে দেখা গিয়েছিল শারীরিক ও মানসিক, অর্থনৈতিক রাজনৈতিক ও সাংস্কৃতিক, সমস্তরকম সম্পদের ব্যাপক স্থানান্তর- শহর থেকে গ্রামাঞ্চলে, শিক্ষিত নয়াকুলীনদের (এলিট) থেকে শ্রমিকশ্রেণীর দিকে, প্রবীণ থেকে নবীনের দিকে, পুরুষের থেকে মহিলাদের দিকে, অতীতকে দাসসুলভ মেনে নেওয়া থেকে বর্তমানকে অধিকার করার দিকে স্থানান্তরিত হয়েছিল। 
এর মধ্যে সবচেয়ে গুরুত্বপূর্ণ ছিল স্বাস্থ্যরক্ষা ও শিক্ষা, বিশেষত গ্রামাঞ্চলে নগ্নপদ চিকিৎসকদের মাধ্যমে- গ্রামবাসীদের স্বাস্থ্যকর্মী হিসেবে প্রশিক্ষণ দিয়ে এবং নতুন নতুন বিদ্যালয় গড়ে তুলে এতদিন যাবৎ বঞ্চিত কৃষক পরিবারদের শিক্ষার সুযোগ করে দিয়ে এটা ঘটছিল। বিভিন্ন পেশার ওপর পাশ্চাত্য নির্ভর ‘বিশেষজ্ঞ'-দের বেড়া ভেঙে ফেলা হয়েছিল এবং শ্রমিক ও কৃষকদের নিজস্ব অভিজ্ঞতা কাজে লাগাতে উৎসাহিত করা হয়েছিল। গ্রামে গ্রামে বুদ্ধিজীবী, ছাত্র ও শিল্পীদের পাঠানো হয়েছিল অথবা তারা স্বেচ্ছায় গিয়েছিল। সেখানে তারা শ্রমজীবী মানুষের কাছে শিখেছিল, কীভাবে উৎপাদন করতে হয়, তারা পরস্পরের শিক্ষা বিনিময় করেছিল এবং জেনেছিল অতি সংখ্যাগরিষ্ঠ ‘সাধারণ মানুষ'-এর জীবনটা কীরকম। পুরনো প্রথা ও মনোভাব, যেমন নয়াকৌলিন্য, সর্দারি ফলানো, পার্টির ক্যাডারদের দুর্নীতি, বয়স্কদের কর্তাগিরি এবং পুরুষতন্ত্রকে চ্যালেঞ্জ জানানো হয়েছিল; শ্রমিক-কৃষকের নতুন শক্তিকে ‘একের মধ্যে তিন' নামক কমিটিগুলোতে প্রতিষ্ঠা করা হয়েছিল, যেখানে তারা পার্টির লোক ও রাষ্ট্রীয় প্রশাসকদের সঙ্গে একসাথে বৈঠক করত। অনেক কাজের জায়গায় (ওয়ার্ক ইউনিট) শ্রমিকশ্রেণীর প্রতিনিধিরা আগের কর্তৃপক্ষকে সরিয়ে নিজেরা বসেছিল। ‘বিদ্রোহ করা ন্যায়সঙ্গত' এবং ‘জনগণের সেবা করো'- মাওয়ের এই ধারণাগুলো এই অভিযানকে পথ দেখিয়েছিল এবং সমগ্র সমাজের মনকে যেভাবে পাল্টে দিয়েছিল, তা আজও ছড়িয়ে আছে, এমনকী পরবর্তীকালে মাওয়ের নীতিগুলো উল্টে দেওয়ার পরেও।
এর ফলাফল হয়েছিল নাটকীয়। ১৯৪০-এর দশকে, ঔপনিবেশিক অবস্থা থেকে মুক্তির পরে ভারত ও চীনের ছবিটা ছিল প্রায় একইরকম দুর্দশাগ্রস্ত। কিন্তু ১৯৭০-এর দশকের মাঝামাঝি যখন সাংস্কৃতিক বিপ্লব সম্পন্ন হওয়ার পরই ১৯৭৬-এ মাওয়ের মৃত্যু হল, তখন চীনাদের গড় আয়ু ছিল ষাটের কোঠায় আর ভারতীয়দের গড় আয়ু ছিল ৪৯-এর সামান্য বেশি। ১৯৮০-৮১-তে চীনে শিশুমৃত্যুর হার ছিল হাজারে ৬৭ আর ভারতে ১২২। সাক্ষরতাকে জুড়ে নিলে ‘বাস্তব জীবনমানের সূচক' চীনে ছিল ১০০-তে ৬৭ আর ভারতে মাত্র ৪৪। প্রধান প্রধান ক্ষেত্রের পরিসংখ্যানগুলোতে বিশ্বের দক্ষিণ অংশের অধিকাংশ দেশের তুলনায় চীন মধ্যবর্তী অথবা ধনী দেশগুলোর কাছাকাছি ছিল। 
এইসব উন্নতির ফলে চীনের শ্রমিকশ্রেণীর অবস্থার পরিবর্তন হয়েছিল। যাই হোক, এসব সত্ত্বেও দারিদ্র, বিশেষত গ্রামাঞ্চলে, থেকে গিয়েছিল। এমনকী বিনাশমূলক সংগ্রামের বছরগুলোর অতি উচ্চ মূল্যের বিনিময়ে এবং গ্রেট লীপ ফরোয়ার্ডের সময়ে দুর্ভিক্ষ ও সাংস্কৃতিক বিপ্লবের হিংসায় বিপুল সংখ্যক প্রাণের বিনিময়ে এইসব অগ্রগতি ঘটেছিল। অংশত এই উচ্চ মূল্য দিতে হওয়ার কারণেই মাওয়ের সমাজতান্ত্রিক নীতিকে পার্টি ও রাষ্ট্রযন্ত্রের বিভিন্ন অংশ, এমনকী শ্রমিকশ্রেণীর কিছু অংশের প্রতিরোধের মুখে পড়তে হয়েছিল। বিশেষত যে সাংস্কৃতিক বিপ্লব প্রধানত কর্তাব্যক্তিদের দুর্নীতি ও অন্যান্য কুকর্মের বিরুদ্ধে পরিচালিত হয়েছিল এবং পেশাজীবী ও ম্যানেজার-বুদ্ধিজীবীদের আধিপত্যকে চ্যালেঞ্জ জানিয়েছিল, তা ক্ষমতাশীল একাংশকে ক্রুদ্ধ করেছিল। 
১৯৭৬ সালে মাওয়ের মৃত্যুর পর দু'বার পার্টি থেকে বিতাড়িত তেঙ শিয়াও পিংকে ঘিরে এই শক্তি জমাট বাঁধে এবং তাঁকে ক্ষমতা দখল করতে পথ করে দেয়। একে একমাত্র একটা শ্রেণীর অভ্যুত্থান মারফত ক্ষমতা দখল বলেই বর্ণনা করা যায়। তাঁর নেতৃত্বেই বিপ্লবী সমাজতান্ত্রিক পথ দ্রুত পরিত্যাগ করা হল এবং চীন ‘পুঁজিবাদী পথ' গ্রহণ করল, যে পথের বিরুদ্ধে মাও সবাইকে সতর্ক করেছিলেন এবং তা ঠেকানোর জন্য সাংস্কৃতিক বিপ্লব শুরু করেছিলেন। 'সংস্কার' ও 'বিশ্বের কাছে দ্বার খুলে দেওয়া'র মধ্য দিয়ে তেঙ পুঁজিবাদী 'বিশ্বায়ন'-এর মধ্যে চীনা অর্থনীতি ও সমাজকে দৃঢ়ভাবে এগিয়ে দেওয়ার প্রক্রিয়া শুরু করলেন।
এতৎসত্ত্বেও বরিস ইয়েলেৎসিন রাশিয়ায় যে ‘শক থেরাপি' পদ্ধতি নিয়েছিলেন, তার তুলনায় চীনে তেঙের পদ্ধতি ছিল এক দীর্ঘ ও সতর্ক পথ ধরে পুঁজিবাদের পুনরুজ্জীবন- এর জন্য তিনি আভ্যন্তরীণ অ-সামাজিকীকরণ ও দেশের বাইরের পুনর্বিন্যাসের অনেকগুলো স্তরের মধ্য দিয়ে গেছেন। 
প্রথম যে কর্মনীতি প্রয়োগ করা হয়, তা হল, কমিউনগুলোর অ-সমবেতকরণ, কমিউনগুলো সব ভেঙে দেওয়া। যদিও হিসেব বলছে, কমিউনের তিনভাগের একভাগ আরও সমৃদ্ধ হয়ে উঠেছিল আর একভাগ ভালোই চালানো যাচ্ছিল, শুধু তৃতীয় ভাগটিকে নিয়ে সমস্যা বাড়ছিল। এর বদলে ব্যক্তিগত পারিবারিক চুক্তির ব্যবস্থা নিয়ে আসা হল। এর মধ্য দিয়ে ‘সংস্কার'-এর পেটি বুর্জোয়া ভিত্তি প্রতিফলিত হল, যাতে প্রত্যেক পরিবার নিজস্ব ছোটো জোতে চাষ করত। 
এর ফলে বিশাল যে জমিগুলোয় সবাই মিলে একসঙ্গে কাজ করা হত, সেগুলো আবার ভেঙে- উইলিয়াম হিন্টনের ভাষায়- ‘নুড্‌লের টুকরো' করে ফেলা হল আর সেচ ব্যবস্থা, জলাধার এবং অন্য পরিকাঠামো ও পরিবেশগত প্রকল্প, যেগুলো কমিউনের যৌথ শ্রমের ওপর নির্ভর করত, সেগুলো নষ্ট হতে শুরু করল। যত সামাজিক পরিষেবা ছিল, যেমন স্বাস্থ্য ও শিক্ষার ব্যবস্থা একে একে ভেঙে ফেলা হল বা সেগুলোর বেসরকারিকরণ করা হল। যদিও বা সেগুলোর কিছু কিছু রাষ্ট্রীয় নিয়ন্ত্রণের মধ্যেই থাকল, তার খরচ চড়া হতে শুরু করল। পুরনো দিনের মতো আবার পুরুষদেরই স্থানীয় কর্তৃপক্ষ ‘পরিবারের কর্তা' মনে করতে থাকল, তাদের হাতে অর্থনৈতিক নিয়ন্ত্রণ তুলে দেওয়া হল। এই ঘটনা মেয়েদের অধিকারের একটা গুরুতর পিছু হটা।
নতুন অর্থনৈতিক নীতিগুলো প্রথমদিকে গ্রামাঞ্চলে আয় বৃদ্ধি করেছিল। এর কারণ ছিল সরকারি অনুদান এবং খামারে উৎপন্ন ফসলের দর বাড়ানো। শহরাঞ্চলে কর্মোদ্যোগের (Township Enterprise) বৃদ্ধি ঘটেছিল। এর মূলে ছিল গ্রেট লীপ ফরোয়ার্ড। এগুলো বহু কৃষককে কাজ জোগাত, বিশেষত শীতের সময়ে যখন চাষের কাজ কম থাকে। এগুলো কৃষি খামারের বাইরেও কৃষকদের কিছু উপার্জনের সুযোগ করে দিয়েছিল, যার জন্য বড়ো শহরের তুলনায় কয়েক বছর তাদের উন্নতি বেশি হয়েছিল। গ্রাম ও শহর উভয় স্থানেই সব শ্রেণীর লোকের একাংশের এবং শ্রমিকশ্রেণীর আর্থিক লাভ হয়েছিল এবং উৎকৃষ্ট খাদ্য ও বস্ত্রের চাহিদা বেশ ভালো মতো পূরণ হয়েছিল। সমাজতন্ত্রের সময় যেসব যৌথ সঞ্চয় গড়ে তোলা হয়েছিল, সেখানে খাবলা মেরে অনেক কৃষক দ্রুত লাভ বাড়িয়ে নিয়েছিল। কিন্তু সর্বসাধারণের সম্পত্তির এরকম অপচয়ের ফলে ‘এক বিরাট পরিমাণ সমাজতান্ত্রিক সঞ্চয় হারিয়ে গেল'- এই মন্তব্য করেছেন তেঙের সংস্কার কর্মসূচির এক সমালোচক। 
এই প্রাথমিক লাভের পরে গ্রামাঞ্চলের অর্থনীতিতে একটা স্থবিরতার পর্যায় এল এবং নতুন করে আবার গ্রাম ও শহরের ফারাক বাড়তে থাকল; তা আজ পর্যন্ত বেড়েই চলেছে। পুঁজিবাদী পথে চীনা সমাজ যত এগোতে শুরু করল, শহরগুলো অর্থনৈতিকভাবে ফুলে ফেঁপে উঠল আর কৃষক ও গ্রামীণ উদ্যোগপতিরা বিশাল বিশাল দেশীয় প্রতিযোগী এবং বিশ্ব জোড়া ‘মুক্ত বাজার'-এর প্রতিদ্বন্দ্বিতার মুখে পড়ে গেল। বিশেষত ২০০১ সালে বিশ্ব বাণিজ্য সংস্থা WTO-তে যোগ দেওয়ার পরে আমদানি করা খাদ্যদ্রব্যে চীন ভেসে গেল। ছোটো ছোটো জোত নিয়ে প্রতিদ্বন্দ্বিতায় এঁটে উঠতে না পারায় গ্রামাঞ্চলের অনেক কৃষক আবার গভীর দারিদ্রে ডুবে গেল। আজকাল এমন কথা প্রায়ই শোনা যায় যে চীনের গ্রামাঞ্চলে সংকট চলছে।
এর ফলে গ্রামাঞ্চলে দুরকম মেরুকরণ শুরু হল- এক, শ্রেণীগতভাবে এবং দুই, ভৌগোলিক সীমারেখায়। পরিবর্তিত অবস্থায় যেসব কৃষকরা কিছুটা গুছিয়ে নিতে পেরেছিল, তাদের মধ্য থেকে একটা 'ধনী চাষি' স্তর গড়ে উঠল, যারা তাদের ভাগ্যহীন প্রতিবেশীদের কাছ থেকে জমি ভাড়া নিয়ে মাঝে মাঝে তাদেরকেই শ্রমিক হিসেবে জমিতে নিয়োগ করল। কৃষকদের শোষক হিসেবে এই যে একটা শ্রেণীর উত্থান হল, এদের আর একটা অংশ হল গ্রামীণ উদ্যোগপতিরা, যারা প্রায়শই দুর্নীতি পরায়ণ রাষ্ট্রীয় প্রতিনিধি এবং পার্টির কর্তৃপক্ষের সঙ্গে গাঁটছড়া বাঁধা। শহরতলীর গ্রামগুলো, বিশেষত যেগুলো উপকূল অঞ্চলের বড়ো শহরগুলোর লাগোয়া, তারা উন্নয়নের বহুবিধ সুযোগ পেল, যা দেশের ভিতরকার অঞ্চলগুলো পেল না। এর ফলে ভৌগোলিক অর্থনৈতিক অঞ্চলের বিভাজন সুস্পষ্ট হয়ে গেল। সব মিলিয়ে চীনের গ্রামাঞ্চল পুরনো মান্দারিন-অধীনস্থ শ্রেণী কাঠামোর চেহারা ফিরে পেল- একদিকে মুষ্টিমেয় ধনী পরিবার, রাষ্ট্র ও পার্টির মুখপাত্র, যাদের হাতে অর্থনৈতিক ও রাজনৈতিক ক্ষমতা; অন্যদিকে বিশাল সংখ্যক কৃষক দেখতে পেল তাদের অবস্থা হয়ে উঠছে ক্রমশ আরও নড়বড়ে, নিরাপত্তাহীন ও ক্ষমতাহীন। কিন্তু এইরকম ‘ছক উল্টে' যাওয়াতেও ‘সংস্কার' সরাসরি বিপ্লবের আগেকার জমি-মালিকানা ব্যবস্থায় ফিরে গেল না। কৃষকেরা ব্যক্তিগতভাবে চাষ করলেও, তারা জমির যে অংশ চাষের জন্য পেল, তার মালিকানা গোটা গ্রামের সমবেত সাধারণের হাতেই রয়ে গেল। খুঁটিয়ে দেখলে, চাষযোগ্য জমির এক একটা অংশে প্রতিটা পরিবারের চাষের অধিকার সুনিশ্চিত থাকল এবং এই ব্যবস্থা আজও চলছে। এর একটা সমাজ-জোড়া গভীর তাৎপর্য রয়েছে। 
এসত্ত্বেও কমিউনগুলোর ভাঙন ও গ্রামাঞ্চলে বাজারের শক্তির অনুপ্রবেশ তেঙপন্থী ওই সংস্কারগুলো কার্যকর করার সুযোগ করে দিয়েছিল যাতে ‘শহরগুলোকে ঘিরে ফেলতে গ্রামাঞ্চলকে ব্যবহার করা যায়’, একই সঙ্গে শহুরে সমাজতান্ত্রিক কাঠামোকে দুর্বল করে তোলে। বিদেশি বিনিয়োগ এবং রপ্তানি বাণিজ্য বৃদ্ধি পাওয়ার পরে ধীরে ধীরে ছোটো ছোটো শহুরে ব্যক্তি মালিকানাধীন সংস্থা চালু করার মধ্য দিয়ে সেই ভিত্তিভূমি গড়ে উঠল, যেখানে শিল্পশ্রমিকদের তথা বিপ্লবের ‘নেতৃত্বদায়ী শ্রেণী'-র পায়ের তলার মাটি শক্ত হয়ে ওঠে। 
এই কাজ সম্পন্ন করার জন্য রাষ্ট্রীয় পরিচালনাধীন সংস্থাগুলো (SOE)-কে মুনাফা তৈরির কর্পোরেট সংস্থায় পরিণত করা হল, যেখানে পার্টি ও রাষ্ট্রের প্রতিনিধিরা সংস্থার ম্যানেজারদের সঙ্গে একসাথে উৎপাদনের হাতিয়ারগুলোর মালিক। তারা এই সংস্থাগুলোকে আধা-ব্যক্তি মালিকানায় নিয়ে গেল অথবা সর্বসাধারণের সম্পত্তি হিসেবে যা ছিল, তার সবটাই ব্যক্তি মালিকদের কাছে বেচে দিল। এইসব পুনর্গঠনের প্রক্রিয়ায় দুই থেকে তিন কোটি শ্রমিক ছাঁটাই হয়ে গেল; পুরনো শিল্পাঞ্চলে, বিশেষত দেশের উত্তর-পূর্ব ও কেন্দ্রীয় অংশে এক 'বেকার শিল্প এলাকা' তৈরি হল। 
এইভাবে ‘সংস্কারপন্থী'-রা শ্রমিকশ্রেণীর মেরুদণ্ড ভেঙে দিল, শ্রমিকেরা আবার সেই ‘পুরনো' সর্বহারায় পরিণত হল, যাদের 'হারানোর কিছুই রইল না'- তাদের চাকরি থেকে তাড়িয়ে দেওয়া হল; তাদের স্বাস্থ্যরক্ষার যেসব সুযোগ ও অন্যান্য সামাজিক পরিষেবা দেওয়া হত, সেগুলো কেড়ে নেওয়া হল; ওয়ার্ক ইউনিটে তারা যে বাসস্থান পেত, সেখান থেকে শ্রমিকদের বের করে দেওয়া হল; কোন কোন জায়গায় ওইসব শ্রমিকদের আবাস ভেঙে ফেলে সেখানে নতুন শপিং মল, বিশাল উঁচু বিলাসবহুল বাড়ি এবং অন্যান্য ‘উন্নয়ন' প্রকল্প গড়ে তোলা হল। কিছু কিছু কর্মচ্যুত শ্রমিক বেকারভাতা বা উচ্ছেদের জন্য কিছু টাকা পেলেও বেশিরভাগ ক্ষেত্রে তার পরিমাণ ছিল খুবই কম এবং অল্প সময়ের জন্য তা দেওয়া হয়েছিল। ফলে লক্ষ লক্ষ শ্রমিক নিঃস্ব হয়ে পড়ল। অনেকক্ষেত্রেই যে শ্রমিক এই ভাতা পেত, সে ছিল তার পরিবারের একমাত্র উপার্জনক্ষম ব্যক্তি; ফলে এমনকী বহু প্রাপ্তবয়স্ক ছেলে এবং নাতিরাও অবসরপ্রাপ্ত ঠাকুর্দার পেনশনের টাকাতে টিকে থাকত। যারা নতুন কাজ খুঁজে নিতে পেরেছিল, তারা ব্যক্তি-মালিকানাধীন সংস্থাতেই কাজ করতে বাধ্য হল অথবা ট্যাক্সি চালিয়ে, দিনমজুরের কাজ করে বা রাস্তায় হকারি করে দিন গুজরান করতে লাগল। চাকরি ও সমাজকল্যাণমূলক পরিষেবা হারানোর আঘাত সবচেয়ে বেশি লেগেছে মেয়েদের গায়ে, কারণ প্রথমে মেয়েদের চাকরি থেকে ছাঁটাই করা হত এবং পুরুষতান্ত্রিক সমাজের চাপে তারা ঘরে ফিরে যেত, পুরুষদের সাহায্যের ওপর নির্ভর করে থাকত আর ‘পুঁজিবাদী' সৌন্দর্যের মাপকাঠিতে মানানসই হয়ে উঠতে বাধ্য হয়েছিল। 
‘পুরনো' শ্রমিকশ্রেণীর এই ভেঙে টুকরো টুকরো হয়ে যাওয়ার সঙ্গে সঙ্গে সহজে বশ মানে ও কম মজুরিতে কাজ করে এমন নতুনতর এক শ্রমশক্তির চাহিদা জোরদার হয়ে উঠল- উপকূলবর্তী রপ্তানি শিল্পের সম্প্রসারণের জন্য, নির্মাণ শিল্পের জোয়ারকে এগিয়ে নেওয়ার জন্য আর শহরঞ্চলের গৃহ-পরিষেবার জন্য। এই শ্রমশক্তিকে গ্রামাঞ্চলের ব্যাপক উদ্বৃত্ত শ্রমের ভাণ্ডার থেকে পাওয়া গেল। সেখানে কোটি কোটি কৃষক শুধু চাষের আয় থেকে বেঁচে থাকার রসদ আর কিছুতেই জোগাড় করতে পারছিল না। এর ফলে, আগেকার শহুরে শ্রমিকদের অপসারিত করে তাদের জায়গায় এল গ্রাম থেকে উঠে আসা চাষিদের বিপুল প্রবাহ। যদিও আগেকার রাষ্ট্রীয় মালিকানাধীন সংস্থার তুলনায় তাদের বেশি বেশি করে কাজে লাগানো হল দেশের বিভিন্ন অঞ্চলের রকমারি শিল্পে। দূরাগত শ্রমিকদের প্রথম বড়ো অংশটাই ছিল কৃষক, যারা উপার্জনের অন্য উপায় খুঁজতে বেরিয়েছে, যারা নিজেদের শহরের সাময়িক বাসিন্দা ভাবত, যারা মনে করত কয়েক বছর পরে তারা নিজেদের গ্রামে ফিরে যাবে। কিন্তু গ্রাম থেকে শহরে আসার এই প্রবাহ দ্রুত হয়ে দাঁড়াল- যাকে অনেক সময়েই বলা হয়- 'মানবজাতির ইতিহাসে সবচেয়ে বড়ো অভিপ্রয়াণ'। মাত্র কয়েক বছর আগে এরকম চীনা মানুষের সংখ্যার জাবদা হিসেব ছিল ১৩ কোটি, যা আজকের পরিসংখ্যানে ২০ কোটি ছাড়িয়ে গেছে। 
এইসব অভিবাসী শ্রমিকেরা সাধারণত দিনে দশ থেকে বারো ঘন্টা এবং সপ্তাহে সত্তর থেকে আশি ঘন্টা খেটে মাসে ৬০ ডলার থেকে ১০০ ডলার আয় করে। তাদের মজুরিও কম এবং সাধারণত তারা অনেকেই কাজ করেও পয়সা পায় না। তাদের হাজার হাজার কোটি টাকা পাওনা পড়ে আছে- এটা অভিবাসী শ্রমিকদের অভিযোগ। বিশেষত উপকূলের রপ্তানি শিল্পাঞ্চলে লক্ষ লক্ষ এইসব অভিবাসী শ্রমিক কারখানার ডর্মিটরিতে এক একটা ঘরে সাত থেকে দশজন গাদাগাদি করে থাকে। অন্য যারা নির্মাণশিল্পের কাজে বা বাড়ির কাজে থাকে, তারা ঘর ভাড়া নিয়ে বা ঝুপড়িতে থাকে। প্রথমদিকে যেসব শ্রমিকেরা এসেছিল, তাদের মধ্যে যারা এখন মাঝবয়সি বা প্রৌঢ়, তারা প্রথম যৌবনে যখন এসেছিল, তখন যতটা কঠিন শ্রম করতে পারত, এখন আর ততটা পারে না; তাদের পক্ষে নতুন কাজও খুঁজে নেওয়া মুশকিল। অনেকেই পেশাগত নানারকম অসুখে ভোগে। নবীন যারা এসেছে, তাদের মধ্যে বিশেষত মেয়েরা, যারা উপকূলের ইলেকট্রনিক্স ও প্লাস্টিক কারখানায় কাজ করেছে, তাদের অনেকেই অক্ষম হয়ে পড়েছে; কারণ বিষাক্ত ধোঁয়ার মধ্যে কাজ আর ঘন্টার পর ঘন্টা অনুবীক্ষণ যন্ত্রে চোখ লাগিয়ে বসে থাকার ফলে তাদের স্বাস্থ্য ভেঙে গেছে। মালিকদের সাধারণ ঝোঁক হল এইসব শ্রমিকদের অল্প কয়েক বছর কাজ করিয়েই ছাঁটাই করে দেওয়া এবং তাদের জায়গায় নতুনদের কাজে লাগানো।
এই বিরাট অভিবাসনের ফলাফল গ্রামে ও শহরে উভয়স্থানেই টের পাওয়া যায়। এই অভিবাসন-স্রোতের চরিত্র পাল্টে যাচ্ছে এবং তা গ্রামীণ জীবনকে এমনভাবে প্রভাবিত করছে যে গ্রামাঞ্চলের সংকট একটা পাপচক্রে পড়ে দিন দিন বেড়েই চলেছে। বহু গ্রামে আজ খাটবার মতো এবং বাচ্চা প্রসব করার মতো মানুষ আর নেই, তারা শহরাঞ্চলে চলে গেছে। বহু গ্রামসমাজে এখন প্রায় পুরোটা বৃদ্ধ-বৃদ্ধা আর শিশুরাই রয়ে গেছে। যদিও কারিগরি উন্নতির ফলে কম ভারি পরিশ্রম দিয়েই একটা কৃষিখামার চালিয়ে নেওয়া যায়। তা সত্ত্বেও বয়স্কদের ওপর কাজের বোঝা বেড়েছে। এই প্রক্রিয়ায় গ্রামাঞ্চলে শূন্যতার সৃষ্টি হয়েছে। 
শুধু অর্থনৈতিক সামর্থ্যের বিচারেই নয়, এমনকী গ্রামের সামাজিক জীবনও অবনতির পথে চলে যাওয়ায় সেখানে বসবাস করার আর কোন মানে থাকছে না। এর ফলে গ্রাম থেকে আসা যুবক-শ্রমিকদের এক বড়ো অংশ নিজেদের আর 'চাষি শ্রমিক' বলে মনে করছে না, তারা আর কয়েক বছর পরে গ্রামে ফিরে যাবে ভাবছে না। উল্টে তারা বেশি বেশি করে শহরেই থাকতে চাইছে। এরাই এখন ‘নতুন শ্রমিকশ্রেণী', যারা গ্রামের সঙ্গে সমস্ত সম্পর্ক চুকিয়ে ফেলতে চাইছে। অনেকেই গ্রামে তাদের পরিবারকে কোন টাকা পাঠায় না, নিজেদের সঞ্চয় দিয়ে শহরেই একটা নতুন জীবন গড়ে তুলতে চায়। এর ফলে গ্রামীণ সমাজগুলোর অবক্ষয় আরও ত্বরান্বিত হচ্ছে। কারণ গ্রাম থেকে চলে যাওয়া ওই শ্রমিকদের পাঠানো টাকার ওপর সেই গ্রামসমাজ অনেকটাই নির্ভর করে এবং তা কমে গেলে তারা ভীত হয়ে পড়ে। খাদ্য উৎপাদন বজায় রাখা, যা চীনের পক্ষে খুবই প্রয়োজনীয়, তাও এই নতুন প্রজন্মের শ্রমিকদের হাতে মার খাচ্ছে। এদের আর চাষের কাজ করার ইচ্ছে বা ক্ষমতা কোনটাই নেই। এই অভিবাসী শ্রমিকেরা প্রতিদিন এদের জমি আরও বেশি বেশি করে লিজ দিয়ে দিচ্ছে অথবা পুরোপুরি ফেলে রেখে চলে আসছে।
এসবের ফলশ্রুতিতে শ্রমিকশ্রেণীর ত্রিস্তর বিভাজন ঘটেছে, যদিও ওই তিনটি স্তরই অবস্থার বিচারে কাছাকাছি জায়গায় আছে। রাষ্ট্রীয় মালিকানাধীন সংস্থা (SOE) বেশিরভাগই উঠে গেছে; কোন কোন অঞ্চলে ওই সংস্থাগুলোর ৭০-৮০% শ্রমিক লে-অফ হয়ে গেছে, কিন্তু এগুলোর আগেকার শ্রমিক-কর্মচারীদের অনেকটাই জনসমক্ষ থেকে ‘অদৃশ্য’ হয়েছে। এরা অনেকেই আজ দারিদ্রের মধ্যে দিন কাটাচ্ছে। যারা এখনও রাষ্ট্রীয় সংস্থায় কাজ করছে, তাদের ব্যক্তিমালিকানাধীন সংস্থার সস্তা এবং ক্ষমতাহীন শ্রমিকদের মতো খাটানো হয়। ওই ফার্মগুলোতে প্রচুর অভিবাসী শ্রমিক কাজ করে। কিন্তু বেশিরভাগ ক্ষেত্রেই তাদের কাজের নিরাপত্তা ও নিশ্চয়তা নেই। যদিও গত কয়েক বছর যাবৎ সরকার এদের কিছু মৌলিক অধিকার ও নিরাপত্তা দানের চেষ্টা করছে। এরাই ‘বিশ্ব কারখানা’ হিসেবে চীনের ভিত্তি তৈরি করছে। কিন্তু দেশের আভ্যন্তরীণ ও বৈদেশিক বাজারের ক্ষমতার কাছে এদের কাজ ও জীবনের অবস্থা নড়বড়ে, যার ওপর এদের কোন নিয়ন্ত্রণই নেই। এদের অনেকেরই এখনও খামার আছে, কিন্তু উত্তরোত্তর এরা গ্রামীণ পরিবেশ থেকে বিচ্ছিন্ন হয়ে পড়ছে। এখনও যারা জমিতে টিকে রয়েছে, তাদের অবস্থা দিন দিন খারাপ হচ্ছে। এরকম কয়েক কোটি মানুষ যথেষ্ট উপার্জনের কোন রাস্তাই খুঁজে পাচ্ছে না। এই অবস্থা তাদের গ্রাম থেকে শহরের দিকে ঠেলে দিচ্ছে, ফেলে দিচ্ছে নৃশংস এক শোষণের মুখে। 
একভাবে এই অভিবাসী শ্রমিকেরা কৃষক ও শ্রমিকের মধ্যে এক ধরনের ‘সেতু’ গড়ে তুলছে। যদিও পুরনো শ্রেণী মনোবৃত্তির দ্বারা বিভক্ত যে কোন স্তরের অধিকাংশ শহরবাসীই গ্রাম থেকে আসা মানুষকে ছোটো চোখে দেখে, গ্রামীণ ও শহুরে শ্রমিকের অবস্থা প্রায় এক হয়ে দাঁড়াচ্ছে। উদাহরণ হিসেবে, দক্ষিণের উপকূলবর্তী রপ্তানি শিল্পের তুলনায় সাংহাই অঞ্চলে ‘পুরনো’ শ্রমিক ও ‘নতুন’ অভিবাসী শ্রমিকেরা একসঙ্গেই মিলেমিশে থাকে। এই দু’ধরনের শ্রমিকদের অবস্থা যত বেশি এক হয়ে যাচ্ছে, ততই চালু ব্যবস্থার বিরুদ্ধে এক ঐক্যবদ্ধ শ্রমিকশ্রেণীর বিরোধের ভিত আরও মজবুত হচ্ছে।
একই সময়ে চীনা সমাজের সামগ্রিক বিভাজন আরও বিস্তৃত হচ্ছে। এটা আসলে এর পুঁজিবাদী ব্যবস্থার অনিয়ন্ত্রিত প্রকৃতির ফল। যে উন্নয়ন হচ্ছে, তা ভীষণ অসম প্রকৃতির। যারা সবচেয়ে বড়ো শহরগুলোতে বা তার কাছাকাছি থাকে, তারাই এই উন্নয়নের সরটুকু খায়। আর প্রত্যন্ত অঞ্চলের মানুষের অবস্থা থমকে আছে বা খারাপ হচ্ছে। দুই দশকের মধ্যে চীন দুনিয়ার সবচেয়ে সমতাবাদী দেশ থেকে সবচেয়ে বিভাজিত দেশে পরিণত হয়েছে। একদম ওপরে রয়েছে বড়ো বুর্জোয়া আর মুৎসুদ্দিরা, এদের সঙ্গে আছে পার্টি ও রাষ্ট্রের পদাধিকারী। এরা দুর্নীতি, ব্যক্তিগত পুঁজি বিনিয়োগ আর বিদেশি সংস্থাগুলোর সঙ্গে লেনদেন মারফত পয়সা করেছে। এদের মিত্র হল পেশাজীবী ও ম্যানেজারদের এক নতুন মধ্যবিত্তশ্রেণী আর গ্রামের বড়োলোকেদের একটা স্তর- যার মধ্যে আছে সবচেয়ে বড়ো চাষি আর স্থানীয় শোষক কর্তৃপক্ষ। এইসব পুঁজিবাদী শক্তিগুলো অনবরত ক্ষমতাশালী ও ক্ষমতাহীনদের মধ্যে একটা মেরুকরণ ও রাজনৈতিক বিভাজন আরও বিস্তৃত করছে। বিপ্লবের আগে চীনকে যারা শাসন করত, সেরকম এক সংঘবদ্ধ শাসকের চেহারার সঙ্গে এদের মিল ক্রমশ স্পষ্ট হচ্ছে। যাই হোক, এখনকার এক বিপ্লবী সমাজকর্মীর ভাষায়, ‘কমুনিস্ট ও ক্যাপিটালিস্ট’-দের এক ঐক্য শ্রমিকশ্রেণীকে শোষণ করছে। 
লক্ষ কোটি টাকার মালিকের সংখ্যা বাড়ছে- একটা হিসেব অনুযায়ী চীনে এমন বড়োলোকের সংখ্যা সবচেয়ে বেশি আর উল্টোদিকে দারিদ্রের অন্ধকারে নিমজ্জিত শ্রমিক আর কৃষকেরা। অসাম্য মাপার জন্য যে ‘গিনি’ সূচক আছে, তাতে মাপলে চীনের এখন ৪৭ পয়েন্টের কাছাকাছি, ‘বিপদ পয়েন্ট’ ৪০-এর অনেক ওপরে এবং ভারতের ৩৭ পয়েন্ট থেকেও বেশি। সমস্ত সামাজিক মাত্রাতেও এই বিভাজন বেড়েই চলেছে- গ্রাম ও শহর উভয়ের ভিতরে, গ্রামের সঙ্গে শহরের, উপকূলের সঙ্গে অন্তর্বর্তী এলাকার, উচ্চ প্রযুক্তির সঙ্গে কম ‘আধুনিক’ ক্ষেত্রের ফারাক বাড়ছে। কিছু শ্রমিক ও কৃষকের সামান্য উন্নতি হলেও বেশিরভাগেরই তুলনামূলক বিচারে অবনতি হচ্ছে। এখন প্রচুর ভোগ্যপণ্য থাকলেও অনেকেই বেশি দামের জন্য তা কিনতে পারে না। এমনকী যে মধ্যবিত্ত শ্রেণী সংস্কারের কর্মসূচিতে সবচেয়ে বেশি উপকৃত হয়েছে, তারাও এখন বেশ ভঙ্গুর ও বিভাজিত হয়ে পড়েছে। যদিও কলেজ পড়ুয়াদের সংখ্যা অনেক বৃদ্ধি পেয়েছে, গ্রাজুয়েটদের জন্য কাজের জায়গা আরও বেশি সংকুচিত হয়েছে। এইভাবে ভারতের মতো একটা ‘শিক্ষিতদের সংরক্ষিত বাহিনী’ সৃষ্টি হয়েছে। গ্রাম ও শহর সর্বত্র দুর্নীতির বাড়বাড়ন্ত। বহু পার্টি ও রাষ্ট্রের কর্তাব্যক্তিরা প্রোমোটারদের সঙ্গে সাঁট করে গ্রামের লোকেদের জমি বেচে দিচ্ছে। অধিকাংশ ক্ষেত্রে সঠিক ক্ষতিপূরণ না দিয়েই তা করা হচ্ছে; শহরগুলোতে নানারকম অস্বচ্ছ চুক্তির মাধ্যমে রাষ্ট্রীয় সংস্থাগুলোকে আংশিক বা পুরোপুরি ব্যক্তিমালিকানাধীন সংস্থায় পরিণত করা হচ্ছে আর ব্যাপকভাবে শ্রম অধিকার ও পরিবেশ-বিধি অমান্য করা হচ্ছে এবং তার জন্য কার্যত কারও কোন শাস্তি হচ্ছে না। মাওয়ের যুগে যে সমস্ত জিনিস একেবারে মুছে গিয়েছিল, সেই বেশ্যাবৃত্তি, মাদকাসক্তি, রঙিন খাদ্য, ভেজাল ওষুধ, নিরাময়যোগ্য অসুখ, সবই আবার ফিরে এসেছে। এ ধরনের অবক্ষয়ের ফলে গ্রামাঞ্চলে যে গণ-অসন্তোষ বেড়ে উঠছে, তার বিপদ সম্পর্কে জাতীয় নেতারা সম্যকভাবেই ওয়াকিবহাল। 
দেশের প্রেসিডেন্ট এবং পার্টি সেক্রেটারি হু জিনতাও এবং প্রধানমন্ত্রী ওয়েন জিয়াবাও কতকগুলো সীমিত পদক্ষেপ নিয়ে এই সমস্ত চাপ কিছুটা কমাতে চাইছেন। যে গ্রামাঞ্চলকে তাঁরা ‘নতুন সমাজতান্ত্রিক গ্রামাঞ্চল’ বলেন, সেখানে তাঁরা পরিকাঠামো ক্ষেত্রে বৃহদাকার বিনিয়োগের কর্মসূচি নিয়েছেন; সবচেয়ে গুরুভার বহু কর ও বেতন (fees) কমানো হচ্ছে; কৃষি উৎপন্নের সহায়ক মূল্য বাড়ানো হচ্ছে; শিক্ষার অগ্রগতি ও অন্যান্য সামাজিক সুযোগ বাড়ানো হচ্ছে। এইসব উন্নয়নের কর্মসূচি কৃষক সমাজকে কিছুটা সুবিধা করে দিয়েছে। কিছু শ্রমিক শহর থেকে গ্রামের জমিতে ফিরে এসেছে। কিন্তু এর কোন দীর্ঘমেয়াদি ফল পাওয়া মুশকিল। কারণ অন্তর্নিহিত দুর্বলতা ও দ্বন্দ্বগুলো একইরকম থেকে যাচ্ছে। বিশেষত, ‘সংস্কার’ যুগের গোড়ায় যে ‘পারিবারিক দায়িত্বের ব্যবস্থা’ চালু হয়েছিল, তা মূলত বিশ্ব বাণিজ্য সংস্থা (WTO) যে নীতিগুলো চাপিয়ে দিয়েছে তার জেরে আর চলতে পারছে না। কোটি কোটি চীনা কৃষকের কাছে প্রতিযোগিতার লড়াই কেবল হেরে যাওয়ার জন্য; এমনকী জমির ওপর তাদের অধিকার ক্রমাগত ক্ষীণ হয়ে যাচ্ছে। যে অর্থনৈতিক চাপ তাদের গ্রামের জমি ছেড়ে চলে যেতে বাধ্য করছে, এটা কেবল তারই ফল নয়। ‘জমি অধিগ্রহণ’ ও কৃষিজমিকে উন্নয়নের প্রকল্পে ঢুকিয়ে দেওয়ার আশঙ্কাও এর একমাত্র কারণ নয়। আজ কৃষিজমি সম্পূর্ণ ব্যক্তিমালিকানাধীন করে দিয়ে এবং সমষ্টিগত মালিকানাকে একদম শেষ করে দিয়ে গ্রামে ‘সংস্কার’-এর কর্মসূচি সম্পূর্ণ করার আওয়াজ উত্তরোত্তর জোরালো হয়ে উঠছে। এইভাবে জমিগুলোকে ব্যক্তিমালিকানায় রূপান্তরিত করা গ্রামীণ জনসাধারণের শেষ নিরাপত্তার বেড়াটা ভেঙে ফেলবে এবং আরও দ্রুত লক্ষ কোটি মানুষকে গ্রাম থেকে শহরে নিয়ে গিয়ে জড়ো করবে। এমন ভবিষ্যদ্বাণীও রয়েছে যে এই কর্মসূচি কৃষক বিদ্রোহের জন্ম দেবে। এরকম বিপদ সংকেতই এই মুহূর্তে ব্যক্তির হাতে জমির হস্তান্তর আটকে রেখেছে। কিন্তু এদিকে যাওয়ার চাপ আসছে খোদ ‘পুঁজিবাদী পথ’-এর যুক্তি থেকে, যা প্রতিটি জিনিসকেই ‘মুক্ত বাজার’-এ বিক্রির বস্তু করে তুলতে হবে বলে দাবি করছে। কাজেই এরকম হবে বলে মনে হয় না যে বর্তমান জমির মালিকানা ব্যবস্থা অনির্দিষ্ট কাল থেকে যাবে আর শ্রেণী বিভাজন বেড়েই চলবে। 
বিশ্বজোড়া অর্থনৈতিক সংকটের প্রভাবে এই বিভাজনগুলো কয়েক গুণ বেড়ে যাচ্ছে। সংকটের ধাক্কা চীনকে প্রথমদিকে তেমন আঘাত করেনি। কারণ চীনের ব্যাঙ্ক ও আর্থিক সংস্থাগুলোতে দৃঢ় সরকারি নিয়ন্ত্রণের সঙ্গে সমাজতান্ত্রিক যুগের কিছু অবশেষ থেকে গেছে। কিন্তু মন্দা অপরিহার্যভাবে চীনা অর্থনীতিতে প্রভাব ফেলতে শুরু করল। বিশেষত পশ্চিমে- যেখানে ক্রেতার ব্যয় দারুণভাবে পড়ে গেল- রপ্তানির ওপর চীনের অতি নির্ভরতার কারণে এটা ঘটল। চীনের ভিতর এর ফলে ম্যানুফ্যাকচারিং শিল্পের দ্রুত অবনমন দেখা দিল; বাইরে থেকে আসা পুঁজির গতি হ্রাস পেল এবং নির্মাণশিল্প দারুণ মার খেল। দুই থেকে তিন কোটি গ্রাম থেকে আসা শ্রমিক ছাঁটাই হয়ে গেল এবং তাদের বেশিরভাগ গ্রামের বাড়িতে ফিরে গেল। যদিও অনেকে গ্রামে স্বল্পমেয়াদি কাজ জোগাড় করে ফেলল কিংবা তাদের কর্মপ্রতিষ্ঠানের মন্দা কাটার অপেক্ষায় রইল। শহর থেকে তাদের যে পয়সা আসত তা একদম বন্ধ হয়ে যাওয়ায় ইতিমধ্যেই মন্দাগ্রস্ত গ্রামাঞ্চলে এক প্রচণ্ড আঘাত নেমে আসল। তখনও কাজে যুক্ত অভিবাসী শ্রমিক সহ শহরের শ্রমিকরা একইভাবে আক্রান্ত হল। সম্প্রতি নিম্নতম মজুরি, চাকরির নিরাপত্তা ও অন্যান্য সুযোগ বৃদ্ধির মধ্য দিয়ে যা পাওয়া গিয়েছিল, তাও হারাতে হল। এমনকী মধ্যবিত্তরাও বাড়ির দাম ও স্টক মার্কেট পড়ে যাওয়ার ফলে সংকটের ধাক্কা খেয়েছিল; এদের মধ্যে কেউ কেউ চাকরি থেকে ছাঁটাই হয়ে যাওয়ায় সরাসরি ধাক্কাও খেয়েছে।
এসব সামলাতে সরকার প্রায় ছ’শ লক্ষ কোটি ডলারের একটা উদ্দীপক ব্যবস্থা গ্রহণ করে। এর লক্ষ্য ছিল বিশেষত গ্রামাঞ্চল ও অভিবাসী জনসমষ্টির জন্য পরিকাঠামো প্রকল্প ও সমাজকল্যাণমূলক ব্যবস্থা গ্রহণ করা। এটা অবশ্যই ছাঁটাই শ্রমিকদের অস্থায়ী চাকরি পেতে সাহায্য করল; গ্রামাঞ্চলকে একটা পরিমাণ পুনরুজ্জীবিত করল এবং সামগ্রিকভাবে চীনা সমাজেও খানিকটা প্রাণ সঞ্চার হল। সেই খানিক এতটাই যে অন্য অনেক দেশ বিশ্বকে সংকটমুক্ত করতে একে একটা দাওয়াই হিসেবে দেখেছিল। কিন্তু চীনের অর্থনৈতিক ব্যবস্থার গভীরে যে দুর্বলতা আছে, তা দ্রুতই সমস্যাকে সামনে নিয়ে এল। এর মধ্যে প্রাথমিক হল, ক্রেতার একটা শক্ত ভিত্তির অভাব, যে ভিত্তি চীনের রপ্তানি নির্ভরতার জায়গা নিতে পারত। সংখ্যাগরিষ্ঠ গ্রামের মানুষের সীমিত আয়ের ফলে এই ভিত্তি গড়ে ওঠেনি। যদিও সরকার গ্রামাঞ্চলে আরও পণ্য-ভোগকে উৎসাহিত করার জন্য অনেকগুলো পদক্ষেপ নিয়েছিল। উল্লেখযোগ্য, একটা স্বাস্থ্যবিমা পরিকল্পনা চালু করার চেষ্টা তারা করেছিল, যাতে কৃষি-পরিবারগুলো জরুরি চিকিৎসার জন্য সঞ্চয়ের ঝোঁক কমিয়ে বাজারের জিনিসপত্র কেনার পিছনে খরচ করতে পারে। জাতীয় নেতারা স্বীকার করে, এমন ব্যবস্থা যদি বা চালু করা যায়, তা অনেকদিনের চেষ্টাতেই করা সম্ভব। অতএব যে রপ্তানি শিল্পের ওপর অর্থনীতির বৃদ্ধি নির্ভর করেছিল, সরকার সেই রপ্তানি শিল্পকে উজ্জীবিত করতেই দ্রুত নজর ঘোরালো।
ফলে যদিও তারা আশু সংকট থেকে বেরিয়ে যাওয়ার চটজলদি রাস্তা দক্ষতার সঙ্গেই বার করে ফেলেছিল, তবু তারা ব্যবস্থার অন্তর্লীন মৌলিক দ্বন্দ্বের মোকাবিলা করার মতো কোন নীতি গড়ে তুলতে পারেনি।
এই পরিস্থিতিতে সরকারি কর্তারা ‘সামাজিক আলোড়ন’-এর শক্তিশালী উত্থানে উদ্বিগ্ন হয়ে পড়ে। এমনকী সংকটের আগেও, তারা যাকে ‘বড়ো গোলমাল’ বলে থাকে, সেরকম ঘটনার সংখ্যা বাড়তে বাড়তে এক লক্ষেরও বেশি হয়ে দাঁড়ায়। এর অনেকগুলো আজকের দুনিয়ায় দেখতে পাওয়া সবচেয়ে বড়ো প্রতিবাদগুলোর অন্যতম। কিন্তু শুধুমাত্র কতকগুলো বিশেষ নাটকীয় ঘটনা বাদে চীনের বাইরে তার কোন সাড়া পড়েনি। যদিও এর মধ্যে বেশিরভাগ বিক্ষোভ প্রদর্শনই ছিল তুলনামূলকভাবে শান্তিপূর্ণ- যেমন, সরকারি বা অন্যান্য সংস্থাকে ঘিরে রাখা, বড়ো রাস্তা বা রেলপথ অবরোধ করা অথবা সেরকম অন্য কিছু- হিংস্রতার ঘটনাও মনে হয় বেড়ে যাচ্ছে, যার ফলে পুলিশ এমনকী সামরিক বাহিনীর সঙ্গে সংঘাত হচ্ছে। 
প্রতিবাদের ধরনও সময়ের সঙ্গে পাল্টেছে। ১৯৯০-এর দশকে আন্দোলনের প্রথম সারিতে ছিল রাষ্ট্রীয় মালিকানাধীন সংস্থা (SOE)-র লে-অফ শ্রমিকেরা। তারা তাদের চাকরি, পেনসন ও বাসস্থান বাঁচানোর চেষ্টা করেছিল। আজকে দেখা যাচ্ছে, এই প্রাক্তন রাষ্ট্রীয় কর্মচারীরা নানাদিকে ছড়িয়ে গেছে এবং লোকে তাদের ভুলে গেছে; তাদের বিক্ষোভগুলো যেন পিছনের সারির প্রতিরোধের মতো হয়ে গেছে। তা সত্ত্বেও এখনও তারা অনেকেই একই জায়গায় থাকে; এমনকী ট্যাক্সি চালানোর মতো একই ধরনের কাজের মধ্যে থাকে, যা তাদের একসঙ্গে কিছু করার একটা ভিত্তি জুগিয়ে দিচ্ছে। উদাহরণ হিসেবে বলা যায়, ২০০৯ সালের শেষের দিকে অতিরিক্ত কর, পুলিশি ঝামেলা ও অন্যান্য অভিযোগে ট্যাক্সিচালকদের প্রতিবাদ কয়েকটি শহর থেকে শুরু হয়ে চীনের বিস্তৃত এলাকায় ছড়িয়ে পড়ে। রাষ্ট্রীয় সংস্থায় যারা এখনও কাজ করে, তাদের মধ্যে কর্তাদের বিরুদ্ধে প্রতিবাদ করার রেওয়াজ বেড়ে চলেছে। কারণ তাদের অবস্থা খারাপ হতে হতে ভীষণভাবে শোষিত সর্বহারার মতো হয়ে দাঁড়িয়েছে। তাদের চাকরি এবং অন্য সুযোগসুবিধার নিরাপত্তা ক্রমাগত হ্রাস পাচ্ছে। এদের অনেকের অবস্থা কৃষকদের চেয়েও খারাপ, কারণ কৃষকদের আর যাই হোক চাষ করার জন্য এক টুকরো জমি আছে। ফলত ‘পুরনো’ শহুরে শ্রমিকশ্রেণী আরও আরও বিচ্ছিন্ন হয়ে পড়ছে এবং প্রতিবাদে যুক্ত হওয়ার জন্য প্রস্তুত হচ্ছে।
আরও সাম্প্রতিক সংযোজন হল, যে অভিবাসী শ্রমিকেরা দীর্ঘদিন যাবৎ সমস্ত অধিকার হারিয়ে বিচ্ছিন্ন ও নিষ্ক্রিয় শ্রমশক্তি হয়ে বসে রয়েছে, তারা আইনি পথে লড়াই শুরু করেছে; হঠাৎ হঠাৎ ধর্মঘট বা বিক্ষোভে ফেটে পড়ছে, যার মধ্যে কিছু কিছু হিংস্র আকার ধারণ করছে। এই প্রতিবাদগুলোর বেশিরভাগই কম বা বকেয়া মজুরির দাবিতে; কাজের ও বসবাসের পরিবেশ খারাপ হওয়ার বিরুদ্ধে এবং কর্মস্থলে দুর্ব্যবহারের বিরুদ্ধে। বাড়ি থেকে অনেক দূরে এসে কাজের জায়গায় অসহনীয় চাপের মুখে পড়ে অনেক অভিবাসী নবীন শ্রমিক কেমন হতাশ হয়ে পড়েছে, তা স্পষ্টতই একটা ঘটনায় প্রকাশ হয়ে যায়- ২০১০ সালের গোড়ায় মাত্র কয়েক সপ্তাহের মধ্যে এদের জনাদশেক আত্মহত্যা করে। এরা সবাই তাইওয়ান মালিকানাধীন বিশাল ইলেকট্রনিক্স কোম্পানি ফক্সকন-এর গুয়াঙদঙ প্রদেশের শেনঝেন ও অন্যান্য প্ল্যান্টে কাজ করত। ওখান থেকে মাত্র কয়েক মাইল দূরে হন্ডা ট্রান্সমিশন প্ল্যান্টে শ্রমিকেরা এমন ধর্মঘট করেছিল যে তাদের চারটি অ্যাসেম্বলি কারখানা একেবারে বন্ধ করে দিতে হয়েছে। তাদের দাবি ছিল মজুরি অনেকটা বাড়াতে হবে এবং অন্যান্য সুযোগ-সুবিধা দিতে হবে। বিদ্বজ্জন ও সমাজকর্মীরা দেশের বাইরে ও ভিতর থেকে এদের এমন সহায়তা করেছিল যে এই শ্রমিকদের কয়েকটা বড়ো জয় হয়েছিল। কয়েক বছর ধরে এরকম সব কর্মসূচির ফলে বেশ কিছু জায়গায় মজুরি বৃদ্ধি হয়েছে। কিন্তু এসব ঘটনা চীনা অর্থনীতিতে নতুন দ্বন্দ্ব পাকিয়ে তুলেছে। যেহেতু বিদেশি সংস্থাগুলো দেশের মধ্যে অথবা দক্ষিণ-পূর্ব এশিয়ায় আরও সস্তার শ্রম শোষণের চেষ্টা করে যাচ্ছে, ফলে উপকূলে রপ্তানির মাধ্যমে কয়েক দশকের যে অর্থনৈতিক বৃদ্ধি হয়েছিল, তা এই ধরনের আন্দোলনের ফলে বিপন্ন হয়ে পড়ছে। 
অংশত উপকূলের ‘এক্সপোর্ট জোন’ বা রপ্তানি শিল্পগুলোতে এবং শ্রমিকদের তলার অংশ থেকে দাবিদাওয়াগুলো বারবার উঠে আসায়, ‘অল চায়না ফেডারেশন অফ ট্রেড ইউনিয়নস’ (ACFTU)-এর নেতারা এই প্রথম গুরুত্ব সহকারে বিদেশি মালিকানাধীন কারখানাগুলোতে সংগঠন গড়ে তুলছে। তারা কারখানার ভিতরে অন্তত শ্রমিকদের কাজের সহায়তার জন্য ন্যূনতম পদক্ষেপ নিচ্ছে। কিন্তু এখনও এই সংগঠনকে মূলত সরকার ও কারখানার কর্তাব্যক্তিদের হাতিয়ার বলেই অধিকাংশ শ্রমিক মনে করে। ‘হন্ডা’ ধর্মঘটকারীরা এই ACFTU–কে বাদ দিয়েই কোম্পানির বিরুদ্ধে লড়াই করেছিল। লড়াই করার কোন ফল্প্রসূ উপায় বার করতে না পেরে, গ্রাম থেকে আসা অনেক শ্রমিক কাজ ছেড়ে গ্রামে চলে যাচ্ছে, তাদের প্রতি খারাপ ব্যবহারের বিরুদ্ধে ‘পা দিয়ে ভোট দিচ্ছে’, এই কাজ ছেড়ে চলে যাওয়া এত পরিমাণে বেড়ে যাচ্ছে যে উপকূলের কারখানাগুলোয় শ্রমিকের বেশ অভাব দেখা দিয়েছে। গ্রামাঞ্চলে ফিরে যাওয়ায় অবস্থা যে কিছু ভালো হচ্ছে তা নয়। সেখানে গ্রাম্য কর্তৃপক্ষের বিরুদ্ধে ধোঁকা দিয়ে জমি দখল করা, শোষণমূলক অর্থনৈতিক নীতি এবং পরিবেশের পক্ষে হানিকর উন্নয়ন প্রকল্পের প্রতিবাদে কৃষকেরা অবিরাম লড়াই চালিয়ে যাচ্ছে। এই প্রতিবাদের প্রধান কারণ হল দুর্নীতি, স্বচ্ছতার অভাব এবং রাষ্ট্র ও পার্টির কর্তাব্যক্তিদের ওপর গণতান্ত্রিক নিয়ন্ত্রণের অনুপস্থিতি। দেশ জুড়ে খেটে খাওয়া মানুষের যে সমস্ত বিক্ষোভ দেখা গেছে, তার অধিকাংশই গ্রামাঞ্চলে। কিন্তু গ্রামের এই অসংখ্য আন্দোলন সাধারণের নজরে কমই এসেছে। দূষণকারী সংস্থা ও অনিয়ন্ত্রিত উন্নয়নকারীদের অনিবার আক্রমণে এবং রিয়েল এস্টেট ও স্টক মার্কেটের দ্রুত ফুলে উঠে ফেটে যাওয়ার চক্করে ‘মধ্যবিত্ত শ্রেণী’ আর নিজেদের অবস্থাকে স্থিতিশীল না করতে পারায়, তারাও শহরের রাস্তায় নামছে। বিশেষত তাদের আশঙ্কা হল, জীবনযাত্রার মান নিজেদের সন্তানদের ক্ষেত্রেও অটুট রাখা যাবে না। কলেজের ডিগ্রিগুলো কাজের বাজারে অচল হয়ে পড়ায় ছাত্ররা ডিগ্রিগুলোর বিরোধিতায় বিক্ষোভ দেখাচ্ছে। গ্রাজুয়েটদের জন্য কাজের অভাব এই উত্তেজনাকে আরও বাড়িয়ে তুলছে। 
এখন পর্যন্ত বেশিরভাগ প্রতিবাদই প্রায় স্বতঃস্ফূর্ত। সেগুলো স্বল্পমেয়াদি, সহজেই কিনে নেওয়া যাচ্ছে বা দমন করা যাচ্ছে। শ্রমিকশ্রেণীর আন্দোলনে বৃহৎ ঐক্য গড়ে না ওঠার কারণ হল, প্রধানত কোন স্বাধীন সংগঠন গড়ে তুলতে গেলে রাষ্ট্রের প্রবল বাধা এবং শ্রমিক, কৃষক ও গ্রাম থেকে আসা শ্রমিকদের মধ্যে যোগাযোগের অভাব। এমনকী একই শহর, একই শিল্প বা একই গ্রামাঞ্চলের শ্রমজীবীদের মধ্যে সামান্যই সংহতি রয়েছে, তারা বেশিরভাগ বিভক্ত হয়ে রয়েছে। তবে স্থানীয়ভাবে মাঝে মাঝে সংযোগ গড়ে উঠছে। অনেক কারখানায় একসঙ্গে বিক্ষোভ এবং শ্রমিক-কৃষকের যৌথ বিক্ষোভেরও কিছু দৃষ্টান্ত রয়েছে। এই ধরনের ঐক্য শ্রেণী-গণ্ডী ছাড়িয়েও গড়ে উঠছে। যেমন ২০০৯ সালের শেষদিকে গুয়াঙঝৌতে একটা দূষণকারী চুল্লি বানানোর বিরুদ্ধে এক হাজার মধ্যবিত্ত বাসিন্দা প্রতিবাদ জানায়। কিন্তু প্রথমে ওই অঞ্চলের কৃষকরা এই প্রতিবাদ আন্দোলন শুরু করেছিল। স্থানীয় বাসিন্দা ও সাংবাদিকদের মিছিলে শামিল করতে এখানে আধুনিক প্রযুক্তি, যেমন [ইন্টারনেটে] ‘টুইটার'-ও ব্যবহার করা হয়েছিল। এই ধরনের ঘটনা দেখিয়ে দেয়, শ্রেণীগুলোর নিজেদের ভিতরে এবং একের সঙ্গে অপর শ্রেণীর বড়ো ধরনের ঐক্য গড়ে ওঠার সম্ভাবনা রয়েছে। এটা পার্টি ও রাষ্ট্রের কর্তাদের খুবই মাথা ব্যথার কারণ। তারা ভয় পাচ্ছে, প্রতিবাদগুলো এখনও মূলত বিচ্ছিন্ন বিক্ষিপ্ত থাকলেও এগুলো জোট বেঁধে একটা দেশ জোড়া আন্দোলন গড়ে উঠতে পারে। চীনা সমাজের দ্বন্দ্বগুলো দ্রুত গভীর হয়ে উঠছে, উত্তেজনা বাড়াচ্ছে। বহু বছরের মধ্যে এই প্রথম ‘সংস্কার'-এর মূল ভিত্তিকে চ্যালেঞ্জ করার দিকে তা এগিয়ে যাচ্ছে। অনেকেই ‘পুঁজিবাদী পথ'-এর সমস্ত কর্মসূচি নিয়ে প্রশ্ন তুলতে শুরু করেছে। সর্বোপরি, এইসব প্রশ্নের বর্শামুখ অর্থনীতির অনিয়ন্ত্রিত প্রসারের দিকে।
তিরিশ বছরের বেশি সময় ধরে চলা ‘সংস্কার' সম্পর্কে এই ব্যাপক মোহমুক্তি মাওয়ের সময়কার সমাজতান্ত্রিক যুগ সম্পর্কে আগ্রহকে ফিরিয়ে এনেছে। তিন দশক ধরে চীনে যে ধারাবাহিক ও বিস্ফোরক অর্থনৈতিক বৃদ্ধি হয়েছে; দুনিয়ার মধ্যে সবচেয়ে বেশি বিদেশি বিনিয়োগ হয়েছে এখানে আর চীন হয়ে উঠেছে এক বড়ো বিশ্ব-শক্তি, অংশত এই মোহমুক্তি গোটা বিষয়টার পুনর্মূল্যায়নের প্রশ্ন হাজির করে দিয়েছে। দেশের ভিতরে ও বাইরে অনেকেই এটাকে সোজাসুজি একদলীয় ব্যবস্থায় রাষ্ট্রীয় পুঁজিবাদী নীতির ফলাফল বলে মনে করে। কিন্তু চীনের ‘যাত্রা'-কে শক্তি জুগিয়েছিল এর বিপ্লবী ভিত্তি, সামাজিক ও অর্থনৈতিক ক্ষেত্রে 'অগ্রগতির সূচনা' হতে পেরেছিল আগের সমাজতান্ত্রিক রূপান্তরের মাধ্যমেই। 
সমাজতন্ত্রের যুগে জমির পুনর্বন্টন ও নিরাপত্তা, স্বাস্থ্য-সুরক্ষা ও শিক্ষা, শ্রমিক ও কৃষকের অধিকার যা যা সম্পন্ন হয়েছিল, তার ওপর দাঁড়িয়েই চীন পরবর্তী ‘সংস্কার'-এর সময়ে ভারত ও দক্ষিণ এশিয়ার সকলকে ছাড়িয়ে ‘লাফ মেরে এগিয়ে' গেছে। তাছাড়া, যদিও প্রত্যেক শ্রেণী ও স্তরের কিছু মানুষ নতুন বাজার অর্থনীতিতে ‘ধনী হওয়ার' রাস্তা খুঁজে পেয়েছে, বেশিরভাগের জন্য প্রথমদিককার উন্নতিগুলো টেকেনি। সামগ্রিকভাবে শ্রমিকশ্রেণীর কাছে এই পুঁজিবাদী ‘সংস্কার' ও ‘বিশ্বের কাছে দরজা খুলে দেওয়া' ক্রমশ দুর্যোগ বলে প্রমাণিত হয়েছে। এর মধ্য দিয়ে তারা সমষ্টিগত নিরাপত্তা হারিয়েছে; দ্রুত ও একনাগাড়ে বেকারি, অভিবাসন, শোষণ, মেরুকরণ ও পরিবেশের ক্ষয়ক্ষতি বৃদ্ধি পেয়েছে। এজন্য অনেকেই পিছনে ফিরে সমাজতান্ত্রিক যুগের দিকে তাকাচ্ছে; তখনকার সামাজিক সুবিধাগুলো এবং সমতার দাবিকে আবার তুলতে চেষ্টা করছে; এবং তখন থেকে কী কী ভুল হয়ে গেছে তা বোঝার চেষ্টা করছে। অল্পসংখ্যক মানুষ সোজাসুজি মাওয়ের যুগে ফিরে যেতে চাইছে। তাঁর মৃত্যুর পরবর্তী বছরগুলোতে যে বিশাল পরিবর্তন ঘটে গেছে, তার পরে এটা প্রায় অসম্ভব বলেই মনে হয়। কিন্তু অনেকেই খোলাখুলি বলতে শুরু করেছে, একটা পরিচ্ছন্ন সরকার, সমতার মনোভাব এবং সেই সময়কার পরিচিত ‘জনগণের সেবা করো' নৈতিকতাগুলো ফিরিয়ে আনা দরকার।
এর ফল হিসেবে ‘সংস্কার'-এর মতাদর্শ আরও বেশি বেশি করে বদনাম কুড়োচ্ছে। এমনকী হু এবং ওয়েন নিজেদের অনেকটা ‘মাওবাদী' আবরণে সাজাতে চেষ্টা করেছেন; সেই সময়কার কিছু অভ্যাসকে অন্তত আংশিকভাবে ফিরিয়ে আনতে চেয়েছেন, যার মধ্যে রয়েছে মার্ক্স চর্চার পুনরুজ্জীবন। কিন্তু খুব কম লোকেরই এমন ভ্রান্ত ধারণা আছে যে ওঁরা সত্যিই সমাজতন্ত্রের দিকে ঘুরে দাঁড়াবেন। বরং বামপন্থী মানুষের সংখ্যা বাড়ছে। অনেক ‘পুরনো' বামপন্থী, যারা মাওয়ের সময়ে কাজ করেছে, শেষপর্যন্ত তিন দশকের মধ্যে এই প্রথম তাদের ভয় ও বিচ্ছিন্নতা কাটিয়ে উঠে বর্তমান নীতির বিরুদ্ধে প্রকাশ্যে মুখ খুলেছে। এদের বেশিরভাগই বয়স্ক এবং তারা অনেকদিন শ্রমিকশ্রেণীর সঙ্গে সংযোগ হারিয়ে ফেলেছে। তবুও সবরকম বয়সীদের মধ্যে এই 'পুরনো' বামদের অনুগামী রয়েছে। এদের পার্টি ও রাষ্ট্রযন্ত্র উভয় জায়গাতেই পাওয়া যায়, কোন সরকারি পদে নেই এমনদের মধ্যেও এরা আছে। মূলত তরুণ বুদ্ধিজীবীদের মধ্যেও একটা ‘নতুন' বাম অংশ গড়ে উঠেছে। এদের মধ্যে অনেকেই প্রকাশ্য পুনর্মূল্যায়ণ ও মাওয়ের থেকে কিছু কিছু বিষয় গ্রহণের পক্ষে। কিন্তু তার সঙ্গে এরা পশ্চিমি ধারণা ও বিভিন্ন কেতাবি সূত্র থেকে পাওয়া উদার ও ভালো ধারণাগুলো গ্রহণ করে এক বিস্তৃত ও বৈচিত্র্যময় মতাদর্শের দিকে যেতে চায়। এদের মধ্যে অনেকে, বিশেষত কলেজের ছাত্ররা, কারখানা ও কৃষি খামারগুলোতে গিয়ে শ্রমজীবী মানুষের সঙ্গে যোগাযোগ করেছে; তাদের অবস্থা বোঝা ও তাদের আইনগত ও জনকল্যাণমূলক বিষয়ে সহায়তা দেওয়ার চেষ্টা করেছে। কিন্তু খুবই ব্যতিক্রমী ক্ষেত্র ছাড়া এরা সংগঠিত হচ্ছে না। সর্বোপরি, চীনা বামপন্থীদের সবচেয়ে বড়ো দুর্বলতা, যা কেবল তাদের ক্ষেত্রেই প্রযোজ্য নয়, তা হল, শ্রমিক-কৃষক-অভিবাসী এবং এদের ক্রমবর্ধমান প্রতিবাদ আন্দোলনের সঙ্গে ঘনিষ্ঠ সম্পর্কের অভাব।
এসব সত্ত্বেও আজকের চীনে এক ধরনের প্রাক বিপ্লবী আলোড়ন আছে, যেমন ছিল রাশিয়ায়, যখন লেনিন প্রথম কয়েক দশক ধরে সংগঠন গড়ার কাজ শুরু করেছিলেন; তিনি বামপন্থী বুদ্ধিজীবীদের সঙ্গে শ্রমিকশ্রেণীর সংযোগ গড়ে তোলার চেষ্টায় নেতৃত্ব দিয়েছিলেন। আজ এমনকী রাষ্ট্র ও পার্টির ‘সরকারি' মার্ক্সবাদ, যা ‘সংস্কার'-এর একটা আড়াল হিসেবে ব্যবহৃত হচ্ছে, তার বিরুদ্ধে চ্যালেঞ্জ বেড়েই চলেছে; মাওয়ের যুগের বিষয়গুলো ফিরে আসছে। কিন্তু এখনও খুব অল্পসংখ্যক বামপন্থীই শ্রমিকশ্রেণীর মধ্যে সংগঠন গড়ার ঝুঁকি নিতে চাইছে। যারা এই চেষ্টা করে, তাদের ওপর প্রচণ্ড নজরদারী ও দমন চালানো হয়। সামগ্রিকভাবে বামেরা দুর্বল, বিভক্ত এবং তৃণমূল স্তরের সংগ্রাম থেকে বিচ্ছিন্ন। এদের একটা উচ্চতর পর্যায়ের আভ্যন্তরীণ সংগঠন, একটা বিপ্লবী কর্মসূচি এবং শ্রমিকশ্রেণীর সঙ্গে সংযোগ দরকার। সাম্প্রতিক ঘটনাগুলো থেকে অবশ্য মনে হয়, এই দুর্বলতাগুলো কাটিয়ে ওঠার চেষ্টা করার মতো প্রাথমিক সম্ভাব্য পদক্ষেপ উঠে আসতেও পারে। ২০০৯ সালের শেষের দিকে সিচুয়ান প্রদেশের চংকিঙ-এ নতুন একটা চীনা কমিউনিস্ট পার্টি (মাওবাদী) গঠন করার জন্য একটা সভা ডাকা হয়েছিল। কিন্তু যে প্রাদেশিক পার্টির নেতাকে এই উদ্দেশ্যের সমর্থক হিসেবে সভার সংগঠকেরা সরল মনে অতিরিক্ত বিশ্বাস করেছিল, তিনি জমায়েতটা ভেঙে দেন। অতএব প্রথম চেষ্টা ব্যর্থ হল। যারা এটা করার চেষ্টা করেছিল, তাদের হাজতে পাঠানো হল। কিন্তু এই সভাকে একটা ইঙ্গিত হিসেবে ধরা যেতেই পারে যে, অদূর ভবিষ্যতে আরও সতর্ক পরিকল্পনার মধ্যে বামপন্থীরা জোট বাঁধবে। 
হু ও ওয়েন যে ‘সমন্বয়ী সমাজ'-এর বিন্যাস ও লক্ষ্য ঘোষণা করেছেন, তার বিপদ বাঁধের পিছনের জলের মতো বেড়ে উঠছে। অন্যান্য অঞ্চলের মতো চীনেও সমাজব্যবস্থার দ্বন্দ্বগুলো গভীর হচ্ছে এবং বর্তমান পুঁজিবাদী নীতির অর্থনৈতিক ও পরিবেশগত সীমাবদ্ধতাগুলো দ্রুত আকার নিচ্ছে। ‘বিশ্বায়ন'-এর প্রভাবে, বিশেষত পৃথিবী জোড়া সংকট যদি ঘনীভুত হয়, এক সার্বিক ঘুরে দাঁড়ানো অথবা এক বিপ্লবী অভ্যুত্থানের সম্ভাবনাও রয়েছে। অতএব যারা অনুসরণযোগ্য এক সম্ভাব্য আদর্শ ব্যবস্থা হিসেবে চীনের দিকে তাকিয়ে রয়েছে, তাদের একটা গোটা প্রক্রিয়াকে বিবেচনা করা দরকার; যে প্রক্রিয়ায় সেই চীন শেষ হয়ে আজকের অবস্থায় এসে দাঁড়িয়েছে। এর সাম্প্রতিক দ্রুত অর্থনৈতিক বৃদ্ধির ভিত্তি ছিল, এর আগের বৈপ্লবিক রূপান্তর। অন্যদের ক্ষেত্রে এই অভিজ্ঞতার পুনরাবৃত্তি সহজে হয় না এবং আজকে ‘সংস্কার'-এর বিরোধগুলো বেড়ে ওঠার ফলে সেগুলোর দীর্ঘমেয়াদি টিকে থাকাও সন্দেহজনক। দক্ষিণ গোলার্ধের অন্যান্য অংশের মতো ভারতেও চীনের আজকের ‘পুঁজিবাদী পথ' নয়, বরং তার সমাজতান্ত্রিক বিপ্লবের পর্বের দিকেই অনেকে তাদের সংগ্রামের পথ প্রদর্শক হিসেবে তাকিয়ে থাকছে। শ্রমিকশ্রেণীর সামাজিক আলোড়ন ছড়িয়ে পড়লে হয়তো বা চীনারা আর একবার তাতে যোগ দেবে এবং আবার একবার সমাজতন্ত্রের পথের যাত্রায় বিশ্বজোড়া বিপ্লবে নেতৃত্ব দিয়ে সহায়তা করবে ।

