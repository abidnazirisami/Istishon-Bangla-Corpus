আপনহারা


আনসার আলী যখন অবিবাহিত ছিল তখন শহরে রিক্সা চালাত। রিক্সা তো শুধু একটা যানবাহন না যেন তার পরিবারের উপার্জনের বাহন ছিল। রিক্সা চালিয়ে উপার্জন করে নিজে চলত আর বাড়িতে টাকা পাঠাতো বাবা মায়ের চলার জন্য। রিক্সার চাকা শুধু রিক্সার চাকা না ওটা যেন সংসারেরও চাকা।
রিক্সা চালানোর সময় শহরের রেললাইনের পাশের যে বস্তির বাসায় থাকত সেই বাসার পাশেই থাকত সখিনা নামের একটা মেয়ে। মেয়েটার দুইটা বিয়ে হয়েছিল। সুখের বিষয় এখন একটা বরও তার বেঁচে নাই। বর যে বেঁচে নাই তা নিয়ে সখিনার মনে তেমন দুঃখ নাই। বরং সুখেই থাকে অসংখ্য বন্ধু বান্ধব নিয়ে। অধিকাংশ বন্ধুরাই রিক্সা চালক। বিশেষ করে বাবুল, আহাদ আলী, আনসার আলী, মতিনদের সাথে প্রাণ খুলে কথা বলতে পারে। আর আনসারকে শেষ বিয়ে করার জন্য শুধু স্বপ্নই দেখে না চেষ্টাও করে। সন্ধ্যায় মেস বাসায় রান্না শেষ করে আনসার আহাদদের সাথে আসে গল্প গুজব করতে। ঘরের মাঝখানের বাঁশের খুঁটিতে হেলান দিয়ে সখিনা বলে, তগো আমি খুব ভালোবাসি রে মতিন, তা না হইলে তগো এত দেখতে মন চায় কেন?
আহাদ বলে, হ বইন, তোমারে দেখলেও ভালোবাসায় আমার শরীরের মধ্যে কেমন জানি চিন চিন কইরা উঠে।
মতিনের কথায় সখিনা ঝমঝম করে হাসে। ঝড়ে যেমন পত্রবিহীন বৃক্ষে কাঁপুনি উঠে তেমনই সখিনার হাসিতেও সখিনার দেহে এক ধরনের কাঁপুনি উঠে। কাঁপতে কাঁপতে বলে, তোমার ভালোবাসায় আমার শরীর জ্বলে। যার ভালোবাসায় শরীর জুড়াইত সে তো আমার দিকে ফিরাও তাকায় না।
সখিনা যে কার কথা বলছে তা সকলেরই জানা। মতিনদের মধ্যে এজমাত্র আনসার আলীই অবিবাহিত। বাকি সবারই বউ আছে গ্রামের বাড়ি। এজন্য অন্যরা সখিনার রসের ভিতরে যতখানি যেতে চায় আনসার ততখানি দূরে থাকে। সখিনা আনসারের দিকে তাকিয়ে প্রায়ই বলে, আগামী মাসে সিঙ্গাপুর যাইতাছি। দোয়া কইরেন। আহ! সিঙ্গাপুরে টাকা আর টাকা। আমি লালে লাল হয়ে যাব। যে আমারে বিয়া করব সেও লালে হয়ে যাবে।
সখিনার কথা শুনে আনসার আলী সখিনার দিকে তাকায়। যদিও জানে সেই কবে থেকেই বলছে সখিনা সিঙ্গাপুর যাবে কিন্তু আজও বেচারির যাওয়া হল না। যেতে পারবে কিনা তারও কোনো ঠিক নাই। আর সখিনার সিঙ্গাপুর যাওয়াটা যে সত্যি কথা সেটাও আনসার পুরোপুরি বিশ্বাস করে না। তবুও সিঙ্গাপুর আর টাকার কথা যখন সখিনা বলে তখন কেনো জানি অজান্তেই আনসারের চোখ সখিনার দিকে যায়। অতীতে দুটি ঝড়ে সখিনার বিধ্বস্ত দেহে সকালের সোনালি রোদের চিকিচিকি খেলা খুঁজে পায়। বুকের দিকে তাকিয়ে মনে মনে বলে, নাঃ ঠিকই আছে। এমনই হয় মেয়ে মানুষ।
যেদিন জানা গেলো সত্যিই সখিনা সিঙ্গাপুর চলে যাচ্ছে সেদিন আনসার সখিনাকে বিয়ে করল। যদিও বিয়ের কথা এর আগে আর এক দিনও হয় নাই তবুও এক কথায় বিয়ে হয়ে গেলো। কারণ সখিনা বিয়ে করার জন্য আনসারের মতো একটা অবিবাহিত ছেলেই চেয়েছিল। দুই স্বামী হারানো সখিনার এটাই জীবনের সবচেয়ে বড় আহ্লাদ।
আনসার এখন রিক্সা চালায় না; এমন কি রিক্সায় চড়েও না; করে ব্যবসা আর চালায় মোটর সাইকেল। সখিনা সিঙ্গাপুর থেকে টাকা পাঠায় সেই টাকায় আনসার ব্যবসা করে আর লোকসান করে কিন্তু এতে সখিনার কোনো দুঃখ নাই। আনসার যে সখিনার কাছ থেকে টাকা নেয় এটাই সখিনার কাছে সুখের।
একদিন দিন আনসার বিকালের ভ্রমণে বের হয়েছে মোটর সাইকেলে করে। সাথে তার পুরোনো বন্ধু রিকশাওয়ালা মতিন। শহরের শাপলা চত্বরে ডান দিকে মোড় নিতে গেলে একটা রিক্সা এসে আনসারের সাইকেলের পিছনে ধাক্কা মারে। ব্যাকলাইটের গ্লাসটা ভেঙে চুরচুর করে পড়ে যায়। আনসার শাট করে সাইকেল থেকে নেমে রিকশাওয়ালার দুই গালে ঠাস ঠাস করে দুইটা চড় মারে। দুই চড় মারার পর আনসার যেই একটা লাত্থি তুলেছে রিকশাওয়ালাকে মারার জন্য তখনি মতিন দৌড়ে গিয়ে আনসারকে বাধা দেয়। মতিন হাত ধরে টানতে টানতে বলে, করস কি করস কি আনসার! অরে এমনে মারলি কেন?
আনসার রাগে গরগর করতে করতে বলে, ছোটলোকের বাচ্চারে মারমু না তো করমু কী? কেমতে আমার পিছনের গ্লাসটা ভাইঙ্গা দিল ফকিরনির বাচ্চায়।
রিকশাওয়ালার দিকে আঙুল তুলে চিবিয়ে চিবিয়ে বলল, এই জানোস এইডার দাম কত বাইঞ্চুত?
আনসার সাইকেলে উঠে স্টার্ট দিয়ে মতিনকে উঠতে বলে। কিন্তু পিছনে ফিরে দেখে মতিন নাই।
রামপুরা, জুলাই ২০১৪

