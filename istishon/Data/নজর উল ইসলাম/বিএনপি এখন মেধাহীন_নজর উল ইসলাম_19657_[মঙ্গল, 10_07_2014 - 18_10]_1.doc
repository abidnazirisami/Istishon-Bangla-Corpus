বিএনপি এখন মেধাহীন


জানি না বিএনপি’র ভাগ্যে কী আছে। তবে বিএনপি যে খুব একটা কঠিন সময় পার করছে তা সকলেরই জানা। এই কঠিন সময় যেমন সতর্কতার সাথে পার করলে বিএনপি’র জন্য ভালো হত তা হয় নি। বিএনপি’র উপদেষ্ঠা মহল থেকে শুরু করে সকল স্তরের নেতৃত্ব পর্যায়ে একটা রাজনৈতিক মন্দার চিত্র দেখা যাচ্ছে। তারা দিকভ্রান্ত হয়ে পড়েছে। কী করা উচিত আর কী করা উচিত নয়, তার বিচার করার ক্ষমতা কোনো নেতারই নেই বলা যায়।
কিছুদিনের রাজনীতি পর্যবেক্ষণ করলে দেখা যায় বিএনপি এখন মেধাহীন। তারা এই সরকারের আগের মেয়াদে গণজাগরণ মঞ্চ বিষয়ে যে অবস্থান নিয়েছিল তা ছিল সম্পূর্ণ ভুল। এই সময়ে তারা উদারতার পরিচয় না দিয়ে রাজনীতির কানাগলিতে প্রবেশ করেছে। গণতান্ত্রিক পথে না গিয়ে উগ্রবাদীদের সাথে সামিল হয়েছে। সেসময়ে তারা ছিল অত্যন্ত বিভ্রান্ত। তাদের কথা সময়ে সময়ে বদলে গেছে। নেতাদের মধ্যে কোনো সমন্বয় ছিল না। অর্থাৎ নেতৃত্ব চলে গিয়েছে মেধাহীন উগ্রধারার নেতাদের হাতে।
সেই সময়ে যদি বিএনপি স্বতন্ত্র অবস্থান রাখত তাহলে বিএনপি’র রাজনীতিই হত মডেল স্বরূপ। কিন্তু তা না করে অতি দ্রুত গতিতে ক্ষমতা হরণের ভুল খেলায় মেতে নিজেকে ক্ষতিগ্রস্ত করেছে। ক্ষমতার জন্য ভালোমন্দ ত্যাগ করা উচিত নয়। তাছাড়া বিশ্ব রাজনীতি সম্পর্কে বিএনপি নেতাদের তেমন কোনো ধারণা ছিল না। তারা তাদের রাজনীতিকে বিশ্বরাজনীতির সমান্তরালে না নিয়েই আবেদন নিবেদনের মাধ্যমে সমর্থন আদায়ের ব্যর্থ চেষ্টা করেছে।
নির্বাচনের সময়ে বিএনপি যে ভুলটা করেছে তাহল রাজনৈতিক দূরদর্শিতার। কিছু কিছু ক্ষুদ্র দলের প্রভাবে বিএনপি বিভ্রান্ত হয়েছে। আশা করেছে সেনাবাহিনী হস্তক্ষেপ করে একটা সমাধান করে দেবে ২০০৭ সালের মতো। কিন্তু তারা একেবারেই ভাবে নাই যে সেনাবাহিনীর হস্তক্ষেপের পথ সরকার বন্ধ করে দিয়েছে সংবিধানের ১৫শ সংশোধনীতে। বিএনপি একা হলে হয়তো এই ভুলটা করত না। তারা কিছু কিছু ক্ষুদ্র দলের প্রভাবে প্রভাবিত হয়েছে। এটা তাদের অভ্যন্তরীণ দুর্বলতা; মেধার দুর্বলতা।
ভারত বিরোধী রাজনীতিতে বিএনপি তাদের আগের মেয়াদের অপূরণীয় ক্ষতি করে রেখেছে। সেটার জন্য বিএনপিতে যদি নীতিগতভাবে পরিবর্তন আনা হত তাহলে ভারতের বিরূপ ভাজন হওয়া থেকে মুক্ত হত। ভারত বিরোধিতার রাজনীতিকে যেভাবে বিএনপি ভারতের অখণ্ডতার বিরুদ্ধে নিয়ে গিয়েছিল তা ভারতকে ভোলাতে নিজেদেরকে অনেকখানি সংশোধন করতে হত। কিন্তু সে ব্যাপারে বিএনপি নীরবতা দেখিয়েছে। এমন কি ভারতের সাথে প্রকাশ্য বৈরিভাব দেখিয়েছে – ভারতের প্রেসিডেন্টের বাংলাদেশ সফরের সময়। এগুলোর মাধ্যমে নিজেদের কবর নিজেরাই খুঁড়েছে। আর এর জন্য দায়ী দলের নীতি নির্ধারণী নেতারা।
তবে এখানে তারা ভারতকে অতিক্রম করে মার্কিন সমর্থনের দিকে বেশি গুরুত্ব দিয়েছিল বলে মনে হয়। তারা হয়তো ভেবেছিল সরকারের সাথে মার্কিন প্রশাসনের বৈরি সম্পর্ক আর তার চাপ সরকার সামলাতে পারবে না। এ কারণেও মনে হয় বিএনপি ভারতকে আমল দেয় নাই। বরং ভারতের বিরোধিতা করে মার্কিন প্রশাসনকে খুশি করতে চেয়েছে। কিন্তু বিশ্বরাজনীতি যে অনেকখানি মোড় নিয়েছে সেই বিষয়টি মোটা বুদ্ধি দিয়ে বিএনপি’র নেতারা অনুভব করতে পারে নি।
শেষের দিকে ভারতের নির্বাচনের সময় বিএনপি যে পরনির্ভর্শীলতার পরিচয় দিয়েছে তা দেখে বিএনপি নেতাদের দীনতার ছবিই ভেসে উঠেছে। বিএনপি নিজেই ভুলে গেছে যে, বিএনপি ভারতের কংগ্রেসের বিরোধিতা করতে করতে ভারতের অখণ্ডতার বিরুদ্ধে তাদের রাজনীতি চলে গিয়েছিল। এটা গিয়েছিল দলে উগ্রবাদীদের প্রভাবের কারণে। কংগ্রেসের বিরোধিতা করলে বিজেপি খুশি হত, কিন্তু বিএনপি যদি ভারত রাষ্ট্রের বিরুদ্ধে চলে যায় তাহলে তো ভারতের কোনো দলই খুশি হতে পারে না। এই দিকটা সম্পর্কে অবগত ছিল কিনা জানি না, তবে তারা যে অন্ধের মতো মোদীকে সমর্থন দিয়ে চলেছিল তা দেখে বিএনপিকে খুব অসহায় মনে হয়েছে। মোদীর রাজনীতিটাও বিএনপি বোঝে নাই। মোদী একের পর এক বাংলাদেশ বিরোধী কথাবার্তা বলছিল। মোদী হয়তো আশা করেছিল তার কথা নিয়ে বিএনপি হয়তো ভারত বিরোধী রাজনীতিটা চাঙ্গা করবে, কিন্তু হায় কপাল! বিএনপি মোদীর বিরুদ্ধে বক্তব্য দিয়ে রাজনীতিকে চাঙ্গা করবে আর কি উল্টা মোদীকে সমর্থন দিয়ে চলল আর প্রকাশ্যেই বলতে শুরু করল, মোদী ক্ষমতায় আসলে বিএনপি সমর্থন পেয়ে নতুনভাবে রাজনীতি শুরু করবে। বিএনপি’র নেতৃত্ব এমনি বিভ্রান্ত যে, নিজেদের রাজনীতিটাও মনে রাখতে পারছে না।
অন্য দিকে বিএনপি’র কর্ণধার তারেক রহমান লন্ডনে বসে যা ভাবছে তা নিতান্তই ছেলে মানুষের ভাবনা। নিজের দলকে এগিয়ে নিয়ে যাওয়ার উপায় কী, বিএনপি’র সমস্যাটা কোথায়? সেসব অনুসন্ধান না করে অন্যদিকে সময় অপচয় করছে। সরকারও চায় তারেক সাহেব সময় অপচয় করুক। তারেক সাহেব যত উলটা পাল্টা কথা বলবে তত সরকারেরই লাভ। কারণ সেগুলোকে প্রলাপ হিসেবে যদি চালাতে পারে তাহলে বিএনপি আরও বেশি ইমেইজ সংকটে পড়বে।
তবে আশার কথা যে, গত প্রতিষ্ঠা বার্ষিকীর সভায় তারেক রহমান যে বক্তব্য দিয়েছে, তাতে বোঝা যাচ্ছে – বিএনপি যে মেধাসংকটে ভুগছে সেটা তারেক রহমান সাহেব টের পেয়েছে।
যে যত কথাই বলুক, বিএনপি দেশে থাকবে। বিএনপিকে নির্মূল করা সম্ভব না। তবে বিএনপি’র মতো একটা দলকে পুনরায় ক্ষমতায় নিয়ে আসতে হলে দলের আদর্শিক স্থান সুনির্দিষ্ট করতে হবে। সিদ্ধান্ত গ্রহণের ক্ষেত্রে দূরদর্শিতার প্রয়োজন। বক্তব্য প্রদানে আরও রাজনৈতিক প্রজ্ঞাবান হতে হবে। এর জন্য প্রয়োজন মেধাবী মানুষের। কারণ বিএনপি পরাজিত হয়েছে টাকার জন্য নয়, কর্মীসংখ্যার জন্য নয়, ক্ষমতার জন্য নয় – মেধার জন্য। সেই মেধার গুরুত্বটা আগে দিতে হবে – তা না হলে পেরে ওঠা সম্ভব না।

