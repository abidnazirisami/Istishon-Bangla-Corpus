শিক্ষার মান বিপর্জয়ের কারণ ও করণীয়


বাংলাদেশের শিক্ষার মান নিয়ে বিতর্ক শুরু হয়েছে বেশ আগে থেকেই। এখন তা চরমে উঠেছে। এই চরম পর্যায়ে গিয়েছে বিশেষ করে ঢাকা বিশ্ববিদ্যালয়ের খ ইউনিটে ২০১৪-২০১৫ শিক্ষাবর্ষে ভর্তি পরীক্ষার ফলাফলকে কেন্দ্র করে। শিক্ষার মান বিপর্জয়ের কয়েকটি কারণ সম্পর্কে আলোচনা করছি।
প্রশ্নপত্র ফাঁস
শিক্ষার মান বিপর্জয়ের এক নম্বর কারণ হিসেবে আমি প্রশ্নপত্র ফাঁসকে আখ্যায়িত করতে চাই। বেশ কয়েক বছর ধরেই পিএসসি, জেএসসি, এসএসসি ও এইচএসসি পরীক্ষার প্রশ্নপত্র ফাঁস হচ্ছে। কোনো বছর এই প্রশ্নপত্র ফাঁসের ব্যাপারটিকে স্বীকার করে নেওয়া হচ্ছে কোনো বছর তা অস্বীকার করা হচ্ছে। স্বীকার অস্বীকার যাই হোক প্রশ্নপত্র ফাঁস কম বেশি হচ্ছে। যখন ব্যাপক আকারে ছড়িয়ে পড়ছে তখন হয়তো ধরা পড়ছে এবং স্বীকার করে নেওয়া হচ্ছে। এটা যে শিক্ষার্থীদের উপর কী ভয়ানক প্রভাব ফেলেছে তা টের পাচ্ছেন শিক্ষক ও অভিভাবকমহল।
অভিভাবক শুধু দেখেন তার সন্তান পড়ালেখা ছেড়ে দিয়েছে। যা তাদের পছন্দ না তাই তাদের সন্তান করছে। আর শিক্ষকরা ছাত্রদের পড়াতে গিয়ে শিকার হচ্ছে বিরক্তির। কারণ একজন শিক্ষকের আলোচনা তার কাছে কোনো আবেদন রাখে না। একজন ছাত্র পরীক্ষার আগের রাতে প্রশ্নপত্র পেয়ে যাবে – পরীক্ষার আগে এই প্রশ্নপত্র অর্জনের যোগ্যতা একজন শিক্ষকের যোগ্যতার চেয়ে বেশি বলেই সে মনে করে। আর একই কারণে শিক্ষকের মর্যাদার উপরও আঘাত আসছে। একজন ছাত্রের যদি শিক্ষকের প্রয়োজন না থাকে তাহলে সে শিক্ষককে মূল্যায়ন কেন করবে?
প্রশ্নপত্র ফাঁস শুধু শিক্ষার মান নিচে নামিয়ে দেয় নাই, সামাজিক অবক্ষয়ও তৈরি করেছে। প্রশ্নপত্র ফাঁসের মাধ্যমে শিক্ষকের প্রয়োজনীয়তা হ্রাস পেয়েছে। একজন ছাত্র সারাবছর পড়ালেখা বাদ দিয়ে সার্বক্ষণিক যোগাযোগে ব্যস্ত থাকছে প্রশ্নপত্র সংগ্রহের উদ্দেশ্যে। আর এই যোগাযোগ রক্ষা করতে গিয়ে জড়িয়ে পড়ছে নানা কিসিমের অপরাধীদের সাথে। পরীক্ষার আগে একটা প্রশ্ন পাবার আশায় জড়িয়ে পড়ছে মাদকসহ নানা বেয়াইনি ব্যবসার সাথে। একজন সন্তানের অভিভাবক সারাজীবন পোহাচ্ছে প্রশ্নপত্র ফাঁসের অভিশাপ।
এই প্রশ্নপত্র ফাঁসের ঘটনা কোনো কোনো গোষ্ঠীকে লাভবান করেছে। যারা প্রশ্নপত্র ফাঁসের সাথে সরাসরি সম্পৃক্ত তারা তো আর্থিকভাবে লাভবান হচ্ছেই যারা পরোক্ষভাবে প্রশ্নপত্র ফাঁসের সাথে জড়িত তারাও লাভবান। মহল্লায় মহল্লায় সন্ত্রাসীদের দল ভারি করার একটা বিশেষ উপায়ও হয়েছে। অনেক তরুণ এদের কাছে জিম্মি হয়ে পড়েছে।
বানিজ্যিকীকরণ
শিক্ষার মান যেমন হওয়া উচিত ছিল তা না হয়ে আরও নিচের দিকে নেমে যাওয়ার দ্বিতীয় কারণ শিক্ষার বানিজ্যিকীকরণ। শিক্ষাবিদেরা ব্যবসায়ীদের দ্বারা নানাভাবে প্রভাবিত হয়ে শিক্ষাকে পণ্যে রূপান্তর করার যে প্রবণতা লক্ষ করা যাচ্ছে তা শিক্ষার মানের জন্য হুমকির।
বাংলাদেশের জাতীয় পুঁজি খুব দুর্বল। এদেশের পুঁজিপতি মানুষও দুর্বল। শিল্পকারখানায় অর্থবিনিয়োগ করার মতো অর্থ এদেশের পুঁজিপতিদের নাই। থাকলেও খুব অল্পসংখ্যকের আছে। অধিকাংশই নব্য বিত্তবান। তারা চায় রাতারাতি ধনকুবের হতে। আর তার বাহন হিসেবে বেছে নেয় শিক্ষাকে। কারণ এখানে লগ্নির চেয়ে মুনাফা বেশি খুব দ্রুত গতিসম্পন্ন।
বাংলাদেশের মানুষও অনেক বেশি অসচেতন ও হুজুগে। আর এই সুযোগ নিয়ে একবার কোনো রকমে প্রতিষ্ঠানকে বোর্ডের সেরা কলেজ বা স্কুলের তালিকায় উঠাতে পারলেই হয়। তাহলেই ব্যবসা নিয়ে আর চিন্তা করতে হয় না এইসব নব্য পুঁজিপতিদের। বিজ্ঞাপনের জোরে হুম হুম করে মানুষ আসতে থাকে ছেলেমেয়ে নিয়ে ভর্তি করানোর জন্য। এজন্য বোর্ডের সেরাদের তালিকায় উঠানোর জন্য চলে নানা রকমের প্রতিযোগিতা। সেইসব প্রতিযোগিতার মধ্যে বেশির ভাগই অসুস্থ ও বিকৃত। কেই হয়তো চেষ্টা করে প্রশ্নপত্র ফাঁস করে ছাত্রদের ফলাফল ভালো করানোর আবার কেউ কেউ ফন্দি করে নকলের। রাজধানীতে জরিপ করলে দেখা যাবে যে প্রতিষ্ঠানগুলো পরীক্ষা কেন্দ্র হিসেবে নির্ধারিত সেই প্রতিষ্ঠানগুলোর শিক্ষকদের প্রাইভেট শিক্ষার্থীরা আশেপাশের প্রতিষ্ঠানেরই বেশি। কারণ কী? পরীক্ষার হলে যাতে সহযোগিতা করতে কোনো কার্পণ্য না করে। এজন্য প্রতিষ্ঠানের কোনো কোনো শিক্ষককে হাত করতে আর্থিক লেনদেনও হয়। তবে এই কাজগুলো করে বাণিজ্যিক শিক্ষা প্রতিষ্ঠানগুলো। এইসবের কারণেও শিক্ষার মান অনেকাংশেই কমে যাচ্ছে।
বেতন কাঠামো
সরকারি অনুদান প্রাপ্ত শিক্ষা প্রতিষ্ঠানগুলোর শিক্ষকদের অবস্থা ভীষণভাবে নাজুক। বেতন কাঠামো তো অযৌক্তিক, ভাতা অপমানকর। তাদের অবস্থার একটি চিত্র উপস্থাপন করছি।
একজন প্রভাষকের বেতন, বাড়ি ভাড়া এবং চিকিৎসা ভাতা বাবদ সরকার দেয় মোট (মহার্ঘ ভাতাসহ) ১৩৪৬৫/ টাকা। কলেজ থেকে বাড়ি ভাড়া দেওয়া হয় কোনো কলেজ থেকে ৫৫০/ টাকা, কোনো কলেজ থেকে ১১০০/ টাকা আবার কোনো কলেজ থেকে ২২০০/ অথবা ৪৪০০/ টাকা। অর্থাৎ তার আয় সর্বমোট ১৪,০০০/ - ১৬,০০০/ টাকার মধ্যে। একজন প্রভাষকের সামাজিক যে দায় বদ্ধতা আছে এবং যে সম্মানে অধিষ্ঠিত তা রক্ষা করা না এই আয় দিয়ে? বিশেষ করে শহরে এই আয় নিয়ে সংসার সামাল দেওয়া কোনো নাগরিকের পক্ষেই সম্ভব না। সংসার চালানোর জন্য নানা উপায় অবলম্বন করতে হয়। এর মধ্যে একটি হল ছাত্রছাত্রীদেরকে পরনির্ভরশীল করে তোলা। যাতে শিক্ষার্থী তার কাছে যায় এবং প্রাইভেট পড়ে। অথবা টিউশনি ও প্রাইভেট পড়াতে যে শক্তি ও সময় ব্যয় হয় তার প্রভাব পড়ে মূল ক্লাসে। সে যদি শুধুই ক্লাসে পড়াত তাহলে ক্লাসের উপস্থাপনাটা যত উন্নততর হত প্রাইভেট ও টিউশনির কারণে তা আর হয় না। যে পেশা দিয়ে সংসার চলে না তার প্রতি মনোযোগ যে কম থাকবে তা সবার জানা কথা এবং তা কেউ অস্বীকার করতেও পারে না। অনাহারে থেকে নিজের পরিবার পরিজনকে নিরাপত্তাহীন রেখে মেধার চর্চা করা অসম্ভব ব্যাপার।
সমস্যাটা সমাধানের চিন্তা না করে শিক্ষাবিদেরা শিক্ষকদের পেটে আঘাত করার কাজে তৎপর। শিক্ষকদের বাড়ি ভাড়া বাবদ সরকার ৫০০/ টাকা দেয়, চিকিৎসা ভাতা দেয় ৩০০/ টাকা। অসভ্য যুগের তামাশা ছাড়া এটা আর কিছুই না। ঢাকা শহরে ভাড়া দিয়ে বাসা পেতে হলে কত টাকা দরকার তা সম্পর্কে এসব শিক্ষাবিদের কোনো ধারণা নেই। এ নিয়ে কারও ভাবনাও নেই। কারণ শিক্ষকেরা সমাজের সবচেয়ে ভদ্রলোক। ক্লাসরুমে চুপ করো চুপ করো বলতে বলতে নিজেরাই চিরতরে চুপ হয়ে গেছে; উচ্চবাচ্য করতে লজ্জা পায়।
দুর্বল উত্তরপত্র মূল্যায়ন
পরীক্ষার পর উত্তরপত্র মূল্যায়ন প্রসঙ্গে যেসকল পদ্ধতি অবলম্বন করা হয় তা অনেকটাই দুর্বল। শিক্ষকদের দিয়ে উত্তরপত্র মূল্যায়ন করা হলেও শিক্ষকদের মূল্যায়ন করা হয় না বললেই চলে। শিক্ষকেরা মূল্য না পেলে শিক্ষক কত সঠিকভাবে উত্তরপত্র মূল্যায়ন করবে? প্রতিটি উত্তরপত্র মূল্যায়ন করে একজন পরীক্ষক মজুরি পান ২৫.০০টাকা। আর এই মজুরি দেওয়া হয় দীর্ঘ এক বছর পরে। ৪০০-৫০০টি উত্তরপত্র মূল্যায়নের সময় দেওয়া হয় ১৫-২০ দিন। এই সময়ের মধ্যে উত্তরপত্র সঠিকভাবে মূল্যায়ন করা মনে হয় অনেকের পক্ষেই সম্ভব না। কারণ উত্তরপত্রের উপরের পৃষ্ঠা পূর্ণ করতেই ৩০-৪০ মিনিট সময় লাগে। এরপর একটি উত্তরপত্র পড়তে সময় লাগে প্রায় ৩০-৪০ মিনিট। যেহেতু শিক্ষকেরা বেতন ভাতা পেয়ে সংসার মোকাবেলায় অসমর্থ সেই কারণে উত্তরপত্র মূল্যায়নেও তেমনটা প্রাণাবেগ পান না।
তাছাড়া উত্তরপত্র নম্বর কম পেলে নানা ভাবেই হয়রানির শিকার হতে হয় প্রধান পরীক্ষকের কাছে। বেশি নম্বর দিলে সেসব ঝামেলায় কেউ সাধারণত পড়ে না। এসব কারণেও শিক্ষার মান কমেছে।
শিক্ষার মান বাড়াতে করণীয়১. প্রশ্নপত্র ফাঁস রোধ করতে হবে। এখানে আমার পরামর্শ হল প্রশ্নপত্র সরবরাহের ধাপ কমিয়ে নিয়ে আসতে হবে। প্রশ্নপত্র ফাঁস হয় নিচের তিনটি জায়গার কোনো একটি বা সবকটি থেকে।
প্রথমত, বিজিপ্রেসের কর্মকর্তা এবং কর্মচারীদের কাছ থেকে।
দ্বিতীয়ত, রাতে যেখানে প্রশ্নপত্র রাখা হয় সেখানকার কর্মকর্তা ও কর্মচারীদের কাছ থেকে।
তৃতীয়ত, যে শিক্ষকেরা প্রশ্নপত্র তৈরি করেন তাদের কাছ থেকে।
যারা প্রশ্নপত্র ফাঁস করতে সহযোগিতা করতে পারে তারা হলঃএক. কিছু অর্থলোভী গোষ্ঠী – তারা ক্ষমতার ছত্রছায়ায় লালিত পালিত হতে পারে।দুই. সুযোগ সন্ধানী ও ক্ষমতাবান অভভাবক মহল।তিন. প্রতিযোগিতায় মত্ত শিক্ষাপ্রতিষ্ঠানের প্রশাসন অথবা শিক্ষকেরা।
চার. নামীদামী কোচিং সেন্টারের মালিকেরা।
এক্ষেত্রে করণীয় হল, বোর্ড থেকে সরাসরি কেন্দ্রের প্রধানের কাছে পাঠানো। অর্থাৎ প্রশ্নের সাথে যত বেশি সম্ভব মানুষের সংযোগ কমিয়ে আনা, দায়িত্বপ্রাপ্ত ব্যক্তিদেরকে গোয়েন্দা জালে রাখা, প্রশ্নপত্র ফাঁসকারীর বিরুদ্ধে সর্বোচ্চ শাস্তির বিধান রাখা, তথ্য দাতাকে বড় পুরস্কারে ভূষিত করা, রাজধানীর নাম করা প্রতিষ্ঠানের শিক্ষকদের এবং নাম করা কোচিং সেন্টারের মালিকদের ডাটাবেজ করে গোয়েন্দা নজরদারীতে রাখা ইত্যাদি পদ্ধতি অবলম্বন করা যেতে পারে।
২. একটি সুশৃঙ্খল গতিশীল শিক্ষা ব্যবস্থা চালু করতে হবে। এর জন্য শিক্ষা বিভাগকে সম্পূর্ণ জাতীয়করণ করা উচিত। ব্যক্তিমালিকানাধীন প্রতিষ্ঠান শিক্ষার মান খারাপ করে এবং সমাজে শিক্ষার উদ্দেশ্য সম্পর্কে বিভ্রান্তি ছড়ায়। তাছাড়া দায়িত্বহীন কার্যকলাপ দেখা দেয় সেখানে। এক মুখী, একই ধারার এবং শিক্ষাকে জাতিয়করণ না করা হলে প্রশ্নপত্র ফাঁস কোনো কালেই পুরোপুরি দূর করা যাবে না।
৩. শিক্ষকদের জন্য আলাদা বেতন কাঠামো করা যাতে ঠিক মতো শিক্ষকেরা তাদের মেধা ও সৃজনশীলতা প্রয়োগ করতে পারে। শুধু বই সৃজনশীল হলেই চলবে না, শিক্ষকদেরকেও সৃজনশীল হতে হবে। আর সৃজনশীল কাউকে জোর জবরদস্তি করে বানানো যায় না। বই সৃজনশীল, প্রশ্নপত্র সৃজনশীল কিন্তু যারা পড়াবেন তারা সংসারের চাপে সৃজনশীল হতে পারছে না। এই অসামঞ্জস্য শিক্ষা ব্যবস্থা থেকে দূর করতে হবে। অর্থাৎ শিক্ষকদের বেতন ভাতা বাড়াতে হবে। তাদের জীবনে আর্থিক নিরাপত্তা সৃষ্টি করতে হবে। তা না হলে কোনো অস্ত্র দিয়েই তাদের মধ্য থেকে সৃজনশীলতা বের করা যাবে না।
অথবা জীবন যাপনের প্রয়োজনীয় জিনিস পত্রের মূল্য সহনীয় পর্যায়ে রাখা উচিত। সমাজের বৈষম্য কমিয়ে আনতে হবে, না হলে বেতন ভাতা বাড়িয়েও মানুষকে স্থিতিশীল করা যাবে না। সরকারী সেবা বৃদ্ধি করা উচিত। শিক্ষা চিকিৎসা বাসস্থানের সুব্যবস্থা করা দরকার। উদার বাজারনীতির যুগে শিক্ষকেরা সরকারের সুবিধা না পেলে শিক্ষার মান কোনভাবেই বাড়ানো সম্ভব না।
৪. আর সর্বশেষে বলতে চাই, উত্তরপত্র মূল্যায়নের ক্ষেত্রে শিক্ষকে অবশ্যই মূল্যায়ন করতে হবে। উত্তরপত্র প্রতি মজুরির পরিমাণ বৃদ্ধির সাথে সাথে সময়ও বৃদ্ধি করতে হবে। তাহলে উত্তরপত্র সঠিকভাবে মূল্যায়ন করা হবে এবং শিক্ষার্থীর মান যাচাই করা সম্ভব হবে।
লেখকঃ শিক্ষক ও কবি
সেপ্টেম্বর ২০১৪

