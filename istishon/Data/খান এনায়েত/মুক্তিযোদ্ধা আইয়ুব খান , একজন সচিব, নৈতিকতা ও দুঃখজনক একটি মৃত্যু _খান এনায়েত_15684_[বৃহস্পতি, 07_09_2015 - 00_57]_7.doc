মুক্তিযোদ্ধা আইয়ুব খান , একজন সচিব, নৈতিকতা ও দুঃখজনক একটি মৃত্যু 


একজন মুক্তিযোদ্ধার অপমানে আত্নহত্যার খবর খারাপ এবং দুঃখজনক নিঃসন্দেহে। মুক্তিযোদ্ধারা জাতির শ্রেষ্ট সন্তান কোন এতে কোন প্রকার সন্দেহই নাই, আজকে যে নিজের ভাষায় স্বাধীনভাবে বাংলায় মনখুলে বলতে পারছি এরজন্য তাদের কাছে যতই কৃতজ্ঞতা জানাই তা কখনই পর্যাপ্ত হবে না এবং সাতকানিয়া উপজেলার মুক্তিযোদ্ধা সংসদের সাবেক কমান্ডার এই আইয়ুব খান ও তাদেরই একজন। উনার প্রতিও জাতি কৃতজ্ঞ। ব্যক্তিগতভাবে আমার কাছে মুক্তিযোদ্ধাদের উপরে কেউ আছেন বলে কখনো মনে হয়নি। 
একটা ব্যাপার খুবই দৃষ্টিকটু লেগেছে, আমি যতগুলা নিউজ পড়েছি আজ সারাদিনে পেপার এবং নিউজফিডে তার প্রায় সবগুলাতেই একটি লাইন খুবই হাইলাইট করা যে “মাছ, শুটকি ও টাকা দিয়েছেন মুক্তিযোদ্ধা আইয়ুব খান মুক্তিযুদ্ধ বিষয়ক মন্ত্রণালয়ের সচিব এম এ হান্নানকে” এবং সেগুলো দেওয়ার কারণ হচ্ছে চট্টগ্রাম দক্ষিন ইউনিট মুক্তিযোদ্ধা কমান্ড ঘোষণা করানো! 
ব্যাপারটা খুবই অনৈতিক এবং দৃষ্টিকটু। আমার হিরো ঘুষ দিয়েছেন কাজের জন্য আর সেটা ফেরত চাওয়াতে ঘুষখোর সচিব তাকে অপমান করেছেন গলা ধাক্কা দিয়ে এরকম খবর অপমানের। জানি অনেকেই বিরাট প্রতিক্রিয়া দেখিয়ে ফেলতে পারেন কিন্তু আমি শুধু একটি কথাই বলতে চেষ্টা করছি আর সেটা হল “ঘুষের টাকা ফেরত চেয়ে মুক্তিযোদ্ধা অপমানিত হয়ে আত্মহত্যা করেছেন” এমন লাইনটি কি কোন চিন্তার খোরাক যোগায় না! 
বাংলাদেশ ঘুষের দেশ আর এই দেশে ঘুষ না দিলে কোন ফাইলই বের হয় না সরকারী দপ্তর থেকে এটা সবাই জানে, মুক্তিযোদ্ধারাও এই দেশেরই মানুষ, আমি মোটেও তাকে জাজ করছি না যে কেন তিনি ঘুষ দিলেন বা এইরকম কিছু। তবে এই প্রচারণাটা আমি নিতে পারছি না কোন অবস্থাতেই। একজন তার চিঠিও প্রকাশ করেছেন ফেইসবুকে এবং সেখানেও মুক্তিযোদ্ধা আইয়ুব খান একই কথা লিখেছেন।
সমস্যা হচ্ছে অনেক সময় মনের ভাবনা প্রকাশ করাটা বেশ রিস্কি হয়ে যায়। আজকাল মানুষ খুব দ্রুত মানুষকে রাজাকার, ছাগু বলে গালি দিয়ে দেন সামান্য উনিশ বিশ দেখলেই। আমাদের সহনশীলতা বেশ কমে গেছে এবং সেইসাথে চিন্তার ক্ষমতাও। ভিন্নমতের ক্ষেত্রেও আমরা বেশ কঠোর। 
মুক্তিযুদ্ধ মন্ত্রণালয়ে এম এ হান্নানের মত সচিব খুবই বেমানান। মুক্তিযোদ্ধাদের ঘুষ দিতে বাধ্য করেন, তাদের অপমান করেন এবং জাতির শ্রেষ্ট সন্তান মুক্তিযোদ্ধাদের প্রতি সম্মান নেই এমন মানুষ এই মন্ত্রণালয়ের সচিব এটাও খুব ভালো কোন বার্তা দেয় না।
মুক্তিযোদ্ধারা সীমাহীন উচ্চতায় বসে আছেন অনেকের হৃদয়ে, নক্ষত্রের পতন অনেকেই মেনে নিতে পারে না, আমিও তেমনই একজন সম্ভবত। তবে ঘুষ নেওয়া এবং একজন মুক্তিযোদ্ধাকে অপমান করে মৃত্যুর মুখে ঠেলে দেওয়ার জন্য সচিব এম এ হান্নানের দৃষ্টান্তমূলক শাস্থি হওয়া উচিৎ যাতে কোন মুক্তিযোদ্ধাকে ভবিষ্যতে তাদের প্রাপ্য পাওয়ার জন্য ঘুষ দিতে না হয়।

