শিশু রাজনের করুণ মৃত্যু ও আমাদের সামাজিক বিকলাঙ্গতা


আমরা যে মানসিকভাবে অসুস্থ তাতে কারো বিন্দুমাত্র সন্দেহ থাকলে তার উচিৎ ফেইসবুকের নিউজফিড দেখা। অসুস্থতার ব্যাপারটা পরিষ্কার হয়ে যাবে। একজন হত্যাকারীকে পিটিয়ে হত্যা করে আইনের প্রতিষ্টা করতে চাওয়ার লেখায় যখন ৩০০/৪০০ লাইক আর গোটা ৫০ সহমতের কমেন্ট পড়ে তখন কিন্তু তার লাইক/কমেন্ট নিয়ে মোটেই চিন্তা হয় না। চিন্তা হয় এই বিশাল জনগোষ্টির মানসিক সুস্থতা নিয়ে!
খুব বেশি হলে সপ্তাহখানেক, এরপরে রাজনের কথা সবাই ভুলে যাবে। কেউ কেউ নিজেকে হিরো বানানোর অপরিসীম চেষ্টায় রত। রাজনের খুনীর ছবিটা কোন এক সাইফুল অপুর্ব আপলোড করে নিজের নাম পর্যন্ত সেখানে লিখে দিয়েছে এমনই অবস্থা।
২০১২ সালের ৯ মে সকাল ৯.৩০ এ এমনই আরেকটি ঘটনা ঘটেছিল আমাদের সিলেটে। পাঠানটুলার নিকুঞ্জ আবাসিক এলাকার ৩ নং বাসার চতুর্থ তলায় মির্জা মোঃ ফয়েজ নামের ২৮ বছরের একটি যুবককে নির্যাতন করে মেরে ফেলা হয়েছিল আইফোন চুরির অপবাদে। আসামীরা সবাই কিন্তু শিক্ষিত এবং ভার্সিটি ছাত্র ছিল। সেটার বিচার কিন্তু এখনো হয়নি, হয়েছে টাকার খেলা, হয়েছে চার্জশীটে ভূয়া আসামীর ব্যবস্থা। সেই তথাকথিত শিক্ষিত মানুষেদের কারণে বহু মানুষ সেই ঘটনার ভুক্তভোগী এখন পর্যন্ত। কিন্তু প্রজন্ম ভুলে গেছে, কেউ খবর নিতে যায়নি সেই ঘটনার, রাজনের ক্ষেত্রেও একই ঘটনাই হবে সম্ভবত। 
খুনের বদলে খুন, পিটিয়ে মারার বদলে পিটিয়ে মারা, পুড়িয়ে মারার বদলে পুড়িয়ে মারা, ডাকাতির বদলে ক্রসফায়ারের পক্ষপাতীরা যখন আইনের শাসন আর ন্যায়বিচারের কথা বলেন তখন নিজের জন্যই বড্ড করুণা হয় কারণ তারাই দলে ভারী! 
কোন আলোচিত ধর্ষন এর পরে ফেইসবুকে ঝড় উঠে সেই ধর্ষকের পুরুষাংগ কেটে ফেলা হোক। কেউ আরেকটু বেড়ে বলেন সেটা কেটে তাকেই খাইয়ে দেওয়া হোক! এই হচ্ছে সুস্থ সমাজ আর যারা এমন মানসিকতার প্রতিবাদ করবে তারা হয় ধর্ষক নয় তাদের সহযোগী!!
সৌদি আরবের মত অনেক দেশেই চুরির সাজার বর্বর আইন আছে হাত কেটে ফেলার। কিন্তু এই আইন দিয়ে কি সেখানে চুরি বন্ধ হয়েছে? অনেকেই বলেন সাজা দিয়ে চুরি কমানো যায় না, চুরির কারণ যাতে না ঘটে তার ব্যবস্থা করতে হবে। বিপ্লবী এই কথাটা শুনতে বেশ সুন্দর কিন্তু কোন কাজের নয়। মানুষের ভিতরে অপরাধপ্রবনতা/লোভ এইগুলো কিছুতেই কমার নয়। বৃটেন/ফ্রান্সের মত দেশে এক সময় সামান্য কম্বল চুরির মত অপরাধের অতি মারাত্নক সাজা ছিল দেশান্তর বা কখনো কখনো গিলোটিনের নিচে কল্লা হারানো। কাপড় যাতে চুরি না হয় সেই ব্যবস্থা কিন্তু এই দেশগুলো করে ফেলেছে কিন্তু তাতে কাপড় চুরি কি কমেছে? মোটেই না। এইসব দেশে বরং কাপড় চুরি ঠেকানোর জন্য একাধিক ব্যবস্থা রাখা হয় এবং নিয়মিত চোর ধরাও পড়ে তাতে। তবে তারা এততুকু সভ্য হয়েছে যে নিজের হাতে আইন তুলে নেয় না এইসব ব্যাপারে। 
সমাজের শিক্ষিত শ্রেণীই অনলাইনে দুই চার লাইন লিখেন, এরা যদি নিজেই নিজের হাতে আইন তুলে নিয়ে নিজের মর্জিমত অপরাধীর বিচার করে ফেলার মত অসুস্থ মানসিকতা রাখেন তবে অশিক্ষিতদের চিন্তা কেমন হতে পারে? রাজনদের জন্য এদের সত্যিকার অর্থে কোন সহানুভূতি আছে বলে বিশ্বাস হয় না। 
অপরাধীকে যারা পিটিয়ে যারা মেরে ফেলতে চায় এদের মত মানুষই রাজনকে অপরাধী সন্দেহে পিটিয়ে মেরেছে সন্দেহ নাই। মীর্জা ফয়েজকেও এরাই অপরাধী সন্দেহে পিটিয়ে মেরেছে এবং এরাই আগামীতে পিটিয়ে আরো রাজন/ফয়েজ মারবে। এই হিপোক্রেটরা মোটেই রাজনেদের প্রতি কোন মায়া অনুভব করে না, এরাই আসলে রাজনদের মারে আর দুইটা লাইক কামায় লিখে বা ভিডিও করে...।
চোখের বদলে চোখ, চুরির বদলে হাত, ধর্ষনের বদলে পুরুষাংগ কর্তনের মত বিকলাঙ্গ করে বিচার করার উগ্র বাসনা একটি বিকলাঙ্গ সমাজেরই প্রতিচ্ছবি মাত্র!

