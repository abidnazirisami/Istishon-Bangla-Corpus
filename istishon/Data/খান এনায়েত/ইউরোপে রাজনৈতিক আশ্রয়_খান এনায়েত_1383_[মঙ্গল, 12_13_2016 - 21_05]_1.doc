ইউরোপে রাজনৈতিক আশ্রয়


অনেকেই রাজনৈতিক আশ্রয় নিয়ে অন লাইনে আন্দাজে অনেক প্রচারণা চালান বেশ কনফিডেন্ট নিয়ে যার বেশিরভাগের সাথেই সত্যের কোন সম্পর্ক নাই। রিফুজি আর এসাইলাম সিকার নিয়েও অনেকে জগাখিচুড়ি পাকিয়ে লম্বা লম্বা গবেষণাপত্র লিখেন। এখানেই থেমে যান না, তাঁরা প্রত্যাখ্যাত হওয়া আবেদনকারীর দ্বিতীয়/তৃতীয় আবেদনের সাথে ইতিমধ্যেই রিফুজি স্ট্যাটাস পাওয়া রিফুজির পারমিট রিনিউ করার ফেইসবুক গালাগাল পদ্ধতি নামক কাল্পনিক গল্পও ফেঁদে বসেন। উড়া কথায় আজগুবি গল্প এত কনফিডেন্স নিয়ে বলার একটাই কারণ তা হচ্ছে বিদ্বেষ। হ্যাঁ অনেকেরই পাকা পায়খানা বিদ্বেষ আছে। অথবা এমনও হতে পারে কট্টর রাজনৈতিক/ধার্মিক/পাকা পায়াখানাহীনতার কারণে এরা বিদ্বেষী হচ্ছেন? যেমনই হোক বিষয়টি আমার কাছে গুরুত্বপূর্ণ মনে হয়েছে এবং নিজেই ইন্টারন্যাশনাল প্রোটেকশনের আওতায় থাকায় এই ব্যাপারে আমার মোটামোটি একটা জানাশোনা আছে। মানুষের মুখের কথা শুনে শুনে বা দু একটি নিউজ লিংক পড়ে ইউরোপ ভ্রমনের অভিজ্ঞতা কেউ লিখে ফেললে যেমন হয় অনেকটা তেমনই বাংলাদেশের পায়খানা পন্ডিতেরা এসাইলাম নিয়ে নিজেদের গবেষণা প্রকাশ করে ফেলেন নিজেদের রাজনৈতিক বা ধর্মীয় গোঁড়ামি থেকে। 

সারা ইউরোপে এসাইলাম আইন মোটামোটি একই তবে একেক দেশ একেক রকমভাবে ব্যাপারটি নিজেদের মত করে ডিল করে থাকে। প্রত্যেকের আলাদা আলাদা অফিস আছে এবং আলাদা আলাদাভাবে তাঁরা পারমিটের মেয়াদ নির্ধারণ করে। যেমন ফ্রান্সে একজন রিফুজিকে প্রথমেই ১০ বছরের কার্ড দিয়ে দেওয়া হয় যা জার্মানীতে হয় ৩ বছরের। আবার সাবসিডিয়ারি প্রোটেকশনের ক্ষেত্রে দুই দেশই ১ বছরের কার্ড ইশ্যু করে যা শর্ত ছাড়াই রিনিউ হয় যদিও আইনে বলা আছে তাঁরা চাইলে ব্যাপারটি যাচাই করে সাবসিডিয়ারি প্রোটেকশন উইথড্র করতে পারবে(এটি তাঁরা করে না সাধারণত)। এখন এই সাবসিডিয়ারি প্রটেকশনও এসাইলাম আবার রিফুজি স্ট্যাটাসও এসাইলাম কিন্তু এই দুইটার অনেক কিছুই ভিন্ন। 
মনে করুন আপনি আপনার দেশে আপনার ধর্ম, জাত, রাজনীতি, যৌন অভ্যাস, কোন গোষ্টি ইত্যাদি হওয়ার কারণে যদি নির্যাতিত, কারাদন্ড, ফাঁসীর আশংকা করে থাকেন এবং সেটি প্রমাণ করতে পারেন তবে আপনি রিফুজি স্ট্যাটাস পাওয়ার যোগ্য। আবার আপনি উপরের ওইসব ক্যাটাগরির কোনটাতেই পড়েন না কিন্তু যে কোন ব্যক্তিগত, ব্যবসায়িক বা অন্য যে কোন কারণে নির্যাতিত, কারাদন্ড, ফাঁসীর আশংকা করে থাকেন এবং সেটি প্রমাণ করতে পারেন তবে আপনি সাবসিডিয়ারি প্রোটেকশনের যোগ্য। এর বাইরেও যদি আপনি দেশহীন কেউ হয়ে থাকেন তবে আপনি দেশভেদে সাবসিডিয়ারি বা রিফুজি স্ট্যাটাস পাওয়ার যোগ্য। যেমনঃ রোহিঙ্গা বা তিব্বতিদের দেশ নাই, পাসপোর্ট নাই। 
আমি ফ্রান্সের কথাই বলব মূলত। এইখানে রাজনৈতিক আশ্রয় পাওয়া খুবই সহজ, অন্য দেশের তূলনায় তাঁরা নমনীয় এবং রিফুজি স্টাটাসের মেয়াদ প্রথমেই ১০ বছর এবং এটি কোন ধরণের শর্ত ছাড়াই রিনিউ হবে। এই স্টাটাস পাওয়ার সাথে সাথেই আপনার নাগরিকত্ব পাওয়ার অধিকার জন্মে যায় যা শর্ত পূরণ করে দুই থেকে দশ বছরের ভিতরে যে কেউ পেতে পারে। এই শর্ত আবার কঠিন কিছু নয়।
মনে করুন আপনি একজন নাস্তিক, অনলাইনে লেখালেখি করেন, ব্লগ লিখেন, ফেইসবুকে লিখেন। অনেকে ভেবে বসতে পারেন এইসব লেখা নিয়ে আপনাকে ফ্রান্স হাজির হতে হবে, স্ক্রিনশট প্রিন্ট করে তাদেরকে দেখাতে হবে, কে কয়টি গালি দিয়ে কমেন্ট করেছে বা কে ইনবক্সে কতটি হুমকি দিয়েছে ইত্যাদিই সম্ভবত এসাইলাম পাওয়ার নিশ্চয়তা! ভুল, এইরকম যারা ভাবেন তাঁরা পোঁদস্বর্গে বাস করছেন সন্দেহ নাই। 
আপনি আপনার লিখিত আবেদনটি বাংলায় লিখে OFFI নামক অফিসে নিয়ে গেলে তাঁরা সেটিকে ফ্রেঞ্চ ভাষায় অনুবাদ করে দিবে যা আপনি OFPRA নামক অফিসে বাই পোষ্ট বা নিজে গিয়ে জমা করে আসবেন। এরপর তাঁরা আপনার আবেদনটি দেখে আপনাকে একটি ইন্টারভিউ তারিখ জানাবে চিঠির মাধ্যমে। যে প্রটোকল অফিসার আপনার ইন্টারভিউ নিবে সে আপনার আবেদনের প্রতিটি লাইন জানে এবং এটি সে বেশ ভাল করে স্টাডি করেছে। একজন বাংলা দোভাষী, আপনি এবং ঐ অফিসার একটি বন্ধ রুমে আপনার ইন্টারভিউটি নিবে এবং এটি গোপণীয়। আপনি কয়টি হুমকি পেয়েছেন ব্যক্তি পর্যায়ে বা ইনবক্সে এই বিষয়ে তাঁরা কিন্তু মোটেই ইন্টারেস্টেড নয়। তাঁরা প্রথমেই যা বুঝতে চাইবে আপনি আপনার যে পরিচয় দিয়েছেন সেই পরিচয় নেওয়ার পিছনে আপনার কারণ কি। ধরুন নাস্তিক আপনি কেন হয়েছেন বা এই নাস্তিক হওয়ার পিছনে আপনার অনুপ্রেরণার উৎস কি সেটাই মূলত প্রথম দিকের প্রশ্ন হবে। পরে আসবে এই নাস্তিক হওয়াতে আপনার কি অসুবিধা হয়েছে বা আপনার জীবন কিভাবে হুমকিতে পড়েছে। এই নাস্তিক হওয়াতে কেউ যদি আপনাকে গালি দেয় বা হুমকি দেয় আপনি খুব সহজেই সিলেট থেকে বরিশাল বা দিনাজপুর গিয়ে নিশ্চিন্ত মনে বসবাস করতে পারেন তাই গালি বা হুমকি তেমন গুরুত্বপূর্ণ নয়। ফ্রান্স এত দূর আসার দরকারও পড়ার কথা নয়! তাই যারা ভাবেন গালাগালি বা ইনবক্স হুমকি দেখালেই ফ্রান্স বা ইউরোপে রাজনৈতিক আশ্রয় পাক্কা তাঁরা বেশ বড় পর্যায়ের মানসিক সমস্যায় আছেন। 
অথবা মনে করুন আপনি একজন রাজনীতিবিদ। আপনি কেন রাজনীতি করেন, কিভাবে এই রাজনীতিতে ঢুকলেন, কেন আপনার পিছনে সরকার বা সরকারের মন্ত্রী মশাই হাত ধুয়ে পড়ে গেলেন আপনাকে শায়েস্তা করার জন্য, কেন আপনাকে ফাঁসী না দিলে সরকারের চলছেই না, কেন আপনাকে কারাদন্ড দিয়ে জেলে ঢুকাতেই হবে ইত্যাদি খুব বিস্তারিত এবং স্পষ্ট ভাষায় আপনাকে ব্যাখ্যা করতে হবে এবং সেটি খুব যৌক্তিক হতে হবে কারণ যারা বাংলাদেশের আবেদনগুলি ডিল করে তাঁরা বাংলাদেশের রাজনীতি, ধর্ম, প্রশাসন ইত্যাদি সম্পর্কে খুব ভাল ধারণা রাখে। বেশিরভাগ বাংলাদেশী ইকোনোমিক মাইগ্রেন্ট ফ্রান্সে রাজনৈতিক আশ্রয় পান না এদেরকে বোকা ভাবার কারণে এবং নিজেদের আবেদন সম্পর্কে পরিষ্কার ধারণা না থাকার কারণে। 
আবেদনকারীর সাথে প্রমাণ হিসেবে কাগজপত্রের দরকার আছে কিন্তু কোন প্রকারের প্রমাণপত্র ছাড়াও তাঁরা আপনাকে রিফুজি স্ট্যাটাস দিবে যদি আপনি জানেন আপনি কি বলছেন বা কি কারণে আপনার এতদূরে জীবন বাঁচাতে আসতে হয়েছে। আপনার প্রটোকল অফিসার আপনার মুখোমুখি বসা এবং তার চোখে চোখ রেখে ঘন্টার উপরে ৮০/৯০ টি প্রশ্নের উত্তর আপনাকে দিতে হচ্ছে যার সুনির্দিষ্ট কোন প্যাটার্ন নাই। আপনার উত্তরের উপরে নির্ভর করবে পরবর্তী প্রশ্ন কি হবে। হ্যাঁ রুটিন কিছু প্রশ্ন আছে যেমন বাড়ীতে কাকে রেখে এসেছেন, কিভাবে আসলেন, আসার টাকা পেলেন কোথায়, ফ্রান্সেই আপনাকে আসতে হল কেন, বাংলাদেশে যাদেরকে রেখে এসেছেন তাঁদের কি কোন সমস্যা হবে না, কেন হবে না ইত্যাদি ইত্যাদি। একজন প্রফেশনালের সামনে মিথ্যা কথা ঘন্টার পর ঘন্টা জেরায় চোখে চোখ রেখে বলতে পারে না বেশিরভাগ মানুষই। তবে একজন নির্যাতিত মানুষের শারীরিক বা মৌখিক ভাষাই অন্যরকম হয়ে থাকে এবং সেটি তাঁরা বুঝতে পারে, এটি বুঝাই তাঁদের কাজ। 
বেশীরভাগ সময় এই OFPRA এসাইলাম আবেদন প্রত্যাখ্যান করে দেয় কিন্তু আশাহত হওয়ার কিছু নাই। তাঁরা চিঠির মাধ্যমে আপনার সাথে তাঁদের হওয়া সেই আলাপচারিতার প্রতিটি শব্দ আপনাকে লিখিত পাঠাবে এবং তাঁরা কেন আপনাকে এসাইলাম দেয় নাই তা ব্যাখ্যা করবে। আপনাকে তাঁরা ৩০ দিনের সময় দিবে CNDA তে আবেদন করার জন্য। এই CNDA হচ্ছে আদালত যেখানে আপনি আপনার নির্বাচিত একজন উকিল নিয়ে উপস্থিত হতে পারবেন অথবা চাইলে ফ্রান্স সরকার আপনাকে একজন উকিল দিবে বিনামূল্যে। এই কোর্টে একজন বিচারক এবং দুইজন বিশেষজ্ঞ থাকেন যারা অনেক সময় মানবাধিকার কমিশন বা জাতিসংঘের সাথে জড়িত হয়ে থাকেন। একজন সিকিউরিটি অফিসার, একজন বাংলা দোভাষী, আপনার উকিল এবং OFPRA থেকে একজন প্রতিনিধি থাকেন। কেন OFPRA আপনার আবেদনটি গ্রহণ করেনাই সেটি তাঁরা লিখিত বলেছে এবং আপনি এইখানে সেটিকে চ্যালেঞ্জ করবেন। বিচারকেরা ৩ জনই আপনাকে প্রশ্ন করবেন এবং আপনি তার উত্তর দিবেন। যদি আপনি প্রমাণ করতে পারেন আপনি আসলেই এসাইলাম পাওয়ার যোগ্য তবে কোর্ট ২১ দিনের মাথায় আপনার পক্ষে রায় দিবে নয়ত আবারো প্রত্যাখ্যান করবে আপনার আবেদন। উকিলের খুব বড় কোন ভূমিকা নেই, এরা বেশিরভাগই শুধু কয়টা ইউরোর জন্য আপনার সাথে আসবে, আপনার প্রমাণপত্রগুলো কোর্টে পাঠাবে এবং গৎবাঁধা কিছু মুখস্থ লাইন আউড়ে যাবে যা আপনার প্রায় কোন উপকারেই আসবে না। সবই আপনার যৌক্তিক কথা, আপনার শারীরিক ভাষা, আপনার সংক্ষেপ কিন্তু সুন্দর বর্ণনা এবং আপনার বলা কথার বিশ্বাসযোগ্যতার উপরে নির্ভর করে।
এখানে একটি কথা মাথায় রাখতে হবে সব ধরণের আবেদন একই পাল্লায় মাপা হয় না। যেমনঃ আপনি একজন হিন্দু হলে তাঁরা প্রথমেই যা বুঝতে চেষ্টা করবে আপনি আসলেই হিন্দু কিনা। কারণ তাঁরা জানে বাঙালী মুসলিম ইকোনমিক মাইগ্রেন্ট হিন্দু সেজে এসাইলামের আবেদন করেন তাই কেউ হিন্দু হিসেবে বাংলাদেশে নির্যাতিত হলে তাঁরা প্রথমেই নিশ্চিত হতে চায় আপনি হিন্দু কিনা। এই ক্ষেত্রে তাঁরা যদি নিশ্চিত হয়ে যায় আপনি একজন হিন্দু তবে বাকিটা খুব কঠিন নয় কারণ ফ্রান্স সরকার খুব ভালো করে জানে বাংলাদেশে হিন্দুদের কি খারাপ অবস্থা। এই বিষয়ে OFPRA র ওয়েবসাইটে একাধিক রিপোর্ট আছে, চাইলে যে কেউ দেখে নিতে পারেন। 
শুধু হিন্দু নয়, তাঁরা জানে বাংলাদেশে নাস্তিক বা গে হলেও কি অবস্থা হয়। আধিবাসীদের অবস্থা সম্পর্কে তাঁরা খুব ভালো করে জানে তাই এইসব আবেদনের সাথে কেউ যদি বি এন পির রাজনীতি করা কারো আবেদন বা সিরিয়া যুদ্ধের এসাইলাম সিকার মিলিয়ে জগাখিচুড়ি পাকিয়ে ফেলেন সেটা তার অজ্ঞতা। 
এই আপিল বাতিল হওয়ার আগ পর্যন্ত আপনি ফ্রান্স সরকারের পক্ষ থেকে মাসে একটি নির্দিষ্ট পরিমাণ ভাতা পাবেন, আগে আসলে আগে পাবেন ভিত্তিতে থাকার জায়গা পাবেন, ফ্রি চিকিৎসা পাবেন, ট্রান্সপোর্টে ৭০% ছাড় পাবেন এবং যদি এই প্রক্রিয়া ৯ মাসের উপরে চলে যায় আর আপনি কোন কাজের লিখিত প্রতিশ্রুতি যোগাড় করতে পারেন তবে কাজের অনুমতিও পাবেন। 
আপনার এই আপিল আবেদন বাতিল হয়ে গেলে এই দেশে আর এসাইলাম পাওয়ার তেমন সম্ভবনা থাকবে না এবং আপনাকে ৩০ দিনের ভিতরে দেশ ছাড়ার একটা নোটিশ তাঁরা পাঠাবে এবং আপনার সম্পূর্ণ ফ্রি চিকিৎসা ছাড়া সব সুবিধা তুলে নিবে। ৩০ দিনের ভিতরে দেশ ছাড়ার আদেশের মানে এই নয় আপনাকে সেটা করতে হবে বা তাঁরা আপনাকে ধরে বেঁধে পাঠিয়ে দিবে। আপনি সেটার বিরুদ্ধে ট্রাইবুনালে আবেদন করতে পারবেন। বেশিরভাগ ক্ষেত্রে তাঁরা আপনার পক্ষে রায় দিবে এবং আপনি আবার রি আপিল করতে পারবেন। তবে কেউ থাকতে না চাইলে বা দেশে ফেরত যেতে চাইলে OFFI সেটার ব্যবস্থা করবে, প্লেন টিকেট, ট্র্যাভেল ডকুমেন্ট এবং নগদ ৬৫০ ইউরো তাঁরা হাতে দিয়ে দিবে। 
কিছু গুরুত্বপূর্ণ বিষয় যোগ করা যেতে পারে। যেমনঃ আপনি ফ্রান্স বৈধভাবে ঢুকেছেন কি অবৈধ সেটা তেমন গুরুত্বপুর্ণ নয় এসাইলাম পাওয়ার জন্য। খুনি এবং যুদ্ধাপরাধীগণ এসাইলামের অযোগ্য বলে বিবেচিত হবেন। যেহেতু এইদেশে সবকিছুই চিঠিপত্রের মাধ্যমে হয় তাই এসাইলাম আবেদন করার জন্য প্রথমেই একটি এড্রেস এর দরকার যা এইখানে বহু বেসরকারী সংস্থা বিনামূলে আপনাকে দিবে। এই এড্রেস নিয়ে আপনাকে প্রিফেকচারে গিয়ে অনুমতি নিতে হবে এবং তাঁরা আপনার ফিঙ্গারপ্রিন্ট নিয়ে ১ মাসের একটি রিসিপিসি(ফটো আইডি) দিবে এসাইলাম আবেদনের জন্য এবং আপনার আবেদন অবশ্যই ২১ দিনের ভিতরে জমা দিতে হবে। মনে রাখতে হবে যদি ইউরোপের অন্য কোন দেশে আগে আবেদন করে থাকেন তবে সেটি লুকানো যাবে না কারণ পশ্চিম ইউরোপের ৩২ দেশের রাজনৈতিক আশ্রয় আবেদন করা প্রত্যেকের ফিঙ্গারপ্রিন্ট ইউরোডক নামক সিস্টেমে স্টোর করা থাকে এবং তাঁরা এটিকে ক্রসচেক করেই অনুমতি দেয় আবেদনের। একমাত্র যে কাগজটি আপনার লাগবেই লাগবে সেটি হল আপনার বাংলাদেশী জন্ম সনদ। এটি ছাড়া আপনি আবেদন করতে পারবেন না। 
রিফুজি স্ট্যাটাস পেয়ে গেলে প্রিফেকচার আপনাকে ১০ বছরের একটি কার্ড ইশ্যু করবে যা কোন শর্ত ছাড়া সারাজীবনই রিনিউ হবে কোন প্রকারের গালি বা ইনবক্স হুমকির স্ক্রিনশট ছাড়াই! এই কার্ড আপনাকে ফ্রি চিকিৎসা, শিক্ষা, প্রশিক্ষণ, বাসা এবং মাসিক ভাতার গ্যারান্টি দেয়। বাংলাদেশ ছাড়া বিশ্বের যে কোন দেশ আপনি প্রিফেকচার থেকে ইশ্যুকৃত ট্র্যাভেল ডকুমেন্ট দিয়ে ভ্রমন করতে পারেন। আপনি যদি দেশে বউ বাচ্চা ফেলে আসেন তবে তাঁদের আনানো এবং তাঁদের স্ট্যাটাস দেওয়ার ব্যবস্থা ফ্রান্স করবে আপনার জন্য। যদি আপনি বিয়ে করতে চান তো আপনি তৃতীয় যে কোন দেশে গিয়ে সেটা করে বউ আনতে পারেন(যেমন বাংলাদেশ থেকে আপনার প্রেমিকা ভারত আসল এবং আপনি সেখানে গিয়ে বিয়ে করলেন)। এটি খুব কঠিন কোন পদ্ধতি নয়। ব্যাপারটি তাঁদের জানিয়ে করতে হয়। 
রিফুজি স্ট্যাটাস কি তাঁরা কেড়ে নিতে পারে? হ্যাঁ পারে তবে সেটি খুব রেয়ার। যদি আপনি এই সোসাইটি বা ইউরোপের যে কোন দেশের জন্য হুমকি হয়ে থাকেন তবে তাঁরা এই স্ট্যাটাস কেড়ে নিতে পারে যা সাধারণত ঘটে না। জার্মানীর এসাইলাম সম্পর্কে জানতে চাইলে BAMF এর ওয়েবসাইট দেখতে পারেন। আমি কোন উকিল বা এসাইলাম বিশেষজ্ঞ নই। আমি নিজে এইসব প্রক্রিয়া পার করে এসাইলাম পেয়েছি এবং সেই জানা থেকেই লিখেছি যদি কারো উপকারে আসে এই আশায়।

