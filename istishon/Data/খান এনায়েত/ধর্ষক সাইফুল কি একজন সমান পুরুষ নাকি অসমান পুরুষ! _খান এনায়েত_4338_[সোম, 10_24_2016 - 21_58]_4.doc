ধর্ষক সাইফুল কি একজন সমান পুরুষ নাকি অসমান পুরুষ! 


বাংলাদেশে শিশু অধিকার কর্মীদের ভাষ্যমতে শতকরা নব্বই ভাগ শিশুই পারিবারিক গণ্ডিতে অনাকাঙ্ক্ষিত শারীরিক স্পর্শসহ নানা যৌন নিপীড়নের শিকার হয়ে থাকে। এই স্পর্শকারীরা সবই পুরুষ। ব্রেকিং দ্যা সাইলেন্স নামের একটি বেসরকারি সংস্থা বিবিসি বাংলার কাছে বলেছিল তারা যৌন নির্যাতিত ৫০ জনের সাক্ষাৎকার নিয়েছিল এবং তাদের ৪৬ জনই পারিবারিক সদস্য, আত্মীয় স্বজন বা পরিচিতদের দ্বারা নির্যাতিত হয়েছিলেন। বাংলাদেশ জাতীয় মহিলা আইনজীবী সমিতির নির্বাহী পরিচালক সালমা আলী বলেছিলেন আত্মীয়-স্বজন, চাচা, মামা, খালু এবং বাবা দ্বারা যৌন নির্যাতনের অনেক অভিযোগ তাদের কাছে আসে। এই চাচা, মামা, খালু, বাবারাও কিন্তু অসমান দাবীকারী পুরুষ। আমাদের সমান ও অসমান পুরুষগণ নারীকে যৌন-লালসা মেটানোর পশু বা যন্ত্র হিসেবে বিবেচনা করেই নিজেদের অসমান দাবী করেন। অসমান পুরুষগণ আধুনিকতা, শিক্ষা, মানবিকতা, সভ্যতার মেকি চাঁদরে নিজেদের লুকিয়ে রাখেন কিন্তু অবিরাম ধর্ষণের এসব ঘটনার ভেতর দিয়ে নিয়মিতই সমাজের আসল রুপটি আমাদের সামনে হাজির হয় কখনো পুজা হয়ে কখনো বা খাদিজা হয়ে। প্রায় দেড় দশক আগে টিএসসি চত্বরে বাঁধনের বস্ত্র হরণ করা হয়েছিল। কিছুদিন আগে ঘটে যাওয়া বৈশাখের উৎসবে মেয়েদের দলবেঁধে বস্ত্র হরণ করা দেখে কি মনে হয় আমাদের দেড় দশকে কোন উল্লেখযোগ্য উন্নতি হয়েছে? বা দেড় হাজার বছরে?
কতজন নারী বাচ্চা ছেলের যৌনাজ্ঞে যৌনসুখের আশায় গরম খুন্তির ব্যবহার করেছেন বলে সংবাদ আসে প্রতিদিন? অন্তত আমার চোখে পড়ে না কিন্তু উল্টো খবরটা নিয়মিতই আমরা পাই। হয়ত কয়েকজন একটু প্রতিবাদ করেন ব্যক্তিগত পর্যায় থেকে এরপর ব্যাপারটি ভুলে যান কিন্তু খুব বেশিদিন তার ভুলে থাকা লাগে না। আবার এমন আরেকটি খবর এসে পুরনো খবরটির জায়গা দখল করে।
নারী ও শিশু নির্যাতন রোধের জন্য আমাদের আইন করা লাগে, যত দিন যাচ্ছে এই ব্যাপারে আমাদের আইন কঠোর থেকে কঠোরতর হচ্ছে কিন্তু তাতে করে আমাদের নারী ও শিশুরা নিরাপদ হচ্ছে না। আমাদের কিন্তু পুরুষ নির্যাতন আইনের দরকার হচ্ছে না তবে কিছু অসমান পুরুষরা নারী নির্যাতনের আইনের অপপ্রয়োগের কথা বলে চিৎকার করছেন, কাহিনী লিখছেন, আবার এরাই পূজাদের নিপীড়নের প্রতিবাদ জানাচ্ছেন! এরা কথা শেষ করেন এই বলে যে সব পুরুষ সমান না। তার স্বপক্ষে নিজের পরিবারে তিনি তার নিজের মা বোনদের সাথে কত মহান সেই গল্পটি বলেন। এই রকম অসমান গল্প সম্ভবত পার্বতীপুরের সাইফুল বা কবিরাজও বলেছে কোন না কোন সময়। অথবা শিশু রুবিনাকে ধর্ষণ ও হত্যাকারী জুয়েল বা মিন্টু। এই লিষ্ট অনেক লম্বা। বাংলাদেশ জাতীয় মহিলা আইনজীবী সমিতির তথ্যমতে,
• ২০১৫ সালে ১৮৪৭ নারী ও শিশুকে হত্যা করা হয়েছে এবং সহিংসতার শিকার হয়ে ৩০১ জন আত্মহত্যার পথ বেছে নিয়েছে।
• সংবাদপত্রে গড়ে প্রতিদিন ১৫ জন বা তার বেশি নারী ও শিশু নির্যাতনের সংবাদ প্রকাশিত হয়।
• ২০১৫ সালে সংবাদপত্রে প্রকাশিত সহিংসতার শুধুমাত্র এক-তৃতীয়াংশ নারী ও শিশু নির্যাতনের ঘটনায় মামলা দায়ের হয়েছে।
এসব ঘটনায় নির্যাতকের ভূমিকার প্রায় সবই পুরুষ। “সব পুরুষ সমান নয়” বলে মাতম করা পুরুষ। নিজেদের অসমান দাবীকারী পুরুষ।
খেয়াল করলে দেখা যায় এইসব ধর্ষণ নির্যাতন হত্যা এসব খবরে ভালমানুষেরা খুব অবলীলায় ভয়ংকর ভয়ংকর সব সাজার কথা উল্লেখ করেন। কেউ বলেন পুরুষাঙ্গ কেটে দেন, কেউ আবার অন্ডকোষ কাটার পক্ষপাতি। কেউ নিজের হাতেই গুলি করে মেরে ফেলতে চান, কেউবা পুলিশের হাতে গুলি করাতে চান। কেউ বলেন খুন্তি গরম করে যৌনাজ্ঞে ছ্যাঁক দেওয়া হোক, কেউবা গুহ্যদেশে গরম শাবল ঢুকানোয় আগ্রহী। সম্ভবত অপরকে নির্যাতনের মনের সুপ্ত ইচ্ছেটি বের হয়ে আসে এসব পরিস্থিতিতে এবং সাধারণত এসব ধরণের নির্যাতনের স্বীকার হতেই দেখা যায় আমাদের নারী ও শিশুদের। এই আমরাই আবার পরিস্থিতিভেদে কয়েক ভাগে ভাগ হয়ে গিয়ে কাপড়, শালীনতা, ধর্ম এসবের অযুহাত দেই। এই আমাদের দেশেই গড়ে প্রতি ২৫ মিনিটে একটি নারী ও শিশু নির্যাতনের অভিযোগ লিপিবদ্ধ হয়। এত সচেতন মানুষ বা পুরুষ মানুষ এরা আসলে কারা? 
কারা চলন্ত বাসে, চলন্ত জলযানে, দলবেঁধে ধর্ষণ করে? কারা মাদ্রাসার প্রথম বা দ্বিতীয় শ্রেনীর ছাত্রী, বাসার অসহায় কাজের মেয়ে, গার্মেন্টস এর গরীব কর্মী বা মাল্টিন্যাশনাল কোম্পানীর কর্মীকে ধর্ষণ করে? কারা মা মেয়েকে একসাথে, শ্বশুরবাড়িতে বেড়াতে আসা বধূকে, বন্ধুবান্ধব নিয়ে নিজের প্রেমিকাকে দলবেঁধে ধর্ষণ করে? সমাজের এই অসংখ্য পুরুষমানুষজন এরা কারা! অসমান পুরুষেরাই বা কারা? 
একদিন শিক্ষিত সমাজে স্বামী দ্বারা বউ নির্যাতন নিয়ে কয়েক লাইন লিখেছিলাম। আমার নামেরই এক ভদ্রলোক যিনি তার বাসার হাজার হাজার বইয়ের মালিক তিনি আমাকে তীব্র ভাষায় আক্রমণ করে বুঝিয়েছেন আমাদের মত তৃতীয় শ্রেণীর লোকেরাই কেবল বউকে নির্যাতন করেন এবং এসব নিয়ে লিখেন। এলিটরা আমাদের মতন নয়!
অনলাইনের গালিবাজদের বিশাল একটা উপস্থিতি আছে এবং এদের গালি খেয়াল করলে দেখা যায় তারা অন্যের মা/মেয়ে/বোন এদেরকে কিভাবে যৌন নির্যাতন করবে তা খুব কুৎসিত ভাষায় নির্দ্বিধায় বলে যায়।
যৌতুক নিয়ে বললে সমাজের মধ্যবিত্ব শ্রেণী তীব্র প্রতিবাদ করে বলেন এটি হচ্ছে উপহার! এই উপহারের ভাগীদার বরাবরই কিন্তু পুরুষশ্রেণী! আমাদের মহান পুরুষশ্রেণীর কয়জন এই যৌতুক ছাড়া বিয়ে করেন? এই যৌতুক না দিলে বা বাকী পড়ে গেলে এই মহান “সব পুরুষ সমান না” বলা ভদ্রলোকেরা নিজেদের যৌনপশুর কুৎসিত রুপের সম্পূর্নটাই প্রয়োগ করেন তার সৃষ্টিকর্তাকে স্বাক্ষ্য মেনে ও সমাজের ভালমানুষজন নিয়ে বিয়ে করে আনা স্ত্রীটির উপরে। 
রবিউলরা পরিবারের বাকিদের সহায়তায় ইলেকট্রিক টেষ্টার নিয়ে অসহায় সুখীদের চোখ উপড়ে ফেলেন যৌতুকের জন্য! বদরুলেরা চাপাতি নিয়ে ঝাঁপিয়ে পড়েন খাদিজাদের উপরে প্রেমের দাবীর প্রতিষ্টার জন্য! ইকবালেরা লাথি মেরে তুলসী রাণীদের বাচ্চা পেটেই মেরে ফেলেন ধর্ম রক্ষার জন্য! কামরুলেরা সঙ্গী সাথী নিয়ে রাজনদের ছোট্ট শরিলে ৬৪টি ক্ষত সৃষ্টি করে মেরে ফেলেন বিচার করার জন্য! সাইফুল এবং কবিরাজেরা পূজাদের উপরে ঝাঁপিয়ে পড়েন কিসের জন্য! 
অসমান ভালমানুষেরা নিজেদের জিজ্ঞেস করুন কেন সুখীরা যৌতুকের জন্য রবিউলদের চোখ তুলে ফেলে না, কেন খাদিজারা বদরুলদের প্রেমের দাবীতে চাপাতি দিয়ে কোপাচ্ছে না, কেন তুলসী রাণীরা ইকবালদের অণ্ডকোষ লাথি মেরে ফাটিয়ে ফেলছে না? শুধু বিপরীতটাই কেন হচ্ছে?

