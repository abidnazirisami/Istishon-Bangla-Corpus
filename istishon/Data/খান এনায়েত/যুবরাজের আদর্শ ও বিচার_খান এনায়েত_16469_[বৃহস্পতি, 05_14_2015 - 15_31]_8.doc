যুবরাজের আদর্শ ও বিচার


ভবিষ্যৎ বাংলার সর্বেসর্বা, আমাদের নয়নমণি, ডিজিটাল বাংলাদেশের রূপকার, নতুন প্রজন্মের নেতা, একটুর জন্য যুবরাজের খেতাব হারানো আইটি বিশেষজ্ঞ আধুনিক অ্যামেরিকান সজীব ওয়াজেদ জয় সাহেব বলিয়াছেন উনার আম্মা মাননীয় প্রধানমন্ত্রী শেখ হাসিনার জন্য পরিস্থিতি এতটাই নাজুক যে প্রকাশ্যে কিছু বলা তার পক্ষে স্পর্শকাতর ছিল আর তাই তিনি ব্যক্তিগতভাবে (গোপনে) অভিজিৎ রায় এর বাবাকে সহমর্মিতা জানিয়েছিলেন!!!
স্যার জয় আরো বলেন অভিজিৎ রায় একজন ঘোষিত নাস্তিক ছিলেন আর আমরা (আওয়ামীলীগ) নাস্তিক হিসেবে পরিচয় পেতে চাই না। তবে এতে আমাদের মূল আদর্শের কোন বিচ্যুতি হবে না। আমরা ধর্ম নিরপেক্ষতায় বিশ্বাসী...!
চমৎকার, খুবই চমৎকার! এমন চিন্তাধারার মানুষ যদি আওয়ামীলীগ এর ভবিষ্যৎ হর্তাকর্তা হন তবে সেই দলের হাত ধরে ভবিষ্যৎ বাংলাদেশ যে এমন হাজার হাজার রাজীব হায়দার, অভিজিৎ রায়, ওয়াশিকুর বাবু, অনন্ত বিজয়দের হত্যাকাণ্ডের মদত দিবেন তাতে আর অবাক কি?
দেশে শুধু কথা বলার কারণে, নিজের মত প্রকাশ করার কারণে বর্বরেরা মানুষ জবাই করতেছে দিনে দুপুরে আর উনি সেটাকে স্পর্শকাতর বলে আবার একই সাথে ধর্ম নিরপেক্ষতার আদর্শের বুলি ঝাড়ছেন! গণতন্ত্রের মানসকন্যা দেশের প্রধানমন্ত্রী শেখ হাসিনা ধর্মনিরপেক্ষতার আদর্শে দল আর দেশ চালান আবার একই সাথে লুকিয়ে হত্যাকাণ্ডের ব্যাপারে সমবেদনা জানান! দেশের শাসকেরা যদি এমন চিন্তার হয় তবে সেই দেশ থেকে এরকম বর্বর ঘৃণ্য অপরাধের বিচার আশা করাটা বোকামী বটে।
নিজেদের মুক্তবুদ্ধির মানুষজন হিসেবে পরিচয় দেওয়ারা যখন চমৎকার ভারসাম্য বজায় রাখার একটা লাইন জুড়ে দেন যে সরকারের সদিচ্ছা নিয়ে নাকি তাদের প্রশ্ন নেই, সরকার চেষ্টা করে যাচ্ছে...! এরকম কথা এদের মুখ থেকে যখন বের হয় তখন প্রচণ্ড হতাশ লাগে। মাননীয় সরকার বাহাদুর যে কি চেষ্টা করতেছেন সেটাই বোধগম্য নয়, হয়ত রকেট সাইন্স এর মত দারুণ গোপনীয় কায়দায় সরকার বাহাদুর চেষ্টা চালিয়ে যাচ্ছেন যা আমাদের মত মানুষজন বুঝতে অপারগ!
মাননীয় জয় সাবেরে জিজ্ঞাসা করতে ইচ্ছে করে প্রকাশ্যে কিছু বলাটা স্পর্শকাতর ছিল? সেই স্পর্শকাতর জিনিষটা কি ছিল? বললে কি বলতেন তিনি? কি বলাটা উচিৎ ছিল? 

