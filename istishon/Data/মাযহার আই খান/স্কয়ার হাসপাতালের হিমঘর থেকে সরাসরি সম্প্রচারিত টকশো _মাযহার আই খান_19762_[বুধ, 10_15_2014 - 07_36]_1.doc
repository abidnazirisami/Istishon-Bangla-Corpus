স্কয়ার হাসপাতালের হিমঘর থেকে সরাসরি সম্প্রচারিত টকশো 


গতকাল রাতে ঘুমাতে স্বাভাবিকের তুলনায় বেশ বিলম্ব হয়ে গেলো।
ফলশ্রুতিতে সকাল উঠাতেও খানিক বিলম্ব।
তারপরও কোন আক্ষেপ নেই ,
কারন গতকাল রাতে বাংলাদেশের ইতিহাসের বিরল এবং অনন্য এক অভিজ্ঞতার সাক্ষী হতে পেরে নিজেকে এই দেশের একজন গর্বিত নাগরিক মনে হচ্ছে।
তখন ঘড়িতে রাত ১ টা বাজে, এটাই আমার নিয়মিত বিছানায় যাওয়ার সময়
স্বভাব বশত ঘুমানোর পূর্বে খানিকক্ষণ টিভি রিমোটের
যথার্থ ব্যবহার না করলে ঘুমটা ঠিক আসে না ।
প্রতি দিনের মত এ চ্যানেল ও চ্যানেল করতে করতে টিভি স্ক্রলে দৃষ্টি আটকে গেলো,
যাতে লিখা ''কিছুক্ষণের মধ্যে প্রচারিত হতে যাচ্ছে স্কয়ার হাসপাতালের হিমঘর থেকে সরাসরি সম্প্রচারিত বিশেষ টকশো'' ।
রাত ১.১৫ মিনিটে শুরু হল বাংলাদেশের টকশো ইতিহাসে অনন্য দৃষ্টান্ত সৃষ্টিকারী সেই পর্বের।
টকশোটিতে সঞ্চালকের দায়িত্বে ছিলেন মুসা টিভির কর্ণধার নিজে,
অতিথি হিসেবে উপস্থিত ছিলেন জামায়াতে ইসলামীর টকশো শাখার নায়েবে আমীর ডঃ পি কে, আরও উপস্থিত ছিলেন মুক্তিযুদ্ধের স্বপক্ষের শক্তির শক্তিমান ব্যক্তিত্ব জনাব ছারখার হোসেন ।
টকশোর শুরু থেকেই উপস্থিত অতিথিদ্বয়ের ক্ষুরধার যুক্তি তর্কে
মুখরিত হয়ে উঠেছিল স্কয়ার হাসপাতালের হিম ঘর।
তাদের আলোচনার বিষয়বস্তুতে দেশের সার্বিক অর্থনৈতিক ও রাজনৈতিক পরিস্থিতি
যেমন স্থান করে নিয়েছিল, তেমনই ভাবে উঠে এসেছিলো একাত্তর ও যুদ্ধ অপরাধীদের বিচার ও এর সচ্ছতা প্রসঙ্গ ।
অনুষ্ঠানের সঞ্চালককে অনুষ্ঠানটি সঞ্চালনা করতে বেশ বেগ পেতে হচ্ছিলো,
তাই মাঝামাঝি সময়ে অতিরিক্ত সঞ্চালক হিসেবে আরও একজন বিজ্ঞ সঞ্চালকের আবির্ভাব ঘটে যার নাম এ কিউ এম মান্না ।
অনুষ্ঠানের বিভিন্ন সময় ডঃ পি কে সাহেবকে জনাব ছারখার যেমন রাজাকারপুত্র ও জামায়াত শিবিরের স্পকম্যান বলে আখ্যায়িত করেছেন, তেমনিভাবে টকশোজীবী ফিলচাপার বোলও সংজ্ঞায়িত করেছেন।
তেমনই ডঃ পি কে সাহেবও জনাব ছারখার হোসেন কে স্বৈরাচারী সরকারের দালাল ও লাখ মানুষের গন জাগরণকে অবৈধ বলে আখ্যা দিয়েছেন।
প্রতিবাদে জনাব ছারখার হোসেন বলেছেন -
আপনি ডঃ পি কে প্রতি রাতে নিজ বক্তব্যের মাধ্যমে যুদ্ধ অপরাধীদের বিচারকে কেন্দ্র করে জামায়াতে ইসলামীর তাণ্ডবে ইন্ধন জুগিয়েছেন ।এই সকল কর্ম কাণ্ডের শাস্তি সরূপ আমরা আপনার ফাঁসির দাবিতে অতি শীঘ্রই আন্দোলনে নামবো এবং এই দাবি পুরণ না হওয়া পর্যন্ত ঘরে ফিরব না, প্রয়োজনে চিড়া মুড়ি খেয়ে জীবিকা নির্বাহ করবো ।
জবাবে ডঃ পি কে বলেন, আপনাদের জন্য রাষ্ট্রীয় ব্যবস্থায় কোরমা পলাউয়ের ব্যবস্থা থাকতে চিড়া মুড়ি খেয়ে জীবিকা নির্বাহ করবেন ! !
বাকবিতণ্ডার শেষ পর্যায়ে ডঃ পি কে সাহেবকে বেশ উত্তেজিত ও আক্রমণাত্মক হয়ে উঠতে দেখা যায়। উনার এই আক্রমণাত্মক রূপ দেখে জনাব ছারখার ভীত সন্ত্রস্ত হয়ে বলেন, রাজাকার পুত্রের আচরণ এর অধিক ভালো আমরা আশা করতে পারি না।
জবাবে পি কে সাহেব রাগান্বিত সুরে বলেন , আমি একাই রাজাকার পুত্র নাকি আরও অনেক রাজাকারের আত্মীয়সজন এখন মুক্তিযুদ্ধের স্বপক্ষের শক্তি হিসেবে নিজেদের জাহির করছে সেটা আমাদের জানা আছে।
''আগে জানলে এখানে আসতাম না'' এ কথা বলতে বলতে ডঃ পি কে সাহেব স্কয়ার হাসপাতালের হিম ঘর থেকে বেড় হয়ে কেন্দ্রীয় শহীদ মিনারের দিকে যাত্রা করেন ।
পরিশেষে আমিও দুঃখ ভারাক্রান্ত হৃদয়ে দেশ ও জাতীর কল্যাণ কামনায় ঘুমের জগতে তলিয়ে যাই।এই জাতি যতক্ষণ ঘুমিয়ে থাকে ততক্ষণই দেশে শান্তির আবহাওয়া বিরাজ করে।

