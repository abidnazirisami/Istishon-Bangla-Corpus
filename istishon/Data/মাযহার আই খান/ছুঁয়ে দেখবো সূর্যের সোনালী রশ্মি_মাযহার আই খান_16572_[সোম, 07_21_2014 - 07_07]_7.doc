ছুঁয়ে দেখবো সূর্যের সোনালী রশ্মি


ভেবে রেখেছি একদিন সূর্য দেখবো ,ছুঁয়ে দেখবো সূর্যের সোনালী রশ্মি। সূর্যের শক্তিতে হবো শক্তিমান, সূর্যের সোনালী আভায় হবো উদ্ভাসিত। বহুদিন পর আলো ঝিলমিলিয়ে উঠবে আমার পৃথিবী।
অনেক গুলো দিন অন্ধকারে নিমগ্ন আমার চারিপাশ। শ্রাবণের প্রকৃতির মতো স্যাঁতস্যাঁতে আমার ভেতরটা। সবুজাভ শ্যাওলায় প্রায়শই পিছলে পরে আমার স্বপ্নরা।
অন্ধকার আমার বড় ভালো লাগতো,জানোই তো। আজ তেমনই বড় ভয় এই অন্ধকারে তলিয়ে যাওয়ার,আঁধারের সমাপ্তিতে নিজেকে সঙ্গি করার।
একটা সময় ছিল শ্রাবণের প্রতীক্ষায় অধীর ছিলাম তুমি-আমি, বিস্মৃত হওনি নিশ্ছয়?
শ্রাবণ সন্ধ্যায় অথবা দ্বিপ্রহরে তোমার জন্য কত উদ্দামতা, কি ভীষণ ছিল সেই অস্থিরতা।
তোমারও কি কিছু কম ছিল ?
তোমার অনুপস্থিতি আজ আঁধারকে করেছে আমার শত্রু,কাঙ্ক্ষিত শ্রাবণ আজ অস্পৃশ্য।
ভালই হয়েছে - এতো সময় কোথায় আমার !
রাজ্যের বেস্ততা গ্রাস করুক তোমার বাবুকে এইতো তোমার আরাধ্য ছিল সবসময় ।
ভেবে যখন রেখেছি সূর্য আমি দেখবই, ছুঁয়ে দেখবো তার সোনালী রশ্মি।
হয় আলকিত হবো নয় ভস্ম হয়ে মিশে যাবো হাওয়ায়।
হাওয়া ছড়িয়ে দেবে আমায় এখানে সেখানে,পথে প্রান্তরে,দুর পাহাড়ে অথবা গহীন অরণ্যে।
ভয় নেই - হাওয়ার সাধ্য কোথায় তোমায় ছুঁয়ে যাবে !

