সুন্দর বা যোগ্য মানেই কি গায়ের চামড়ার ফর্সা রঙ_


 সময়টা ১৯৬২ সালের ৫ই আগস্ট। প্রায় ১৭ মাস ধরে ফেরারি থাকা আসামি নেলসন মেন্ডেলাকে গ্রেফতার করে পুলিশ। অপরাধ? বর্ণবাদের বিরুদ্ধে সংগ্রাম, বর্ণবাদী সরকারের বিরুদ্ধে আন্দোলন। কিন্তু ম্যান্ডেলাকে কারাবন্দী করলেও দক্ষিণ আফ্রিকার কৃষ্ণাঙ্গ টাউনশীপগুলোতে বর্ণবাদ বিরোধী লড়াই অব্যাহত থাকে। এদিকে ম্যান্ডেলার মুক্তির জন্য দক্ষিণ আফ্রিকার সরকারের ওপর আন্তর্জাতিক চাপও বাড়তে থাকে। শেষ পর্যন্ত দীর্ঘ ২৭ বছর কারাভোগের পর ১৯৯০ সালের ১১ই ফেব্রুয়ারী তিনি মুক্তি পান। সেদিন কারাগার থেকে বের হয়ে তিনি এক বক্তৃতায় বলেছিলেন, "এমন এক দক্ষিণ আফ্রিকার স্বপ্ন দেখি আমি, যেখানে সব জাতি, সব বর্ণের মানুষ সমান সুযোগ নিয়ে এক সঙ্গে থাকতে পারবে।"
“এটা এমন এক আদর্শ, যেটির আশায় আমি বেঁচে থাকতে চাই। কিন্তু যদি দরকার হয়, এই আদর্শের জন্য আমি মরতেও প্রস্তুত।”
আজ নেলসন ম্যান্ডেলাকে ভীষণ মনে পরছে। যিনি সারটা জীবন শুধু বর্ণবাদের বিরুদ্ধে সংগ্রাম করে গেছেন। যিনি বুঝিয়েছিলেন কি কৃষ্ণাঙ্গ কি শ্বেতাঙ্গ সবার অধিকার সমান। যোগ্যতাবলে সবাই সব করতে পারে। তবে আজ আমাদের এই বঙ্গে এই আদর্শের বড়ই অভাব। যোগ্যতা দেখা হয় আজ গায়ের রঙে, মাপা হয় বাহ্যিক কাঠামোতে। নিজের মেয়ে কালো হোক তাতে সমস্যা নেই তবে ছেলের বউ হতে হবে দুধে আলতা গায়ের রঙ। না হলে যে পাড়ায় মুখ দেখাতে পারবো না। আচ্ছা, সুন্দর বা যোগ্য মানেই কি গায়ের চামড়ার ফর্সা রঙ?
আজকাল নাকি দেশে শিক্ষার মান অনেক বেড়ে গেছে সেই তুলনায় মানুষের চিন্তা চেতনার মান কি আদৌ বেড়েছে? নাকি 'শিক্ষিত' নামক টাইটেল গলায় ঝুলিয়ে বর্বর যুগীয় মানসিকতা লালন করাকেই এরা ধর্ম হিসাবে বেছে নিয়েছে। কিছু 'শিক্ষিত' নামধারী মানব সন্তানের কর্মকাণ্ড দেখলেতো মনে হয় পৃথিবীটা শুধু ফর্সা মানুষদের জন্যেই। কালোরা এই পৃথিবীতে জন্মানোর সাথে সাথেই তাদেরকে মেরে ফেলতে হবে। কারণ এটা অনেক বড় অপরাধ। কেন তারা সৃষ্টিকর্তাকে বুঝিয়ে শুনিয়ে তাদের গায়ের রঙটা ফর্সা করালো না?
আমরা আবার মানুষের ব্যক্তিগত জীবন বলেও কিছু রাখিনা। যেহেতু সে সুন্দরী নায়িকা সেহেতু সে কালো ছেলে কেন বিয়ে করল? যেহেতু সে একজন স্বনামধন্য ক্রিকেটার সেহেতু তার বউ কেন মোটা হল? ইত্যাদি ইত্যাদি বিষয়গুলো ঘাটাতে আমরা কতই না আনন্দ পাই। আচ্ছা, ওই 'সে' যখন কোন বিপদে পরেছিল আপনি তাকে দুই টাকা দিয়ে সাহায্য করেছিলেন? ওই 'সে' যখন উজ্জ্বল ক্যারিয়ার গড়ার জন্যে দিন-রাত পরিশ্রম করেছিল তখন আপনি কি তার ক্যারিয়ার গড়ে দিয়েছিলেন। না। ওমা! তাহলে আপনার এতো মাথা ব্যথা কেন?
ভাইজান, পরিবর্তন করেন। পোশাকের নয়, নোংরা মানসিকতার পরিবর্তন করেন।

