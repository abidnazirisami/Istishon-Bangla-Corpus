আগন্তুকঃ সত্যজিৎ রায়ের শেষ কীর্তি


 
সকাল সকাল উঠার পরেই পোষ্টম্যান আপনার হাতে ধরিয়ে দিল একটি রহস্যময় চিঠি। না চিনছেন হাতের লেখা না চিনতে পারছেন প্রেরকের নাম! কি হবে? নিশ্চয়ই খুব কৌতূহল নিয়েই চিঠিটি পড়তে শুরু করবেন। পড়ার পর এক আকাশ হতাশা আপনার চেহারায় উঁকি দিয়েছে। দিবেই বা না কেন? চিঠিটি পড়ে জানতে পারলেন প্রায় ৩৫ বছর আগে নিরুদ্দেশ হয়ে যাওয়া আপনার ছোট মামা দেশে ফিরেছেন এবং আপনার কাছে এসে এক সপ্তাহ থাকতে চান। আপনি স্বামী-সন্তান নিয়ে ভালোই তো আছেন এখন এমন একজন অপ্রত্যাশিত অথিতিকে আপনার বরণ করতে হবে যে কিনা আপনার দু বছর বয়সের মাথায় নিরুদ্দেশ হয়। স্বাভাবিক ভাবেই তার সম্বন্ধে কোন স্মৃতি আপনার স্মরণে নেই। এদিকে সে আসলেই আপনার মামা হবেন কিনা, হলেও এত বছর পর কি মতলব নিয়ে আসল ইত্যাদি নানা প্রশ্নে আপনার সন্দেহপ্রবণ স্বামী আপনাকে জর্জরিত করছে। এখন কি করবেন আপনি?
‘আগন্তুক’ এর গল্প শুরু এভাবেই। চলচিত্রটি পরিচালনা করেছেন সত্যজিৎ রায়। বলা বাহুল্য যে এটি উনার পরিচালিত শেষ চলচিত্র। মূলত উনার লেখা ছোটগল্প ‘অতিথি’ অবলম্বনেই উনি এটি নির্মাণ করেছেন। ছবিটি মুক্তি পায় ১৯৯১ সালে। এতে অভিনয় করেছেন উৎপল দত্ত, মমতা শঙ্কর, দীপঙ্কর দে প্রমূখ। মুভিটির আইএমডিবি রেটিং ৮/১০।
সিনেমাটিতে তৎকালীন আর্থ-সামাজিক, রাজনৈতিক দর্শনকে তুলে ধরা হয়েছে। যদিও তৎকালীন আর বর্তমানের মধ্যে কোন পার্থক্য আমার পরিলক্ষিত হয়নি। পাশাপাশি রহস্য রোমাঞ্চতো রয়েছেই।
সুতরাং নিশ্চিন্তে দেখে ফেলতে পারেন মহান এক চলচিত্রকারের তৈরি শেষ এই সিনেমাটি।

