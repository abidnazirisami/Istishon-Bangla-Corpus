আমি কি সেইদিন ভুল করেছিলাম__


একজন মুক্তিযোদ্ধার ভাষায়,তার লেখা একটি সত্য ঘটনা।
৭ই আগস্ট দিনটি আমার কাছে একটু ভিন্নতর । মানুষ অনেক দিবস পালন করে, আমি ওইসব দিবসের খবর জানতে পারি টি ভি চ্যানেল বা সংবাদ পত্রে । আমার নিজের জন্ম দিনের কথা মনে করতে হয় তখন, যখন দেখি রাতে আমাকে ঘুম থেকে উঠিয়ে রাত ১২-০০ টায় এক টা কেকের শিকি ভাগ খেতে হয় আর ঢুলু ঢুলু চোখে স্ত্রীর বা ছেলে মেয়ের কেনা নতুন জামা কাপড় পরে ছবি তুলতে হয়। পর দিন আমার ঘুম কাতুরে চোখের ভ্যাব্দা মারকা ছবি দেখে নিজেই তব্দা লেগে যাই ।
এখানে আমি জন্ম দিবস উল্লেখ করার কারন এই দিন টির কথা আমার চেনা জানার মধ্যে প্রায় সবাই মনে রাখে আর ঘটা করে, নিজের জন্ম দিনে নিজেই অন্যকে নিমন্ত্রন করার দায়িত্বটা ও পালন করে আরআমি নিতান্তই অসামাজিক আর অচল মাল, আমাকে বয়ে বেড়াতে হয় আমার দায়ীত্বশিল স্ত্রী, পুত্র, কন্যা ।
তবে ৭ই আগস্ট মাস টাকে আমি মনে রেখছি সযত্নে । ৪২ টি বছর এ কাহিনি এতই তুচছ যে কার ও সাথে শেয়ার করার প্রশ্ন ও উঠেনি ।
কাহিনি টা হচ্ছে অনেক টা এই রকম, ৭ই আগস্ট ১৯৭১, সকাল ৭-০০ তার মতো। সকাল থেকে ঝির ঝিরে বৃষ্টি । হিঙ্গলগঞ্জ সাব সেক্টর কমান্ডার ক্যাপ্টেন নুর, লেফটেন্যান্ট বেগ, সুবেদার লস্কর আর আমরা কিছু (প্রায়) ১২-১৩ জনের মতো সাধারন সৈনিক (মুক্তি যোদ্ধা) কোম্পানির প্রবেশ দারের ফটকে পুতুলের মতো দাড়িয়ে আছি । যে কোন সময় সেক্টর কমানডার মেজর জলিল এসে পৌছাবে । তার জীপের আওয়াজ শোনার জন্য উন্মুখ হয়ে আছি । কাহাতক আর ভালোলাগে ? ৪৫ মিনিট ধরে বৃষ্টি তে একটানা ভিজছি যদিও বরষাতি গাম্বুট পরা কিন্তু বরষাতির নিজস্ব উত্তাপ ভিতরে উশখুশে গরমঅথচ চোখে মুখে বৃষটির ছাপ ।
অতঃপর সোয়া ঘনটা দাড়িয়ে থাকার পরে এলেন ৫ফুট ৪ইঞ্ছি উচ্চতার এবং প্রায় তার ৫০ শতাংশ ব্যাসের ছোট খাটো মোটা সোটা মানুষ টা । তাকে সামরিক মর্যাদায় অভিনন্দন জানিয়ে সবাগতম জানালেন কোম্পানি কমান্ডার ক্যাঃ নুর । মেজর জালিল জীপ থেকে নেমেই স্যালুটের প্রতিউত্তর দিয়ে আমার দিকে এগিয়ে এলেন । ভিতরে শিরশিরে অনুভুতি নিয়ে এই বিশাল ব্যাক্তিত্তের দিকে একবার তাকিয়েই চোখ নামিয়ে নিলাম । আমি ১৫ বছরের কিশোর, ঐ চাহনি মনে হোল আমার ভিতরের সব কিছু লোকটা দেখতে পাচ্ছে । আমার একহাত দূরে ঠিক সামনে দাড়িয়ে গমগমে ভরাট কণ্ঠে জিজ্ঞ্যাসা করলেন “হেই চ্যাপ, আর ইউ চাকুলিয়া ট্রেইনড”? হকচকিয়ে ৩/৪ সেকেন্ড পরে জবাব দিলাম “ইয়েস মেজর” । মেজর কেন জানি আমার সাথে হ্যান্ড শেক করলেন । আর কোন বিশেষ কথা বার্তা না বলে মেজর নুরের সাথে তার তাবু তে ঢুকলেন ।আমরা ও হাফ ছেড়ে বেচে, সকালের নাস্তা খাবার জন্য চলে গেলাম, পেটে তখন কয়েকটা রুটির খিদে ।
ঐদিন টি ছিল আমাদের শ্যাম-পুর (সাতক্ষীরা থেকে ৪০-৫০ কিঃমিঃ দক্ষিনে) আর্মি ক্যাম্প দখল করার পরিকল্পনা । রাত ৮-০০ টায় ফল-ইন পুরো কোম্পানি ১৩৫ জন, সবার মাথায় একটি করে লাল ব্যান্ড বেধে দেয়া হোল, নিজেদের সেইম সাইড রোধকল্পে । পায়ে হাটা ৩ ঘণ্টার পথ, ভোর রাতে আক্রমন। মেজর জলিল এবং ক্যাপ্টেন নুর আমাদের প্রয়োজনীয় কিছু নির্দেশ দিলেন যার ভিতর অধিকাংশই আক্রমনপরিকল্পনা এবং কভারিং পারটির দায়িত্ব । আমাদের পুরো কোম্পানির সম্বল ৩ টা ২ইঞ্চ মরটার, ৩ টা এলএমজি, গোটা পঞ্চাশেক সেলফ লোডিঙ রাইফেল আর ৫ টা কারবাইন, বাদ বাকি সব থ্রি নট থ্রি। গ্রেনেড আছে কিছু, গোলাগুলি ৬ ঘণ্টা চলার মতো। অপারেশানের কমান্ডার লেঃ বেগ।
সব কিছুই পরিকল্পনা মাফিক হোল । কাটায় কাটায় রাত ৪-০০ টায় ফায়ার ওপেন হোল। কভারিং টিমের ফায়ার শেড এ আমরা প্রায় শত্রু শিবিরের ১০০ গজের ভিতর পউছালাম যাতে উচু বাঙ্কার থেকে আমাদের এঙ্গেল ওদের জন্য জুতসই না হয়। ভোর সারেসাড়ে ৫ টায় পঞ্চাদা(আমার সহযোদ্ধা বয়স ৫৪ বছর) বলল “ও রঞ্জু তর হেভারসেক খুইলে আমারে ১ টা রুটি দে দিনি ভাডি (ভাই টি)”। আমি বললাম “পঞ্চাদা আর ১ ঘণ্টা ও লাগবি নানে অই হারামজাদাগে ক্যাম্প দহল কইরে ওগেরডাই খাবানে, এহন ই ট টু ধৈর্য ধরো দিনি”। পঞ্চাদা নাছোড়বান্দা “তুই আমারে এটটা রুটি দে খিদেয় কলাম মইরে যাবানি”। কি করবো এলেমজি টা পাশে রেখে রুটি বের করে একটা তাকে দিলাম আর ১ টা সযত্নে রেখে দিলাম, ভোর হতে বাকিনেই, আমার ও কিছু খেতে হবে। পঞ্চাদা তোমাকে ১ টা রুটি দিলাম তুমি রুটি ও খেলে আর তার পরেই তোমার মাথায় একটা শত্রু পক্ষের গুলি খেলে। আমার লাইনের এল এম জিবন্ধে সার্কিট ব্রেক হোল, শত্রু কয়েক মুহূর্তের সুযোগে আমাদের লাইনে গুলি বর্ষণ শুরু করল দিগুন উদ্যমে। আর সেই প্রতি-আক্রমনের শিকার শুধু পঞ্চাদা নয়আর ৫ ক্যাজুয়ালটি ৭ ইঞ্জুরি।
৭ই আগস্ট, পঞ্চাদা আমি একটা রুটিদিলাম তোমার খিদে মিটাতে আর শত্রু পক্ষ মুহূর্তের সুযোগে কেড়ে নিল অনেক গুলো তাজা প্রান। এবার পাঠক বন্ধুরা বলুন আমি কি ভুল করেছিলাম? ১ টা রুটির জন্যই তো যুদ্ধ !! যে চেয়েছিল সে তখন আমার প্রায় পিতাসম, আমি কি ভুল করেছিলাম? তবে ক্যানো প্রতিবছর ৭ই আগস্ট আসলে আমার দুচখ ভিজে যায়? কেন পঞ্চাদার অসহায় মুখ টা ভেসে উঠে?
আমি কি ভুল সেদিন ভুল করেছিলাম?

