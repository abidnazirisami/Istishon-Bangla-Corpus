মিয়ানমারের বিচ্ছিন্নতাবাদীদের সঙ্গেও ওনাদের খাতির_ 



মিয়ানমারের বিচ্ছিন্নতাবাদী সংগঠন ‘আরাকান আর্মি’র ডা. রানিন সোয়ে ওরফে ডা. রান নিন সোয়ে মার্মা সাম্প্রতিক সময়ে বেশ আলোচিত নাম। গত সপ্তাহে আরাকান আর্মি’র ১০টি ঘোড়া বিজিবি আটক করলে বিজিবির ওপর হামলা চালায় আরাকান আর্মি। হামলায় বিজিবির এক সদস্য আহত হয়। পরে বিজিবি ও সেনাবাহিনী পাল্টা হামলা চালালে পিছু হটতে বাধ্য হয় সংগঠনটি। গত বুধবার রাতে রাঙ্গামাটির রাজস্থলী উপজেলার তাইদং পাড়ায় ডা. রানিন সোয়ে’র তিন তলা বিলাসবহুল বাসায় অভিযান চালায় যৌথবাহিনী। কিন্তু অভিযানের আগেই ওই বাসা ছেড়ে পালিয়ে যান ডা. রানিন।
নিজের ফেসবুক অ্যাকাউন্টে ডা. রানিন সোয়ে এরপর চরম উদ্ধত্য প্রকাশ করে বিবৃতি প্রকাশ করতে থাকেন। আরাকান আর্মি’র সঙ্গে জড়িত সন্দেহে আটক ব্যাক্তিদের নিঃশর্তে মুক্তি দেয়া ও পাহাড়ে অবিলম্বে সেনাবাহিনীর অভিযান বন্ধের দাবি জানান তিনি। অন্যথায়, পাহাড় ‘সব সেনার কবরে’ পরিণত হবে বলে হুমকি দেন। তিনি হুঁশিয়ারি উচ্চারণ করে বলেন, উপায় না থাকলে তিনি ‘শেষ চাল’ চালতে বাধ্য হবেন।

কিছু সূত্র থেকে পাওয়া ছবিতে দেখা গেছে, ডা. রানিন সোয়ে’র সঙ্গে সখ্য রয়েছে পার্বত্য চট্টগ্রামের অনেক প্রভাবশালী ব্যাক্তির। এর মধ্যে রয়েছেন পার্বত্য চট্টগ্রাম বিষয়ক মন্ত্রণালয়ের প্রতিমন্ত্রী ও আওয়ামী লীগের সাংগঠনিক সম্পাদক বীর বাহাদুর, পার্বত্য চট্টগ্রাম আঞ্চলিক পরিষদের চেয়ারম্যান সন্তু লারমা, চাকমা রাজা ও তত্বাবধায়ক সরকারের সাবেক উপদেষ্টা দেবাশীষ রায়, রাঙ্গামাটি আওয়ামী লীগ সভাপতি ও সাবেক পার্বত্য প্রতিমন্ত্রী দীপঙ্কর তালুকদারের ভগ্নিপতি মং থোয়াই চিং, বিএনপি নেতা দীপেন দেওয়ানের ঘনিষ্ঠ বলে পরিচিত অ্যাডভোকেট দীনানাথ তঞ্চঙ্গ্যা সহ অনেকে। এর মধ্যে মং থোয়াই চিং আবার প্রভাবশালী এনজিও গ্রীনহিলের প্রধান। 
একটি ছবিতে নৌকায় রানিন সোয়ে’কে এক সশস্ত্র ভিক্ষু সহ দেখা গেছে। আরেকটি ছবিতে উভয়কেই দেখা গেছে বাংলাদেশের এক সময়কার বিচ্ছিন্নতাবাদী গোষ্ঠী ‘শান্তিবাহিনী’র প্রধান সন্তু লারমার সঙ্গে। প্রসঙ্গত, ১৯৯৭ সালে আরাকান থেকে রাঙ্গামাটির রাজস্থলীতে আসেন ও বিয়ে করেন রানিন সোয়ে। বহুবছর ধরে যে বিলাসবহুল বাড়িতে বসে কার্যক্রম চালাতেন তিনি, সেটি রাজস্থলীতে অবস্থিত। রাঙ্গামাটির এ উপজেলাটি আবার সন্তু লারমাপন্থী জেএসএস-এর শক্ত ঘাঁটি বলে পরিচিত। আবার জেএসএস সহ পাহাড়ের অন্যান্য সশস্ত্র আঞ্চলিক দলগুলোর অস্ত্র মূলত মিয়ানমার থেকেই আসে বলে বাংলাদেশ ও ভারতের নিরাপত্তা বাহিনীর কর্মকর্তারা বেশ ক’বার অভিযোগ করেছেন। দু'য়ে দু'য়ে চার মেলালে কি ভুল হবে? 


রানিন শোয়ে চাকমা রাজবাড়িতে বেশ ক’বার ঘুরতে গেছেন। চাকমা রাজা দেবাশীষ রায়ের সঙ্গেও তাকে দেখা গেছে পৃথক একটি ছবিতে। আরেকটি ছবিতে ধর্মীয় অনুষ্ঠানে ঘরোয়া পরিবেশে পার্বত্য প্রতিমন্ত্রী বীর বাহাদুরের সঙ্গে একই কক্ষে তাকে দেখা যায়।


স্থানীয় একটি সূত্র জানায়, গত কয়েকমাস আগে রাজস্থলী উপজেলার প্রায় ২০০ ভিক্ষু নিয়ে ধর্মীয় অনুষ্ঠান প্রবজ্জ্যা পালন করেন তিনি। যেটি ছিল একটি ব্যয়বহুল অনুষ্ঠান। সেখানে বিভিন্ন শ্রেণির প্রায় ২-৩ হাজার মানুষকে আপ্যায়ন করান রানিন শোয়ে। অথচ উপজেলার বেশিরভাগ জনপ্রতিনিধিই অনুষ্ঠানে আমন্ত্রিত ছিলেন না। কয়েকটি ছবিতে তাকে ওয়াকিটকি ও ল্যাপটপে নিমগ্ন অবস্থায় দেখা গেছে। প্রায়ই বিদেশ সফরে যান তিনি। এমনকি বিদেশী নাগরিকদের সঙ্গে তার সখ্যের কথা জানাতেও কার্পন্য বোধ করেননি তিনি। প্রকাশ্যে আরাকান আর্মি'র সঙ্গে নিজের সম্পৃক্ততার কথা তিনি জানিয়েছেন তো বটেই; অনেকটা মুখপাত্রের মতো আচরণ করেছেন। সর্বোপরি রানিন শোয়ে আরাকান আর্মি’র একজন বড় নেতা, এ নিয়ে কোনো সন্দেহ নেই। 
শেখ রোকন সমকালে লিখেছেন, ২০০৯ সালে মিয়ানমারের আরাকান রাজ্য স্বাধীন করার লক্ষ্যে আরাকান আর্মি প্রতিষ্ঠিত হয়। মূলত বার্মিজ ও রোহিঙ্গা মুসলিম - উভয়কেই তারা শত্রু মনে করে। মিয়ানমার সেনাবাহিনীর সঙ্গে তাদের বেশ কয়েকবার সংঘর্ষ বাঁধার খবর পাওয়া গেছে অতীতে। তবে বাংলাদেশকে তারা চটাতে চান না বলেই ধারণা করা হয়। 
সর্বশেষ সংঘর্ষের পর সংগঠনটির ডেপুটি কমান্ডার-ইন-চিফ দুঃখ প্রকাশ করেছেন। বাংলাদেশী বাহিনীর সঙ্গে আর সংঘর্ষে না জড়াতেও আরাকান আর্মি’র সদস্যদের নির্দেশ দেয়ার কথা জানান তিনি। থাই-মিয়ানমারিয়ান সংবাদমাধ্যম ইরাবতীকে দেয়া এক সাক্ষাৎকারে তিনি প্রধানমন্ত্রী শেখ হাসিনার কাছে চিঠি দেয়ার আগ্রহও প্রকাশ করেন। 
কিন্তু এরপরও রানিন সোয়ে নিজের ফেসবুক প্রোফাইলে উস্কানিমূলক বিভিন্ন মন্তব্য করতে থাকেন। অবশ্য সর্বশেষ এক ‘সংবাদ বিজ্ঞপ্তি’তে তিনি ডাক্তার হিসেবে স্থানীয় লোকদের বিনামূল্যে চিকিৎসা সেবা, ওষুধ, খাদ্য ও পোশাক প্রদানের দাবি করেন। এছাড়া তিনি ওই ১০টি ঘোড়া (যেগুলো নিয়ে সংঘর্ষের সূত্রপাত) ‘মানবিক ও পরিবহণগত কারণে’ আরাকান আর্মিকে দান করেছেন বলে দাবি করেন। রানিন সোয়ে বলেন, যদি এসব ‘অবৈধ হয়’, তবে তিনি বিজিবি’র কাছে ক্ষমা চাইতে প্রস্তুত। তার দাবি, ধর্ম-জাত নির্বিশেষে মানুষকে ‘সহায়তা করার অধিকার’ রয়েছে তার। এছাড়া তাকে ‘খারাপ মানুষ’ হিসেবে চিত্রায়িত করায় গণমাধ্যমের প্রতি ক্ষোভ প্রকাশ করেন। বাংলাদেশ সরকারের প্রতি আবেদনে ‘আলোচনার দরজা’ খোলা রয়েছে বলে তিনি বেশ কয়েকবার মন্তব্য করেন।

প্রসঙ্গত, বান্দরবানের গভীর বনাঞ্চলে রীতিমতো ত্রাসের রাজত্ব কায়েম করেছে মিয়ানমারের বিচ্ছিন্নতাবাদী সংগঠনগুলো। স্থানীয় একজন জনপ্রতিনিধি জানান, বান্দরবানে মিয়ানমার আরকান রোহিঙ্গা ইসলামিক ফ্রন্ট, ন্যাশনাল লিবারেশন ফ্রন্ট অব ত্রিপুরা (এনএলএফটি), আরকান লিবারেশন আর্মি (এএলএ), অপারেশন পার্টি (ওপি), ন্যাশনাল ইউনাইটেড পার্টি অব আরকান (নুপা), রোহিঙ্গা সলিডারি অর্গানাইজেশন (আরএসও), আরকান পিপলস আর্মি (এপিএ), আরকান আর্মিসহ বেশ কয়েকটি বিচ্ছিন্নতাবাদী গোষ্ঠী সক্রিয় রয়েছে বলে ধারণা করা হয়। পরিবেশ বিষয়ক সাংবাদিক হোসেন সোহেলের মতে, বান্দরবানের থানচি থেকে তিন্দু, রেমাক্রি, ছোট মদক, বড় মদক, প্রভৃতি এলাকায় কার্যত তাদের শাসনই চলে বলা যায়। এসব এলাকার বাসিন্দাদের নিয়মিত চাঁদা দিতে হয় এসব সংগঠনগুলোকে। শঙ্খ নদীর উৎপত্তি স্থলে সংরক্ষিত বনাঞ্চলের বিপুল পরিমাণ কাঠ ও বাঁশ পাচারের সঙ্গেও জড়িত এ সংগঠনগুলো। পাচারকারীরা তাদেরকে বাঁশ বা কাঠপ্রতি চাঁদা দেয়।
আরেকটি সূত্রে জানা গেছে, বিগত বছরগুলোতে মিয়ানমারের বিচ্ছিন্নতাবাদী সশস্ত্র সংগঠনগুলো অর্থের জন্য বহু ‘হাইপ্রোফাইল’ অপহরণে জড়িয়ে পড়ে। আদায় করে কোটি কোটি টাকার মুক্তিপণ। মাঝে কিছুটা থমকে গেলেও, গত বছর থেকে বেশ কয়েকটি বিচ্ছিন্নতাবাদী সংগঠন আবারও সক্রিয় হয়ে উঠে। অরক্ষিত বান্দরবান সীমান্ত দিয়ে বাংলাদেশের ভেতরে প্রবেশ করে হত্যা, ধর্ষণ, চাঁদাবাজি, লুট, অপহরণ, অস্ত্র ব্যবসার নিয়ন্ত্রণসহ নানা ধরনের অপরাধমূলক কার্যকলাপ সম্পন্ন করে তারা গহীন অরণ্যে লুকিয়ে পড়ে দেয়। উল্লেখ্য, বিজিবি মহাপরিচালকের মতে, তিন পার্বত্য জেলায় গত তিন বছরে প্রায় ১১০ কিলোমিটার সীমান্ত সুরক্ষিত করা হয়েছে। অরক্ষিত রয়েছে এখনও দীর্ঘ ৪৩৯ কিলোমিটার সীমান্ত।
কিন্তু প্রশ্ন হলো, ভারতীয় বিচ্ছিন্নতাবাদীদের এ দেশে আশ্রয় নেয়ার বিরুদ্ধে সরকার 'জিরো টলারেন্স' ঘোষণা করেছে, মিয়ানমারের বিচ্ছিন্নতাবাদীদের বিষয়ে এ ধরণের কোনো অবস্থান নেই কেন? দ্বিতীয়ত, মিয়ানমারের এসব সংগঠনগুলোর ত্রাসের রাজত্ব কায়েমের বিরুদ্ধে কেন ব্যবস্থা নেয়া হচ্ছে না? তৃতীয়ত, পার্বত্য চট্টগ্রামের 'একসময়কার' বিচ্ছিন্নতাবাদী এলিমেন্ট ও প্রভাবশালী এনজিওদের সঙ্গে এসব সংগঠনের কর্তাব্যাক্তিদের দরহম মরহম নিয়েও কোনো কথা উঠছে না কেন? গণমাধ্যমও প্রতিবারের মতো এবারও নীরব। 
সংযুক্তি: সর্বশেষ ডা. রানিন নিজের ফেসবুক বন্ধুদের আহ্বান জানিয়েছেন, ডাচ বা যেকোনো ইউরোপিয়ান দূতাবাসকে অবহিত করতে যে, তিনি খুব কঠিন পরিস্থিতিতে রয়েছেন! 


