সৈয়দ ফরিদ খান বনাম মোসলেম মিয়া এবং গণমাধ্যম


সংবাদপত্রের নিয়মিত পাঠক যারা, বিশেষ করে আন্তর্জাতিক বিষয়াবলীর, তারা অনেকেই এতক্ষণে জেনে গেছেন সৈয়দ ফরিদ খানের নাম। বলছি গত ৫ মার্চ ভারতের নাগাল্যান্ড রাজ্যের দিমাপুরে ‘উত্তেজিত জনতা’র গণপিটুনিতে নিহত ব্যাক্তিটির নাম। উগ্র সাম্প্রদায়িক গোষ্ঠীর ইন্ধনে সারা ভারতের মতো নাগাল্যান্ডেও ‘বাংলাদেশী অনুপ্রবেশকারীদের’ বিরুদ্ধে ক্ষোভ বিরাজ করছিল। এরই মাঝে এক নারীকে ধর্ষণের ঘটনায় অভিযুক্ত হন ফরিদ খান। নিম্ন আদালত প্রাথমিকভাবে তাকে জেল হাজতে পাঠায়। এবার যেন আরও উস্কে গেল সামগ্রিক পরিস্থিতি। হাজার হাজার বিক্ষোভকারী ফরিদকে তাদের হাতে তুলে দেয়ার দাবিতে কারাগারের সামনে বিক্ষোভ প্রদর্শণ করতে লাগলো। বাংলাদেশী অনুপ্রবেশকারী ধুয়া তুলে বাংলাভাষী লোকদের রাজ্য থেকে বের করে দেয়ার একটা দাবি ছিল তাদের। এবার নতুন দাবি যুক্ত হলো, ‘বাংলাদেশী অনুপ্রবেশকারী’দের ট্রেড লাইসেন্সও বাতিল করতে হবে। কেননা, ‘ধর্ষক’ ফরিদ খান কেবল ‘বাংলাদেশী অনুপ্রবেশকারী’ই নয়, একজন ব্যবসায়ীও!
এক পর্যায়ে 'বিক্ষুদ্ধ জনতা' কারাগার ভেঙ্গে ফরিদ খানকে বের করে আনে ও নগ্ন করে নির্মমভাবে আঘাত করে হত্যা করে। ওই পাষণ্ডদের পরিকল্পনা ছিল ফরিদকে একটি সুউচ্চ টাওয়ারের উপর উঠিয়ে ফাঁসি দিয়ে হত্যা করা। কিন্তু তার আগেই ফরিদ মারা যায়। এ ঘটনার ভিডিও অনলাইনে ছড়িয়ে পড়লে আন্তর্জাতিক গণমাধ্যমগুলো লুফে নেয়। বিশেষ করে, বিচারে ধর্ষক প্রমাণিত হবার আগেই এভাবে বীভৎস কায়দায় হত্যা করার বিষয়টি বেশ নেতিবাচকভাবে ফুটে উঠে। পুলিশের দাবি, ফরিদ খান একজন ‘কাগজপত্রবিহীন’ বাংলাদেশী অনুপ্রবেশকারী। ঠিক সেভাবেই সিএনএন সহ বেশিরভাগ গণমাধ্যমে খবরটি প্রকাশিত হয়।

তবে সেদিনই পরে বিবিসি বাংলার এক প্রতিবেদকের কাছে ফরিদ খানের আত্মীয় স্বজনরা জানান যে, ফরিদের ছয় ভাইয়ের মধ্যে চারজনই ভারতীয় সেনাবাহিনীতে চাকুরী করে। তাহলে ফরিদ ‘অনুপ্রবেশকারী’ হন কীভাবে? ফরিদকে ফাঁসানো হয়েছে বলে দাবি তাদের। বাংলাদেশী অনুপ্রবেশকারী নন, বরং ভারতের আসামের করিমগঞ্জ জেলার বাসিন্দা ফরিদের পরিবার। পুলিশ ফরিদকে অবৈধ বাংলাদেশী অনুপ্রবেশকারী আখ্যা দিলেও, ফরিদের পরিবারের দাবির সঙ্গে একমত পোষণ করেন নাগাল্যান্ডের মূখ্যমন্ত্রী। এবার অন্যান্য গণমাধ্যম একটু নড়েচড়ে বসে এবং তার প্রকৃত পরিচয় প্রচার করা শুরু হয়। 
পরে আউটলুকের একটি প্রতিবেদনে আরও বিস্তারিত বলা হয় ফরিদের সম্পর্কে। ফরিদ চার বছর আগে নাগাল্যান্ডের এক নারীকে বিয়ে করেন। তাদের তিন বছর বয়সী এক সন্তানও রয়েছে। ফরিদের ভাইয়ের দাবি, যে মহিলা ফরিদের বিরুদ্ধে ধর্ষণের অভিযোগ এনেছিল, সে তাদের পরিবারের ঘনিষ্ঠই ছিল। সে ২ লাখ রুপি অর্থ দাবি করেছিল ফরিদের কাছে, তাতে রাজি না হওয়ায় তাকে ধর্ষনের অভিযোগে ফাঁসিয়ে দেয়া হয়েছে। বলা হয়েছে, ৩ ফেব্রুয়ারি ধর্ষণের ঘটনা ঘটেছে একটি হোটেলে। কিন্তু পুলিশ এতদিন সে হোটেলের ফুটেজ যাচাই করেনি। তার মৃত্যুর পরই পুলিশ ওই কাজে হাত দিয়েছে। ঘটনার এক সপ্তাহ পর স্থানীয় একটি খবরের কাগজে প্রথম পাতায় প্রকাশিত হয় ফরিদের বিরুদ্ধে অভিযোগের ঘটনা! ৪ মার্চ চারজন লোক এসে পুলিশের কাছে দাবি জানায় ফরিদকে তাদের হাতে দিয়ে দিতে। এরপরের দিন বিভিন্ন সংগঠন কারাগারের সামনে বিক্ষোভ শুরু করে। এক পর্যায়ে তারা কারাগার ভেঙ্গে ফরিদকে মোটরসাইকেলে বেঁধে সাত কিলোমিটার দূরের একটি টাওয়ারের দিকে নিয়ে যায়। সেখানে তাকে ফাঁসি দেয়ার পরিকল্পনা করা হয়েছিল, তার আগেই তার মৃত্যু হয়। অর্থাৎ এ ঘটনা সাজানো হবার যথেষ্ট সন্দেহ রয়েছে। একে ধর্ষণের রঙ লাগিয়ে ও সাম্প্রদায়িকতার সুড়সুড়ি দিয়ে ব্যবসায়িক ও রাজনৈতিক উদ্দেশ্য হাসিলেরও সম্ভাবনা ছিল। এ ঘটনায় ব্যাপক নিন্দা চলছে ভারতের রাজনীতিক ও মানবাধিকার কর্মীদের পক্ষ থেকে। এমনকি সর্বশেষ অ্যামনেস্টি ইন্টারন্যাশনালও ঘটনার নিন্দা জানিয়েছে। অবশেষে টাইমস অফ ইন্ডিয়ার ১১ মার্চের একটি প্রতিবেদনে উল্লেখ করা হয়েছে, ফরিদ খান ধর্ষক ছিল না। তাকে ফাঁসানো হয়েছে। অর্থাৎ, আমাদের আশঙ্কাই সত্যি হলো।
এবার আসি আমাদের মোসলেম মিয়ার গল্পে। তিনি বান্দরবানের বাসিন্দা। গত বছরের মে-জুন মাসের দিকে তাকে পিটিয়ে হত্যা করা হয়। তাকে হত্যা করার ২ দিন আগে এক এনজিও কর্মী ধর্ষণ ও খুন হন। সে ঘটনায় পুলিশ বিজয় তঞ্চঙ্গ্যা নামের একজনকে গ্রেপ্তার করে। এর দুইদিন পর নিজের সেগুন বাগানে ৬ জন শ্রমিক সহ কাঠ কাটতে গেলে মোসলেম মিয়াকে পিটিয়ে হত্যা করে স্থানীয় পাহাড়ি অধিবাসীরা। তার বিরুদ্ধে অভিযোগ, তিনিই ধর্ষণ ও খুন করেছেন ওই এনজিও কর্মীকে। কিন্তু এ অভিযোগ আনা হয় তাকে হত্যা করার পর। আরও নির্মম বিষয় হচ্ছে, হত্যাকাণ্ড সংগঠনের সময় একেবারে পাশেই ছিলেন ৫-৬ জন পুলিশ। কিন্তু তাদেরকে যুবকরা যখন বাঁধা দিয়ে রাখছিল, তখন মহিলারা মোসলেম মিয়াকে পিটিয়ে মারছিল।
ফরিদ খানকে কারাগার থেকে ছুটিয়ে নেয়ার সময় পুলিশ গুলি চালিয়েছিল, লাঠিপেটা করে ছত্রভঙ্গ করার চেষ্টা করেছিল। কিন্তু মোসলেম মিয়ার ভাগ্যে তেমনটা ঘটেনি। এ হত্যাকাণ্ডটির পেছনেও সাম্প্রদায়িক ও ব্যবসায়িক স্বার্থ হাসিল করার সম্ভাবনাই ছিল বেশি। কিন্তু ফরিদ খানের মতো তার হত্যাকাণ্ডও ধর্ষণের অজুহাতে জায়েজ করে ফেলা হয়েছে। ফরিদ খানকে তা-ও নিম্ন আদালত কারাগারে পাঠিয়েছিলেন, অপরদিকে মোসলেম মিয়ার বিরুদ্ধে মৃত্যুর আগে আদালত দূরে থাক কেউ অভিযোগই করেনি! তবুও তাকে মরতে হয়েছিল ধর্ষণের অভিযোগ মাথায় নিয়ে।
মোসলেম মিয়াকে হত্যার নির্মম ঘটনার ভিডিও’ও (http://bit.ly/1BhYAmF) সামাজিক মাধ্যমে বেশ আলোচনার ঝড় তোলে। কিন্তু দুঃখজনক হলেও সত্যি, এ লোমহর্ষক খবর বাংলাদেশের প্রথম শ্রেণির গণমাধ্যমে আসেনি, আন্তর্জাতিক গণমাধ্যম তো দূরের কথা। ফরিদের ঘটনার মতো এ ঘটনায় উদ্বেগ জানায়নি কোনো মানবাধিকার সংগঠন বা রাজনীতিক। কেউ জানলেও চেপে গেছেন। কারণ একটাই – আমাদের গণমাধ্যম বিষয়টি মানুষের নজরে নিয়ে আনতে পারেনি, অথবা আনতে চায়নি। নয়তো ফরিদ খানের মতো মোসলেম মিয়ার হত্যাকারীদেরও কেবল বাংলাদেশেরই নয়, বিশ্বমানবতার ধিক্কার সহ্য করতে হতো। ফরিদ খান মরে গেলেও, তার আত্মা শান্তি পাবে। কিন্তু মোসলেম মিয়ার দূর্ভাগ্য!
লেখক: গণমাধ্যমকর্মী।
(পাহাড়২৪-এ প্রকাশিত)

