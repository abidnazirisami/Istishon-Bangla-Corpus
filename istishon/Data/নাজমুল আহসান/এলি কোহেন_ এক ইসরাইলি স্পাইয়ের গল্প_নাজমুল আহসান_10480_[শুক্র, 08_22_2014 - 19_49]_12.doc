এলি কোহেন_ এক ইসরাইলি স্পাইয়ের গল্প


আমাদের প্রজন্ম তো বটেই, আমাদের আগের প্রজন্মও মাসুদ রানা কিংবা জেমস বন্ডদের দেখে শিহরিত হয়। এসপিওনাজ গল্পের মধ্যে এক অদ্ভুদ আকর্ষণ আছে। সেটা বইয়ে হোক, কিংবা ছবিতে। প্রতিটি পদে পদে শিহরণ, ভয় মিলিয়ে মাসুদ রানা মানেই রোমাঞ্চকর এক যাত্রা! মুগ্ধ করে দেয়া আকস্মিক বুদ্ধিমত্তা, নিখাদ প্ল্যান, দুর্দান্ত সাহস আর নীতিবোধ - সব মিলিয়েই আমাদের অতি আপন এমআরনাইন। সাথে বিলাসী জীবনযাপন, পুরুষালী অ্যাডভেঞ্চার ও অসম্ভব সুন্দরী নারীদের গল্প তো আছেই। জেমস বন্ড, ছবি শুরু হওয়া থেকে শেষ পর্যন্ত দুর্দান্ত অ্যাকশন, পিলে চমকে উঠা স্ট্যান্ট, বুদ্ধির ঝলক, ধুন্ধুমার মারামারি ছেড়ে চোখের পলক ফেলতে ইচ্ছে করে না। নিজেকে মাসুদ রানা ভাবতে ইচ্ছে করেনি, এমন গোয়েন্দা গল্পের পাঠক সম্ভবতঃ খুঁজে পাওয়া যাবে না। দেশের প্রতি এক অদ্ভুদ মমত্ববোধ তৈরী করে দিয়েছে এই মাসুদ রানা। খুব ইচ্ছে করে, এই দেশে একজন মাসুদ রানা থাকুক, সাথে রাহাত খান, সোহেল খানরাও থাকুক। থাকুক বাংলাদেশ কাউন্টার ইন্টিলিজেন্স! ইসস! যদি এমন কিছু থাকতো - এরকম আমরা সবাই ভেবেছি অনেকবার। কিন্তু বাস্তবের স্পাই? মুহূর্তেই মনটা কেমন যেন মিইয়ে যায়। বাস্তবের স্পাইরা নিশ্চয়ই এমন নন!
আজ আপনাদের এমন একজনের গল্প বলবো, যাকে আপনি ইসরাইলি মোসাদের এখন পর্যন্ত অন্যতম সেরা গোয়েন্দা বলতে পারেন নির্দ্বিধায়। তার নীতিবোধ নিয়ে আমার প্রশ্ন আছে। তার কাজ ছিল অনেক কুৎসিত সন্দেহ নেই। তবে তার জীবনটা গোয়েন্দা গল্পের স্পাইদের চেয়ে খুব বেশি আলাদা নয়। তাকে ঘিরে আজও জমে আছে অনেক রহস্য, এমনকি লড়াইও। 
প্রাথমিক জীবন

১৯২৪ সালের ডিসেম্বরে এলি কোহেনের জন্ম মিশরের আলেকজান্দ্রিয়ার এক ইহুদী পরিবারে। ১৯৪৭ সালের জানুয়ারীতে এলি কোহেন মিশরীয় সেনাবাহিনীতে যোগ দিতে চেষ্টা করে। কিন্তু বিশ্বস্ততার প্রশ্নে তাকে মিশরীয় সেনাবাহিনীতে নেয়া হয়নি। সেই সময় ইসরাইল নামক রাষ্ট্রের সৃষ্টি হয়। তখন মিশরের বহু ইহুদী ইসরাইলে পাড়ি জমায়। এলি কোহেনের তিন ভাই ও বাবা-মা'ও ইসরাইলে পাড়ি জমায় ১৯৪৯ সালে। কিন্তু নিজের বিশ্ববিদ্যালয় ডিগ্রি শেষ না হওয়ায় এলি থেকে যায় মিশরে।
গোয়েন্দাবৃত্তির শুরুটা

মিশরে ইহুদী ও যায়নবাদী আন্দোলন পরিচালনা করতো এই কোহেন। ১৯৫১ সালে মিশরে ইহুদী বিরোধী একটি অভিযান পরিচালনা করা হয় এবং ইহুদী আন্দোলনের সাথে জড়িত অনেকের সাথে কোহেনকেও গ্রেফতার করা হয়। এরপর মিশরে ইসরাইলের বহু অভিযানে গোপনে নিজেকে জড়ান তিনি। কিন্তু মিশরীয় কতৃপক্ষ কখনই সেটা বুঝতে বা প্রমাণ করতে পারেনি। এরকমই একটি অভিযান ছিল 'অপারেশন গোশেন'। এই অভিযানের মাধ্যমে ইসরাইলি সেনারা মিশরের বহু ইহুদীকে সে দেশ থেকে বের করে ইসরাইলে স্থানান্তর করে।
১৯৫৫ সালে পশ্চিমা দেশগুলোর সাথে মিশরের তখনকার ভালো সম্পর্ক নষ্ট করতে ইসরাইল এক ভয়ঙ্কর পরিকল্পনা হাতে নেয়। ইসরাইলের গোপন পুলিশ বাহিনী মিশরে অবস্থানরত ইহুদীদের মাধ্যমে মিশরে অবস্থিত আমেরিকান ও বৃটিশ বিভিন্ন স্থাপনায় বোমা হামলা চালায়। এর উদ্দেশ্য ছিল, এই হামলার দায় মিশরের উপর পড়বে এবং আমেরিকা ও বৃটেনের সাথে মিশরের সম্পর্ক ক্ষতিগ্রস্থ হবে। কিন্তু মিশরীয় কতৃপক্ষ জড়িতদের ধরে ফেলে। বিচারের পর এর সাথে জড়িত অনেকের ফাঁসি হয়। অদ্ভুদ ব্যাপার হচ্ছে, এই মিশনে জড়িতদের অর্থ সাহায্য দেয় এলি কোহেন। কিন্তু মিশরীয় কতৃপক্ষ এবারও কোহেনের সাথে হামলার কোনো যোগসূত্র আবিষ্কার করতে পারলো না। 
সেনাবাহিনী ও মোসাদে যোগদান

সুয়েজ খাল নিয়ে সংকটের জেরে মিশর ইহুদীকে সে দেশ থেকে বহিষ্কার করে। ১৯৫৬ সালের ডিসেম্বরে কোহেনকেও জোরপূর্বক মিশর ত্যাগ করতে বাধ্য করা হয়। বিভিন্ন ইহুদী অ্যাজেন্সির মাধ্যমে ইতালির নেপলস থেকে আসা এক জাহাজে করে ইসরাইলের হাইফা বন্দরে এসে পৌঁছেন তিনি।
১৯৫৭ সালে কোহেনকে রিক্রুট করে ইসরাইলি ডিফেন্স ফোর্স তথা সামরিক বাহিনী। তাকে মিলিটারি ইন্টেলিজেন্স শাখায় নিয়োগ দেয়া হয়। সেখানে তিনি কাউন্টার ইন্টিলিজেন্স বিশ্লেষক হিসেবে দায়িত্বপ্রাপ্ত হন। কিন্তু বেশ কয়েক মাস পরই এই কাজে বিরক্তি চলে আসে তার। তাই তিনি মোসাদে যোগ দেয়ার চেষ্টা চালান। কিন্তু মোসাদ তাকে অযোগ্য ভেবে রিক্রুট করেনি। এই ঘটনায় ক্ষুদ্ধ ও অপমানিত কোহেন মিলিটারি ইন্টেলিজেন্স থেকেও পদত্যাগ করেন। পরের দুই বছর কোহেন একটি বীমা কোম্পানিতে কাজ করেন। ১৯৫৯ সালে নাদিয়া মাজালদ নামের ইরাক ফেরত এক ইহুদী মহিলাকে বিয়ে করেন তিনি। তাদের তিন সন্তান জন্ম নেয় - সোফি, আইরিত ও শাই।
এদিকে মোসাদের নতুন মহাপরিচালক হিসেবে নিযুক্ত হন মেইর আমিত। তিনি সিরিয়ার সরকারের ভেতর নিজেদের লোক ঢুকানোর জন্য একজন স্পেশাল এজেন্টের খোঁজ করছিলেন। কিন্তু এদের ব্যাকগ্রাউন্ড হওয়া চাই ফ্রেস! তাই মোসাদ থেকে আগে প্রত্যাখ্যাত হয়েছেন, এমন ব্যাক্তিদের বায়োডাটা চেক করা শুরু হয়। কিন্তু কাউকেই এই পদের জন্য যোগ্য না হওয়ায় এলি কোহেনের নাম চলে আসে সামনে। এরপর তাকে দুই সপ্তাহ পর্যবেক্ষণে রাখা হয়। পর্যবেক্ষণের পর তাকে রিক্রুট করে ট্রেনিং দেয়ার সিদ্ধান্ত নেয় মোসাদ। এরপরই কোহেনকে জানানো হয় রিক্রুটম্যান্টের কথা। আনুষ্ঠানিকতা শেষে তাকে নিয়ে নিবিড় প্রশিক্ষণে চলে যায় মোসাদ। ছয় মাস ধরে প্রশিক্ষণের পর, তার ফলাফলে দেখা যায় একজন মোসাদ ফিল্ড এজেন্ট হবার জন্য সকল যোগ্যতা ও গুণাবলিই এই কোহেনের মধ্যে আছে।
সিরিয়াতে অনুপ্রবেশ ও বিশ্বস্ততা অর্জন

এরপর তাকে একটি ভুয়া পরিচয় দেয়া হয়। তিনি তখন বনে যান আর্জেন্টিনা ফেরত একজন সিরিয়ান ব্যাবসায়ী। তার কাভার নিখুঁত বানানোর জন্য কোহেনকে ১৯৬১ সালে পাঠানো হয় আর্জেন্টিনায়। ১৯৬২ সালে কামাল আমিন থাবেত নামে একজন সিরিয়ান ব্যবসায়ির পরিচয়ে আর্জেন্টিনা থেকে সিরিয়ায় ঢুকেন তিনি।
সিরিয়ার উচ্চ-পদস্থ রাজনীতিবিদ, সামরিক কর্মকর্তা, প্রভাবশালী ব্যাক্তি ও সেখানকার বিদেশী কূটনৈতিক পাড়ার সাথে কোহেনের সম্পর্ক তৈরীর মাস্টারমাইন্ড হচ্ছে মোসাদ। পরিকল্পনা অনুযায়ী আর্জেন্টিনার মতো সিরিয়ায়ও কোহেন সাধারণ সামাজিক জীবনযাপন শুরু করেন। তার সে সময়টা কাটে বিভিন্ন ক্যাফেতে রাজনীতি নিয়ে গল্পগুজব করে। তিনি বাড়িতে পার্টি দিতেন। খুব দ্রুতই সেসব পার্টিতে অতিথি হিসেবে আসতে থাকেন সিরিয়ার তৎকালীন উচ্চপদস্থ সরকারী মন্ত্রী, ব্যাবসায়ী সহ প্রভাবশালী ব্যাক্তিরা। সে সকল কর্তারা প্রতিরক্ষা মন্ত্রনালয়ের সুন্দরী নারী, এয়ার হোস্টেস বা উদীয়মান সংগীত তারকাদের নিয়ে সময় কাটাতেন কোহেনের ফ্ল্যাটে। তখন সেখানে সিরীয় সরকারের উচ্চপদস্থ কর্মকর্তারা তাদের কর্মকান্ড ও সামরিক পরিকল্পনা নিয়ে সবরকম আলোচনা করতেন। সে সমস্ত বৈঠকে মদ্যপানের পর মাতালের অভিনয় করে সমস্ত আলোচনাই আসলে খুব যত্নসহকারে শুনে নিতেন কোহেন এবং তা পাচার করতেন ইসরাইলে। এছাড়াও কোহেন উচ্চপদস্থ কর্মকর্তাদের ঋণ দিতেন, তাদেরকে গলা পরিমাণ অ্যালকোহল গেলাতেন। ফলে তাদের সাথে বেশ ঘনিষ্ঠ সম্পর্ক গড়ে উঠে তার। কোহেন নিজেও ছিলেন নারী সংক্রান্ত ব্যাপারে বেশ দক্ষ। জানা যায়, সিরিয়ায় তার প্রায় ১৭ জন প্রেমিকা ছিল, যারা সকলেই ছিলেন সুন্দরী ও নামজাদা পরিবারের সন্তান।
অনেক সূত্র দাবি করে, কোহেন সিরিয়ার তৎকালীন প্রভাবশালী সেনা কর্মকর্তা (পরবর্তিতে শাসক) ও সিরিয়ার বাথ পার্টির প্রতিষ্ঠাতা আমিন আল হাফিজের সাথেও ভালো সম্পর্ক স্থাপনে সক্ষম হয়েছিলেন। এভাবেই তিনি বনে যান সিরিয়ার প্রতিরক্ষামন্ত্রীর প্রধান উপদেষ্টা! ২০০১ সালে হাফিজ একটি সাক্ষাৎকার দিয়েছিলেন আল জাজিরাকে। সেখানে তিনি কোহেনের সাথে নিজের সম্পর্কটা বলতে গেলে অস্বীকার করেন। তিনি বলেন, তার সাথে কোহেনের তেমন ভালো সম্পর্ক হওয়াটা অসম্ভব ছিল, কেন না কোহেন ১৯৬২ সাল পর্যন্ত মস্কোতে ছিলেন, এটা সবাইকে জানিয়েছিলেন। তাই এমন একজনের সাথে ভালো সম্পর্ক রাখেননি তিনি। অনেকে এটাও বলেন, হাফিজ সিরিয়ার প্রধানমন্ত্রী হবার পর কোহেনকে সিরিয়ার প্রতিরক্ষা মন্ত্রণালয়ের সহকারী মন্ত্রী হিসেবেও বিবেচনা করা হয়েছিল! তবে হাফিজের তৎকালীন সচিব এই ধারণার কথা নাকচ করে দিয়েছেন পরবর্তিতে।
তথ্য পাচার

১৯৬১ থেকে ১৯৬৫। এই চার বছরে কোহেন অকল্পনীয় পরিমাণ ও তার চেয়েও বেশি অকল্পনীয় মাত্রার স্পর্শকাতর ও গুরুত্বপূর্ন তথ্য ইসরাইলের কাছে পাচার করেছেন সিরিয়া থেকে। রেডিও, গোপন চিঠি, মাঝেমাঝে বিভিন্ন ব্যাক্তির মাধ্যমে ও এই চার বছরে অতি গোপনে তিনবার স্বশরীরে ইসরাইলে গিয়ে তথ্য পাঠিয়েছেন। তার পাঠানো সবচেয়ে গুরুত্বপূর্ন তথ্যগুলোর মধ্যে অন্যতম হচ্ছে সিরিয়ার গোলান মালভূমিতে গিয়ে সেখানে অবস্থিত সিরিয়ান সামরিক দুর্গের গুরুত্বপূর্ন ও স্পর্শকাতর তথ্য।

গোলান মালভূমিতে গিয়ে তিনি সেখানে প্রখর রোদে সৈন্যদের কষ্টের কথা তুলে ব্যাপক হায়-হুতাশ করেন। কপটতার আশ্রয় নিয়ে সৈন্যদের সহানুভূতি আদায় করেন। এরপর সৈন্যদের জন্য ছায়ার ব্যাবস্থা করতে গাছ লাগিয়ে আসেন। কেউ ঘুণাক্ষরেও অনুমান করতে পারেনি তার মূল উদ্দেশ্যে। মূলত গাছগুলো লাগানো হয়েছিল গোলান মালভূমির গুরুত্বপূর্ন সামরিক অবস্থান অনুযায়ী, যাতে ইসরাইলি বাহিনী এগুলোকে মার্কার হিসেবে ব্যাবহার করতে পারে। হয়েছিলও তাই! ইসরাইলি বাহিনী তৃতীয় আরব-ইসরাইল যুদ্ধের সময় সেই গাছগুলো লক্ষ্য করে হামলা করে মাত্র ২ দিনেই গোলান মালভূমি দখল করে ফেলে। এছাড়াও কয়েকবার করে সিরিয়ার দক্ষিণাঞ্চলের সামরিক ঘাঁটিতে গিয়ে সেখানকার গুরুত্বপূর্ন সেনা অবস্থানের ছবি ও স্কেচ এঁকে নিয়ে আসেন। তার আরেকটি মহাগুরুত্বপূর্ন তথ্যপাচার ছিল। বাংকার ও মর্টারের তিনটি লাইন তৈরির ব্যাপারে সিরিয়ার গুরুত্বপূর্ন একটি সামরিক পরিকল্পনা জেনে ফেলেন তিনি। অথচ ইসরাইল আগে জানতো মাত্র একটির কথা! কোহেনের এই তথ্যগুলো ১৯৬৭ সালের তৃতীয় আরব-ইসরাইল যুদ্ধে ইসরাইলকে এতটাই সহায়তা করেছে যে, মাত্র ৬ দিনে ইসরাইলের এই যুদ্ধ জয়ের মূল ক্রেডিট দেয়া হয় একজন মাত্র ব্যাক্তিকে। এবং সেই ব্যাক্তি নিঃসন্দেহে এলি কোহেন!
কাভার ফাঁস

এদিকে নিজেদের গোয়েন্দা দুর্বলতার কথা উপলব্ধি করতে পারে সিরিয়া। বুঝতে পারে, বেলুনে কোথাও ফুটো আছে। সিরিয়ান ইন্টেলিজেন্সে নতুন প্রধান হিসেবে নিয়োগ পান ঝানু কর্নেল আহমেদ সুএদানি। তিনি কাউকে বিশ্বাস করতেন না, কাউকেই না। এবং বিভিন্ন বিষয়ে আগ্রহ দেখানো কোহেনকে কোনো একটা কারণে অপছন্দ করা শুরু করেন তিনি। এই বিষয়টি উপলব্ধি করতে পেরে নিজের সর্বশেষ ইসরাইল সফরে কতৃপক্ষের কাছে ভয়ের কথা ব্যাক্ত করেন কোহেন। তিনি মোসাদকে এও জানান যে, সিরিয়াতে তার দায়িত্ব হয়তো আর পালন করা সম্ভব নয়। এই ঘটনা ১৯৬৪ সালে। নিজের তৃতীয় সন্তানের জন্ম ও কাভার ফাঁসের আশঙ্কায় দায়িত্ব থেকে অব্যাহতি চান তিনি। কিন্তু এই ঝানু গোয়েন্দার সেবা থেকে এত সহজে মুক্তি পেতে চাইলো না মোসাদ। ইসরাইল কোহেনকে অনুরোধ করে, শেষবারের মতো সিরিয়ায় যেতে। এবারই হবে তার শেষ মিশন, এরপর আর তাকে কোথাও পাঠানো হবে না। তিনি রাজী হন। যাওয়ার আগে নিজের স্ত্রীকেও এই কথা বলে যান তিনি।
এদিকে ক্রমেই নিজেদের গোয়েন্দা তথ্য চুরির ব্যাপারটি ধরতে পারছিল সিরিয়ানরা। এরপর সিরিয়ার খুব উঁচু পর্যায় থেকে এই ব্যাপারে তদন্তের সিদ্ধান্ত নেয়া হয়। এটি ছিল অত্যন্ত গোপন একটি কাজ। তখন সিরিয়া সম্পূর্ন নির্ভর করতো সোভিয়েত নির্ভর বিভিন্ন প্রযুক্তির উপর। সোভিয়েত ইউনিয়নের দেয়া ট্র্যাকিং ইকুইপমেন্ট নিয়ে সোভিয়েত থেকে আসা বিশেষজ্ঞরা সিরিয়া থেকে বাইরে পাঠানো অনেক রেডিও সিগন্যাল পর্যবেক্ষণ করেন। এরকম বহু ট্র্যান্সমিশন সনাক্ত করা শেষে, ২৪ জানুয়ারি সিরিয়ান নিরাপত্তা বাহিনী কোহেনের অ্যাপার্টমেন্টে ঢুকে তাকে রেডিও সিগন্যাল পাঠানো অবস্থায় হাতেনাতে আটক করে।
বিচার, মৃত্যুদণ্ড ও আন্তর্জাতিক প্রচারণা


মিলিটারি ট্রাইব্যুনালে বিচার হয় কোহেনের এবং তিনি দোষী সাব্যস্ত হন। মার্শাল ল' অনুযায়ী তাকে মৃত্যুদণ্ড দেয়া হয়। ইসরাইল তার ক্ষমার জন্য শুরু করে আন্তর্জাতিক প্রচার। এই প্রচারণার নেতৃত্বে ছিলেন খোদ ইসরাইলের পররাষ্ট্রমন্ত্রী গোল্ডা মেয়ার নিজে। আন্তর্জাতিক সম্প্রদায়ের মাধ্যমে সিরিয়াকে মৃত্যুদণ্ড কার্যকর না করার জন্য বহু চাপ দেয়া হয়। বিভিন্ন দেশের কূটনীতিক, প্রধানমন্ত্রী, এমনকি পোপ পঞ্চম পল পর্যন্ত হস্তক্ষেপের চেষ্টা করেছিলেন। গোল্ডা মেয়ার এমনকি সিরিয়ার মুরব্বি সোভিয়েত ইউনিয়নের কাছেও আবেদন জানিয়েছিলেন। কিন্তু ফ্রান্স, বেলজিয়াম ও কানাডার অনেক প্রচেষ্টা সত্বেও সিরিয়ান সরকার তার মৃত্যুদণ্ড কার্যকর করে। দিনটি ছিল ১৯৬৫ সালের ১৫ মে। এর আগে নিজের লেখা শেষ চিঠিতে নিজের স্ত্রীর কাছে সময় দিতে না পারায় ক্ষমা চেয়ে নেন কোহেন। তাকে ভালো ভবিষ্যত গড়তে মনোযোগী হবার পরামর্শ দেন তিনি। তার শেষ ইচ্ছা ছিল, তার মৃত্যুর সময় ইহুদীদের ধর্মীয় প্রধান একজন ‘রাব্বি’ যেন তার পাশে থাকেন। তার ইচ্ছার প্রতি সম্মান দেখিয়ে সিরিয়ান কতৃপক্ষ তাকে ফাঁসির মঞ্চে নেয়ার সময় সিরিয়ার ইহুদীদের সর্বোচ্চ ইহুদী ধর্মীয় রাব্বিকে তার পাশে রাখে। এরপর মারজেহ স্কয়ারে তাকে জনসম্মুখে ফাঁসি দেয়া হয়।
কবর ও ধূম্রজাল

তার মৃত্যুর পরও তাকে নিয়ে বিরোধ শেষ হয়নি। ১৯৬৫ সালের নভেম্বরে কোহেনের স্ত্রী সিরিয়ার প্রধানমন্ত্রী হাফেজ আল আসাদের কাছে একটি চিঠি লিখে এলি কোহেনের দেহাবশেষ ফেরত দেয়ার আবেদন জানান। কিন্তু তার আবেদন গৃহীত হয়নি। ২০০৮ সালের আগস্টে হাফিজ আল আসাদের সাবেক ব্যুরো চীফ মন্থির মাওসিলি দাবি করেন, এলি কোহেনের কবর অন্তত ৩ বার পরিবর্তন করা হয়েছে, যাতে তার মৃতদেহ মোসাদ অভিযান চালিয়ে ইসরাইলে ফিরিয়ে নিতে না পারে!
ছবি ও তথ্য কৃতজ্ঞতা: উইকিপিডিয়া
প্রথম প্রকাশ - নাজমুল আহসান - ব্যাক্তিগত ব্লগ। 

