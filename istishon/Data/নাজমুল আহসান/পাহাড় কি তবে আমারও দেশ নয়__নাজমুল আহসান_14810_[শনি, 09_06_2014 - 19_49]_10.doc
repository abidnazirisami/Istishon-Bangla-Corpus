পাহাড় কি তবে আমারও দেশ নয়_


বাংলাদেশের সাম্প্রতিক বন্যা ও প্রাকৃতিক দুর্যোগের কথা আপনারা শুনেছেন। অনেকেই নিজেদের বাপ-দাদার বসতভিটা হারিয়েছেন। এটা খুব স্বাভাবিক এদেশের জন্য। আগামী ৫০ বছরে এরকম লোকের সংখ্যা হবে আড়াই কোটি। জ্বি, আপনি ভুল শোনেননি। ফরেন পলিসি ম্যাগাজিন জানাচ্ছে, বাংলাদেশে আড়াই কোটি মানুষ জলবায়ু পরিবর্তনের ফলে উদ্ধাস্তু হবে। এদের আপনি রাখবেন কোথায়? এই অভ্যন্তরীন পরিবেশ উদ্ধাস্তুদের রাখার জায়গা কোথায় আপনার? নেই। শেখ হাসিনা বলছেন, জনসংখ্যা বাড়ুক, সেটাতে জনশক্তিতে রুপান্তরিত করা হবে। অথচ জনসংখ্যা যে বাংলাদেশের সবচেয়ে বড় সমস্যা সেটা নিয়ে সম্ভবত কারো দ্বিমত নেই। আমাদের দেশের মতো জনসংখ্যার ঘণত্ব দুনিয়ার কোথাও নেই। জনসংখ্যা যদি বাড়তে থাকে, এবং জলবায়ু পরিবর্তনের কারণে দেশের একটা অংশ যদি ক্রমশ তলিয়ে যেতে শুরু করে, তাহলে এই বাড়তি মানুষগুলোকে আরও কম জায়গায় আপনি কীভাবে রাখবেন, আমি জানি না।

জলবায়ু পরিবর্তনের প্রভাব ইদানিং বিশ্বের চোখে পড়ছে। কিন্তু আমরা অনেক আগ থেকেই এর শিকার। এদেরই অনেককে পার্বত্য চট্টগ্রামে স্থানান্তর করা হয়েছে। ভুলটা হচ্ছে, সরকারী বিরান জমিতে যখন জায়গা দেয়া হয়েছিল, তখন সঠিকভাবে পর্যবেক্ষণের পর দখল বুঝিয়ে না দেয়া। যেমন, দেখা গেছে একটা বিশাল এলাকায় আন্দাজে জায়গা জমি বরাদ্দ দেয়া হয়েছে, সেখানে জমি বুঝিয়ে দেয়া হয়নি। সেখানে যে দুই তিনটা পাহাড়ি পরিবার রয়ে গেছে, সেই চিন্তা করা হয়নি। ফলে ঝামেলা তৈরি হয়ে গেছে। আবার এই পুনর্বাসিত মানুষকে ব্যাবহার করা হয়েছে রাজনৈতিক ও সামরিক উদ্দেশ্য হাসিলে। ফলে সমস্যা জটিল হয়েছে। অনেকে লাভবান হয়েছে, কিন্তু চরম ক্ষতিটা হয়েছে সেসব উদ্ধাস্তু মানুষগুলোর। তারা আগের মতোই রয়ে গেছে। কারণ উদ্ধাস্তু মানুষের নিজের প্রচেষ্টায় মাথা তুলে দাঁড়াতে অনেক সময় লাগে। তিন মাসে ৮৮ কেজি মোটা চাউল দিয়ে তাদেরকে দেশের বাকী জনগোষ্ঠীর সমান কাতারে আনা সম্ভবও নয়। আর এলাকাটি যদি হয় পার্বত্য চট্টগ্রামের মতো ভৌগোলিকভাবে পিছিয়ে থাকা একটি দুর্গম অঞ্চল, তাহলে মাথা তুলে দাঁড়াতে শতাব্দী লেগে যাবে। এরই মাঝে যদি তাদেরকে উদ্ধাস্তু হিসেবে সুবিধা দেয়ার বদলে, 'সেটেলার' হিসেবে গন্য করা হয় নেতিবাচকভাবে, তাহলে তো মাথা তুলে দাঁড়াতে কয়েক শতাব্দী লাগাটাই স্বাভাবিক। তাদের বর্তমান জীবনমান দেখে এই আশঙ্কা একদম অপরিপক্ক মনে হচ্ছে না আমার। এখনও সেগুন কাঠের বাগানে শ্রমিক হিসেবে, রিকশা চালিয়ে, ছোটো চা দোকান দিয়ে, বিভিন্ন বনজ সম্পদ আহরনে শ্রম দেয়ার মাধ্যমেই জীবিকা নির্বাহ করে সিংহভাগ উদ্ধাস্তু। 
আসুন, আমরা নতুন কিছু করি। পাহাড়ে বর্তমানে প্রায় সাড়ে সাত লাখ বাঙালি আছে। এদের মধ্যে কমপক্ষে ৩ লাখ মানুষ পুনর্বাসিত উদ্ধাস্তুর অন্তর্ভুক্ত। এদেরকে বলা হয় 'সেটেলার'। সেটেলারদের সমতলের মানুষও অত্যন্ত ঘৃণ্য চোখে দেখে। অথচ সেটেলাররা আপনাদের এলাকা থেকেই এসেছেন। কেউ ময়মনসিং, কেউ নোয়াখালী, কেউ রংপুর, কেউ উত্তরাঞ্চল, কেউ বরিশাল, চট্টগ্রাম, ফেনি, ভোলা, খুলনা, ইত্যাদি বিভিন্ন এলাকা থেকে এসেছে। এদেরকে আপনি একক কাতারে ফেলতে পারেন না। এদের মাধ্যমে যদি কোনো অপরাধকর্ম সম্পন্ন হয়ও, সেটার দায় সরকারের। কারণ তারা এদেরকে উদ্ধাস্তু হিসেবে রক্ষণাবেক্ষণ তো করেইনি, বরং সামরিক কাজে ব্যাবহার করে সাম্প্রদায়িকতা উস্কে দিয়েছে সকলের মাঝে। ফলে এদেরকে খুব নেতিবাচকভাবে গ্রহণ করেছে বিভিন্ন মানবাধিকার সংস্থা। কিন্তু ভুলে গেছে এদের মূল। অর্থাৎ এরা যে সমতলে উচ্ছেদের শিকার হয়ে বা জলবায়ু পরিবর্তন কিংবা প্রাকৃতিক দুর্যোগের শিকার হয়ে আজ এখানে, এই ব্যাপারটি খুব সচেতনভাবে এড়িয়ে যাওয়া হয়েছে। কিংবা একটি জাতিগোষ্ঠীর পক্ষ নিতে গিয়ে, অন্য জাতিগোষ্ঠীর প্রতি করা হয়েছে অবিচার। এবং এক শ্রেণির বুদ্ধিজীবী ও মানবতাবাদী তো সেটেলারদের উপর সব দোষ দিয়েই পার্বত্য সমস্যার উপসংহারে আসেন। কিন্তু আমি দায়িত্ব নিয়ে বলতে পারি, এদের সম্পর্কে যতটা শোনা যায়, ততটা অপরাধে অপরাধী এরা নয়। ধর্ষনের কথা বলবেন অনেকে, কিন্তু সেটা দেশের মোট হারের চেয়ে কোনো অংশে বেশি বলে মনে হয় না আমার। এবং আবারও জোর গলায় বলতে চাই, পার্বত্য চট্টগ্রামে অনেক ধর্ষনের সাথেই খুব সচতুরভাবে বাঙালিদের; বিশেষ করে সেটেলারদের জড়ানোর শক্ত চেষ্টা হয়। যখন দেখা যায় কোনো নারী খুন হয়েছে, কিন্তু খুনী কিংবা খুন হওয়ার মোটিভ সম্পর্কে ধোঁয়াশা থাকছে, তখনই সেটা সাম্প্রদায়িক ফায়দা হাসিলের জন্য আস্তে করে সেটেলারদের দিকে ঠেলে দেয়া হয়। এই আর্টিকেলটি পড়ুন। আমি নিজে পার্বত্য চট্টগ্রামে সাম্প্রতিক অনেকগুলো পাহাড়ি নারী ধর্ষণের ঘটনার কেসস্টাডি করেছি। বুঝতে পারবেন অনেক কিছু। 
অনেকে ভূমি দখলের কথা বলবেন। একেবারে নির্মোহ দৃষ্টিভঙ্গি থেকে বাস্তবতা বলছি। এরা কেউই ক্রিমিনাল না। এরা আপনার আমার মতো সাধারণ মানুষ, কিছুটা গরীব। হয়তো নিজেদের বসতভিটা নদীর গর্ভে বিলীন হয়ে গেছে, কিংবা প্রভাবশালী কেউ উচ্ছেদ করেছে। ফলে জিয়া যখন তাদের এখানে আনতে চাইলেন, তারা সাগ্রহে রাজী হয়েছিল। একটু মানবিক দৃষ্টিকোণ থেকে দেখুন। সাম্প্রতিক সময়ে ম্যালেরিয়ায় পাহাড়ে মানুষ মৃত্যুর খবর সবার কানে আসছে। এখন না হয় চিকিৎসা নেবার আলসেমিতে বা স্বাস্থ্যসেবার দুর্বলতায় এমন ঘটছে। আশির দশকে ম্যালেরিয়া মানেই ছিল মৃত্যু। বহু মানুষ মারা গেছে কেবল ম্যালেরিয়ায়। জীবনের ঝুঁকি নিয়ে সেখানে পাড়ি জমানোর কারন কী হতে পারে? চিন্তা করেছেন, মানুষ কতটুকু অসহায় হয়ে গেলে নিজের জীবনের ঝুঁকি নেয়? এরপর ছিল শান্তিবাহিনী। শান্তিবাহিনী প্রথম থেকেই এদেরকে টার্গেট করেছিল। হুমায়ুন আজাদের ‘পার্বত্য চট্টগ্রাম : সবুজ পাহাড়ের ভেতর দিয়ে প্রবাহিত হিংসার ঝরনাধারা’ বইটা পড়তে পারেন। অনেক বিবরণ পাবেন - কীভাবে বাঙালি পাড়া জ্বালিয়ে দিত শান্তিবাহিনী, কিংবা ধরে ধরে খুন করতো। কিন্তু পেছনে যাবার রাস্তা ছিল না তাদের। ফলে আর্মির সাহায্যে খুব দ্রুতই শান্তিবাহিনীর বিরুদ্ধে লড়তে শুরু করে তারা। কিন্তু ততটা সফল হয়নি। তবুও মনের ভেতরে শান্তিবাহিনী তথা চাকমাদের ব্যাপারে এতটাই ঘৃণা তাদের অন্তরে আছে, যতটা তাদের সম্পর্কে চাকমাদের আছে। আপনি এমন কোনো সেটেলার পরিবার পাবেন না, যাদের এক বা একাধিক আপনজন শান্তিবাহিনীর হাতে নিহত হননি। ট্রাস্ট মি, মশকারা করছি না। খোঁজ নিন সেটেলার পাড়ায় গিয়ে। ফলে বেসামরিক মানুষ মারা উচিৎ নয় - এই সামান্য বোধটুকু তাদের ছিল না, যেমনটা ছিল না শান্তিবাহিনী ও তাদের সাথে আসা পাহাড়িদেরও। তাদেরকে আর্মি কোনোরূপ পারিশ্রমিক ছাড়া গরুর মতো খাঁটিয়েছে। পালাতে চাইলে কিংবা কাজে ফাঁকি দিলে নির্মম প্রহার, লাঠি, উষ্ঠা, বেদম মার তো ছিলই।
৫ একর জমির দলিল বুঝিয়ে দেয়া হয়েছে, কিন্তু দখল বুঝিয়ে দেয়া হয়নি। ফলে পাহাড়ি অনেকের সাথে সমস্যা হয়েছে। তবে যতটা বলা হয় ততটা নয়। কেউ কারো চেয়ে জমি নিয়ে সহিংসতা কম করেনি। এতদিন হয়তো একটা জমির দিকে কারো কোনো মনোযোগই ছিল না, বা কোনো গুরুত্বই ছিল না। যখন সেটার আশেপাশে সেটেলার বসানো হয়েছে, তখন কয়েক মাইলব্যাপী সব ভূমি নিজের হয়ে গেছে! এছাড়া শান্তিবাহিনীর হামলার মুখে ক্রমেই কমতে থাকা সেটেলারদের যখন আনসার বা আর্মি ক্যাম্পের পাশে এনে গুচ্ছগ্রাম বানিয়ে রাখলেন জেনারেল ইব্রাহীম, তখন একটা ক্ষতি হয়ে গেল, যেটা সাধারণত বলা হয় না। নিজেদের ৫ একর জমি ছেড়ে এবার ১০ একর জমিতে বাকী ৫০টা পরিবারের সাথে একসাথে বসবাস করতে হলো তাদের। উদ্দেশ্য ছিল যাতে তারা সবাই মিলে শান্তিবাহিনী প্রতিরোধ করতে পারেন। কিন্তু উল্টো সবার বাড়ি জ্বালিয়ে দেয়া গেছে এক সাথে। অপরিদিকে নিজেদের ফেলে আসা ৫ একর জমি দখল করে ফেলেছে পাহাড়িরা। সেটা আর কখনই ফিরে পাওয়া যায়নি।
নতুন যা করতে বলছিলাম। এই মানুষগুলোকে সেটেলার না বলি। এদেরকে উদ্ধাস্তু, বিশেষ করে পরিবেশ উদ্ধাস্তু হিসেবে গন্য করি। অন্তত মানবিকভাবে হলেও। বাংলাদেশ সরকার জলবায়ু পরিবর্তনের ক্ষতিপূরণ হিসেবে ব্যাপক অর্থ পাবে পশ্চিমা দেশগুল থেকে। কিন্তু সেগুলো পেতে হলে বিভিন্ন প্রকল্প তৈরি করতে হবে। সরকারের কাছে দাবি জানাচ্ছি, অন্তত একটি বৃহৎ প্রকল্প যাতে পার্বত্য চট্টগ্রামের পরিবেশ উদ্ধাস্তুদের জন্য নেয়া হয়। কারণ পরিবেশ উদ্ধাস্তু হবার ফলে সমস্ত ক্ষতি বয়ে বেড়াতে হয়েছে আজীবন তাদের, কিন্তু ক্ষতিপূরনটা তারা আজও পায়নি। উল্টো শুনতে হয়েছে গঞ্জনা ও অপমানজনক বিশেষণ। শিকার হতে হয়েছে বৈষম্যর। আসুন মানবিক দৃষ্টিকোণ থেকে এই উদ্ধাস্তু মানুষগুলোকে আর শাস্তি না দিই। ভূমিহীন মানুষগুলোর অধিকার নিশ্চিত করতে আহ্বান জানাই সংশ্লিষ্ট কতৃপক্ষকে। তাদেরকে পরিবেশ উদ্ধাস্তু হিসেবে পরিচিত করে পশ্চিমাদের কাছ থেকে তাদের ক্ষতিপূরন পাইয়ে দিতে সহযোগীতা করি। 
সবচেয়ে বড় যে কথাটি, সেটি হচ্ছে, এখানে একটি নতুন প্রজন্মের জন্ম হয়েছে। তারা তো পাহাড়ের সন্তান, সেখানেই তাদের জন্ম। সেই জন্মের দাবি থেকে সহজাত দেশপ্রেম বা জাতীয়তাবোধের দাবি জন্মায় সেটা অস্বীকার করবেন কীভাবে? এই নতুন প্রজন্ম যখন আপনাকে প্রশ্ন করবে, পার্বত্য চট্টগ্রাম কি আমারও দেশ নয়? তখন আপনি কী উত্তর দেবেন? আমি 'সেটেলার' নই, বাবা জমি কিনে বসবাস করছেন চাকুরী শেষে। কিন্তু আমার জন্মও তার পরে, সেই পাহাড়ে। আজ ২২টা বছর হয়ে গেল। পাহাড় কি তবে আমারও দেশ নয়?


