রাঙ্গামাটিতে মেডিকেল কলেজ ও বিশ্ববিদ্যালয় স্থাপনের বিরোধীতা কেন_ 



সকল ছাত্র সংগঠনের ঐক্যবদ্ধ সমাবেশ

অবশেষে পাহাড়ের মানুষ বহুল প্রতীক্ষিত একটি ঘোষনার বাস্তবায়নের আলো দেখতে পেয়েছে। সম্প্রতি স্বাস্থ্য মন্ত্রণালয় থেকে এক বিজ্ঞপ্তিতে রাঙ্গামাটি মেডিকেলে কলেজে এই শিক্ষাবর্ষ থেকে শিক্ষার্থী ভর্তি প্রক্রিয়া শুরু করার ঘোষণা ও সংশ্লিষ্ট বিভাগকে নির্দেশনা দেওয়া হয়েছে। ২০০০ সালে তৎকালীন আওয়ামী লীগ সরকার রাঙ্গামাটিতে বিজ্ঞান ও প্রযুক্তি বিশ্ববিদ্যালয় স্থাপনের সিদ্ধান্ত নিলেও, পার্বত্য চট্টগ্রাম জনসংহতি সমিতির (পিসিজেএসএস) বিরোধীতার মুখে তা এতদিনেও আলোর মুখ দেখেনি। তাদের এই বিরোধীতা মেডিকেল কলেজকেও ছাড় দেয়নি। এই পর্যন্ত রাঙ্গামাটিতে মেডিকেল কলেজ এবং বিজ্ঞান ও প্রযুক্তি বিশ্ববিদ্যালয় স্থাপনে শন্তু লারমার নেতৃত্বে পার্বত্য চট্টগ্রাম জনসংহতি সমিতি (পিসিজেএসএস) ছাড়া কোন ধরণের সাধারন মানুষ বা দল বিরোধীতা করছে না। যদিও ইচ্ছে থাকা সত্বেও অনেক পাহাড়ি সামাজিক সংগঠন পিসিজেএসএস-এর রোষের মুখে পড়ার ভয়ে অংশগ্রহন করেনি, তবুও ছাত্রলীগ, ছাত্রদল, ছাত্র ইউনিয়ন – এই তিনটি ত্রিমুখী দল পর্যন্ত এই দাবীর পক্ষে একসাথে বৃষ্টিতে ভিজে সমাবেশ করেছে। সামগ্রীক উন্নয়নের স্বার্থে কোন রাজনীতি না করার এই উদ্যোগ অবশ্যই প্রশংসনীয়। পাহাড়ের অনেক পাহাড়ি ব্যাক্তিত্ব ও শিক্ষাবিদ সরকারের এই উদ্যোগকে স্বাগত জানিয়েছেন বলে আমরা দেখেছি গনমাধ্যমে। কোণঠাসা পিসিজেএসএস একে ‘জনমত পরবর্তন করার চক্রান্ত’ হিশেবে দেখছে। পিসিজেএসএস-এর দাবী সমূহই আবার ঢাকায় বসে কতিপয় বুদ্ধিজীবী পড়ে শুনাচ্ছেন,যাদেরকে আবার নিয়মিতই জনসংহতির বিভিন্ন অনুষ্ঠানে দেখা যায়। আসুন বিশ্ববিদ্যালয় স্থাপনের বিরোধীতা করতে গিয়ে জনসংহতি সমিতির অনলাইন ও অফলাইন প্রচারনাগুলো আলোচনা করা যাক। বিশ্ববিদ্যালয় স্থাপনের বিরোধীতা করতে গিয়ে এখন পর্যন্ত যেসব (কু)যুক্তি দেখা গেছে, সেগুলো হল- 
চুক্তি বাস্তবায়ন না করে মেডিকেল কলেজ বা বিশ্ববিদ্যালয় স্থাপন করা যাবে না। 
মেডিকেল কলেজ বা বিশ্ববিদ্যালয় স্থাপন করতে গিয়ে ‘আদিবাসী’দের ভূমি দখল করা হবে।
বিশ্ববিদ্যালয় বা মেডিকেল কলেজ স্থাপনের আগে প্রাথমিক ও মাধ্যমিক শিক্ষা মানোন্নয়ন করতে হবে। নয়তো বিশ্ববিদ্যালয় কোন কাজে আসবে না! 
চুক্তি মোতাবেক মেডিকেল কলেজ বা বিশ্ববিদ্যালয় স্থাপনের পূর্বে আঞ্চলিক পরিষদ (শন্তু লারমার নেতৃত্বাধীন) ও জেলা পরিষদের সাথে আলাপ করা হয়নি।
এসব স্থাপন করা হলে,সংখ্যাগরিষ্ঠ (বাঙালি) মানুষ উচ্চতর শিক্ষার সুযোগ পাবে। বিশ্ববিদ্যালয়ে চাকুরীও সমতলের লোকেরা পাবে।
এসব স্থাপনের ফলে সমতল থেকে নতুন বাঙালি অভিবাসীর আগমন ঘটবে, যাদের দ্বারা ‘আদিবাসী’ মেয়েদের ধর্ষনের ঝুঁকি আছে।
এসব স্থাপনের মাধ্যমে পাহাড়ে নতুন করে ‘বাঙালি অভিবাসন’ ঘটবে, যার ফলে ‘আদিবাসী’ ও অভিবাসী বাঙালিদের জনসংখ্যার ভারসাম্য নষ্ট হবে! 

এখন পর্যন্ত আমি এই ৭টি যুক্তি খুঁজে পেলাম অনেক কষ্টে। জনসংহতির অনেক সমর্থক ঢালাও ভাবে বিরোধীতা করে যাচ্ছেন এই বলে যে, চুক্তি বাস্তবায়ন করার পূর্বে মেডিকেল কলেজ স্থাপন হলে পাহাড়ে আবার আগুন জ্বলবে! যখন আমি প্রশ্ন করি, চুক্তি বাস্তবায়নের সাথে মেডিকেল কলেজ বা বিশ্ববিদ্যালয় স্থাপনের সম্পর্ক কী? তখন তারা একই কথাই পুনরাবৃত্তি করেন, কোন যুক্তি হাজির করতে পারেন না। অনেক কষ্টে এই ৭টি যুক্তি (যুক্তি না বলে কুযুক্তি বলাই শ্রেয়) জোগাড় করতে পেরেছি। আমরা এসব যুক্তি আলোচনা করব, তার আগে পিসিজেএসএস-এর বিরোধীতার মাত্রাটা বুঝার চেষ্টা করি। অর্থাৎ তারা কী তীব্রতার সাথে এই বিরোধীতা করছে সেটার একটা মাত্রা উপলব্ধি করি। অস্বাভাবিকতা এমনিতেই টের পাওয়া যাবে। 


এই পর্যন্ত চরম সব প্রতিক্রিয়া দেখিয়েছে জনসংহতি তথা পিসিজেএসএস। তাদের বিরোধীতার কারনে ২০০০ সালে প্রযুক্তি বিশ্ববিদ্যালয় স্থাপনের সিদ্ধান্ত নেওয়া হলেও, এখন পর্যন্ত তা আলোর মুখ দেখেনি। গতবার শেখ হাসিনা এসে মেডিকেল কলেজ ও প্রযুক্তি বিশ্ববিদ্যালয়ের ভিত্তি প্রস্তর উদ্বোধন করেছেন। এবার মেডিকেল কলেজে এই শিক্ষাবর্ষ থেকে শিক্ষার্থী ভর্তির সিদ্ধান্ত নেওয়া হয়েছে। এর পর থেকে পাহাড় আবার ‘অশান্ত’ করে দেওয়ার হুমকি থেকে শুরু করে মিছিল-মিটিং, সভা-সমাবেশ, মানববন্ধন, প্রধানমন্ত্রী বরাবর স্মারকলিপি পেশ, অনলাইনে ভুয়া প্রচারনা, ঢাকায় পোষ্য বুদ্ধিজীবীদের মুখ দিয়ে তোতা পাখির বুলি বের করানো সহ সব রকম উপায়ে বিরোধীতা করছে তারা। রীতিমত বৃহৎ আকারে ও পরিসরে! 


অথচ তাদের যুক্তির মধ্যেও এমন কোন গঠনমূলক যুক্তি খুঁজে পাবেন না, যার মধ্যে এত তীব্র বিরোধীতার কোন হেতু আছে। প্রথম যুক্তি - আগে চুক্তি বাস্তবায়ন, পরে বিশ্ববিদ্যালয় স্থাপন। চুক্তিতে কি বলা আছে, পার্বত্যাঞ্চলে কোন বিশ্ববিদ্যালয় স্থাপন করা যাবে না?! কোন মেডিকেল কলেজ স্থাপনে কি চুক্তিতে কোন বিধি নিষেধ আছে?!উত্তর হল - না, নেই। দ্বিতীয় যুক্তি - এসব স্থাপন করতে গেলে নাকি উপজাতিদের ভূমি দখল করা হবে! অথচ, পার্বত্য বিষয়ক প্রতিমন্ত্রী বীর বাহাদুর, যিনি নিজেও একজন উপজাতি, স্পষ্ট ভাষায় বলে দিয়েছেন, বিশ্ববিদ্যালয় স্থাপন করা হবে সরকারী খাস জমিতে, এর মধ্যে যদি কোনভাবে কারো জমি পড়ে যায়, তাহলে তাকে উপযুক্ত ক্ষতিপূরন পরিশোধ করা হবে। এরপর আর কথা থাকে? সদিচ্ছাই এখন প্রয়োজন। 

এরপরের যুক্তি - পার্বত্যঞ্চলের প্রাথমিক ও মাধ্যমিক শিক্ষার মানোন্নয়ন ব্যাতিত বিশ্ববিদ্যালয় স্থাপন করলে কোন লাভ হবে না। হ্যাঁ আমি স্বীকার করছি, পাহাড়ের প্রাথমিক ও মাধ্যমিক শিক্ষার হার খারাপ, মানও সন্তোষজনক নয়। সেখানে দক্ষ শিক্ষকের অভাব খুব বেশি, কারন সমতলের দক্ষ শিক্ষকেরা সেখানে যেতে চান না। ফলে বেশিরভাগ স্কুলে মান্ধাতা আমলের স্থানীয় উপজাতি শিক্ষক দিয়েই চলছে। সেটার দিকে নজর দেওয়া উচিৎ অবশ্যই,কিন্তু তার মানে এই নয় যে বিশ্ববিদ্যালয় স্থাপন করা যাবে না। বিশ্ববিদ্যালয় স্থাপিত হলে স্থানীয় শিক্ষার্থীদের জন্য অনেক সুবিধা হবে। আমি নিজে বাধ্য হয়ে বেসরকারী বিশ্ববিদ্যালয়ে পড়ছি। আমি পাহাড়ে স্থায়ী বসবাসকারী হলেও, উচ্চ-মাধ্যমিক পর্যায় পাহাড়ের বাইরে পড়ার কারনে ও বাঙালি হওয়ার কারনে, কোন কোটাই আমার জন্য প্রযোজ্য হয়নি! তাই পিতার ঘাম মাখা অর্থে ব্যায়বহুল উচ্চ শিক্ষা গ্রহনে বাধ্য হচ্ছি। আমাদের সময়ে বিজ্ঞান ও প্রযুক্তি বিশ্ববিদ্যালয় বা মেডিকেল কলেজ থাকলে, আমিও হয়তো এত টাকায় ঢাকায় বেসরকারী বিদ্যালয়ে না পড়ে, অনেক কম খরচে আরও উন্নত শিক্ষা গ্রহন করতে পারতাম। আমার মত এমন অনেক শিক্ষার্থীকেই আজ বাইরে পড়তে হচ্ছে। তাই আমরা চাই না, আমাদের ভবিষ্যৎ প্রজন্মও একই সমস্যায় পড়ুক। এছাড়া এসব বিশ্ববিদ্যালয়ের শিক্ষার্থীরাও পাহাড়ে মাধ্যমিক ও প্রাথমিক স্তরে দক্ষ শিক্ষকের অভাব পরোক্ষভাবে পূরণ করতে পারবেন। কোন এক দিন প্রাথমিক শিক্ষার মানোন্নয়ন হবে, সেদিন পর্যন্ত বিশ্ববিদ্যালয়ের কাজ স্থগিত রাখার দাবি স্রেফ মূর্খতা। বরং এই বিশ্ববিদ্যালয়ই মাধ্যমিক ও প্রাথমিক স্তরের পড়াশুনার মানোন্নয়ন করতে ভূমিকা রাখবে বলে আমাদের বিশ্বাস। এছাড়া মাধ্যমিক ও প্রাথমিক স্তরের এই দূরাবস্থার মধ্যেই কি প্রচুর উপজাতি শিক্ষার্থী দেশব্যাপী বিশ্ববিদ্যালয়ে পড়াশুনা করছে না? রাঙ্গামাটিতে যদি তারা পড়াশুনা করে, সেটা তো আরও সুবিধে, এত কষ্ট করে এত অর্থ ব্যয় করে এত দূরে গিয়ে আর উচ্চ শিক্ষা গ্রহন করতে হল না। প্রাথমিক শিক্ষার মানোন্নয়নের দাবী তোলাই যায়, কিন্তু বিশ্ববিদ্যালয়ের বিরোধীতা করে নয়, অন্তত যে অস্বাভাবিক তীব্রতায় তারা বিরোধীতা করছে, সেভাবে তো নয়ই। 

তাদের চতুর্থ যুক্তি হল, চুক্তিনুযায়ী শন্তু লারমা ও জেলা পরিষদ চেয়ারম্যানের সাথে আলাপ করা হয়নি। কথাটি আংশিক সত্য, আংশিক মিথ্যা। জেলা পরিষদ চেয়ারম্যানের সাথে আলোচনা করেই এসব সিদ্ধান্ত বাস্তবায়নের পদক্ষেপ নেওয়া হয়েছে। শন্তু লারমার সাথেও আলোচনা করা হয়েছে, কিন্তু তিনি বিরোধীতা করে গেছেন, এবং এখনও করছেন। চুক্তিতে তো এটা লেখা নেই যে, শন্তু লারমা বিরোধীতা করলে সেটা সরকার বাস্তবায়ন করতে পারবে না। সরকার ভালো মনে করলে, আঞ্চলিক পরিষদের পরামর্শ মেনে নাও নিতে পারেন, সেই ক্ষমতা সরকারের আছে। এমন ভুরি ভুরি উদাহরন আছে যে, শন্তু লারমার মতের মূল্য দিতে গিয়ে সরকার বহু প্রকল্প বাস্তবায়ন করেনি বা বহু সিদ্ধান্ত প্রত্যাহার করেছে। সুতরাং মাঝেমাঝে সরকারের ইচ্ছারও বাস্তবায়ন জরুরী। নয়তো কেউ নিজেকে সর্বময় ক্ষমতার অধিকারী ভাবতে পারেন। 

পঞ্চম যেই যুক্তিটি আমরা দেখেছি, সেটা পাহাড়ি সংগঠনটির কর্তাব্যাক্তিদের খুবই সংকীর্ন মানসিকতা নির্দেশ করে। প্রথমত: প্রস্তাবিত মেডিকেল কলেজ বা বিশ্ববিদ্যালয়ে বাঙালি ও পাহাড়ি - উভয়েই সমান সুযোগ পাওয়া নিশ্চিত হবে বলে আমার চাওয়া ও বিশ্বাস। দ্বিতীয়ত: যদি কেউ বঞ্চিত হয়, তারা হবে বাঙালিরা। কারন এখন পর্যন্ত এমন কোন নিয়োগ বা শিক্ষা প্রতিষ্ঠানে ভর্তি প্রক্রিয়া কারও চোখে পড়েনি, যেখানে উপজাতিদের চেয়ে বাঙালিরা বেশি সুযোগ পেয়েছে! আর যদি পায়ও, সেই যুক্তিতে বিরোধীতা করা নিছক সংকীর্ন মনোবৃত্তির পরিচায়ক। আর চাকুরীর বিষয়টি ভিন্ন, সেখানে যোগ্য ব্যাক্তিকেই সুযোগ দিতে হবে। আর মনে রাখতে হবে, এই বিশ্ববিদ্যালয়ই ভবিষ্যতের যোগ্য ব্যাক্তি সৃষ্টি করবে। 

ষষ্ঠ যুক্তিটি একাধারে অবমাননাকর ও সত্য উদ্ঘাটক। এই যুক্তির মাধ্যমে গোটা বাংলাদেশের নাগরিকদের (যেহেতু গোটা দেশ থেকেই কমবেশি শিক্ষার্থী আসবে) পরোক্ষভাবে ঢালাওভাবে ‘ধর্ষনমনা’ আখ্যা দেওয়া হয়েছে। এটি নিয়ে কিছু বলতেও রুচিতে বাঁধছে। কিন্তু প্রকৃত পরিস্থিতি কী, সেটা আমরা ভালো করেই জানি। এই যুক্তিটির মাধ্যমে পাহাড়ে কিছুদিন পরপর ধর্ষনের যে অভিযোগ তারা উঠান, সেটাও কি প্রশ্নবিদ্ধ হয় না? সারাদেশে তো বিশ্ববিদ্যালয় কম নেই, সেখানেও কি ধর্ষন বৃদ্ধি পেয়েছে?!ধর্ষন, ভূমি বেদখল ও চুক্তি – শব্দ গুলোর অপপ্রয়োগ করে সকল ধরণের বিরোধীতার লাইসেন্স তাদেরকে কে দিয়েছে? বরং এই শব্দগুলোর রাজনৈতিক ব্যাবহার রুখতে হবে। 

সপ্তম ও শেষ যুক্তিটি সম্প্রতি কলামিস্ট আবুল মকসুদের মুখ থেকে শোনা। তিনি বলেছেন, বিশ্ববিদ্যালয় স্থাপিত হলে নাকি পাহাড়ে ‘অভিবাসী’ বাঙালি ও ‘আদিবাসী’ পাহাড়িদের জনসংখ্যার ভারসাম্য নষ্ট হবে। আমি বুঝতে পারছি না, তার মত ব্যাক্তি কীভাবে এই ধরনের অপরিপক্ক মন্তব্য করেন। সারাদেশে বহু বিশ্ববিদ্যালয় আছে, সেখানে অনেকে চাকুরীসূত্রে আসেন, কিন্তু কেউই স্থায়ী হন না। সাকূল্যে ২,০০০ শিক্ষার্থী পড়াশুনার উদ্দেশ্যে আসবে, আবার পড়াশুনা শেষ করে লব্ধ বিদ্যা কাজে লাগাতে ছুটবে দেশ-বিদেশে, তারা তো কেউই পাহাড়ে স্থায়ীভাবে গেঁড়ে বসবে না। এই দুই হাজার মানুষ কী করে এই বিশাল জনপদের জনসংখ্যার ভারসাম্য বিনষ্ট করবেন? এসব যুক্তি কি নিছকই ভীতি জাগানোর উদ্দেশ্যে ছড়ানো হচ্ছে না? 

মূলত, উপরোক্ত যুক্তি গুলোর মধ্যে ৫ নম্বর যুক্তিই আমার কাছে তাদের এই তীব্র আন্দোলনের অন্যতম কারন মনে হয়েছে, তবে মূল কারন নয়। বাকি সব যুক্তিই অসার ও তর্কের খাতিরে দেখানো হচ্ছে। পাহাড়ে সবকিছুকেই পাহাড়ি-বাঙালি বিরোধে নামিয়ে আনা হয়। বিশ্ববিদ্যালয় বা মেডিকেলে কলেজ স্থাপনের মত মহতি উদ্যোগও এই সাম্প্রদায়িক রাজনীতির বাইরে যেতে পারেনি। এবার সেটা করছেন জনসংহতি সমিতির কর্তারা। অথচ, বিশ্ববিদ্যালয়ের সুফল শুধুমাত্র বাঙালিরা নন, পাহাড়িরাও সমান বা বেশি ভোগ করবেন। মূল কারনটি হচ্ছে, পাহাড়ে বিশেষ করে রাঙ্গামাটিতে জনসংহতির ‘সায়’ ছাড়া সরকারের পক্ষে কিছু করা সম্ভব নয়, সেটাই প্রমান করতে চান তারা। পাহাড়কে সারাদেশ থেকে বিচ্ছিন্ন রাখার একটি চেষ্টা সবসময় কিছু পাহাড়ি নেতারা করে থাকেন বলে অভিযোগ করে গিয়েছিলেন প্রয়াত লেখক হুমায়ুন আজাদ। বিশ্ববিদ্যালয় স্থাপনের বিরোধীতাকে আমি এই বিচ্ছিন্ন করে রাখার প্রক্রিয়ার এক নব্য সংস্করন বলতে পারি। পাহাড়কে উন্মুক্ত করে দিতে হবে। মানুষ আসুক, দেখে যাক পাহাড়ে আসলে কী হচ্ছে। ঢাকায় গিয়ে কিছু লোক সভা সেমিনারে যা বলবেন সেটাই একমাত্র সত্য নয় – এই ব্যাপারটি সমতলের মানুষ এসে বুঝুক। সারাদেশ থেকে মেধাবী শিক্ষার্থীরা পড়াশুনা করতে এসে দেখবে এখানকার সত্যিকার পরিস্থিতি, ছড়িয়ে দেবে সারাদেশে, ভুল ভাঙ্গাবে মানুষের। সম্ভবত এখানেই যত ভয় অনেকের। তাই হয়তো এই মহৎ উদ্যোগের বিরুদ্ধে তাদের অস্বাভাবিক তীব্র প্রতিক্রিয়া। 

নাজমুল আহসান

