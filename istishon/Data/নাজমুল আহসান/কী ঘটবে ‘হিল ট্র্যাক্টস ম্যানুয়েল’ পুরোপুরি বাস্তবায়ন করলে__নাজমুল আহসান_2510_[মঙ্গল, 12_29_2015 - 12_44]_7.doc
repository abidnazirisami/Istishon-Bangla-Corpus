কী ঘটবে ‘হিল ট্র্যাক্টস ম্যানুয়েল’ পুরোপুরি বাস্তবায়ন করলে_


১৯০০ সালের ৬ জানুয়ারী ‘হিল ট্র্যাক্টস ম্যানুয়েল’ বা পার্বত্য চট্টগ্রাম বিধিমালা প্রণয়ন করে ইংরেজরা। এতে পার্বত্য চট্টগ্রামকে দেশের একটি ‘অনিয়মিত জেলা’ হিসেবে চিহ্নিত করা হয়। বিধিমালাটি সাধারণ মানুষকে কোন সুবিধা না দিলেও, সামন্ত প্রভুদের ব্যাপক সুবিধা দিয়েছিল। এখনও স্বায়ত্বশাসন প্রাপ্তি ও পার্বত্য চট্টগ্রামে সমতলবাসীর প্রবেশ নিষিদ্ধের যৌক্তিকতা প্রমাণে বিধিমালাটিকে পাহাড়িরা ‘গুরুত্বপূর্ণ দলিল’ হিসেবে গণ্য করে থাকে। অথচ, ওই বিধিমালার বেশ কয়েকটি ধারা ছিল সাধারণ উপজাতীয়দের জন্য রীতিমত অবমাননাকর। বাহ্যত, দেখে মনে হবে এতে পাহাড়িদের ‘ভূমিপুত্র’ হিসেবে এক ধরণের ‘স্বীকৃতি’ দিয়েছে বৃটিশ সরকার। কিন্তু আদতে তা ছিল না। যেমন, ফলাও করে বলা হয়, জেলা প্রশাসকের অনুমতি ব্যাতিত বহিরাগত কারও পার্বত্য চট্টগ্রামে প্রবেশ নিষিদ্ধ করা হয়েছিল বিধিমালাটিতে। কিন্তু কেন নিষিদ্ধ হয়েছিল, তা পাহাড়ি অ্যাক্টিভিস্ট কিংবা সুশীল ‘দরদী’রা উল্ল্যেখ করেন না! বরং, এখনও হিল ট্র্যাক্টস ম্যানুয়েল (পড়ুন আংশিক) বাস্তবায়নের দাবি উঠে বিভিন্ন ফোরামে। নিজের লেখায় এখনও বিধিমালাটির বিভিন্ন বিধি ও ধারাকে ‘কার্যকরী রেফারেন্স’ হিসেবে উল্লেখ করতে দেখেছি চাকমা রাজা দেবাশীষ রায়কে। আসুন কিছু সত্য জানা যাক। 
বিধিমালাটির ফলে গোটা পার্বত্য চট্টগ্রামের ‘বিধাতা’ বনে যান জেলা প্রশাসক বা ডেপুটি কমিশনার বা ডিসি। শান্তিচুক্তির পর পার্বত্য চট্টগ্রামের ক্ষমতায় ভারসাম্য আনতে পুরো ক্ষমতা বিকেন্দ্রীকৃত বা বিভিন্ন খাতে বিন্যাস্ত করা হয়েছে। অবশ্য আঞ্চলিক পরিষদ ও জেলা পরিষদ, যেগুলোর উভয়ের নিয়ন্ত্রক হলেন পাহাড়িরা, সেগুলোর ক্ষমতা সরকার ও স্থানীয় প্রশাসনের উর্ধ্বে। কিন্তু হিল ট্র্যাক্টস ম্যানুয়েলে এতকিছুর বালাই ছিল না। সব ক্ষমতা কুক্ষিগত ছিল জেলা প্রশাসকের হাতে। মূল টুইস্ট হলো, এ জেলা প্রশাসক হতেন পাহাড়ের বাইরের একজন ইংরেজ! এ বিধানটি উপজাতি নেতারা খুব সযত্নে এড়িয়ে যান। প্রশ্ন হলো, শান্তিচুক্তি বাতিল করে, এ বিধান পরিপূর্ণ কার্যকর করা হলে কি স্বায়ত্বশাসন জুটবে কপালে? আঞ্চলিক পরিষদ ও জেলা পরিষদ বিলুপ্ত করে সর্বময় ক্ষমতা পাহাড়ের বাইরের অর্থাৎ সমতলবাসী বাঙ্গালী জেলা প্রশাসকের হাতে ন্যাস্ত করা হলে কি খুশি হবেন পাহাড়িরা? শুধু তা-ই নয়, আরও অনেক চরম অপমানজনক কিছু বিধান আছে হিল ট্র্যাক্টস ম্যানুয়েলে। যেমন,
 পার্বত্য এলাকা ‘নন-রেগুলেটেড এরিয়া’ বা ‘অনিয়ন্ত্রিত’ এলাকা। জেলা প্রশাসকের অনুমতি ব্যতিত কেউ প্রবেশ করতে কিংবা বসতি স্থাপন করতে পারবে না।
 উপজাতীয়রা পঁচিশ বিঘা জমি ব্যাবহার করতে পারবে, কিন্তু জমির মালিক হতে পারবে না।
 বিচারালয়ে কোন উকিল থাকবে না।
 রাজা, হ্যাডম্যান ও কারবারিরা থাকবে।
 উপজাতীয়রা বিনা পারিশ্রমিকে সরকারি কর্মকর্তাদের চাহিদা মোতাবেক কাজ করে দিতে বাধ্য থাকবে।
 রাজা, হেডম্যান এমনকি কারবারিরাও নিজেদের অধীনস্থ উপজাতীয়দের খাটাতে পারবে কোন পারিশ্রমিক না দিয়েই!
বিধানগুলো পড়লেই আর ব্যাখ্যার প্রয়োজন পড়ে না। জেলা প্রশাসক নিজের অসীম ক্ষমতাবলে যাকে ইচ্ছা তাকে প্রবেশাধিকার দিতে পারবেন। ইংরেজ আমলে পার্বত্য চট্টগ্রাম নিয়ে কারও আগ্রহ না ছিল না হয়তো। কিন্তু ক্রমবর্ধমান জনসংখ্যার চাপে এখন অনেকেই সেখানে যেতে চাইবেন। জেলা প্রশাসক তখন অনুমতি দিলে, কোন আইনের সুরক্ষায় চ্যালেঞ্জ জানাবেন পাহাড়িরা? 
প্রশ্ন হলো, পার্বত্য চট্টগ্রামের বাইরের কেউ সেখানে প্রবেশ করতে চাইলে জেলা প্রশাসকের অনুমতি নেওয়ার প্রয়োজন ছিল কেন? বাঙ্গালী ‘সেটেলারদের’ প্রবেশ রুখে দেওয়ার জন্য? মোটেই নয়! এ বিধান নিয়ে বিশাল বড় কার্ড খেলা হয়। উনিশ শতকের শেষের দিকে ব্রিটিশদের সঙ্গে যুদ্ধ বাঁধে আদিবাসী কুকিদের। আরাকান থেকে পাহাড়ে যাওয়া চাকমা ও মারমাদের কিছুতেই মানেনি কুকিরা, ইংরেজদের তো নয়ই। ইংরেজরা তাই কুকি বিদ্রোহ ঠেকাতে চাকমা রাজপরিবার ও অভিজাত পরিবারসমূহের সঙ্গে সম্পর্ক তৈরি করে। বনে-জঙ্গলে ততদিনে তীর-ধনুক নিয়ে ইংরেজদের নাভিশ্বাস ছুটিয়ে দিয়েছে কুকিরা। কুকিদের এ উপদ্রব ঠেকাতে তৎকালীন বৃটিশ সরকার ১৯০০ সালের হিল ট্র্যাক্টস ম্যানুয়েল জারি করতে বাধ্য হয়। কুকিদের তাড়িয়ে দেওয়া হয় গহীন অরণ্যে বা পার্বত্য চট্টগ্রামের বাইরে। এ বিধিমালায় বহিরাগত বলতে মূলত কুকিদেরই বোঝানো হয়েছে। তাদের পুনঃপ্রবেশ ঠেকাতেই এ বিধান প্রণয়ন করা হয়। ‘বর্তমান পাহাড়িদের’ ভূমিপুত্র হিসেবে ‘স্বীকৃতি’ দেওয়া বা ‘সম্মানিত’ করার কিছু ছিল না। বরং, এর মাধ্যমে প্রকৃত ভূমিপুত্র কুকিদের অধিকার রহিত করা হয়েছিল। এ বিধানের সঙ্গে বাঙ্গালীদের প্রবেশেরও কোন বিরোধ ছিল না। তখনকার বৃটিশ হিসাবেই দেখা যায়, পার্বত্য চট্টগ্রামের জনসংখ্যার শতকরা দুই-তিন ভাগ ছিলেন বাঙ্গালী মুসলমান। বাঙ্গালী কিংবা অন্যান্য জাতিগোষ্ঠির মানুষ হরহামেশাই জেলা প্রশাসকের অনুমতি নিয়ে প্রবেশ করতে পারতেন। সুতরাং, বর্তমানে বাঙ্গালীদের আগমন বন্ধ করতে এই বিধিমালার দোহাই যে দেওয়া হচ্ছে, তার নৈতিক ভিত্তি কতটুকু?
বিধিমালা অনুযায়ী, বৃহত্তর পার্বত্য উপজাতীয় জনগোষ্ঠী কার্যত পরিনত হয় দাসে। ইংরেজ-সামন্ত চক্র বনে যায় প্রভু। এরপরও বিধিমালাটিকে বলা হয় ‘স্বায়ত্বশাসনের অধিকার’! অথচ, সেখানে অধিকার বলতে কিছুই ছিল না পার্বত্যঞ্চলের অধিবাসীদের। অর্থনীতি ও শাসন প্রায় পুরোটাই থাকে ইংরেজ ডেপুটি কমিশনার তথা জেলা প্রশাসকের হাতে, বাকী কিছুটা থাকে তাদের আজ্ঞাবহ সামন্ত-রাজন্যবর্গের হাতে! এ ক্ষমতার জন্যই হয়তো চাকমা রাজপরিবার বিধিমালাটির প্রতি এত আগ্রহ দেখায়। পার্বত্যঞ্চলের বিপুল প্রাকৃতিক সম্পদ কাজে লাগানোর জন্য ইংরেজরা হাতির জন্য উপযুক্ত সরু পথ ও নয় মাইল পরপর নির্মান করে বিশ্রামাগার। কারন, হাতি একদিনে নয় মাইলই হাটতে পারে। এ বিধিতে উচ্চবিত্ত চাকমা পরিবার ইংরেজদের কাছে নানা সুবিধা লাভ করে। এছাড়া প্রশাসনিক পরিবর্তন আনতে পারে, এমন সিদ্ধান্ত নেওয়ার বেলায় ৩ সার্কেল চীফের সঙ্গে পরামর্শ করতে হবে জেলা প্রশাসকের। এ ক্ষমতাটুকু সার্কেল চীফদের ছিল। এখন এসব ক্ষমতা আঞ্চলিক পরিষদ ও জেলা পরিষদকে দেওয়া হয়েছে। 
এছাড়া আরও অনেক কিছু দেখেই আমার বক্তব্য পরিস্কার হবে। এই বিধিমালায় পার্বত্য চট্টগ্রামকে সংরক্ষিত এলাকা ঘোষণা করে ওই এলাকার বাসিন্দাদের নাগরিকত্ব হরণ করা হয়। তাদের ‘অধিকার বঞ্চিত আশ্রিত জনগোষ্ঠী’ হিসেবে চিহ্নিত করা হয়। শরণার্থীদের মতো তাদেরও ছিল না ‘ভূমির অধিকার’। উপজাতীয় কারবারিদের শুধু যাযাবর জুম চাষের পাঁচসালা বিলিব্যবস্থা ও বন্য প্রাণী রক্ষণাবেক্ষণের ভার দেওয়া হয়। বাঙ্গালীদের দেখাদেখি খুবই সামান্যসংখ্যক উপজাতীয় হালচাষ রপ্ত করে। বিধিমালায় স্পষ্ট করে লেখা ছিল উপজাতীয়রা পঁচিশ বিঘা জমি ব্যাবহার করতে পারবে, কিন্তু মালিক হতে পারবে না।
মজার ব্যাপার হচ্ছে, দেশে তখন চিরস্থায়ী বন্দোবস্ত চালু হওয়া সত্ত্বেও তিন উপজাতীয় প্রধানকে জমিদারি স্বত্ব দেয়া হয়নি। শুধু রাজা খেতাব দিয়ে খুশি রাখা হয়েছিল। এই ‘রাজা’দের ক্ষমতা ছিল কেবল খাজনা আদায় করা! তখনকার সময় এর আর্থিক মূল্য থাকলেও এখন সেই মূল্য নামেমাত্র! নামেমাত্র মূল্যের সেই খাজনা এখনও রাজপরিবার আদায় করে।
আবার যে ইংরেজরা ১৯০০ সালে এ বিধিমালা প্রণয়ন করেছিল, তারাই আবার ১৯২০ সালে পার্বত্য চট্টগ্রামকে ‘এক্সক্লুসিভ’ এরিয়া' ঘোষণা দিয়ে বহিরাগতদের আগমন প্রক্রিয়া সহজ করেছিল! সুতরাং, স্বাধীন বাংলাদেশে বসবাস করে দেবাশীষ রায় যখন ইংরেজ-প্রণীত বিধিমালার দোহাই দিয়ে নিজেদের ‘স্বতন্ত্র’ প্রমাণ করার চেষ্টা করেন, তখন হাসি পায়! কারণ, তার পেয়ারে ইংরেজরাদেরই যদি গোনায় ধরি, তবে বলতে হয়, ওই বিধিমালা বাতিল করেছিল প্রভু ইংরেজরাই। 
পরে পাকিস্তান সরকার গোটা বিধিমালাই একবার বাতিল করেছিল সাধারণ পাহাড়িদের স্বার্থে। পরে আবার বিভক্তি আনতে ও রাজপরিবারের আনুগত্য পেতে এ বিধিমালা আবার চালু করে। এমনকি রেডক্লিফ কমিশন যখন পার্বত্য চট্টগ্রামকে ভারতে না ফেলে, পাকিস্তানে ফেলা ফেলেছিল, তখন অনেকে অবাক হলেও চাকমা রাজপরিবার খুশীই হয়েছিল। কারণ, কংগ্রেস ভারতের ক্ষুদ্র ক্ষুদ্র ‘রাজা’দের ক্ষমতা বিলুপ্ত করার ঘোষণা দিলেও, পাকিস্তান দেয়নি! এ কারণে নিজেদের ‘রাজত্বে’র স্বার্থেই চাকমা রাজপরিবার পাকিস্তানে থাকতে রাজি হয়েছিল। হিল ট্র্যাক্টস বিধিমালা পুনঃপ্রণয়নের ফলে চাকমা রাজপরিবারের এতই আনুগত্য পায় পাকিস্তানীরা যে, তৎকালীন চাকমা রাজা ত্রিদিব রায় আজীবন পাকিস্তানের পক্ষে রাজাকারী করে গেছেন! 
এ বিধিমালা যদি চাকমা রাজপরিবার ও পাহাড়িদের অভিজাত শ্রেণির দাবি মোতাবেক বাস্তবায়ন করা হয়, তখন কী ঘটবে? পাহাড়িদের সবার জমি হরণ করে, তাদের প্রত্যেক পরিবারকে মাত্র ২৫ বিঘা জমি চাষবাসের জন্য দিলে ভালো হবে? তাদের বিচারকার্যের সময় আত্মপক্ষ সমর্থনে কোন উকিল না দিলে তারা খুশি হবেন? কোন পারিশ্রমিক ছাড়াই দাসের মতো বাঙ্গালী জেলা প্রশাসক ও পাহাড়ি অভিজাত রাজন্যবর্গের চাহিদা মোতাবেক পাহাড়িরা সব কাজ করে দেবে? প্রশ্নগুলোর উত্তর জমা থাক। 

