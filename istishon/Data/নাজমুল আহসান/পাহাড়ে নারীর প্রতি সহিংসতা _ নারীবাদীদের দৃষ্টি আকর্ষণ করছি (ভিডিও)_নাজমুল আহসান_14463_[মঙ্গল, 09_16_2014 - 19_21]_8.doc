পাহাড়ে নারীর প্রতি সহিংসতা _ নারীবাদীদের দৃষ্টি আকর্ষণ করছি (ভিডিও)


অনেক আগে একটি ভিডিও ফেসবুক আর ব্লগের কল্যাণে (!) বেশ ভাইরাল হয়ে উঠে। ভিডিও'তে দেখা যায়, একটি ছেলে তার বন্ধুদের সঙ্গে এসেছে এক মেয়েকে প্রেমের প্রস্তাব দিতে, হাতে ছিল গোলাপ। মেয়েটা বেশ লাজুক অবস্থায় দাঁড়িয়ে আছে। ছেলেটাও বিষয়টা ধরতে পেরেছিল। কেউ একজন লুকিয়ে ভিডিও করছিল পুরো ঘটনাটা। এরপর মেয়েটাকে গোলাপটা যে-ই দেয়ার সময় আসলো, তখনই তাকে গোলাপ দেয়ার বদলে গালে বেশ সজোরে চড় বসিয়ে দিল ছেলেটা। এরপর সে সহ আশেপাশের তার বন্ধুরা গলা ছেড়ে হাসতে লাগলো। মেয়েটার অবস্থা তখন কেমন ছিল, তা চিন্তা করা যায়? এরকম অপমান একটা মেয়ের জন্য মেনে নেয়াটা কতটা কঠিন, তা আসলে ভাবা যায় না! সেটাই অনেকে ফেসবুকে বেশ আনন্দের সাথে শেয়ার করছিল। একদিন এক ব্লগার ঘোষণা দিলেন, ভিডিও'র ছেলেটিকে ধরে দিতে পারলে অর্থ পুরষ্কার দেবেন তিনি। এরপর থেকে ছেলেটাকে আর খুঁজে পাওয়া যায়নি ফেসবুকে। এটাই ছিল মূল ঘটনাটা, সামান্য এদিক-ওদিক হতে পারে। ভুল হলে ক্ষমা করবেন।
এত বড় ভূমিকা করার একটাই কারণ রয়েছে। আমি এখন যে ভিডিও'টি সবার সামনে উপস্থাপন করবো, আমি দেখতে চাই, এটি দেখার পর এবার কয়জন ব্লগারের বিবেক আগের মতো জাগে। আমি তাই বলে আগের সেই পদক্ষেপকে ছোট করছি না। আমি শুধু দেখতে চাই, আর কিছু না।
পার্বত্য চট্টগ্রামে 'পাহাড়ী নারীরা বাঙালিদের হাতে নির্যাতিত হচ্ছে, কিংবা ধর্ষিত হচ্ছে' প্রতিনিয়ত - এই বিষয়টি দারুন করে রঙ মিশিয়ে উপস্থাপিত হয়ে আসছে মিডিয়া'র কল্যাণে। সাথে আছে মানবতাবাদী এনজিও'দের ব্যাবসা। সংখ্যাগুরুরা সবসময় সংখ্যালঘুদের উপর নির্যাতন চালায়, ধর্ষন করে - এ বিষয়টি যেন বিশ্বজুড়ে প্রতিষ্ঠিত। হ্যাঁ, কথাটি সত্য। কিন্তু পার্বত্য চট্টগ্রামের ক্ষেত্রে বোধ হয় ঠিক নয়। এছাড়া সেখানে পাহাড়ীরাই সংখ্যাগুরু এক হিসেবে। কিন্তু ক্রমেই পাহাড়ী নারীদের উপর ধর্ষন বা নির্যাতনের মতো অপরাধগুলো কেবল বাঙালিরাই করছে, এমন একটি বিষয় প্রতিষ্ঠিত হয়ে গেছে যেন। 
কিন্তু কয়েকদিন আগে যেমন রচনা দেবী ত্রিপুরা কিংবা বিশাখা চাকমাকে ধর্ষনের পর নৃশংস ভাবে হত্যা করার বিষয়টি নিয়ে আপনারা কোনো উচ্চবাচ্য শুনেছেন এখন পর্যন্ত? শোনেননি। কেন? কারণ, সেগুলোর সাথে স্বয়ং ইউপিডিএফ ও জেএসএস ক্যাডাররাই জড়িত। যখন কোনো ধর্ষন কান্ডের মূল ঘটনা নিয়ে ধোঁয়াশা থেকে যায়, সেসব ঘটনা বাঙালিদের উপর আস্তে করে ঠেলে দেয়া হয়। আর পাহাড়ীরাই কেউ যখন জড়িত বলে চাউর হয়ে যায় বা প্রমাণিত হয়ে যায়, তখন সেসব 'মূলধারার সংবাদপত্র'গুলো কয়েক লাইনের একটা সংবাদ ছেপেই দায়িত্ব সারে। এমনকি বিশাখা হত্যার বিচারের দাবিতে রাঙ্গামাটিতে মানববন্ধন পর্যন্ত হয়, সেগুলোর খবরও অত্যন্ত সংক্ষিপ্ত আকারে আসে। তবে চোখ ভুলিয়ে নিন, দেখুন বিশাখা চাকমার আত্মীয়রা ছাড়া সেই মানববন্ধনে কোনো পাহাড়ী অংশ নিয়েছে কিনা। ইচ্ছা থাকা সত্বেও অনেকে নেয়নি। জেএসএস'র বিরুদ্ধে যাবে, এমন কে আছে সেখানে? এবার দেখুন আশ্চর্যজনকভাবে পাহাড়ের একটি ধর্ষন ও খুনের ঘটনা কীভাবে ও কখন একটি প্রথম সারির সংবাদপত্রে এরকম ক্ষুদ্রভাবে আসে। যদিও অন্য সময় হলে কতো 'পারসেপশন, অনুমান, আশঙ্কা' যে দেখতে পেতাম, তার ইয়ত্তা নেই। 
আমি এরকম বেশ কয়েকটি ধর্ষন ও হত্যাকান্ডের ঘটনার সরাসরি কেস স্টাডি করেছি। প্লিজ একটু দেখে নিন। পার্বত্য চট্টগ্রামের পাহাড়ী নারীদের উপর ধর্ষনকান্ডের অনেক বিহাইন্ড দ্যা সিন বুঝতে পারবেন। 
এবার আসি ভিডিও'টির মূল গল্পে। ঘটনাটা দুই বছর আগের। এখানে আপনি মূল ভিকটিম হিসেবে পাবেন দুইজন ক্লাস নাইন পড়ুয়া পাহাড়ী কিশোরী ও সহপাঠি এক বাঙালি কিশোরকে। রাঙ্গামাটি শহরের রানী দয়াময়ী বিদ্যালয়ের শিক্ষার্থী ওরা। সেখানে আপনি দেখতে পারবেন স্কুল ড্রেস পরিহিত এই ছেলেমেয়েদের গায়ের সর্বশক্তি প্রয়োগ করে জুতা কিংবা হাত-পা দিয়ে আচ্ছা করে পেটাচ্ছে বেশ কয়েকজন জেএসএস সদস্য নামের পাষণ্ড। সেই বাচ্চা ছেলেমেয়েদের অপরাধ কী জানেন? নাহ! এরা কেউ প্রেম করছিল না। বাঙালি ছেলেটির সাথে এই দুই মেয়ে রাজবন বিহারে গিয়েছিল ঘুরতে, এটাই তাদের অপরাধ। জ্বি। এই অপরাধেই এদেরকে এভাবে আঘাত করা হয়। ভিডিও'টা দেখুন, ভালো করে বুঝবেন। ছেলে ও মেয়ে দুইটির অনুনয়, কান্নাকাটি ও তীব্র যন্ত্রণাকর আর্তনাদও থামাতে পারেনি সেসকল পাষণ্ডদের। উপর্যুপরি আঘাতই করা হচ্ছিল কেবল। এই সামান্য বিষয়ে যারা এত উগ্র হয়ে উঠতে পারে, তারা আরও সিরিয়াস ব্যাপারগুলোতে কতটা নৃশংস হয়ে উঠতে পারে, একটু ভাবা উচিৎ।
এরকম নৃশংসতার আরও কয়েকটি উদাহরণ দিই। যেমন ১৯৯৭/৯৮ সালে রাঙ্গামাটি কলেজে পড়তো দুই পাহাড়ী বোন। খুব সুন্দরী হিসেবে বেশ পরিচিত ছিল। কিন্তু তাদেরকে গোটা কলেজে জুতার মালা পরিয়ে ঘুরিয়েছিল জেএসএস-এর ছাত্র সংগঠন পিসিপি। অপরাধ হচ্ছে, বাঙালি ছেলেদের সাথে বেশি কথা বলা। 
এক মারমা আপু আছেন বান্ধবীর কলেজে। প্রেম করছেন চট্টগ্রাম বিশ্ববিদ্যালয়ের এক বাঙালি ছেলের সাথে। ৭ বছর ধরে প্রেম করছেন। কিন্তু বিয়ের কথা ভাবলেই কেঁদে উঠেন আপুটা। কেননা তার পরিবার বা সমাজ মেনে নেবে না। তাহলে পালিয়ে বিয়ে করছেন না কেন, এমন প্রশ্ন করলে, উত্তরটা আসে, সেক্ষেত্রে তাদের খুঁজে বের করা হবে দেশের যেকোনো প্রান্ত থেকে। অন্যথায় ঝড়টা যাবে পরিবারের উপর। তার পিতামাতাকে ঝাড়ু বা জুতা পরিয়ে সারা পাড়া ঘুরিয়ে 'শাস্তি' দেয়া হবে। 
এমনকি একইর রকম ঘটনায় সেনা কর্মকর্তা হয়েও রেহাই পাননি একজন পাহাড়ী নারী। মাত্রই নতুন সেনা কর্মকর্তা হিসেবে জয়েন করার পর তনয়া চাকমা গিয়েছিলেন রাজবন বনবিহার দেখতে। সাথে ছিলেন আরও কয়েকজন পুরুষ সহকর্মী। এ সময় তাঁরা সবাই ছিলেন সাদা পোশাকে। সেখানে আদিবাসী চার তরুণ তনয়া চাকমার কাছে জানতে চায়, বাঙালিদের সঙ্গে বনবিহারে কেন গেছেন। তারা হলো: মুক্তবীর চাকমা, শ্যামলজ্যোতি চাকমা, সুপ্রিয় চাকমা ও জিতেন চাকমা। এ সময় তনয়া চাকমা তাঁর পরিচয় দেন। পরিচয় জানার পরও তরুণেরা তাঁকে লাঞ্ছিত করে। এটা হলো প্রথম আলো প্রতিবেদকের ভাষ্য। কাহিনী হচ্ছে, সেই তনয়া চাকমা ভাগ্যিস জেএসএস-এর সেকন্ড ইন কমান্ড ও রাঙ্গামাটির বর্তমান সংসদ সদস্য উষাতন তালুকদারের নাতনি। ফলে উষাতন এসে সেসকল যুবকের পাছায় কয়েক ঘা বসিয়ে দেয়, আর অপরদিকে পাহাড়ী তরুণরাই বিদায় নিজেদের কর্মকর্তাদের লাঞ্ছিত হবার খবরেও শুধুই ভেতরে ভেতরে ফুঁসছিল আর্মি। কেননা তাদের গায়ে হাত দিলে আবার ‘মানবাধিকার লঙ্ঘনের’ ঘটনা ঘটতে পারে। আর উষাতনের নাতনি ও সেনা কর্মকর্তা হওয়ায় প্রথম আলো প্রতিনিধি খবরটা সামান্য বড় করে পাঠিয়েছেন, নয়তো দুই লাইনে সেরে দিতেন। 
অনেক পাহাড়ী তরুনী ঢাকায় থাকেন। কলেজে পড়েন, বা বিশ্ববিদ্যালয়ে পড়েন। তো অনেকেই বাঙালি সহপাঠি বা বন্ধুদের সাথে প্রায়ই আড্ডা দেন। সেসব ছবি ফেসবুকেও আসে। কেউ হয়তো ট্যাগ করে দিলো, এমনও হয়। এরকম বেশ কয়েকটি ছবিকে দেখেছি বিকৃত করে অনেকে প্রোফাইল পিকচার হিসেবে দিয়ে রাখে! এটাই হচ্ছে মেয়েটার 'শাস্তি'। এর ফলে সেই মেয়েটার পারিপার্শ্বিক ও সামাজিক অবস্থার কী হয়, সেটা চিন্তা করা যায়? একটা ছবি দিলাম নমুনা হিসেবে। মেয়েটির চেহারা ব্লুর করে দিতে পারতাম, কিন্তু তার ছবিটা এত বেশি পরিচিত হয়েছে যে ব্লুর করে দিলেও কোনো লাভ হবে না আর, অন্যদিকে আপনাদেরও বুঝতে অসুবিধে হতো।
এটাকে বাঙালির প্রতি বিদ্বেষ বলতে পারেন অনেকে। তবে এর কারণ কী? এর সবচেয়ে বড় কারণ হচ্ছে, অনেকদিন ধরে এদের মধ্যে সাম্প্রদায়িকতা পুশ করা হয়েছে। তীব্র ও উগ্র জুম্ম জাতীয়তাবাদে বিভোর এমনকি শিক্ষিত তরুন সমাজও। সাম্প্রদায়িকতা কুরে কুরে দখল করছে এদের ভেতরটা। এর দায় কার? এর দায় তাদের, এসব ঢুকিয়েছে খুব সুক্ষ্মভাবে। এরকম অসংখ্যা ঘটনা আছে, আমরা জানি ও দেখি। কিন্তু এসব পাহাড়ী সমাজে চেপে যাওয়া হয়। এছাড়া পাহাড়ী নারীরা অভ্যন্তরীণভাবে নির্যাতনের শিকার অনেক বেশি, অনেক অনেক বেশি। আমি আজ একটি প্রমাণ দেখাচ্ছি, আশা করছি আমাদের মানবতাবাদী মানবাধিকার সংস্থা বা এনজিও'দের মানবতা এখানে নেতিয়ে থাকলেও, আপনারা ব্লগাররা চুপ করে থাকবেন না। বরং নিজ নিজ অবস্থান থেকে প্রতিবাদ জানাবেন। একই সাথে দেখতে চাই নারীর অধিকার বা নারীর প্রতি সহিংসতা নিয়ে কাজ করা মানবাধিকার কর্মীদের সোচ্চার অবস্থান। 
এবার 'উপভোগ' করুন ভিডিও'টা। আর হ্যাঁ, ঘটনাটা দুই বছর আগের। কারও কোনো শাস্তি হয়নি এ পর্যন্ত। কোনো মিডিয়াতে পর্যন্ত আসেনি। কারো সাহস হয়নি ভিডিও’টা হাতে পাবার পরও সংবাদ করার। তাদের দোষ দিয়ে লাভ নেই, এমন এক পরিস্থিতিতে তাদের পেশাদারী দায়িত্ব পালন করতে হয়, যেখান থেকে এসব নিয়ে কিছু লেখা প্রায় অসম্ভব! 


