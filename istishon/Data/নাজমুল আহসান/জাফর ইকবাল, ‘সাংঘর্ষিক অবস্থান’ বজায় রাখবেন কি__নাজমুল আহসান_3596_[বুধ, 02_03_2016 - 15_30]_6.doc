জাফর ইকবাল, ‘সাংঘর্ষিক অবস্থান’ বজায় রাখবেন কি_


অধ্যাপক মুহম্মদ জাফর ইকবাল বহুদিন ধরে বাংলাদেশের একজন প্রথিতযশা লেখক ও বুদ্ধিজীবী হিসেবে বিবেচিত হয়ে আসছেন। তাঁর প্রতি কোন ব্যক্তিগত ‘অনুরাগ’ বা ‘বিরাগে’র বশবর্তী হয়ে এ নিবন্ধে হাত দিইনি। যে প্রশ্ন আমি তুলেছি, আমার মনে হয় নিবন্ধটি পড়ার পর, তাঁর ভক্ত ও যারা তাঁর ভক্ত নন – উভয় পক্ষই যৌক্তিক মনে করবেন।
সম্প্রতি, মুহম্মদ জাফর ইকবালের একটি নিবন্ধ দেশের বহু শীর্ষ পত্রিকা ও অনলাইন প্লাটফর্মে প্রকাশিত হয়েছে। ‘শহীদের সংখ্যা এবং আমাদের অর্ধশত বুদ্ধিজীবী’ শিরোনামে ওই নিবন্ধে তিনি মহান মুক্তিযুদ্ধে শহীদের সংখ্যা নিয়ে চলমান ‘বিতর্কে’র বিষয়টি আলোকপাত করেছেন। এ বিতর্কে বাংলাদেশের কথিপয় বুদ্ধিজীবীর ভূমিকা ও অবস্থান নিয়ে তিনি প্রশ্ন তোলেন। পাশাপাশি তিনি বাংলাদেশের কয়েকটি রাজনৈতিক দল ও রাজনৈতিক ব্যক্তিকে নিয়েও মন্তব্য করেন।
তিনি তাঁর নিবন্ধে ওই বুদ্ধিজীবীদের কর্কষ সমালোচনা করেছেন। লিখেছেন, শহীদের সংখ্যা নিয়ে বিতর্ক করার অধিকার দাবি করেন ওই বুদ্ধিজীবীরা। এ বিষয়টি তাঁকে আহত করে, মর্মাহত করে। বাংলাদেশের ‘নিরপেক্ষ’ বুদ্ধিজীবীদের কর্মকাণ্ড নিয়ে জাফর ইকবাল আগেও উষ্মা প্রকাশ করেছেন। এছাড়া মুক্তিযুদ্ধ তাঁর কাছে অত্যন্ত সংবেদনশীল একটি বিষয়। 
পাঠক, যে পঞ্চাশজন বুদ্ধিজীবীর দিকে তিনি ইঙ্গিত করেছিলেন তার নিবন্ধে, তাদের তালিকা এখানে পাওয়া যাবে। বৃটিশ বংশোদ্ভূত সাংবাদিক ডেভিড বার্গম্যান মুক্তিযুদ্ধে শহীদের সংখ্যা নিয়ে প্রশ্ন তোলায়, তাকে আন্তর্জাতিক অপরাধ ট্রাইব্যুনাল (আইসিটি) দণ্ড প্রদান করেছিল। আদালতের এ আদেশের বিরুদ্ধে ওই পঞ্চাশজন বুদ্ধিজীবী বিবৃতি প্রকাশ করেন। আদালত ওই বুদ্ধিজীবীদের কাছে বিবৃতির বিষয়ে ব্যাখ্যা চাইলে, এদের অনেকেই ক্ষমা প্রার্থনা করেন। 
যে পঞ্চাশজন বুদ্ধিজীবীকে ঘিরে পুরো প্রসঙ্গটি, তাদের মধ্যে কয়েকজন আদৌ ‘বুদ্ধিজীবী’ কিনা, তা নিয়ে সন্দেহ আছেই। যেমন, মুক্তাশ্রী চাকমা সাথি – এখনও ‘মধ্যজ্যেষ্ঠ’ সাংবাদিকও নন। অনেকে আবার বাংলাদেশী আঙ্গিনায় পরিচিত মুখ নন। কিন্তু, এসবের কিছুই এখানে মূল প্রসঙ্গ নয়। 
বিবৃতিটিতে স্বাক্ষরকারীদের কয়েকজন চিটাগাং হিল ট্র্যাক্টস কমিশনের (সিএইচটি কমিশন) সঙ্গে সরাসরি জড়িত। অধ্যাপক মুহম্মদ জাফর ইকবাল ও তাঁর স্ত্রী অধ্যাপিকা ইয়াসমিন হক সংগঠনটির ১৪ জন সদস্যের অন্যতম। এক সময় তাঁরা সংগঠনটির কর্মকাণ্ডে সক্রিয় থাকলেও, ২০০৯ সালে আওয়ামী লীগ সরকার ক্ষমতায় আসার পর থেকে তাঁদের কাউকেই সংগঠনটির কার্যক্রমে অতটা দেখা যায়নি। তবে, প্রতিষ্ঠানটির ওয়েবসাইটে এখনও সদস্য হিসেবেই নথিভুক্ত আছেন তাঁরা। 

মুক্তিযুদ্ধে শহীদের সংখ্যা নিয়ে ডেভিড বার্গম্যানের মন্তব্যের স্বপক্ষে বিবৃতিতে স্বাক্ষরকারীদের অন্যতম ইলোরা দেওয়ান সিএইচটি কমিশনের একজন ‘রিসার্চ অফিসার’। খুশি কবির, যিনি বিবৃতি থেকে নাম ‘প্রত্যাহার’ করে নিয়েছিলেন, তিনিও ইকবাল-হক দম্পত্তির পাশাপাশি প্রতিষ্ঠানটির সদস্য হিসেবে দায়িত্ব পালন করছেন। বিবৃতিতে স্বাক্ষর না দিলেও, বার্গম্যানের স্বপক্ষে একাধিকবার বক্তব্য ও সংবাদ সম্মেলন আয়োজন করেছিলেন আইনজীবী সারা হোসেন, যিনি আবার বার্গম্যানের স্ত্রী। সারা হোসেনও সিএইচটি কমিশনের সদস্য। আরেক স্বাক্ষরকারী হানা শামস আহমেদ প্রতিষ্ঠানটির ‘কো-অর্ডিনেটর’ বা সমন্বয়ক।
সিএইচটি কমিশনের বিরুদ্ধে অনেক আগ থেকেই পার্বত্য চট্টগ্রাম নিয়ে ‘অপপ্রচার’ চালানোর অভিযোগ করে আসছেন সমালোচকরা। এবার জাফর ইকবাল নিজেই ওই পঞ্চাশজন বুদ্ধিজীবী, যাদের মধ্যে কেউ কেউ সিএইচটি কমিশনে তাঁর ‘সহকর্মী’, তাদের বিরুদ্ধে ‘অপপ্রচারে’র অভিযোগ আনলেন, যদিও ভিন্ন একটি প্রেক্ষাপটে। ফলে তাঁর একটি সাংঘর্ষিক অবস্থান প্রকাশ পেয়েছে। 
জাফর ইকবাল অনেকদিন ধরেই সিএইচটি কমিশনে নিষ্ক্রিয়। উপরেল্লিখিত সহকর্মীদের ‘অপপ্রচারে’র কারণেই এ নিষ্ক্রিয়তা কিনা, এ উত্তর তাঁর খোলাসা করা উচিৎ। পাশাপাশি এ সাংঘর্ষির অবস্থান তিনি বজায় রাখবেন কিনা, কিংবা তিনি ও/অথবা তাঁর স্ত্রী ইয়াসমিন হক আনুষ্ঠানিকভাবে সিএইচটি কমিশন থেকে পদত্যাগ করবেন কিনা, এটি অত্যন্ত যৌক্তিক প্রশ্ন বলে আমি মনে করি।
[ডিসক্লেইমার: পার্বত্য চট্টগ্রাম নিয়ে আমি ব্যক্তিগতভাবে অনেকদিন ধরেই আগ্রহী। আমার পরিচিতরা অনেকদিন ধরেই বিষয়টি জানেন। এ ব্লগে আমার পূর্বাপর লেখাগুলোও অনেকটাই এ প্রসঙ্গে। আমি এ প্রেক্ষাপটে অধ্যাপক জাফর ইকবালের কাছে প্রশ্নটি করেছি। পুরো নিবন্ধে আমি অত্যন্ত সচেতনভাবে মূল বিতর্ক, অর্থাৎ মুক্তিযুদ্ধে শহীদের সংখ্যা নিয়ে যে বিতর্ক, তা নিয়ে ব্যক্তিগত মন্তব্য যুক্ত না করার চেষ্টা করেছি। কারণ, এতে নিবন্ধের মূল উদ্দেশ্য ভিন্ন দিকে প্রবাহিত হতে পারে। তাই, আমি প্রত্যাশা করি, গোটা নিবন্ধটিকে ‘ভিন্ন রঙ’ দেয়া হবে না। পোস্টে ব্যবহৃত ছবিটি সিএইচটি কমিশনের ওয়েবসাইট থেকে সংগৃহীত। ]

