এশিয়ায় রাশিয়ার প্রভাব আসলে কতখানি_


ডিজিটাল সংবাদ সংস্থা বাজফিডকে এ সপ্তাহে একটি সাক্ষাতকার দিয়েছেন অস্ট্রেলিয়ান পররাষ্ট্র মন্ত্রী জুলি বিশপ। সেখানে তাকে রাশিয়ার প্রেসিডেন্ট ভ্লাদিমির পুতিনের চেহারা সদৃশ বেশ কয়েকটি স্মাইলি (অনলাইন চ্যাটে ব্যবহৃত বিভিন্ন আবেগ প্রকাশক প্রতিকী ছবি) থেকে একটি বেছে নিতে বলা হয়েছিল। বিশপ বেছে নিয়েছিলেন পুতিনের রাগান্বিত স্মাইলিটি। অস্ট্রেলিয়া তো বটেই যুক্তরাষ্ট্র, ইউরোপের বিভিন্ন দেশগুলো পুতিনের এমন স্মাইলিই বেছে নেবে। তবে এশিয়ায় পুতিনের ভাবমূর্তি কিছুটা নরম। মুখে এক চিলতে হাসি নিয়ে এশিয়ার দেশগুলোতে বন্ধুর সংখ্যা বাড়াতেই পুতিন ব্যাস্ত সবসময়। ইউরোপে তীব্র বিরোধীতার মুখে থাকা পুতিন নিজের পররাষ্ট্র নীতি বাস্তবায়ন করছেন এশিয়াকে কেন্দ্র করে। তবে এশিয়ায় পুতিনের প্রভাব যতটা দেখা যায়, আসলে বাস্তবে কতটা?
রাশিয়ার সবচেয়ে বড় প্রতিবেশী ও এশিয়ার সবচেয়ে বড় শক্তি চীনের সঙ্গে দেশটির সম্পর্ক ক্রমেই উন্নত হচ্ছে। গত বছরের মে মাসে চীনে পাইপলাইনের মাধ্যমে ৩০ বছরের জন্য গ্যাস সরবরাহের একটি চুক্তি করেছে রাশিয়া। দিল্লিতে গত ডিসেম্বরেই পুতিনকে সাদরে গ্রহণ করেছেন ভারতের প্রধানমন্ত্রী নরেন্দ্র মোদি। অথচ, এর আগেই মাসে ভারতের চিরপ্রতিদ্বন্দ্বী পাকিস্তানে একটি সামরিক সহযোগীতামূলক চুক্তি সাক্ষর করতে গিয়েছিলেন রাশিয়ার প্রতিরক্ষামন্ত্রী। এ মাসে বারাক ওবামার সৌহার্দ্যপূর্ন ভারত সফরের পরপরই ভারতের পররাষ্ট্র মন্ত্রী চীন সফর করেছিলেন। সেখানে ভারতীয়, চীনা ও রাশিয়ান পররাষ্ট্র মন্ত্রীরা পরস্পরের সঙ্গে 'বৈশ্বিক ইস্যুতে পারস্পরিক সমন্বয় শক্তিশালী' করার জন্য একমত হয়েছেন। এছাড়া গত নভেম্বর মাসে ভিয়েতনামের পুরোনো আমেরিকান একটি ঘাঁটি ব্যাবহারের অনুমতি দিয়েছে রাশিয়ান সেনাবাহিনীকে। 
আসছে মে মাসে দ্বিতীয় বিশ্বযুদ্ধে জার্মান নাৎসি বাহিনীর পরাজয়ের ৭০ বছরফূর্তি উপলক্ষে মস্কোতে বড় ধরণের পার্টির আয়োজন করছেন পুতিন। সেখানে উপস্থিত থাকার জন্য চীনের প্রেসিডেন্ট শি জিনপিং, উত্তর কোরিয়ার প্রেসিডেন্ট কিম জং উন, দক্ষিণ কোরিয়ার প্রেসিডেন্ট পার্ক জিউন-হাই-কে আমন্ত্রণ জানিয়েছেন পুতিন। এ সফরটি হতে যাচ্ছে ক্ষমতারোহনের পর কিম জং উনের প্রথম বৈদেশিক সফর। অপরদিকে উত্তর কোরিয়ার চীর প্রতিদ্বন্দ্বী ও পশ্চিমা ঘনিষ্ঠ মিত্র দক্ষিণ কোরিয়ার প্রেসিডেন্টের জন্য সফরটি বেশ কঠিনই। একই অবস্থা আমন্ত্রণ পাওয়া এশিয়ান দেশ জাপানের প্রধানমন্ত্রী শিনজো আবেরও। এশিয়ায় যুক্তরাষ্ট্রের অন্যতম গুরুত্বপূর্ন সহযোগী জাপানের সঙ্গে রাশিয়ার মিত্র চীনের বিরোধ বেশ পুরোনো। চীনকে সম্ভাব্য হূমকি বলে মনে করে জাপান। এছাড়া দ্বিতীয় বিশ্বযুদ্ধে তৎকালীন সোভিয়েত বাহিনী চারটি দ্বীপ দখল করেছিল, যা জাপান নিজেদের বলে দাবি করে। ৭০ বছর ধরে অব্যাহত থাকা ওই বিরোধ নিস্পত্তি না হওয়াটাও দু' দেশের সম্পর্কোন্নয়নে আরেক বড় বাঁধা। বিশ্বের ধনী দেশগুলোর সংগঠন জি-৭-এর অন্যতম সদস্য জাপান। একইসঙ্গে ইউক্রেন নিয়ে রাশিয়ার উপর পশ্চিমা অবরোধে সায় দিয়েছে জাপানও। তবে পুতিনের সঙ্গে ভালো সম্পর্ক নিয়ে বেশ গর্ব বোধ করেন শিনজো আবে। সম্প্রতি তিনি এক সাক্ষাৎকারে বলেছিলেন যে, তিনি আশা করেন রাশিয়ান নেতা পুতিন তার দেশে এ বছরেই সফর করবেন। সে সফরে পারস্পরিক অর্থনৈতিক সহযোগীতা ও বিরোধপূর্ন অঞ্চল নিয়ে মীমাংসার জন্য আলোচনা হবে। তিনি যখন এসব বলছিলেন, তার উপ-পররাষ্ট্র মন্ত্রী ওই সফর নিয়ে আলোচনার জন্য তখন রাশিয়ায় অবস্থান করছিলেন। 
রাশিয়ার সঙ্গে জাপানি প্রধানমন্ত্রীর সম্পর্কোন্নয়নের আগ্রহটা বোধগম্য। ভৌগোলিক নৈকট্য ও আমদানিকৃত জ্বালানির প্রচুর চাহিদায় থাকা জাপানের জন্য রাশিয়ান গ্যাস বেশ লোভনীয় বিষয়। বহু জাপানি নেতা রাশিয়ার সঙ্গে সম্পর্কোন্নয়নের আশা প্রকাশ করেছিলেন, যা নিয়ে রাশিয়ার সাবেক প্রেসিডেন্ট মিখাইল গর্বাচেভ মন্তব্য করেছিলেন, চিরাচরিত ভাঙ্গা রেকর্ড বাজানো। তবে যা-ই হোক, সাম্প্রতিক বছরগুলোতে রাশিয়ার সঙ্গে সম্পর্কোন্নয়নের বিষয়টি জাপানের জন্য যেন আরও কাঙ্ক্ষিত হয়ে উঠেছে। কেননা, এ সময়ে চীনের উত্থান জাপানকে শঙ্কিত করছে। তবে পুতিন যদি সত্যিই জাপান সফর করেনও, রাতারাতি সম্পর্কে বড় ধরণের পরিবর্তন হবার সম্ভাবনা কম। কেননা, ইউক্রেন সহ ইউরোপের আশাপাশে রাশিয়ার আগ্রাসী নীতির পরিবর্তন না হলে, রাশিয়ার উপর জাপানের গাঁটবাধা মোটেই ভালো চোখে নেবে না দেশটির সবচেয়ে বড় অংশীদার আমেরিকা। এছাড়া বিরোধপূর্ন দ্বীপগুলো নিয়ে ছাড় দেয়ার নীতি গ্রহণ করা আবে ও পুতিনের জন্য সহজ হবে না। কেননা, উভয় নেতাই জাতীয়তাবাদী। 
এছাড়া খুঁটিয়ে দেখলে দক্ষিণ এশিয়ায়ও পুতিনের সফলতা খুব আকর্ষণীয় নয়। ভারতের কর্মকর্তা ও সেনারা প্রায়ই অভিযোগ করেন, রাশিয়ার সঙ্গে তাদের দীর্ঘদিনের প্রতিরক্ষা সম্পর্ক ক্রমেই তিক্ত হয়ে উঠছে। তুলনামূলকভাবে রাশিয়ান অনির্ভরযোগ্য সমরাস্ত্রের মাত্রাতিরিক্ত মূল্য এর মূল কারণ। এছাড়া পাকিস্তানের সঙ্গে রাশিয়ার নতুন সামরিক বন্ধনের বিষয়টিও ভারতকে ক্ষুদ্ধ করেছে। ওই চুক্তির কারণে এ মাসে প্রথমবারের মতো রাশিয়ার কাছ থেকে সরাসরি নিজেদের যুদ্ধবিমানের জন্য ইঞ্জিন কিনতে পারবে পাকিস্তান। ভারতকে এ মুহূর্তে আমেরিকার নেতৃত্বাধীন কোনো সামরিক জোটে জোগ দেয়ার আহ্বান জানানো হচ্ছে না। কিন্তু রাশিয়ার সঙ্গে ক্রমেই ভারতের সম্পর্ক হ্রাস পাচ্ছে, অপরদিকে যুক্তরাষ্ট্রের সঙ্গে নিরাপত্তা সম্পর্ক যেকোনো সময়ের চেয়ে গভীর হচ্ছে। এর ফলে পাকিস্তান উদ্বিগ্ন হচ্ছে ঠিকই। পাকিস্তান সবসময় আশঙ্কা করে আসছে, আফগানিস্তান যুদ্ধে পাকিস্তানের সাহায্য যেদিন থেকে আর প্রয়োজন হবে না, সেদিন থেকেই মুখ ফিরিয়ে নেবে মিত্র যুক্তরাষ্ট্র। ফলে দেশটি রাশিয়ার দিকে ঝোঁকার জন্য প্রস্তুত হচ্ছে ক্রমেই। 

সুতরাং, পুতিন সামগ্রিকভাবে যতটা পুরো এশিয়ার দিকে ঝুঁকছেন, তার চেয়ে বেশি ঝুঁকছেন চীনের দিকে। চীন এশিয়ায় এখন পর্যন্ত রাশিয়ার সর্ববৃহত ব্যবসায়িক আংশীদার। রাশিয়ান জ্বালানির ব্যাপক চাহিদা রয়েছে চীনের। এছাড়া জাতিসংঘের নিরাপত্তা পরিষদের সদস্য রাষ্ট্র হিসেবে কূটনীতিক ঢাল হিসেবেও রাশিয়ার গুরুত্ব চীনের কাছে অনেক বেশি। তবে রাশিয়াও চীনের উত্থানে কিছুটা শঙ্কিত। চীন কেবল রাশিয়ার সম্পদের প্রতি আগ্রহী এক ক্ষুদার্ত জনবহুল প্রতিবেশিই নয়, সম্ভবত ভবিষ্যতে রাশিয়ান ভূমির প্রতিও চীনের ক্ষুদা দেখা যাবে। এছাড়া সাম্প্রতিক সময়ে দুইদেশের আংশিদারিত্ব একপেশে হয়ে উঠেছে। রাশিয়াকে চীনের যতটুকু দরকার, তার চেয়ে অনেক বেশি চীনকে দরকার রাশিয়ার। গ্যাসচুক্তি সম্ভবত সম্পর্কের ওই ভারসাম্যহীনতা কমানোর একটি প্রচেষ্টা। পশ্চিমা অবরোধে টালমাটাল রাশিয়াকে বাগে পেয়ে দারুণ এক চুক্তি করেছে চীন, এমনটাই ভাবা হয়। রাশিয়ার জন্য ভালো দিক হিসেবে দেখা হতো, গুরুত্বপূর্ন কাঁচামালের জন্য দেশটির উপর চীনের ক্রমবর্ধমান নির্ভরশীলতা। তবে মার্কিন থিংকট্যাংক ন্যাশনাল ব্যুরো ফর এশিয়ান রিসার্চ-এর গবেষণা মোতাবেক, আগামী দশকে উত্তর-পূর্ব এশিয়ার গ্যাসের বাজারে রাশিয়ার অবস্থান ৩ শতাংশের উর্ধ্বে উঠার সম্ভাবনা কম। ২০৩০ সালে এ বাজারে রাশিয়ার অবদান ৯ শতাংশের বেশি হবে না। চীনের বেশিরভাগ গ্যাস আসবে অস্ট্রেলিয়া, মধ্যপ্রাচ্য বা অন্য কোথাও থেকে। 
(ইকোনমিস্ট অবলম্বনে, ব্যাক্তিগত ব্লগে প্রকাশিত)

