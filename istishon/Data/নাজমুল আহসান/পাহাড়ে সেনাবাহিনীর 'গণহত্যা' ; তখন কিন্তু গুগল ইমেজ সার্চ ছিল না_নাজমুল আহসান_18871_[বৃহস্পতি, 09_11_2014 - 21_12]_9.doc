পাহাড়ে সেনাবাহিনীর 'গণহত্যা' ; তখন কিন্তু গুগল ইমেজ সার্চ ছিল না


পার্বত্য চট্টগ্রামে কী ঘটছে, তা বাঙলাদেশের মানুষ জানতেও পারে না, জানতে দেয়া হয় না; এবং তারা যতোটুকু জানে তাতে সহানুভূতিপরায়ণ হয় পার্বত্য চট্টগ্রামের বিদ্রোহীদের প্রতি। সাধারণ মানুষ তো জানেই না, এমনকি সচেতন যাঁরা, সেই লেখক-বুদ্ধিজীবীরাও জানতে পারেন না কী ঘটছে পার্বত্য চট্টগ্রামে; তাঁরা মনে করেন সামরিক একনায়কেরা যেমন দেশ দখল করেছে, তেমনি তারা পীড়ন চালাচ্ছে পার্বত্য চট্টগ্রামে। সামরিক বাহিনীর উপর পাকিস্তানপর্ব থেকেই আস্থা হারিয়ে ফেলেছে বাঙালি।...জণগণের চোখে সামরিকবাহিনী হয়ে উঠে খলনায়ক; জণগণ ও সামরিকবাহিনীর মধ্যে সৃষ্টি হয় ঔপনিবেশিক দূরত্ব; অন্য দিকে পার্বত্য চট্টগ্রামের বিদ্রোহীদের প্রতি তাদের ভাবমূর্তি বেশ উজ্জ্বল। জণগণ সামরিকবাহিনীর মানসিক ও বাস্তব দূরত্বের ব্যাপারটি চমৎকারভাবে কাজে লাগায় শান্তিবাহিনী; তারা নিজেদের ও তাদের বিভিন্ন প্রকাশ্য শাখা-পাহাড়ি ছাত্র পরিষদ, পাহাড়ি গণপরিষদ, পাহাড়ি নারীপরিষদের কর্মকান্ডের মধ্য দিয়ে আকর্ষণ করে বাংলাদেশের মানবতাবাদী বুদ্ধিজীবীদের সহানুভূতি ( - আমি দশ বছর আগে তাদের পক্ষে লিখেছিলাম ‘রক্তাক্ত বিপন্ন পাহাড়’ নামে একটি আবেগঘন রচনা), এবং বিশ্বের বিভিন্ন মানবাধিকার সংস্থার সহায়তা।

এ জাতীয় বিদ্রোহে সেনাবাহিনী হয় খলনায়ক, শক্তিমানমাত্রই খলনায়ক; আর বিদ্রোহীরা পায় সব সহানুভূতি, যদিও নৃশংসতায় তারাও অতুলনীয়। শান্তিবাহিনীর সাথে যুদ্ধে জিতেছে সেনাবাহিনী, এবং হেরেছে প্রচারে।
শান্তিবাহিনীর শাখাগুলো যে সব প্রচারপত্র ও পত্রিকা প্রকাশ করে, সেগুলো পড়লে মনে হয় পার্বত্য চট্টগ্রামে চলছে বা চলছিল উনিশশো একাত্তর। তাদের বিবরনে পাওয়া যায়, সৈনিকেরা গিয়ে পাড়া জ্বালিয়ে দিচ্ছে, দাঁড় করিয়ে রাইফেল চালাচ্ছে, অপহরন করছে অখ্যাত-বিখ্যাত মেয়েদের, উলঙ্গ করছে তাদের এবং চালাচ্ছে অবাধে ধর্ষণ। যারা একাত্তরের মধ্যে দিয়ে এসেছে, তারা এসব বিশ্বাস না করে পারে না- না ঘটলেও তাদের মনে হয় এসব ঘটেছে; এসব বিশ্বাস করাই হয়ে উঠে মানবাধিকার ও মানবতাবাদ। পার্বত্য চট্টগ্রামে সামরিক বাহিনীর হত্যা, ধর্ষণ, গণধর্ষণ, গ্রাম পুড়িয়ে দেয়া, সার ক'রে দাঁড় করিয়ে গুলি করার ঘটনায় পাহাড়িদের লেখা বই ও প্রচারপত্রে ভ'রে আছে।
এই তিনটি উক্তি আমার নয়। এসব হুমায়ুন আজাদের পার্বত্য চট্টগ্রাম নিয়ে লেখা বইটির অংশবিশেষ। এখানে লেখক স্পষ্টতঃই শান্তিবাহিনীর বিভিন্ন অপপ্রচার ও সহানুভূতি আদায়ের কর্মকান্ডকে নির্দেশ করেছেন। আমি জানিনা, দশ বছর আগে যে হুমায়ুন আজাদ ছিলেন সেসব মানবতাবাদী বুদ্ধিজীবীদের মতোই, তিনিই কেন দশ বছর পর পার্বত্য চট্টগ্রাম নিজ চোখে দেখে এসে পরিবর্তিত হয়ে গেলেন? আধুনিক জমানার পোলাপাইন কিছু বললেই বলে 'লিংক দেন, সোর্স দেন', নয়তো বিশ্বাস করে না। আজ থেকে ৫ বছর আগেও মেইবি গুগলের ইমেজ সার্চ অপশনটা ছিল না। থাকলেও, ব্যাবহার জানা ছিল না। আর হুমায়ুন আজাদদের সময় তো গুগলেরই জন্ম হয়নি, থাক আবার ইমেজ সার্চ!
এই ছবিটি দেখুন তো, চিনতে পারেন কি না?
আশা করি চিনে ফেলেছেন। না চিনলেও অনুমান করে নিয়েছেন। অনুমানও যদি না করতে পারেন, তাহলে কি আর করা! বলছি। এটা হচ্ছে সেনাবাহিনীর 'হাতে' টিনডং নামক স্থানে পাহাড়িদের উপর এক ম্যাসাকার চালানো হয়, সেটার ছবি! অনেকেই চিনবেন। পার্বত্য চট্টগ্রামে সেনাবাহিনীর নৃশংসতা বুঝাতে যেসব ছবি দেখানো হয়, সেগুলোর মধ্যে এটি বহুল পরিচিত। এটা সহ এরকম আরও বেশ কয়েকটি ছবি নিয়ে ২০১০ সালে নাগরিক ব্লগে একটি পোস্টও দেয়া হয়েছে। সেখানে আমাদের অনেকে এসব নিয়ে চোখের জলও ফেলছে। সেটা আবার আমি বাংলাদেশী নামের একটি সাইটে রিপোস্টও করা হয়েছে। নাগরিক ব্লগে যে পোস্টটি দেয়া হয়েছে সেখানের ছবিগুলো এখন দেখা যাচ্ছে না। বোধ হয়, ইমেজ যেখানে রাখা হয়েছে, সেখান থেকে ডিলেট হয়ে গেছে। তবে 'আমিবাংলাদেশী' সাইটে ছবিগুলো দেয়া আছে। এগুলোই নাগরিক ব্লগে দেয়া ছবিগুলো কি না, তা নিশ্চিত হতে চাইলে, নাগরিক ব্লগের পোস্টটি'র শিরোনাম (পার্বত্য চট্রগ্রাম এ সহিংসতা। একটি ঘোষনা এবং ছবি ব্লগ) লিখে গুগলে ইমেজ সার্চ দিন, দেখবেন এই ছবিগুলোই উঠে আসছে, সোর্স হচ্ছে সেই পোস্ট। গুগল ক্যাশে অনেক কিছু ধরে রেখেছে। নীচের স্ন্যাপটিও দেখে নিতে পারেন।
সেই ২০১০ সালে ব্লগার ভাই এসব ভয়াবহ ছবি দিয়ে বলার চেষ্টা করলেন, এসব নাকি পানছড়ি গণহত্যা, মাটিরাঙ্গা গণহত্যা, টিনডং গণহত্যা, ইত্যাদি গণহত্যার ছবি! এই ছবিটি ফেসবুকেও বেশ পরিচিত। আমার ধারনা একই ইমেজ সোর্স ব্যবহার করে বহু জায়গায় পোস্ট দেয়া হয়েছে, তাই এসব ছবি বেশ পরিচিত। কিন্তু ২০১৪ সালে এসে আমি কী দেখতে পাই? আমি গুগল ইমেজ সার্চ ব্যাবহার করে দেখতে পেলাম, এ ছবিগুলো vasi.net নামের একটি রাশিয়ান ওয়েবসাইটে ২০০৮ সালে পোস্ট করা হয়েছে! অনুবাদ করে দেখলাম দক্ষিণ আফ্রিকায় গণহত্যার ছবি এটি! এমনকি নাগরিক ব্লগে দেয়া সে পোস্টটির প্রায় সিংহভাগ ইমেজ সেখান থেকে ধার করা। এই পোস্ট যে vasi.net ওয়েবসাইটে ২০০৮ সালে পোস্ট করা হয়েছে, সেটা গুগল মামাই বলছে।
আজকে আপাতত এতটুকুই হজম করুন। আর হুমায়ুন আজাদদের মেধার প্রতি আরেকটু শ্রদ্ধা চলে এল। কেননা, পার্বত্য চট্টগ্রাম নিয়ে কতটুকু অপ্রপচার হয়েছে তা তিনি অনেক আগেই বুঝে গেছেন। আমরা না হয় পাহাড়ের ছেলে, বুঝি যে কে কতো 'সহজ সরল', কিন্তু সমতলের মানুষকে সেটা বিশ্বাস করানো খুবই কঠিন। যুগ যুগ ধরে গেলানো অপপ্রচার তো আমি নিমিষেই ধ্বংস করতে পারি না। নৃশংসতায় যে শান্তিবাহিনী ছিল অতুলনীয়, সে শান্তিবাহিনীর গণহত্যার যত ছবি কেবল আমার কাছে আছে, তার এক চিমটি পরিমাণও অপপ্রচারকারীরা দেখাতে পারবে না। সেসব ছবিরও অনেক ছবি ভুয়া। অথচ তাতেই আমাদের মানবতাবাদীরা কেঁদে কেটে একাকার। কিন্তু বাঙালিদের উপর যে গণহত্যা হয়েছে, সেসব দেখে কোনো বিকার নেই কারো। আর্মির কাছে এরকম আরও কতো ছবি যে আছে, তা হয়তো আমি ধারণাও করতে পারছি না।
একটি সশস্ত্র সংগ্রাম যেখানে চলমান, সেখানে এমন অনেক ঘটনাই ঘটবে। শান্তিবাহিনীর অনেকে মারা গেছে, আর্মিও মরেছে। আবার বেসামরিক অনেকেও মরেছে - পাহাড়ি-বাঙালি। অনেকসময় পাহাড়িদের মানবঢাল হিসেবে ব্যাবহার করা হতো। আমি মনে করি, এ ধরণের সংঘর্ষ মোকাবেলায় একটি দেশের সেনাবাহিনীর হাতে যতজন বেসামরিক মানুষ সাধারণত মারা যাওয়ার কথা, তার চেয়ে অনেক কম মরেছে বাংলাদেশ সেনাবাহিনীর হাতে। বেসামরিক মানুষ যেভাবেই নিহত হোন না কেন, সেটা নিশ্চয়ই নিন্দনীয়। কিন্তু গণহত্যা হিসেবে প্রচার করাটাও অপরাধ। এ অপপ্রচার আগে করা হতো শান্তিবাহিনীর বিভিন্ন প্রচারপত্রে, এখন করা হয় বিভিন্ন ব্লগে ও ফেসবুকে। হয়তো গুটিকয়ে ধরা খেয়েছে, কিন্তু অনেক কিছুই অগোচরে রয়ে গেছে। এমনকি এ ঘটনাই বা কয়জন জানবে? এভাবেই মানুষ পার্বত্য চট্টগ্রাম সম্পর্কে চূড়ান্ত একপেশে ধারনা লাভ করে। 

