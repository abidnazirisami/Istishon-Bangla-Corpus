কাদছে সবুজ পাহাড়ের ভূমিপুত্রগন। তাদের কান্না শুনছেন কি_


"সে অনেক কাহিনী .....।
আমরা দু বোন তখন একই ক্লাসে পড়ি ।
আমাদের পাহাড়ে শিক্ষা ব্যবস্থা তেমন উন্নত না হওয়ায় আমাদের অনেক দূরে গিয়ে স্কুলে পড়তে হয় ॥
একদিন আমরা স্কুল থেকেই বাড়িতে ফেরার সময় হঠাৎ পেছনে কারা যেন আমার দিদিকে ঝাপটে ধরে ॥
আমি পেছনে ফিরে তাকাতেই দেখি দু তিন জন বাঙালীর সাথে দিদির ধস্তাধস্তি হচ্ছে ।
কেউ একজন আমার দিকে এগিয়ে আসলে দিদি তার সর্বোচ্চ শক্তি দিয়ে ওর পা ধরে রাখে ।
আর আমাকে কাতর কণ্ঠে বলে ".... তুই পালিয়ে যা" । আমি প্রাণপন দৌড়ে চলে আসি আর পিছনে মিলিয়ে যেতে থাকে দিদির আর্তনাদ ।
এরপর বাড়িতে পৌঁছার সাথে সাথেই আমিও মুর্ছিত হয়ে পড়ি ।
আমার জ্ঞান ফিরে এলে ঘটনাটি সবাইকে জানাই।
গ্রামের অনেকেই মিলে দিদিকে খুঁজতে যায় কিন্তু কোথাও পাওয়া যায় নি তাকে ॥ অবশেষে দু দিন পর পাওয়া গেল দিদির ছিন্ন বিচ্ছিন্ন নিথর মরদেহ ॥
এরপর আমারও বন্ধ হয়ে যায় লেখাপড়া ।
এরপর আমরা প্রশাসনের কাছে বিচার দাবি করলে আমাদের আরও হয়রানির মুখোমুখি হতে হয় ॥
আমাদের জায়গাটা অনিরাপদ আখ্যায়িত করে আমাদের জায়গা থেকে উচ্ছেদ করা হয় আর আমাদের যেখানে খুশি সেখানে চলে যাওয়ার নির্দেশ দেয়া হয় ॥
এখন আমাদের জায়গা দেওয়া হয়েছে পুনর্বাসিত বাঙালীদের ॥
এবার আপনি বলুন চোখের সামনে বোনের ঐ নির্মম দৃশ্য আমি কি করে ভুলে থাকি?"
এক পাহাড়ি মেয়ের প্রশ্ন সরাসরি তুলে দিলাম, কেউ পারবেন তার এই প্রশ্নের উত্তর দিতে?
পাকিস্তান সরকার পূর্ব পাকিস্তানের (বাংলাদেশ) মানুষ নয় জমি চেয়েছিল। ঠিক একই নীতি চলছে এখন পার্বত্য চট্টগ্রামে এবং তা বাস্তবায়ন করছে এদেশের শাসকগোষ্ঠী। স্থায়ীভাবে সামরিক শাসন জারি করে তিন পার্বত্য জেলায় আর্মি, বিজিবি, rab ও সেটেলার বাঙালিদের দিয়ে প্রশাসনের মদদে ঠিক এভাবেই ভয়ভীতি দেখিয়ে পাহাড়িদেরকে বসত ভিটা থেকে নিয়মিত উচ্ছেদ করা হচ্ছে।
ওই পাহাড়ি মেয়ের ঘটনা কোন বিচ্ছিন্ন ঘটনা নয়, এটাই পাহাড়ে অত্যাচারের অলিখিত নিয়ম। এমনকি অত্যাচারিত হয়ে প্রতিবাদ জানালেও হয়রানির শিকার হতে হয়, আইনের আশ্রয় লাভের অধিকার তো দূরের কথা।
এ অবস্থায় রাষ্ট্রের প্রতি পাহাড়িদের প্রচণ্ড ঘৃনা জমাই স্বাভাবিক।
একবার পাহাড়িদের স্থলে নিজেকে চিন্তা করেই দেখুন ওই পরিস্থিতির ভিতরে আপনি থাকলে কি করতেন! সরকারি মদদে আপনাকে মেরে, পরিবারের সদস্যকে খুন করে, ভয় দেখিয়ে ঘর বাড়ি জমি এক রাতের ভিতরে দখল করে নিলে আপনার কেমন লাগবে? আইনের আশ্রয় তো দূরের কথা, প্রতিবাদ জানাতেও পারবেন না! তখন কেউ আপনাকে 'দেশ প্রেমের' ছবক দিতে আসলে কেমন লাগতো?
আজকে যারা তাদের "দেশ প্রেমের" বয়ান দিচ্ছেন তারা কি বলবেন দেশের এক অংশের নাগরিকের উপর জাতিগত জুলুম জারি রেখে দেশপ্রেম কিভাবে সম্ভব? মুক্তিযুদ্ধের চেতনা বলে যারা গলাবাজি করে তাদের কাছে জানতে চাই পাহাড়ে যে জুলুম চলছে তা কিসের চেতনা? একাত্তরের মানবতাবিরোধী অপরাধের বিচার হওয়া যেমন উচিত তেমনি উচিত পাহাড়ে সংগঠিত মানবতা বিরোধী অপরাধ বন্ধ হওয়া ও অপরাধের বিচার হওয়া। "মুসলিম ভাই ভাই" দাবীতে যারা মিয়ানমারের রোহিঙ্গাদের জন্য হা হুতাশ করেন তাদেরও জানা উচিত প্রায় একই ধরনের পরিবেশ বাংলাদেশের পাহাড়েও বিরাজ করছে যা আপনাদেরও প্রতিবাদ করা উচিত। রোহিঙ্গাদের শরিরে যেমন ব্যাথা পাহাড়িদের গায়েও ব্যাথা তেমনই।
বিষয়টা মোটেও উহ আহ করে দায়িত্ব শেষ করার বিষয় নয়। আমরা তাদের জন্য কিভাবে কাজ করতে পারি সেটা আন্তরিকভাবে ভাবা দরকার। আমাদের সরকারগুলো অত্যাচারী হলেও বেশিরভাগ জনগনই শান্তিপ্রিয়। পাহাড়ি জনগনকে নরকে রেখে আমরা কিভাবে শান্তিতে থাকতে পারি! শান্তিপ্রিয় জনগন অচেতন না হলে দেশের এক অংশের জনগন এভাবে যুগের পর যুগ নির্যাতিত হতে পারেনা।
আমাদের চেতন ফিরে আসুক। জনমত গঠনে সব সচেতন নাগরিকেরই এই ব্যাপারে ভূমিকা রাখা উচিত বলে মনে করি। 

