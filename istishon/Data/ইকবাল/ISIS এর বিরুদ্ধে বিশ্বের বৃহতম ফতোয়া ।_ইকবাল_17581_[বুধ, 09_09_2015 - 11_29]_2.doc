ISIS এর বিরুদ্ধে বিশ্বের বৃহতম ফতোয়া ।


বিশ্বের বৃহত্তম ফতোয়া। ১৫ খণ্ডের এই সুবিশাল ফতোয়া জারি করলেন ইমাম ও মুফতি সহ প্রায় এক হাজার ভারতীয় মুসলিম ধর্মগুরু। জঙ্গি সংগঠন ইসলামিক স্টেট (আইএস)-এর নেতা, যোদ্ধা ও অনুগামীদের বিরুদ্ধে জারি করা এই ফতোয়া গতমাসে রাষ্ট্রপুঞ্জের মহাসচিব বান কি-মুনের কাছে পাঠানো হয়েছে। মুনের কাছে পাঠানো চিঠিতে ওই ধর্মগুরুরা নিজেদের ইসলামে বিশ্বাসী ও অনুগামী বলে জানিয়েছেন। তাঁরা আইএস-এর নৃশংস কর্মকাণ্ডের তীব্র নিন্দা করেছেন। মুসলিম ও ইসলামের অনুগামীদের প্রতি কোনও ভ্রান্ত ধারণা পোষণ না করা এবং আইএস বা আইএসআইএস-র মতো জঙ্গি সংগঠনের সঙ্গে ইসলামকে জড়িয়ে না ফেলার আর্জি তাঁরা আন্তর্জাতিক সম্প্রদায়ের কাছে আর্জি জানিয়েছেন।
ভারতীয় মুসলিম ধর্মগুরুরা আইএসের নির্বিচার হত্যাকাণ্ড, ভিন্ন সম্প্রদায়ের ধর্মস্থান ভেঙে ফেলার মতো কাজের তীব্র নিন্দা করেছেন। তাঁরা বলেছেন, আইএসআইএস-র তথাকথিত খিলাফত্-এর হাজার বছর আগে হজরত মহম্মদ তাঁর অনুগামীদের শিশু,নারী ও বৃদ্ধদের হত্যার মতো জঘন্য কর্মকাণ্ড থেকে বিরত থাকতে বলেছিলেন। তিনি এমনকি গাছ না কাটতেও বলেছিলেন। এছাড়াও প্রার্থনার স্থানের ক্ষতি না করা এবং পুরোহিতদের নিগ্রহ না করারও নির্দেশ দিয়েছিলেন তিনি।
আইএসআইএস-এর নিয়ন্ত্রণাধীন এলাকায় নির্বিচার হত্যাকাণ্ড, সেই ছবি তুলে ইন্টারনেটে পোস্ট করার তীব্র নিন্দা করে ধর্মগুরুরা বলেছেন, এটা ইসলামের সম্পূর্ণ পরিপন্থী। তাঁরা বলেছেন, আইএসের কর্মকাণ্ড সম্পূর্ণ অমানবিক এবং এ ধরনের কাজকর্ম ইসলাম কখনই অনুমোদন করে না। আইএসের কাজের সঙ্গে ইসলাম বা এর ধর্মশিক্ষার কোনও সম্পর্ক নেই।
তাঁদের ফতোয়াকে উদাহরণ হিসেবে বিশ্ববাসীর কাছে তুলে ধরার আর্জি তাঁরা মহাসচিবের কাছে জানিয়েছেন। বিশ্বের একতা ও শান্তির স্বার্থে আইএস-এর মতো জঙ্গি সংগঠনের বিরুদ্ধে সরব হওয়ার আর্জিও তাঁরা জানিয়েছেন।
এই ফতোয়া বিশ্বের বিভিন্ন দেশ ও সরকারের কাছেও পাঠানো হয়েছে। এই ফতোয়ায় যাঁরা স্বাক্ষর করেছেন তাঁদের মধ্যে উল্লেখযোগ্য হলেন-দিল্লির জামা মসজিদের শাহি ইমাম, অজমের শরিফ, নিজামুদ্দিন আউলিয়া দরগা দরগা, রেজা অ্যাকাদেমি, উলেমা কাউন্সিল অফ ইন্ডিয়া, জামিতুল উলেমা মহারাষ্ট্র, মইন আশরফ সাহাব কাচোচা দরগা, অল ইন্ডিয়া তাঞ্জিম আনমায়-ই-মসজিদ ও দারুল উলম মহম্মদিয়ার প্রতিনিধিরা।ইসালামিক ডিফেন্স সেলের প্রেসিডেন্ট ড. আব্দুর রহমান আনজারিয়া এই চিঠিটি পাঠিয়েছেন।

