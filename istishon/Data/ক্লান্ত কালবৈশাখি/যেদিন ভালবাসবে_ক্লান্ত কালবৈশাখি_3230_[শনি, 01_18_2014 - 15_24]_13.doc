যেদিন ভালবাসবে


 যেদিন ভালবাসবে,
তোমার ওই ঠোঁটের সতীত্ব খসে পড়ে সেখানে জন্ম নেবে নিদারুণ উষ্ণতা।
হঠাৎই অনুভব করবে তুমি দারুণ তীব্র শৈতপ্রবাহে একটু উষ্ণতার জন্য করে চলেছ সুতীব্র হাহাকার।
দু’টো কামুক ঠোঁটের তীব্র আলিঙ্গনে হৃদয় কেঁপে উঠবে বারবার বারবার।
যেদিন ভালবাসবে,
তব নামে লেগে থাকা ‘সতী লজ্জাবতী’র অপবাদ ঘুচে যাবে।
অনেকটা দূরে থাকা মানব-হৃদয়টাকে মনে হবে প্রচণ্ড চেনা অনেক দিনের।
যেন ক্ষণকাল আগে অচেনা মানুষটার কাছে নিজের সবটা সঁপে দিতে এতটুকু আটকাবে না তোমার।
যেদিন ভালবাসবে,
মনে হবে পৃথিবীটা জুড়ে শুধু বাস করে নিদারুণ শূন্যতা।
তুমি যে নিরাশ্রয়, ছিন্নমূল; তোমার আশ্রয় কেবলই এক হৃদয়ের মাঝে।
তুমি বেঁচে থাকো সেই হৃদয়ে, যেই হৃদয় বেঁচে থাকে তোমাতেই। মনে হবে, সবকিছু শূন্য হৃদয় ছাড়া ।
যেদিন ভালবাসবে,
চারপাশে ঘটে চলা অজস্র ঘটনার সবটুকু বোধ তুমি যেন হারিয়ে ফেলবে।
তুমি আর অনুভব করবে না, তোমার সামনে-পেছনে আর ডানে-বামে অজস্র মানুষের ভীড়টুকু।
তুমি শুধু অনুভব করবে, তুমি কাউকে জড়িয়ে ধরে রেখেছে পরম আবেগ দিয়ে। প্রবল জনস্রোতেও।
যেদিন ভালবাসবে,
তব হৃদে মনে হবে, বিশ্বময় শুধুই আছে যত যন্ত্রণা; আর সব অনুভূতি মরে গেছে হৃদয়েই।
দৃষ্টিতে যন্ত্রণা, ভাবনায় যন্ত্রণা; একরাশ যন্ত্রণা আর যন্ত্রণা শুধু রয়ে গেছে ঠোঁটে আর হৃদয়ে ও সত্ত্বায়।
মনে হবে, এক ফোঁটা যন্ত্রণা পাওয়ার জন্যই তোমার জন্ম হবে। যন্ত্রণাই সত্য। আর সব নিদারুণ মিথ্যে এ পৃথিবীতে।
যেদিন ভালবাসবে,
সেদিন ঠিক সেদিন জেনে যাবে, সৃষ্টির সবচেয়ে নিদারুণ সত্য হচ্ছে এক ছায়ালোক ভালবাসা।
তোমার লজ্জা, ভয়, স্বপ্ন-দুঃস্বপ্ন, আকাঙ্ক্ষা, শূন্যতা, যন্ত্রণা সবকিছু মরে যাবে ভালবাসা সামনে এসে দাঁড়ালে।
যেদিন ভালবাসবে, তুমি কেবল জানবে, তুমিই ভালবেসেছ।

