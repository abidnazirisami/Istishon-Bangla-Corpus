সেদিন


 যদি একদিন আমার পুনর্জন্ম হয়ে যায়; কথা দিচ্ছি ভালবাসব।
সেদিন আর বলব না, কথা দিচ্ছি -
আমি যে বড্ড অযোগ্য, তিমিরাভ, পাপাচারী, অচ্ছুৎ, কাঙাল।
সেদিন হাসনাহেনার তলায় মই লাগিয়ে,
আমি বেয়ে বেয়ে উঠব চন্দ্রাবধি।
তোমার ঠোঁটে সেদিন আলতো করে চুমু খাব।
তোমার শ্যামরঙা গাল লাজে লাল হয়ে যাক।
কিছু আসে কিংবা যায় না সেদিন।
যেদিন তোমার মত আমি পূন্যবান হব। 
পাপ-আচারের ভারে নত হতে হতে যদি কোনদিন,
ঘুম থেকে উঠে দেখি, আমি এক সদ্যজন্মা শিশু;
কথা দিলাম সেদিন রেলিং বেয়ে রোদ্দুর এলে মুখ লুকোব না।
ছিটকে দূরে সরে গিয়ে বলব না আমি একজন আঁধারের অধিবাসী।
কোনদিন হতে পারি যদি আলোক-উজ্জ্বল,
রৌদ্রে দাড়াব তোমার হাত ধরে।
দুকাপ লেবু চায়ের গ্লাস পার হয়ে
রৌদ্র যদি রংধনু না’ই হয়,
তবে আমার নির্দেশে ওরা ছিটকে যাবে সেই দিনে।
যেদিন আমি ‘পবিত্র আত্মা’র মত পবিত্র হব। 
নির্বান লাভের মত নিষ্কলুষ হই যদি কোনদিন;
তুমি আমি হাত ধরে হাঁটলে সেদিন,
আকাশ ভেঙ্গে বরষা নামবে।
কিংবা আকাশ ভেঙ্গে অঝোর শ্রাবণ এলে,
চোখের রঙিন চশমা খুলে ভিজব সাদাকালো জলে
সব দ্বিধা ঝেড়ে মাঝ রাস্তায় আমি তোমায় আলিঙ্গন করব।
নবজাতকের মত সূচি হলে,
সেই দিনও শীতে ঠোঁট ফাটবে কিনা জানা নেই।
তবু সেদিন পর্যন্ত জেনো,
ঠোঁট ফাটলে চুমু বেশ কার্যকরী।
তোমার ঠোঁটের স্পর্শে আমি হাজারবার মরে যাব সেই দিন।
যেদিন আমি হাজার জন্ম পরে যোগ্য হব নির্বান লাভের।
কথা দিচ্ছি, ভালবাসব সেদিন তোমায়।
যদি কখনও "সেদিন" আসে।
তোমার সামনে দাড়িয়ে হাঁটু গেড়ে আমি বলব,
ভালবাসি। ভালবাসবে?
সেদিন অবধি আমি, একাকীই থাকি।

