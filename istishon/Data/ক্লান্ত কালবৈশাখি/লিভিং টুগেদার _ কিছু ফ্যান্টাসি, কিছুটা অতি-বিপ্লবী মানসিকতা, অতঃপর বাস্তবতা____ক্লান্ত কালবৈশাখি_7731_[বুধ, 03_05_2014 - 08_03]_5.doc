লিভিং টুগেদার _ কিছু ফ্যান্টাসি, কিছুটা অতি-বিপ্লবী মানসিকতা, অতঃপর বাস্তবতা___



লিভ টুগেদার / কোহ্যাবিটেশন এর সংজ্ঞা দিতে গিয়ে উইকিপিডিয়াতে বলা হয়েছে, “Cohabitation is an arrangement where two people who are not married live together in an emotionally and/or sexually intimate relationship on a long-term or permanent basis.” [1]
ওয়েব ডেফিনিশন অনুযায়ী, "The act of living together and having a sexual relationship (especially without being married)"
ক্যামব্রিজ ডিকশনারির সংজ্ঞা অনুযায়ী, "If two people live together, they share a house and have a sexual relationship but are not married." [2]
অর্থাৎ সহজ কথায়, "যদি বিপরীত লিঙ্গের দু'জন অবিবাহিত মানুষ একসাথে বসবাস পূর্বক শারীরিক সম্পর্কে আবদ্ধ থাকে, তাহলে তাকে লিভ টুগেদার / কোহ্যাবিটেশন বলে।"
অর্থাৎ লিভ টুগেদার নামের প্রথাটার সৃষ্টিই হয়েছে, বিয়ে কিংবা পরিবার এর মত সামাজিক অনুষ্ঠান কিংবা প্রতিষ্ঠানের বিরুদ্ধাচরণ করে। এ থেকে ধারণা করা যায়, পরিবার নামক সামাজিক প্রতিষ্ঠানে নিশ্চয়ই এমন কিছু সীমাবদ্ধতা কিংবা ত্রুটি রয়েছে, যার কারণে মানুষ পরিবার ছেড়ে লিভ টুগেদারের দিকে ধাবিত হচ্ছে। 
প্রথম কথা হচ্ছে, পরিবার নামক বন্ধনটা মানুষকে বেঁধে রাখার জন্যে যথেষ্ট নয়। চারিত্রিক কারণেই মানুষ বৈচিত্র্য চায়। এবং সেটা সঙ্গী নির্বাচনের ক্ষেত্রেও পূর্ণ মাত্রায় বিদ্যমান। তাই দেখা যায়, আমাদের যতই ধর্মীয় কিংবা সামাজিক বিধি নিষেধ দিয়ে বেঁধে রাখা হোক না কেন, আমরা ঠিকই পরকীয়ায় জড়িয়ে পড়ি। অর্থাৎ আমাদের জৈবিক চাহিদা এত বেশি যে সামাজিক কিংবা ধর্মীয় বন্ধন আমাদের বাঁধতে পারে না। 
ঠিকই একই বক্তব্য প্রযোজ্য পতিতাবৃত্তির ক্ষেত্রে। স্ত্রীকে ঘরে রেখে জৈবিক তাড়নায় আমরা পয়সার বিনিময়ে পসরিনীর সামনে নগ্ন হতে দ্বিধাবোধ করি না।
বিয়ে যে কোন দৃঢ় কাঠামো নয় তার প্রমাণের স্বপক্ষে বলা যায়, এমন অনেকেই আছেন এক ঘরে পাঁচ সাতটা বাচ্চা পয়দা করে চোরের মত পালিয়ে গিয়ে অন্য কোথাও সংসার পাতেন। বর্তমান সময়ে ক্রমবর্ধমান হারে বেড়ে চলে বিবাহ বিচ্ছেদের কথাও বলা যায়। একই ভাবে পুরুষের কর্তৃত্বপরায়ন মানসিকতার ভিত্তিমূলে কুঠারাঘাত হিসেবে ধরা যায়, লিভ টুগেদারকে; যেখানে নারী স্বাধীনতা পেয়ে থাকে একজন পুরুষের সমানই। অপরদিকে আমাদের দেশের নারী নির্যাতন, যৌতুক প্রথা প্রভৃতি বিষয়গুলোর কারণেও পরিবার নামক ব্যবস্থাটার প্রতি অনেকে বিদ্বেষ সৃষ্টি হয়। 
পরিবারকে অনেকে ব্যক্তিগত স্বাধীনতায় হস্তক্ষেপ হিসেবে ধরে নেন। তাই দায়িত্ববোধহীন যৌন জীবন এর প্রতি তাড়না থেকেও অনেকে লিভ টুগেদারের প্রতি ধাবিত হন।
আবার অনেকে বিয়েকে অনেকে যৌনমিলনের লাইসেন্স এর চেয়ে বেশি কিছু মনে করেন না।
এখন শুরু থেকে শুরু করি:
*বিয়ের পরও তো পরকীয়া হয়: বেশ কয়েক মাস আগে কোথায় একটা আর্টিকল এ পড়েছিলাম, ক্রিকেটে বাজি / ফিক্সিং বন্ধ করার একটা উপায়। লেখকের মতামত ছিল, বাজি / ফিক্সিংকে আইনগতভাবে সিদ্ধ করে দিলেই ফিক্সিং অনেকাংশে বন্ধ হয়ে যাবে। আইনত দণ্ডনীয় বলেই নাকি বাজি বেশি ধরা হয়। লিভ টুগেদারের স্বপক্ষে বিয়ের পরও পরকীয়া হবার যুক্তিটাকে আমার এর চেয়ে বেশি কিছু মনে হল না। বিয়ের পরে পরকীয়া কিংবা বহুগামিতা কিংবা গণিকাগমনকে কি আমরা সমর্থন করি? করি না। সুতরাং, সেটিকে টেনে এনে লিভ টুগেদারকে সমর্থন করা হাস্যকর একটা যুক্তি। 
*জৈবিক চাহিদার অপূর্ণতা: অর্থনীতি শাস্ত্রের সার বক্তব্যগুলোর অন্যতম হচ্ছে, "মানুষের সম্পদ সীমিত কিন্তু চাহিদা অসীম।" স্রেফ অর্থনীতির ক্ষেত্রেই নয়, জীবনের প্রতিটি ক্ষেত্রে, প্রতিটি অধ্যায়েই এটা সত্য। মানুষের চাহিদা কখনই সম্পূর্ণ পূরণ হয় না। কিন্তু, সেই চাহিদা পূরণ করতে গিয়ে কখনও নৈতিকতা বিসর্জন দিলে - আমরা তাকে সমর্থন করি না। অর্থের চাহিদার অপূর্ণতার জন্য দুর্নীতিকে সমর্থন করি না, জমিজমার অপূর্ণতার জন্য অন্যের জমি আত্মসাৎ সমর্থন করি না; তাহলে জৈবিক চাহিদার অপূর্ণতার জন্যে কেন লিভ টুগেদারকে সমর্থন করব? ও হ্যাঁ! ভাল কথা। অতি ভোজন রসিকের আয়ু কিন্তু খুব বেশি হয় না।
*ক্রমবর্ধমান বিবাহ বিচ্ছেদ: সাম্প্রতিক সময়ে বিবাহ বিচ্ছেদের পরিমাণ বৃদ্ধি পাচ্ছে, এটা আমরা কেউই অস্বীকার করতে পারব না। কিন্তু, তার মানে এই নয় যে, লিভ টুগেদার বিয়ের বিকল্প হতে পারে কিংবা মানুষ বিয়ের তুলনায় লিভ টুগেদারকে অধিকতর পছন্দ করছে। বরং, এর প্রধান কারণ, পুরুষের কর্তৃত্বপরায়ন মানসিকতার পাশাপাশি নারীর মাঝে সমঅধিকারের দাবী প্রকট হওয়া এবং নারীশিক্ষা এবং সচেতনতার হার বৃদ্ধি পাওয়া। পাশাপাশি কর্মক্ষেত্রে নারীর অংশ গ্রহণ বৃদ্ধি পাওয়ায় পারিবারিক অর্থনৈতিক বণ্টন এখন অনেকটাই সুষম হবার পরেও পরিবারে অনেক ক্ষেত্রেই নারী যথোপযুক্ত মর্যাদা কিংবা গুরুত্ব পান না। এগুলোই বিবাহ বিচ্ছেদের প্রধান কারণ যার সাথে লিভ টুগেদার এর কোনই সম্পর্ক নেই।
*নারী নির্যাতন: বাংলাদেশের ব্যাপক নারী নির্যাতনের কারণ বিয়ে নয় বরং বিয়ের দুর্লঙ্ঘনীয় সামাজিক অবস্থান এবং পুরুষের সামন্ততান্ত্রিক মনোভাব। একই সাথে নারীর দাসবৃত্তিয় মনোভাবও সমান ভাবে দায়ী। এগুলো দূর করা না গেলে বিয়ে / ডিভোর্স / লিভ টুগেদার / কোহ্যাবিটেশন কিছুই নারী নির্যাতনের হার বন্ধ করতে পারবে না।
সম্প্রতি এক বন্ধুর কাছে শোনা ঘটনাই উদ্ধৃত করছি। ঘটনাস্থল বেইলি রোড। সুতরাং নিশ্চিতভাবেই বলা যায়, ঘটনার পাত্রপাত্রী কিংবা দর্শকবৃন্দ কেউই ধর্মান্ধ / অশিক্ষিত হবার সম্ভাবনা খুব কম। সেই বেইলি রোডেই মেইন রোডের পাশে দাঁড়িয়ে কোন কারণে একটা ছেলে সবার সামনে তার প্রেমিকাকে উপর্যুপরি চড় মারছিল। মেয়েটার নাক মুখ ফেটে গিয়ে রক্ত পড়ছিল। কিন্তু, তারপরও কোন প্রতিবাদ সে করে নি। কোন প্রতিবাদ করেনি উপস্থিত মানুষ।
কদিন আগে এক বন্ধুর সাথে একটা টিশপ এ ছিলাম। দুই টেবিল পরেই এক যুগলের ঝগড়া দেখলাম। মেয়েটা অন্য একটা ছেলের সাথে দেখা করার ছেলেটার কোপানলে পড়েছে। ছেলেটা টান দিয়ে নিয়ে মেয়ের ব্যাগ চেক করছে। কথা বলার সময় টেবিলে জোরে জোরে চাপড় মারছে আর মুখভঙ্গি দেখে মনে হচ্ছে, এটা টিশপ না হয়ে বাসা হলে থাপ্পড়গুলো মেয়েটার গায়েই পড়তো। পরিশেষে ষোল কলা পূর্ণ হল, ছেলেটা সেখানেই মেয়েটা রীতিমত চিৎকার করে "খানকি মাগী" বলে গালি দিল যে, সম্ভবত সেটা টিশপের বাইরে থেকেও শোনা গিয়েছিল। পোশাক পরিচ্ছদ দেখলে তাদের আধুনিক শিক্ষিত পরিবারের সন্তান বলেই মনে হয়।
আমাদের গ্রামেই অনেক দেখেছি, মেয়ে নির্যাতনের স্বীকার হলে ভাইয়েরা এগিয়ে আসে। চায় বিবাহ বিচ্ছেদ। সারাজীবন তার সংসারে বোনকে রাখতেও রাজি। কিন্তু, মেয়েই সন্তান-সংসারের কথা ভেবে আসে না। এগুলোকে কী বলবেন? লিভ টুগেদার দিয়ে এসবের সমাধান সম্ভব? না'কি প্রয়োজন মানসিক প্রভুত্ব-দাসত্ব থেকে মুক্তি?
এখানে বেগম রোকেয়াকে উদ্ধৃত করার লোভ সামলাতে পারছি না, "পুরুষ যখন তাহাদের অন্তঃপুরে রাখিতেন, তাহারা তখন সেইখানে থাকিতেন। আবার যখন তাহাদের 'নাকের দড়ি' ধরিয়া টানিয়া তাহাদিগকে মাঠে বাহির করিয়াছেন, তখন তাহারা পর্দার বাহির হইয়াছেন। ইহাতে রমণীকুলের বাহাদুরি কী?" 
সারকথা ঠিক এখানেই নিহিত। যতদিন না মানসিক দাসত্ব দূরীভূত হচ্ছে, ততদিন এই নির্যাতন চলবেই।
*বিয়ে শক্তিশালী বন্ধন নয়: তাহলে শক্তিশালী বন্ধন কোনটা? লিভ টুগেদার? হ্যাঁ, মানছি এমন অনেক পুরুষ আছে যারা এক ঘরে পাঁচ সাতটা সন্তান পয়দা করে চোরের মত পালিয়ে অন্য কোথাও সংসার পাতে। কিন্তু এদের সংখ্যা কয়টা হবে? আপনার আমার চারপাশ গুনে দেখুন তো সহস্রাংশে কত? আর লিভ টুগেদারে ঠিক এই কাজটাকেই আইনি সমর্থন দেয়া হচ্ছে। সন্তানের দায় চিরকালই নারীর আর পুরুষ মুক্ত স্বাধীন - এই রীতি যতটা না বিয়ের ফসল তার চেয়ে বেশি লিভ টুগেদারের। এক সমীক্ষায় দেখা যায়, সিঙ্গল প্যারেন্টদের ৮২% হচ্ছে নারী আর মাত্র ১৮% পুরুষ [4]। তাহলে, নারীকে আরও কঠিনতর পরিস্থিতিতে পড়তে কোন সম্পর্কে? বিয়ে? না লিভ টুগেদার?
*ব্যক্তি স্বাধীনতায় হস্তক্ষেপ: মানুষ কোন ব্যক্তিক জীব নয়, বরং একটি সামাজিক জীব। যদি ব্যক্তি স্বাধীনতার দোহাই দিয়ে বিয়ে থেকে বিরত থাকতে চান, সেক্ষেত্রে বলব, শুধু বিয়েকে এড়ানো গেলেই কি দায়িত্ববোধ এড়ানো যায়? জন্মের পরেই আর কেউ না হোক, বাবা মায়ের প্রতি দায়িত্ববোধ কিন্তু ঠিকই তৈরি হয়ে যায়। দায়িত্ববোধ থেকে যায়, ভাই বোনের প্রতি, থাকে প্রতিবেশীর প্রতি, থাকে আত্মীয়ের প্রতি। আর যতই এড়ানোর চেষ্টা করেন না কেন, যৌনসঙ্গীর প্রতি খানিকটা হলেও দায়িত্ববোধ ঠিকই থাকে।
*বিয়ে যৌনমিলনের লাইসেন্স: ধরে নিই, এই যুক্তি সঠিক। তাহলেও বলতে হয়, সমস্যা কোথায়? যখন ড্রাইভিং করতে যান, লাইসেন্স লাগে। দেশের বাইরে যেতে যান, লাইসেন্স (পাসপোর্ট/ভিসা) লাগে। যখন চাকরী বাকরি করতে যান, তখনও লাইসেন্স (এজুকেইশনাল সার্টিফিকেইট) লাগে। তাহলে সবচেয়ে দৃঢ় সামাজিক প্রতিষ্ঠান তৈরি করার জন্য লাইসেন্স লাগবে না কেন?
আর বিয়ে কোনভাবেই যৌনমিলনের লাইসেন্স নয়। যারা লিভ টুগেদারকে সমর্থন করেন, তাদের চিন্তা-চেতনায় যৌনমিলন একটা বিশাল প্রভাব বিস্তার করে থাকে বলে, আগে সেটাই চোখে পড়ে। কিন্তু, পরিবার কি শুধুমাত্র যৌনমিলনেরই কারখানা? সমাজে / ব্যক্তিগত জীবনে এর আর কোনই প্রভাব নেই? মোটেও তেমন কিছু নয়। বরং কেবল পরিবার নয়, মানবজীবনেরই সবচেয়ে বড় লক্ষ্য হচ্ছে, সন্তান "উৎপাদন।" যতই দ্বিমত পোষণ করেন না কেন এটাই সত্যি। এই বিষয়ে প্রবন্ধের শেষের দিকে বিস্তারিত আলোচনা করেছি। আর এই সন্তানের প্রশ্নে এসেই লিভ টুগেদারকে এক কথায় বাতিল করে দেয়া যায়।
এখন আসি লিভ টুগেদারের ফলে উদ্ভূত এবং সম্ভাব্য পরিস্থিতির উদ্ভব নিয়ে।
আমাদের দেশের প্রায় শতভাগ মানুষের কাছে লিভ টুগেদার এখনও সম্পূর্ণ ট্যাবু। তাই এখানকার পরিস্থিতি নিয়ে আলোচনা করে লাভ নেই। আবার পশ্চিমা দেশগুলোর সাথে আমাদের সংস্কৃতির এতটাই পার্থক্য যে, তাদের ধ্যান ধারণা দিয়েও আমাদের কাজ নেই। তাই, পার্শ্ববর্তী দেশ ভারতের দিকে চোখ বুলানো যাক। 
সেখানে কোহ্যাবিটেশন এর ক্ষেত্রে নিচের শর্তাদি পালন করতে হয়: [3,16]
১. তাদের সমাজে নিজেদেরকে স্বামী স্ত্রীর ন্যায় উপস্থাপন করতে হবে।
২. তাদের আইনত বিয়ের বয়স হতে হবে।
৩. অবিবাহিত হওয়া পূর্বক তাদের বৈধ বিয়ের যোগ্যতা অর্জন করতে হবে।
৪. তারা স্বেচ্ছায় একসাথে বসবাস করবে এবং একটি নির্দিষ্ট সময়ের জন্য সবার কাছে নিজেদের "দম্পতির ন্যায়" উপস্থাপন করবে। তাদের একই পরিবারে একসাথে বসবাস করতে হবে। 
এখন আমার প্রশ্ন হচ্ছে, এতসব শর্তাদি পেরিয়ে যদি লিভ টুগেদার করা যায়, তাহলে বিয়েতে সমস্যা কোথায়? না'কি শিরোনামে বলা অতি-বিপ্লবী মানসিকতাই লিভ টুগেদারকে সমর্থন (Prefer) করার মূল কারণ। যেহেতু, সমাজ / ধর্মের রীতি হচ্ছে বিয়ে, সুতরাং তাকে অস্বীকারের ফ্যান্টাসির মধ্য দিয়ে বিপ্লবী সাজার ভান ধরছি না তো?
একটা বাঘের জন্মের ক্ষেত্রে পুরুষ বাঘের দায়িত্ব হচ্ছে কেবলমাত্র 'হালুম' ডেকে বাঘিনীকে আমন্ত্রণ জানানো আর তার সাথে যৌন মিলন। ব্যাস! তার দায়িত্ব শেষ। তারপর, বাঘিনী সেই বাচ্চাকে শিকার ধরার আগ পর্যন্ত খাবারের যোগান দেয়। তারপর একদিন সেও লাপাত্তা হয়ে যায়। কেবল বাঘ নয়, সৃষ্টি জগতের অধিকাংশ প্রাণীর ক্ষেত্রেই মোটামুটি এই একই দৃশ্য দেখা যায়। সাপ তো নিজের স্ত্রীর ডিমই খেয়ে ফেলতে চায়। মোরগ একটা মুরগীকে 'গর্ভবতী' করেই দৌড় দেয় আরেকটাকে ধর্ষণ করার জন্য। 
এদের সাথে মানুষের পার্থক্যটা কোথায়? মানুষের দায়িত্ব শুধুমাত্র সন্তান জন্ম দিয়েই শেষ হয় না যেমন, তেমনি শেষ হয় না স্রেফ জন্ম নিয়েই। একটা শিশু থেকে কিশোর থেকে যুবক অবধি পরিপূর্ণ বিকাশের দায় তার পরিবারের। আরও নির্দিষ্ট করে বললে, বাবা মায়ের। একই ভাবে বৃদ্ধাবস্থায় বাবা মাকে দেখাশোনা স্রেফ মানুষই করে। আর কোন প্রাণী নয়।
পিতৃ/মাতৃহীনতার মাঝে এখন বেড়ে উঠছে আমেরিকার শিশুদের একটা বড় অংশ। প্রতি তিন জনের একজন শিশু [5] বর্তমানে বেড়ে উঠছে বাবা ছাড়া। যা একটি শিশুর সামাজিকীকরণ (Socialization) এর ক্ষেত্রে মারাত্মক প্রতিবন্ধকতা স্বরূপ।
তার চেয়েও ভয়াবহ তথ্য হচ্ছে, প্রতি ২০ জন এ একজন শিশু বেড়ে উঠছে পিতা মাতা ছাড়াই। আমেরিকার পাঁচ শতাংশ পরিবার Grandparent/grandchild পরিবার। [6] ঠিক কতজন শিশুর দায়িত্ব নেয়ার মত একজনও থাকে না, তার কোন পরিসংখ্যান আমি পাই নি। 
বর্তমানে আমেরিকার ২৮% শতাংশ শিশু হয় পিতা নইলে মাতার সাথে বেড়ে উঠছে। আর এই পাল্লাটা বরাবরই নারীর দিকেই ভারী। কারণ ২৪% শিশু বাস করে কেবলমাত্র তার মায়ের সাথে যেখানে পিতার সাথে ৪% [7]। শতাংশের সংখ্যাটা Grandparent এর সাথে বাস করা শিশুর সাথে মিলে যায়। অর্থাৎ, মাত্রাতিরিক্ত লিভ টুগেদারের ফলে পরিস্থিতি এখন এমন দাঁড়িয়েছে যে, Grandparent যেমন স্রেফ দয়াপরবশ হয়ে নাতির দায়িত্ব নেয়, পিতার জন্যেও যেন সেটা তেমনই স্রেফ খেয়াল খুশির ব্যাপার করে দিয়েছে লিভ টুগেদার। 
এখন অনেকে প্রশ্ন তুলতে পারেন, সিঙ্গল প্যারেন্টের সাথে বসবাস নিয়ে আমার এত আপত্তি কেন? পোস্টের কলেবর এমনিতেই অনেক বড় হয়ে গেছে। তাই, সিঙ্গল প্যারেন্টের সাথে বসবাসের ক্ষতিকর দিকগুলোর Psychological & Social ব্যাখ্যার দিকে যাচ্ছি না। স্রেফ অর্থনৈতিক অবস্থার কথাই বলি। 
২০০৯ সালের এক সমীক্ষায় দেখা যায়, আমেরিকার ৩০.৪% সিঙ্গল মাদার দরিদ্র এবং ১৮.৮% দরিদ্র যেখানে সমগ্র আমেরিকার ১৪.৩% মানুষ দরিদ্র [4]। বিবাহিত দম্পতির তুলনায় সিঙ্গল প্যারেন্ট পরিবারের আয় ৪২% কম [8]। ২০১১ সালের এক সমীক্ষায় দেখা যায় বিবাহিত দম্পতির আয় $80,000 যেখানে সিঙ্গল মাদার পরিবারের আয় $23,000 [9]। 
এর পরে প্রশ্ন দাঁড়াতে পারে, আমি সন্তানের বিষয়টিকে এত গুরুত্ব কেন দিচ্ছি? সন্তান ছাড়া কি মানব জীবনের আর কোন অংশ নেই? নেই কি নিজের মত করে বাঁচার স্বাধীনতা?
উত্তর হচ্ছে, না! নেই। সরাসরি মানুষের কাছে আসার আগে একটু নিচু স্তরের প্রাণীদের কাছ থেকে ঘুরে আসি। শুধু মানুষ নয়, এই পৃথিবীর প্রতিটা প্রজাতির মূল লক্ষ্য হচ্ছে, প্রজাতির বংশানুক্রম রক্ষা। আরও নির্দিষ্ট করে বললে, জিন (gene) এর প্রবাহ রক্ষা। আর তার একমাত্র উপায় হচ্ছে, সন্তান উৎপাদন। 
Antechinus Stuartii প্রজাতির পুরুষ ইঁদুর যৌনমিলন সম্পন্ন করার পরপরই মৃত্যুবরণ করে [10,11]। পুরুষ ইঁদুরটা জানে যৌনমিলনের অর্থই হচ্ছে, তার জীবনের সমাপ্তি। তার পরও কোন অমোঘ টানে সে চলে আসে নারী ইঁদুরের কাছে? কারণ, তার জীবনের লক্ষ্যই হচ্ছে, প্রজাতির পরম্পরা রক্ষা।
Latrodectus গন এর বেশ কিছু প্রজাতির (Latrodectus mactans , Latrodectus hasselti ) নারী মাকড়শা যৌনমিলনের পরে পুরুষ মাকড়শাটিকে খেয়ে ফেলে। Stegodyphus lineatus প্রজাতির মাকড়শা জন্মের পর তার মাকে খেয়ে ফেলে। Segestria florentina প্রজাতির মাকড়শা ডিম পাড়ার পরেই মারা যায় [12]।
Lepidoptera গণ-ভুক্ত বহু প্রজাতির প্রজাপতি ডিম পাড়ার পরেই মারা যায় [13]
এতকিছুর পরেও তারা নারীর কাছে ছুটে যায়, তারা সন্তান জন্ম দেয়, তারা ডিম পাড়ে এবং তারা মৃত্যুকে আলিঙ্গন করে। একমাত্র কারণ প্রজাতির পরম্পরা রক্ষা।
Segregation Distortion Genes এর মাধ্যমে দেহকে বিকৃতির মাধ্যমে হলেও জিন এর প্রবাহ নিশ্চিত করা হয় [14]।
এখন লাফ দিয়ে মানুষের কাছে চলে আসি। সন্তানের প্রতি মায়া কার নেই? নিজের সন্তানের সুখের জন্য বাবা মা পারলে তাদের জীবন দিয়ে দেয়। যদি কখনও সন্তান আর নিজের জীবনের মধ্যে একটিকে বেছে নিতে বলা হয়, কে কোনটা বেছে নেবেন, সেটা খুব ভাল করেই আমরা জানি। কিন্তু, এই মায়া মমতা ভালবাসা এর সবকিছুই যতটা না নিজের সন্তানের জন্য, তার চেয়েও বেশি জিন এর প্রবাহ রক্ষার জন্যে। আমাদের দেহ কেবল এবং কেবলমাত্র জিন এর বাহক ছাড়া কিছুই না? আপনার এই নাদুস নুদুস, সুন্দর মনোহর দেহ কেবলমাত্র কিছু প্রোটিনের কোড এর বাহকের থেকে বেশি কিছুই নয়। যেই ছবিটা ফেসবুকে আপলোড করে হাজার হাজার লাইক কামান, প্রকৃতির কাছে তার কানাকড়িও দাম নেই। প্রকৃতির একমাত্র দাবী জিনের প্রবাহ রক্ষা। প্রজাতির অস্তিত্ব রক্ষা। আর তাই সন্তানকে রক্ষা করতে বাবা মা যতটা তৎপর, বাবা মাকে রক্ষা করতে সন্তান ততটা কখনই হয় না। কারণ, বাবা মায়ের তুলনায় সন্তানই বংশবৃদ্ধির জন্য অধিক উপযুক্ত। 
অতএব, মানবজীবনের যদি কোন উপলক্ষ থেকে থাকে সেটা কেবলমাত্রই সন্তান উৎপাদন। রাতের বেলা সঙ্গীকে প্রবল আলিঙ্গনে আমাদের মাঝে সন্তানের প্রশ্ন যতটাই অপ্রাসঙ্গিক মনে হোক না কেন, আমাদের মূল লক্ষ্য থাকে সেটাই। আমাদের 'অবচেতনার অবচেতন মনে' কাজ করে প্রজাতির প্রবাহ রক্ষা।
আর এই প্রজাতির প্রবাহ রক্ষার দিকেই সবচেয়ে বেশি উদাসীনতা দেখাচ্ছে 'লিভ টুগেদার' নামক হাস্যকর প্রথা। লিভ টুগেদারারকূল এমনিতেই সন্তান গ্রহণে অনিচ্ছুক হয়। আর সন্তানের জন্ম হয়ে গেলে তার লালন পালনে যে আরও বেশি অনিচ্ছুক হয়, তার প্রমাণ ৮২% সন্তান নারীর "কাঁধে চেপে বসা" থেকেই পাওয়া যায়। নারী হয়তো তুলনামুলকভাবে পুরুষের মত মমত্বহীন হতে পারে না বলে এখন দায়িত্ব নিচ্ছে। ক'দিন পর হয়ত তাও নেবে না। আর নারীও যে ইদানীং সন্তানের প্রতি খুব বেশি মমতা অনুভব করে না, সেটা এক পঞ্চমাংশ শিশুর Grandparent এর কাছে বড় হওয়া থেকেই বোঝা যায়।
এর পরেও তুমি লিভ টুগেদারের কোন অবদানকে অস্বীকার করবে?
পুনশ্চঃ এই পোস্টটা যখন লিখছি, তখন আমাদের সামনে বিল্ডিংয়ের এক স্বামী রাতে তার স্ত্রীকে খুন করে পালিয়ে গেছে। ছোট্ট একটা প্রশ্ন। লিভ টুগেদার করলে কি পুরুষ সঙ্গীটি রাতে তার নারী সঙ্গীকে হত্যা করে পালিয়ে যেতে পারে না? না'কি তখন লিভ টুগেদারের ঐশ্বরিক মহিমায় তার হাত নুলা হয়ে যাবে?
তথ্যসূত্র:
[1] http://en.wikipedia.org/wiki/Cohabitation
[2] http://dictionary.cambridge.org/dictionary/british/live-together
[3] http://en.wikipedia.org/wiki/Cohabitation_in_India
[4] http://singleparents.about.com/od/legalissues/p/portrait.htm
[5] http://singlemotherguide.com/single-mother-statistics/
[6] http://ohioline.osu.edu/ss-fact/0157.html
[7] http://www.childstats.gov/americaschildren/famsoc1.asp
[8] Housing of single-parent families By United States. Bureau of the Census
[9] http://thinkprogress.org/economy/2013/05/29/2071131/record-number-of-families-rely-on-womens-income-many-of-them-headed-by-single-mothers/#
[10] http://en.wikipedia.org/wiki/Antechinus
[11] http://www.cracked.com/article_15926_the-15-most-bizarre-animal-mating-rituals.html
[12] http://en.wikipedia.org/wiki/Spider_cannibalism
[13] http://en.wikipedia.org/wiki/Lepidoptera#Mating
[14] https://www.blackwellpublishing.com/ridley/a-z/Segregation_distortion.asp
[16] http://www.bdlive24.com/home/details/9802/1/%E0%A6%AD%E0%A6%BE%E0%A6%B0%...

