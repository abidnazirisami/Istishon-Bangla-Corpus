৩ বছর ৪ মাস ২ সপ্তাহ আগে পাওয়া টাইম মেশিন


ব্রেকিং নিউজ!!! টাইম মেশিন আবিষ্কার হয়ে গেছে। আজকে না, টাইম মেশিন আবিষ্কার হয়ে গেছে আরও বছর তিনেক আগেই।
কী ভাবছেন? “ক্লান্ত কালবৈশাখি কী ইদানীং লুতুপুত প্রেমে গল্প ছেড়ে সায়েন্স ফিকশন লেখা শুরু করলো না’কি!” – এই তো? নাহ, ক্লান্ত কালবৈশাখি আজকে কোন কল্পকাহিনী শোনাতে লিখতে বসে নি। কল্পকাহিনীর থেকেও দারুণ একটা সত্য কাহিনী, একটা পত্রিকার রিপোর্টের কাহিনী শোনাবে। তিন বছর আগেই যে রিপোর্ট প্রকাশিত হলেও এবং সেই সাথে আজকে তিন বছর পরে সেই রিপোর্টে বলা প্রতিটি কথা অক্ষরে অক্ষরে সত্যি হলেও আমরা সবাই এখনও মিথ্যেতেই বসত করে যাচ্ছি।
২৭ আগস্ট ২০১০... আজকে থেকে ১২৩২ দিন আগে তৎকালীন জামায়াত মহানগর আমির রফিকুল ইসলামের গ্রেফতারের প্রেক্ষিতে একটি রিপোর্ট প্রকাশিত হয় দৈনিক কালের কণ্ঠে। রিপোর্টটিতে রফিকুল ইসলামের কাছ থেকে যুদ্ধাপরাধের বিচার ঠেকানোর পরিকল্পনা সংবলিত কিছু কাগজপত্র পাওয়া যায়। এটাই টাইম মেশিন। কারণ, আজকে, রিপোর্টটি প্রকাশিত হবার সাড়ে তিন বছর পেরিয়ে যাবার পর রিপোর্টের প্রতিটি অক্ষর সত্যি বলে প্রমাণিত হয়েছে। এবং তার চেয়েও দুঃখজনক হচ্ছে জামাত ঠিক যেভাবে যুদ্ধাপরাধীদের বিচার নিয়ে মানুষকে বিভ্রান্ত করতে চেয়েছিল। তারা ঠিক সেটাই করেছে। 
সবার আগে চলে যাই একেবারে গ্রামের সাধারণ মানুষদের কাতারে। চায়নিজ মাল্টিমিডিয়া হ্যান্ডসেটটা দিয়ে ফুল ভলিউমে হিন্দি গান কিংবা সাঈদীর ওয়াজ বাজাতে বাজাতে যারা দিনের সব কাজ করে। তাদের মোবাইলের গোপন ফোল্ডারগুলো সর্বদা গোপন থাকলেও একটা ফোল্ডার সবার জন্য উন্মুক্ত থাকে। সেখানে জমা থাকে, যে ওয়াজে সরকারের সমালোচনা করার জন্য(!) সরকার আল্লামা দেলোয়ার হোসাইন সাঈদীকে গ্রেফতার করে ইসলামী চেতনাকে(!) ধ্বংসের পায়তারা করছে। সেখানে জমা থাকে বিভিন্ন সময়ে জামাতের সাথে আওয়ামী লীগের বিভিন্ন নেতা এমনকি খোদ বঙ্গবন্ধুর ছবি। আর জামাতের তখনকার কর্মপরিকল্পনায় কী ছিল? রিপোর্টটিতে দেখা যায়, “বর্তমানে যাঁদের যুদ্ধাপরাধী বলা হচ্ছে, তাঁদের সঙ্গে বঙ্গবন্ধু ও প্রধানমন্ত্রী শেখ হাসিনা থেকে শুরু করে অনেকের ছবি আছে - যেগুলো বিভিন্ন সভা-সেমিনার থেকে ধারণা করা। এসব ছবির মধ্যে আছে স্বাধীনতার আগে বঙ্গবন্ধু শেখ মুজিবুর রহমানের সঙ্গে গোলাম আযম, বিভিন্ন সময় শেখ হাসিনার সঙ্গে নিজামী, মুজাহিদের সঙ্গে রাশেদ খান মেনন, জামায়াতের সঙ্গে আওয়ামী লীগের আন্দোলনের ভিডিও বা স্থিরচিত্র, ইসলামী ঐক্যজোটের (একাংশ) চেয়ারম্যান মিজবাউর রহমানের সঙ্গে নিজামীর ছবি। এসব ছবি বা ভিডিও সংগ্রহ করে তা প্রচারপত্র ও ভিডিও আকারে তৈরি করে তা বিলি করার কথা রয়েছে কর্মপরিকল্পনায়।” তারা ঠিক তাই করেছে, যা করতে চেয়েছিল। তারা সফল। তার চেয়েও বেশি ব্যর্থ আমরা।
আগে আড়ালে আবডালে বললেও প্রজন্ম চত্বর সৃষ্টির পর থেকেই আমাদের একজন বীর মুক্তিযোদ্ধাকে প্রায়শই সরাসরি যুদ্ধাপরাধীদের সমর্থন করে বিবৃতি দিতে বলা যায়। আগে তাকে বঙ্গবীর হিসেবে মানুষ চিনলেও এখন তাকে অনেক দুষ্টলোক বঙ্গভাঁড় ডাকে। তার নাম কাদের সিদ্দিকী। যার সাথে একাত্তরে নিয়াজী হাত মেলাতে চাইলে তিনি ঘৃণা ভরে প্রত্যাখ্যান করে বলে ওঠেন; নারী ও শিশু হত্যাকারীদের সাথে আমি হাত মেলাই না।” সেই কাদের সিদ্দিকী কতটা অধঃপতিত হয়েছেন আমরা দেখেছি। আর সাথে আছেন আমাদের একজন প্রখ্যাত সুশীল। যার নাম শুনলে আমাদের দেশের মানুষ শ্রদ্ধায় মস্তক অবনত করে – আসিফ নজরুল। আরেকজন গোলাপি বানুর উপদেষ্টা – ফরহাদ মজহার। এদের সম্পর্কেও এই টাইম মেশিন ভবিষ্যৎবাণী করেছিল তিন বছর আগেই – “যারা সরাসরি জামায়াতের রাজনীতি করেন না এরকম বিশিষ্টজনদের এসব সেমিনার বা আলোচনায় হাজির করতে হবে। মুক্তিযুদ্ধে সরাসরি অংশ নিলেও কোন কারণে এখন আওয়ামী লীগ নেতৃত্বাধীন মহাজোট সরকারের সঙ্গে সম্পর্ক ভালো নয় - এরকম ব্যক্তিদের সঙ্গে যোগাযোগ করে তাঁদের সঙ্গে সুসম্পর্ক করে সেমিনারে টানতে হবে। এ ক্ষেত্রে জামায়াতের লক্ষ্য হচ্ছে - বঙ্গবীর কাদের সিদ্দিকী ও শাহজাহান সিরাজ। উদ্ধার করা নথি অনুসারে জামায়াতের 'নিজস্ব' বিশিষ্টজনদের তালিকায় আছেন ঢাকা বিশ্ববিদ্যালয়ের শিক্ষক আসিফ নজরুল, কমরেড সাইফুল হক ও ফরহাদ মজহার। সেমিনারে দেওয়া তাঁদের বক্তব্য ধারণ করে বুকলেট ও ভিসিডি তৈরি করে ব্যাপকভাবে প্রচারের ব্যবস্থা করার কথা রয়েছে কর্মপরিকল্পনায়।” এ ক’বছরে এদের অধঃপতন কতটা প্রকট আমরা তাও দেখেছি।
এবার ঈদে গ্রামের বাড়িতে যাওয়ার সময় সবুজ বাংলা (স্থানীয় লেগুনা ঘরানার গাড়ি) এর মধ্যে দু’জনের সাথে ক্যাচাল লাগল। একজন বেশ পড়াশোনা জানা। জগন্নাথ বিশ্ববিদ্যালয়ে পড়ার সময় ছাত্রদলের রাজনীতি করেছেন। অন্যজন স্থানীয় লোক। আওয়ামী লীগ করেন কিন্তু দলের কাজকর্মে হতাশ। প্রথম জনের কাছে শুনলাম, “কাদের মোল্লা একাত্তরে ঢাকা বিশ্ববিদ্যালয়ে পড়ত; রেকর্ড মার্কস নিয়ে মেডেলসহ ঢাকা বিশ্ববিদ্যালয় থেকে পাশ করেছে। এবং মুক্তিযুদ্ধের সময় তার বয়স ছিল সতেরো বছর।” যদিও সতের বছর বয়সের একজন কীভাবে ঢাকা বিশ্ববিদ্যালয়ে পড়ে তার কোন সদুত্তর মেলেনি। দ্বিতীয় জনের কাছে শুনলাম, “আওয়ামী লীগের মন্ত্রীসভাতেই একত্রিশ জন রাজাকার আছে।” মন্ত্রীসভায় মোট সদস্য কতজন জানা না থাকায় তাকে সেইসব রাজাকারে নাম বলতে বললাম। তিনি ম্যা ম্যা এর বেশি কিছু করতে পারলেন না। অথচ আমি লিখে দিতে পারি, বিকেলে হাটের চায়ের দোকানে তার মুখে এই কথাটা যত ‘হাজার জন’ শুনেছে, সবাই বিনাবাক্যে তা মেনে নিয়ে আওয়ামী লীগের নামে থু থু ফেলেছে।
এখন একটু রিপোর্টে চোখ বুলাই। জামাতের কর্মপরিকল্পনায় কী ছিল? “উদ্ধারকৃত কাগজপত্র অনুসারে ১১ দফা কর্মপরিকল্পনার মধ্যে প্রথমেই বলা হয়েছে, জামায়াত তাদের নিজের মতো করে তথ্য-প্রমাণসহ ৭৭ যুদ্ধাপরাধীর একটি তালিকা তৈরি করবে। আওয়ামী লীগ, মহাজোটের শরিক কোন দল বা বামপন্থী দলগুলোর মধ্য থেকে নেতাদের খুঁজে বের করে এ তালিকা করা হবে। এসব নেতার মুক্তিযুদ্ধে ভূমিকা গণমাধ্যমে প্রকাশের পাশাপাশি প্রচারপত্র তৈরি করে জনসাধারণের মধ্যে বিলি করা হবে। যুদ্ধাপরাধের বিচার নিয়ে মন্ত্রীদের পরস্পরবিরোধী বক্তব্যের ওপর ভিডিও রিপোর্ট তৈরি করে তা প্রচার করা হবে।” ঠিক সেটাই হয়েছে। তারা সফল শতভাগ তাদের অপপ্রচার ছড়িয়ে দিতে। আমরা সঠিক তথ্য প্রচার তো দূরে থাক তাদের অপপ্রচার দূর করতেই সহস্রভাগ ব্যর্থ। 
একটা কথা আগে বহুবার বলেছি, “সত্য কখনও চাপা থাকে না। কিন্তু, মাঝে মাঝে সেটা প্রকাশিত হতে এত দেরী হয় যে, তার আর আক্ষরিক অর্থে কোন গুরুত্ব থাকে না।” এখন বলতে ইচ্ছে করছে, “সত্য কখনও চাপা থাকে না। সেটা প্রয়োজনের আগেই উন্মোচিত হয়। কিন্তু, মাঝে মাঝে সেটা মানুষের কাছে পৌঁছুতে এতো দেরি হয়ে যায় যে, ততদিনে মিথ্যেটাই নিজেকে সত্য হিসেবে প্রতিষ্ঠিত করে ফেলে।”
এর পরেও তুমি জামাতের কোন অবদানকে অস্বীকার করবে?
রিপোর্টটি নজরে আনার জন্য ডাঃ আতিক ভাইকে অসংখ্য ধন্যবাদ।

