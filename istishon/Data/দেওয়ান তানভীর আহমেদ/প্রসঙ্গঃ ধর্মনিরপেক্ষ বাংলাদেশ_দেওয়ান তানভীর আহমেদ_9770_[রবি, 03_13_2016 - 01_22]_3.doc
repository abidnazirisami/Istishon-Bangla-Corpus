প্রসঙ্গঃ ধর্মনিরপেক্ষ বাংলাদেশ



প্রথমে জানা যাক, ধর্মনিরপেক্ষতা কী? অধিকাংশ মুসলিমরাই মনে করেন, ধর্মনিরপেক্ষতা মানে ধর্মহীনতা, ধর্মনিরপেক্ষ হতে হলে তাদেরকে তাদের বাপ-দাদার ধর্ম ত্যাগ করতে হবে! কিন্তু আসলেই কি তাই?
অনেকেই তাদের মনের মধ্যে একটা ভুল ধারনা পুষে রেখে দিয়েছেন যে, ধর্মনিরপেক্ষতা মানে ধর্মহীনতা, ধর্মনিরপেক্ষ হতে হলে ধর্ম ত্যাগ করতে হবে! ধর্মনিরপেক্ষতা মানে কখনোই ধর্মহীনতা নয়, বরং সকল ধর্মের মানুষের মধ্যে সমান অধিকার বণ্টনই ধর্মনিরপেক্ষ রাষ্ট্রের মূল লক্ষ্য। ধর্মনিরপেক্ষতা মানে সকল ধর্মের সমান অধিকারের নিশ্চয়তা। সংবিধানে কোন একটি ধর্মকে প্রাধাণ্য দেয়ার অর্থ হচ্ছে যেকোন ক্ষেত্রে অন্যান্য ধর্মের তুলনায় সেই ধর্মকে অগ্রাধিকার দেয়া। যে দেশে একাধিক ধর্ম পালনকারী মানুষের বসবাস, সেই দেশে একটিমাত্র ধর্মকে অগ্রাধিকার দিয়ে বাকি ধর্মগুলোকে পশ্চাৎপদ করে রাখা একটা বিরাট বৈষম্যমূলক আচরণ নয় কি?
গণপ্রজাতন্ত্রী বাংলাদেশের সংবিধানের ৮(১) নং অনুচ্ছেদটির দিকে লক্ষ্য করা যাক-
৮(১)। জাতীয়তাবাদ, সমাজতন্ত্র, গণতন্ত্র ও ধর্মনিরপেক্ষতা- এই নীতিসমূহ এবং তৎসহ এই নীতিসমূহ হইতে উদ্ভূত এই ভাগে বর্ণিত অন্য সকল নীতি রাষ্ট্র পরিচালনার মূলনীতি বলিয়া পরিগণিত হইবে।
অর্থাৎ বাহাত্তরের সংবিধানে রাষ্ট্র পরিচালনার যে চারটি মূলনীতি নির্ধারিত হয়েছিলো, তার মধ্যে একটি হচ্ছে ধর্মনিরপেক্ষতা। আবার সংবিধানের ১২ নং ধারায় ধর্ম নিরপেক্ষতা ও ধর্মীয় স্বাধীনতার ব্যাখ্যায় যদি আমরা লক্ষ্য করি-
১২। ধর্ম নিরপেক্ষতা নীতি বাস্তবায়নের জন্য-
(ক) সর্ব প্রকার সাম্প্রদায়িকতা,
(খ) রাষ্ট্র কর্তৃক কোন ধর্মকে রাজনৈতিক মর্যাদা দান,
(গ) রাজনৈতিক উদ্দেশ্যে ধর্মীয় অপব্যবহার,
(ঘ) কোন বিশেষ ধর্ম পালনকারী ব্যক্তির প্রতি বৈষম্য বা তাহার উপর নিপীড়ন,
বিলোপ করা হইবে।
১২(ক), ১২(খ), ১২(গ) কিংবা ১২(ঘ)- কোথাও একটিবারের জন্যেও বলা হয় নি যে ধর্মনিরপেক্ষ রাষ্ট্র প্রতিষ্ঠা করতে হলে ধর্ম ত্যাগ করতে হবে, রাষ্ট্র থেকে সকল ধর্মকে উঠিয়ে দিতে হবে। ১২(খ) অনুযায়ী রাষ্ট্র কোন নির্দিষ্ট ধর্মকে প্রমোট করবে না, কিন্তু তারমানে এই নয় যে রাষ্ট্রে কোন ধর্মই থাকবে না। বরং এখান থেকে এটাই স্পষ্ট হয়, ধর্মনিরপেক্ষ রাষ্ট্রে সকল ধর্মের মানুষ সমান অধিকার ভোগ করবে। সবাই নিজ নিজ ধর্ম পালন করবে, কেউ কারো ধর্ম পালনে কোনো প্রকার বাধা প্রয়োগ করবে না। অর্থাৎ "ধর্ম যার যার, রাষ্ট্র সবার"।
কিন্তু সংবিধানের ২(ক) অনুচ্ছেদটি যদি লক্ষ্য করি-
প্রজাতন্ত্রের রাষ্ট্রধর্ম ইসলাম।তবে এখানে হিন্দু,বৌদ্ধ,খ্রিস্টানসহ অন্যান্য ধর্ম পালনে রাষ্ট্র সমমর্যাদা ও সম-অধিকার নিশ্চিত করবে।
এখানে একটি বিশেষ ধর্মকে রাষ্ট্রধর্মের স্বীকৃতি দেয়া হয়েছে, যা কিনা অনুচ্ছেদ ১২(খ) এবং ২(ক)-এর সাথে পরস্পর বিরোধী। সংবিধানে এরকম পরস্পর বিরোধী বক্তব্যের কারণ ১৯৮৮ সালের অষ্টম সংশোধনী, যা ছিল বাহাত্তরের ধর্মনিরপেক্ষ সংবিধানের পরিপন্থী। মূলত এই সংশোধনীর মধ্য দিয়েই বাংলাদেশে নেমে আসে মধ্যযুগীয় অন্ধকার!
এখন প্রশ্ন হচ্ছে, ধর্মনিরপেক্ষ রাষ্ট্র কেন দরকার? এই প্রশ্নের উত্তর খুবই সোজা, রাষ্ট্র কোন মানুষ নয় যে নামাজ পড়বে কিংবা পূজা করবে; বরং এমন সব মানুষদের নিয়েই রাষ্ট্র যারা নামাজ পড়ে, পূজা করে, আবার অনেকে কোনোটাই করে না। এখন নির্দিষ্ট কোনো একটি সম্প্রদায়ের মানুষকে যদি অগ্রাধিকার দেওয়া হয়, তাহলে বাকিরা কোথায় গিয়ে দাঁড়াবে?? তাদেরকে টিকে থাকতে হবে "সংখ্যালঘু" পরিচয় নিয়ে। আজ বাংলাদেশের ইসলাম ধর্মাবলম্বী বাদে অন্য সকল ধর্মাবলম্বীদের মনে রীতিমত সীলমোহর হয়ে গেছে, তারা এদেশের সংখ্যালঘু! আজ একজন অমুসলিম এস কে সিংহা তার যোগ্যতাবলে প্রধান বিচারপতি নিযুক্ত হওয়া সত্বেও তাকে বিরোধিতার সম্মুখীন হতে হয় শুধুমাত্র এই কারণে যে তিনি অমুসলিম।
ধর্মভিত্তিক রাষ্ট্র গঠনের জন্য একাত্তরের মহান মুক্তিযুদ্ধ সংঘটিত হয় নি। মুক্তিযুদ্ধ সংঘটিত হয়েছিলো এমন একটি রাষ্ট্রের আশায়, যেখানে সকল ধর্মের মানুষেরা সমান অধিকার নিয়ে বাস করবে। আর ধর্মভিত্তিক রাষ্ট্র গঠনের ফলাফল তো আমরা দেখতে পাই আমাদের আশেপাশে তাকালেই। পাকিস্তান একটি মুসলিম প্রধান রাষ্ট্র, আর তাই সেখানে শুধুমাত্র হিন্দু হওয়ার অপরাধে হিন্দুদের ঘরবাড়ি, মন্দিরের সঙ্গে সঙ্গে হিন্দুদেরকেও আগুনে পুড়িয়ে মারা হয়। হিন্দু এবং অন্যান্য ধর্মাবলম্বীদের জন্য পাকিস্তান আজ বসবাসের অযোগ্য একটি রাষ্ট্রে পরিণত হয়েছে। একই কথা প্রযোজ্য হিন্দু প্রধান রাষ্ট্র ভারতের জন্যও। আর রাষ্ট্রধর্ম ইসলাম হওয়ার ফল বাংলাদেশের হিন্দু, বৌদ্ধদেরকেও কম ভোগ করতে হচ্ছে না। আজকাল হিন্দুদের ঘরবাড়ি, মন্দির, প্রতিমা ভাঙচূর এদেশের একটা উৎসবে পরিণত হয়েছে।
মূল কথা হচ্ছে, রাষ্ট্রের কোনো ধর্ম থাকতে পারে না। যেই রাষ্ট্রে একাধিক ধর্মের মানুষের বসবাস, সেই রাষ্ট্রে নির্দিষ্ট একটি ধর্মকে রাষ্ট্রধর্মের মর্যাদা দেয়া তথা গোটা রাষ্ট্রের ওপর সেই ধর্মকে চাপিয়ে দেয়া রীতিমত অন্যায়। আগামী ২৭ তারিখ রাষ্ট্রধর্ম নামক এই বৈষম্যমূলক ব্যবস্থাকে চ্যালেঞ্জ করে দায়ের করা রীট আবেদনের শুনানী অনুষ্ঠিত হতে যাচ্ছে। এরই মধ্যে এদেশের উগ্র মৌলবাদীদের প্রতিক্রিয়া দেখানো শুরু হয়ে গেছে। ধর্মের নামে দেশে অরাজকতা সৃষ্টি করতে আমরা এদের আগেও দেখেছি। এবং এদের অরাজকতার বলি হয় মূলত এদেশের হিন্দুরাই। তাই সবাইকে আহবান জানানো যাচ্ছে, সবাই নিজ নিজ অবস্থান থেকে সচেতন হোন।
জয় বাংলা!

