২১শে ফেব্রুয়ারী ও আমার কিছু কথা_ _ _


আজ ২১শে ফেব্রুয়ারী, শহীদ দিবস এবং আন্তর্জাতিক মাতৃভাষা দিবস। যেহেতু এই দিনটি শহীদ দিবস, তাই দিনটি স্বাভাবিকভাবেই শোকের, সুখের নয়। আবার দিনটি যতটা শোকের, তার চাইতেও অনেক বেশি গৌরবের। কেননা এই দিনটিতে ভাষাশহীদদের আত্মত্যাগের বিনিময়েই আমরা পেয়েছি মাতৃভাষায় কথা বলার অধিকার। অথচ এই দিনটার গুরুত্ব আমরা ক'জন সঠিকভাবে মূল্যায়ন করতে পারি???
আজ সকালে ঘুম থেকে উঠে ফেসবুকে ঢুকেই নিউজফীডে দেখি একজন একটা হিন্দি গানের লিরিক পোস্ট করেছে(অনেকটা হৃদয় ভাঙা টাইপের গান, কে জানে আজকের এই দিনে কে তার হৃদয় ভাঙলো)। আবার আরেকজন স্ট্যাটাসে তার আজকের সারাদিনের প্ল্যান বর্ণনা করেছে(কী রঙের পাঞ্জাবী/শাড়ী পড়বে, কোথায় কোথায় যাবে, কী কী করবে ইত্যাদী)। অনেকে আবার চেক ইন দিয়েছে গার্লফ্রেন্ড/বয়ফ্রেন্ডের সাথে। বোঝাই গেলো যে তারা একেকজন খুব মজায় আছে। একজনের সট্যাটাস দেখে মাথায় আগুন ধরে গেলেও কিছুই বললাম না। সে সট্যাটাস দিয়েছে-"Watching WAR- Pakistani movie"! তারা একেকজন একেকভাবে এই দিনটিকে পালন করছে, আর তাদের এত সবকিছুর মধ্যে বেচারা রফিক, শফিক, সালাম, বরকত জব্বারের সামান্যতম জায়গাও হয় নি! আজকের দিনটাকে তারা পালন করছে একটি সরকারি ছুটির দিন হিসেবে। অবশ্য তাদেরও দোষ না, তারা তো অনেকে জানেও না যে ৫২'র এই দিনে আসলে কী হয়েছিলো(শুনতে অদ্ভূত লাগলেও সত্যি)! আর তাদের জানানো যাদের কাজ, তারা যে আসলে কী করছে তা স্বয়ং পরমেশ্বরই(!) জানেন।
মাতৃভাষার প্রতি নানা ধরনের অবহেলা অবমাননা সেই শৈশব থেকেই দেখে আসছি। এমনকি #‎ধর্মান্ধদের‬ অত্যাচার থেকেও রেহাই পায় নি আমাদের রক্তে কেনা এই মাতৃভাষা! প্রায়ই মুরুব্বিদের বলতে শুনতাম, আরবী ভাষায় লেখা কোরআন শরীফ অবশ্যই অযূ করে তারপর স্পর্শ করতে হবে, কিন্তু বাংলা কোরআন ধরতে অযূ লাগে না। আবার দেখতাম, "মুমিন"রা রাস্তা দিয়ে হাটার সময় আরবী ভাষায় কিছু লেখা কোনো কাগজের টুকরো পেলেই সেটা উঠিয়ে সালাম করতেন, অথচ সারাদিন যে পায়ের নিচে বাংলা ভাষার কত লেখা চাপা পড়ছে, সেইদিকে তাদের কোনো নজরই নেই! একবার এরকম একজনকে প্রশ্ন করেছিলাম, আরবী ভাষায় যদি চ-বর্গীয় গালি লেখা থাকে, তবে কী তিনি সেটাকেও সালাম করবেন? জবাব তো পেলামই না, উল্টো "ন্যাস্টেক" ট্যাগ খেলাম!!
আমাদের ভাড়াটিয়ার দেড় বছরের বাচ্চাটিকে দেখলাম, সে তার আশেপাশের সবকিছুরই #‎ইংরেজী‬ নাম জানে, অথচ সেই জিনিসগুলোর কোনোটারই বাংলা নাম সে জানে না! ওর মায়ের কাছে এর কারণ জানতে চাওয়ায় তিনি বললেন, "ওকে যদি সবকিছু বাংলায় চেনাই, তাহলে তো ও বাংলাটাই শিখবে। এখন আগে থেকেই যদি বাংলাটা না শিখিয়ে ইংলিশটা শেখাই, তাহলে বড় হওয়ার পর আর সমস্যা হবে না। বাংলা অর্থ ও পরে শিখে নেবে।" এভাবেই হয়ত যুগ যুগ ধরে বাংলা ভাষা ‪#‎বাঙালিদের‬ কাছেই #‎দ্বিতীয়‬ ভাষায় পরিণত হয়েছে।
আজ আমাদের দেশের প্রতিটা শিশুই ‪#‎হিন্দি‬ জানে। এমনকি তারা বাংলার চেয়ে ভালো হিন্দিটাই বোঝে! সেদিন আমার এক আত্মীয়ের চার বছর বয়সী বাচ্চা মেয়েটা আমার দিকে আঙুল তুলে বললো,"ও কী তা আমি হিন্দিতে বলতে পারব।" পরে সে হিন্দিতেই বললো- "উল্লু কা পাঠা!" সত্যি বলতে কী, গালিটা বাংলায় খেলে মনটা জুড়িয়ে যেত! অবশ্য বাচ্চাদেরই বা কী দোষ? আমাদের দেশে বাচ্চাদের জন্য ক'টা ‪#‎কার্টুন‬ চ্যানেল আছে?? একটাও না। অগত্যা বাচ্চাদেরকে বিনোদনের জন্য বিদেশী কার্টুন চ্যানেলই দেখতে হয়। আর তাদের প্রিয় কারটুনগুলো যে ভাষায় তৈরি, সেই কারটুন দেখে তারা তো সেই ভাষাই শিখবে। এছাড়া তারা আর যাবে কোথায়?!
. . . আজ আমাদের মাতৃভাষা আমাদের কাছেই অবমূল্যায়িত হচ্ছে। আজ মাতৃভাষা আমাদের কাছে গুরুত্বহীন, আর তাই আন্তর্জাতিক মাতৃভাষা দিবসও আজ আমাদের কাছে একটি সরকারি ছুটির দিন ছাড়া আর কিছুই না। বাংলা ভাষা ও সংস্কৃতির বয়স প্রায় #২৭০০ বছর, আর ইংলিশ ভাষার বয়স মাত্র ৮০০ বছর। অর্থাৎ ইংলিশেরও অনেক আগে বাংলা ভাষার জন্ম হয়েছে। আর আজ তরুণ প্রজন্মের কাছে "বাংলা" ভাষা বিবেচিত হয় দ্বিতীয় ভাষা হিসেবে। অথচ এই ভাষার গানে মুগ্ধ হয়েই ‪#‎পর্তুগীজ‬ সাহেব হেন্সম্যান এন্টনী তার বংশ পরম্পরার কোটি টাকার ব্যবসা ছেড়ে পথে নেমে এসেছিলেন সংগীত সাধনার উদ্দেশ্যে। বাংলা গানের মোহে ফিরিঙ্গী সাহেব হেন্সম্যান এন্টনী হয়ে গিয়েছিলেন কবিয়াল এন্টনী ফিরিঙ্গী, তখন তিনি গেয়েছিলেন- "এই দেশেরই ছেলে আমি, ফিরিঙ্গীরও বাংলাদেশ!"
সবশেষে- ৫২'র সকল ভাষাসৈনিকদের প্রতি রইলো এই ব্যাকডেটেড বাঙালির বিনম্র শ্রদ্ধা. . .
বিঃ দ্রঃ এখানে কোনো ভাষাকে অসম্মান করা হয় নি, বরং অন্য সকল ভাষার প্রতি পূর্ণ শ্রদ্ধা রেখেই মাতৃভাষাকে সর্বোচ্চ সম্মান দেয়া হয়েছে।

