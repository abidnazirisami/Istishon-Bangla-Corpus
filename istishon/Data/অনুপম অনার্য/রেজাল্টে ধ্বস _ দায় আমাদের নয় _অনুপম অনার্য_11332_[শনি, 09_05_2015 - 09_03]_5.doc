রেজাল্টে ধ্বস _ দায় আমাদের নয় 


বিগত বহু বছর এইচএসসি পরীক্ষার রেজাল্টে এরকম ধ্বস নামে নি, এবারে যেমন নামল। এ ধরনের রেজাল্ট খুব বেশি রকম অপ্রত্যাশিত, আর অবিশ্বাস্য তো বটেই। আমি নিজেও পরীক্ষার্থী ছিলাম, এবং আমার ভালভাবে উৎরে যাওয়া টা যে আমার যোগ্যতার কোন প্রমান নয়, বরং স্রেফ ভাগ্য, তা আমার চেয়ে ভাল কেও জানে না। তাই পত্রিকায় যখন দেখলুম বিশিষ্ট সুধীজনেরা মন্তব্য করেছেন, এবারের রেজাল্টের জন্য দায়ী তরুন সমাজের অতিরিক্ত ইন্টারনেট আর ফেসবুক ব্যবহার, তখন নিজেকে সামলে রাখা বড্ড মুশকিল হয়ে দাঁড়ায়। আর প্রতিবাদ জানানোর জন্য আর লেখালেখি ভিন্ন কোন উপায় তো নেইই।
আমাদের দেশের শিক্ষা ব্যবস্থা বড্ড বেশি রকমের গোলমেলে। একদিকে সরকার এই শিক্ষার আধুনিকায়নের জন্য উঠে পড়ে লেগেছে, নতুনভাবে শিক্ষাকে ঢেলে সাজানোর প্রক্রিয়া শুরু হয়েছে সেই ২০০৮ থেকে। কিন্তু সেই শিক্ষা ব্যবস্থার আধুনিকায়নের সাথে তাল মিলিয়ে চলার মত শিক্ষা প্রতিষ্ঠান কিংবা শিক্ষক মন্ডলী আমাদের দেশে এখনো তৈরী হয় নি। আমি বলব না কেও নেই, কারন নতুন শিক্ষা পদ্ধতির ঢেলে সাজানোর পেছনে ছিলেন শিক্ষকেরাই। কিন্তু তার সংখ্যা হাতে গোনা। আমাদের দেশে আজ হাজার হাজার স্কুল কলেজ, হাজার হাজার শিক্ষক শিক্ষিকা। কতজন রয়েছেন, যারা নতুন শিক্ষা ব্যবস্থাকে আত্মস্থ করে উঠে পড়ে লেগেছেন সেভাবে ছাত্র ছাত্রীদের শিক্ষিত করর কাজে? সেই সনাতন গোলমেলে পদ্ধতি আজো একটানা চলে আসছে, আজো তার থেকে দূরে সরে যেতে শিক্ষকেরা ভয় পান। আর আমরা, শিক্ষার্থীরা কতটুকু মানিয়ে নিয়েছি এই নতুন ব্যবস্থার সাথে? আমাদের কিছুই করবার নেই এদিক দিয়ে, কারন যারা শিক্ষা দান করবেন তাআদের পথনির্দেশনারই যদি এমন অবস্থা হয়, আমাদের সঠিক পথাএ যাওয়ার পথ আছে কী? আর তার দায় কী কারনে আমাদের উপরে চাপানো হবে তা আমার বোঝার সাধ্যের অনেক বাইরে।
সোজা কথায় আসি। চট্টগ্রামের সেরা কলেজে পড়েছি আমি, ২০১৩ সালের এসএসসিতে অসামান্য রেজাল্ট করা সব ছাত্র ছাত্রীদের সাথে। কলেজের অভিজ্ঞতা আর সবার মত আমারও ছিল অবিশ্বাস্য রকমের খারাপ। শিক্ষকদের বিন্দুমাত্র যত্ন, সচেতনতা কিংবা ভালবাসা কাজ করে নি, কথাটা খুব কর্কশ হলেও ছয় বছর স্কুলে সকল শিক্ষক শিক্ষিকার অকুন্ঠ ভালবাসা, আদর যত্ন পাওয়ার পরে কলেজে দাঁড়িয়ে দুই বছর পরেও নিজেকে খুব অজানা অচেনা অবাঞ্ছিত মনে হওয়ার অভিজ্ঞতা কিন্তু আমার একার নয়। একমাত্র যারা কোচিঙয়ে পড়েছে তারা ছাআড়া কলেজে শিক্ষকদের পথনির্দেশনা, যত্ন বা সচেতন পাঠদান পেয়েছে সেরকম ছেলে মেয়ে আছে হাতে গোনা। অস্বীকার করব না, কিছু শিক্ষক শিক্ষিকার ভালবাসাতে কোন খাদ ছিল না। কিন্তু সব মিলিয়ে যেটুকু যত্নের প্রয়োজন, তার তিলমত্রও যে আমরা পাই নি তা না মানার কোন উপায় নেই। শিক্ষকদের একমাত্র অজুহাত ছিল ছাত্রেরা ক্লাসে আসে না, কলেজ ফাঁকি দেয়। আমি বলব না, সকলেই ক্লাস করত। কিন্তু যারা সত্যি কলেজের ক্লাসে সময় কাটিয়েছে দুই বছরর অধিকাংশ দিন, তাদেরো কি কিছুটা সচেতনতা প্রাপ্য ছিল না? এক টা হায়কর রকমের কথা চালু আছে আমাদের শিক্ষক আর অভিভাবক সমাজে, ছাত্র ছাত্রীরা কলেজ জীবনে গিয়ে বখে যায়, ছন্নছাড়া হয়ে পড়ে, লেখাপড়ার চাইতে অন্যান্য দিকে নিজেকে শেষ করে দেওয়ার প্রবণতা অনেকটা বেশি থাকে। ফাঁকিবাজ ছাত্র ছাত্রী ছিল সবসময়েই,সে আজ হোক কিংবা পঞ্চাশ বছর আগে। কিন্তু তাদের সংখ্যাও ছিল হাতে গোনা। আর অন্যেরা যারা ক্লাস করে নি? ভালবাসাহীন, ভাবলেশহীন,যান্ত্রিক ক্লাসরুমে বসে দায়সারা লেকচার শোনার পরে ক্লাসরুম থেকে মুখ ফিরিয়ে নিয়েছে তারা। তারপর থেকে,তারা স্বনির্ভর। কলেজ তাদের এড়িয়ে চলেছে বলেই তারা ও কলেজের উলটো রাস্তা ধরেছে। অবশ্য,কেইবা দেখে এসব? সব দোষ ছাত্রদের।
এবার পরীক্ষা এল,যখন ছাত্রেরা প্রস্তুত হয়েছে কিছুটা কোচিঙয়ে কিংবা ট্যুটরের পড়ায়,আর বাকিটা নিজেরা পরিশ্রম করে। কোচিঙয়ের পড়াও যে কতটা যান্ত্রিক কিংবা দায়সারা তা বলার প্রয়োজন নেই অবশ্য। সবচেয়ে অবাক ব্যপার ঘটেছে এই পরীক্ষাতেই। একমাত্র ফেয়ার কম্পিটিশন যেখানে হওয়ার কথা, সেই পাবলিক পরীক্ষাতেই কোন ফেয়ার কম্পিটিশন হয় নি,এ কথা অস্বীকার যেভাবেই করা যায়, যাক, কিন্তু এটাই সত্যি। ছাত্র ছাত্রীদের পরীক্ষার খাতা যাচাইয়ে এবার পাহড় প্রমান গরমিল ছিল। পড়ালেখা না করবার যুক্তিটা প্রচন্ডরকম হাস্যকর কয়েকতা কারনে। প্রথমত, যারা লেখাপড়ার প্রতি সিরিয়াস, তারা আর যাইক করুক, এমন সিরিয়াস পরীক্ষার সময়ে এসেও অন্য কিছুতে ডুবে ছিল, তা নিতান্ত অবাস্তব। আমি জানি,কারন আমি সাক্ষী। আমি আমার অনেক বন্ধুদেরই চিনি যারা লেখাপড়ায় দুর্ধর্ষরকম ভাল হয়ে,অসম্ভব ভাল পরীক্ষা দিয়েও অবাক হয়ে খারাপ ফলাফল পেয়েছে। কোন ধরনের আজব ডিভারশন ভাল ছাত্রদের লেখাপড়া থেকে দূরে সরায় না। এটাই রীতি, এটাই নিয়ম। কলেজছাত্র ছাত্রীরা অসহায়, তারা না পেয়েছে কলেজ শিক্ষকদের পথনির্দেশনা,ভালবাসা কিংবা সচেতনতা। কিন্তু তার জন্য পরীক্ষার আগে তিন মাস কেও না পড়ে বসে ছিল না। যেভাবে পড়ে তারা এসএসসিতে দুর্দান্তরকম রেজাল্ট করেছিল, সেভাবেই এবার সকলে পড়েছে। দ্বিতীয়ত, এবারের খাতা মূল্যায়ন যে সঠিকভাবে হয় নি, তার প্রমান ছাত্রেরাই। যে ছেলে ফিজিক্স এর পাগল, যে ছেলের ফিজিক্স পরীক্ষার পরে ঝলমলে হাসিতে ভাল করার আত্মবিশ্বাস থাকে, সে কিভাবে ফিজিক্সে খারাপ করে? ইংরেজি যার ধ্যান জ্ঞান, যে ছেলে ইংরেজিতে ব্লগ লিখে দৃষ্টি আকর্ষন করতে পারে আমেরিকান লেখকদের, তার ইংরেজি পরীক্ষা ভাল দেয়ার পরেও রেজাল্ট ঠিক উলটো আসাটা কতটুকু স্বাভাবিক? কলেজেই জানিয়ে দেয়া হয়েছিল, বিজ্ঞান বিভাগের বলে আমরা বাংলা আর ইংরেজিতে অবাঞ্ছিত,আমাদের সামান্য জ্ঞানও থাকতে নেই। আমি সেদিন শিক্ষকদের মুখ ফুটে বলতে পারি নি,উনাদের সামনে বসে থাকা ছাত্রছাত্রীদের মধ্যে অনেক প্রতিভাবান কবি,লেখক,ব্লগার বসে আছে,অনেক ছেলেমেয়ে সেই শিক্ষকের চেয়েও ভাল বাংলা জানতে পারেন, কেও কেও লেখালেখি করে নাম কুড়িয়েছেন অনেক আগেই। শিক্ষক কতটুকু পড়ে খাতা কাটেন,আদৌ নিজেই কাটেন কিনা,এ প্রশ্ন জাগতেই পারে যখন দেখি রোল ক্রমানুসারে পরপর দশ বার জন ছেলে বাংলায় ৮০% এর নিচে নাম্বার পায়, আবার তার পরে একদল কম পায় ইংরেজিতে, তার পরে একদল ফিজিক্সে,রসায়নে?আমি অন্য বিভাগের কথা বলতে পারব না,তবে খোদ চট্টগ্রাম শহরের অনেককেই জানি যারা এতটাই ধীমান, এতটাই সমৃদ্ধ আর মেধাবী যে তাদের পরীক্ষা খারাপ হওয়াটা অসম্ভব বলা যেতে পারে। তারা সবাই আত্মবিশ্বাসী ছিল। ভুল মুল্যায়ন আজ তাদের কোন হতাশার খাদে ঠেলে দিয়েছে তার খবর কি কেও রাখেন?
ফেওবুকের অতিব্যবহার এ দেশে শুরু হয়েছিল ২০১১ থেকে। আমিও ছিলাম আসক্ত। পরীক্ষার সময়েও ফেসবুক চালিয়ে দিনরাতে,ব্লগে লেখালেখি করে তবুও এসএসসিতে সব বিষয়ে জিপিএ ফাইভ পেয়েই বুঝতে পেরেছিলাম, ভাল করা না করাটা পুরো আমাদেরই উপর। আমার মত অনেকেই ছিল। এবারেও আমি ব্লগিং করেছি,গান গেয়েছি,নেটে ঘন্টার ঘন্টা সময় দিয়েছি,তবুও রেজাল্ট সেই আগের মতই। না, এটা ভাবার কোন কারন নেই যে আমার মেধা অসামান্য। আমার চেয়েও ভাল পরীক্ষা দিয়ে, আমার চেয়েও অনেক বেশি মেধাবীরা ফেসবুক ব্যবহার না করেই খারাপ রেজাল্ট করেছে। ছাত্রেরা কলেজ জীবনের অন্যান্য সময়ে কী করল না করল, কিছু আসে যায় না। অধিকাংশই সচেতন হয়ে যায় পরীক্ষার আগে,সবকিছুর পরেও জান লড়িয়ে পড়ালেখা করে, নিজেকে তৈরি করে আর তাদের অবমুল্যায়নের স্বীকার হয়ে মুখোমুখি হতে হয় অবাস্তব রকম ফলাফলের।
দোষটা গুনীজনেরা আমাদের ঘাড়েই চাপান প্রত্যেকবার। আগেও, এখনো। আমরা কতটুকু দায়ী,আমাদের দিক থেকেও যে কোন জবাবদিহি থাকতে পারে তা কখনো কেও ভাবে নি সেভাবে। ভাবার প্রয়োজন আছে। এ সময় একদিন সকলেই পার করে এসেছেন,তাই শিক্ষার্থীদের স্থানে নিজেদের বসিয়ে একবার ভাবা প্রয়োজন। এবারের বিপর্যয়ের পেছনে সমস্ত দায়ভার আমাদের মাথায় চাপাবার আগে গুনীজনেরা একবার আমাদের অপোগন্ড না ভেবে উপরের প্রশ্নগুলোর জবাব বার করার চেষ্টা করুন,বুঝে দেখুন পর্দার আড়ালে লক্ষ লক্ষ শিক্ষার্থীদের কান্না আর হতাশা মাখা সত্যটাকে।অবাক হবেন।
------------ 

