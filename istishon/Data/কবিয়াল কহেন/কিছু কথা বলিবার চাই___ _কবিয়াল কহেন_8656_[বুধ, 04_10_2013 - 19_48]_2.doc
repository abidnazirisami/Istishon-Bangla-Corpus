কিছু কথা বলিবার চাই___ 


আজ আমাদের সহযোদ্ধারা কারাগারে । আমরা খাচ্ছি, ঘুমাচ্ছি, শাহবাগে যাচ্ছি । এইতো দুই দিন পর বৈশাখ আসছে, আমরা উৎসবে মেতে উঠবো । আজ আমার বন্ধুরা যে দোষে জেলে, আমরা কি অনেকেই সে অপরাধ করিনি ? করেছি... হাজার বার করেছি । ধর্মান্ধতার বিরুদ্ধে লিখেছি । কে কতোটা আক্রমনাত্মকভাবে লিখেছে সেই বিশ্লেষনের সময় এখন নয় । আমি জানি এখন অনেকেই সেই হিসেব কষছে । অনেকে বলেও ফেলছে ধর্মকে আক্রমন করে লেখা ঠিক হয়নি । বন্ধু, কিছুদিন আগেও আমি-আপনি অনেকেই এই কাজ করেছি । আজ নিজেকে পরিশুদ্ধ করছেন ভালো কথা তাই বলে বন্ধুর বিপদে পালটি দিবেন না দয়া করে । আমরা যারা ধর্মান্ধতা নিয়ে লিখেছি, আমরা অনেক গ্রুপে বিভক্ত ছিলাম । ফেসবুকে, ব্লগে আমরা বিভিন্ন গ্রুপিং করেছি । একটা গ্রুপ বা ব্লগ পছন্দ হয়নি অথবা মতবিরোধ হয়েছে দুম করে আরেকটি খুলে ফেলেছি । আমরা আড্ডাও দিতাম বিভিন্ন গ্রুপ হয়ে । আমরা অনেকবার ভেবেছি আমাদের একতাবদ্ধ হওয়া দরকার । আমরা অনেকেই আশংকা করেছি, একদিন আমাদের উপর বিপদ আসবে । কারন আগুন নিয়ে খেললে হাত পুড়বেই । সেক্ষেত্রে আগুন কে গালি দেয়ার চেয়ে আমাদের একতাবদ্ধ হওয়া প্রয়োজন । 
শাহবাগ আন্দোলনকে কেন্দ্র করে আমাদের ভেতরের বিভেদ বা মতের পার্থক্য ঘুচে গিয়েছিল । কিন্তু হঠাৎ করে যে বিপদ আমাদের ঘাড়ে নেমে এলো তা যে এই মুহূর্তেই আসবে আমরা কল্পনা করিনি । আমি জানিনা আমরা সবাই কিভাবে এখন একতাবদ্ধ হতে পারি, শুধু জানি হওয়া প্রয়োজন । আপনি আস্তিক ব্লগার হোন আর নাস্তিক ব্লগার হোন, এই যে আঘাত এটা সবার জন্যই অশুভ বার্তা । এ আঘাত মোকাবেলা করার উপায় বের করতে হবে সবাই একত্রিত হয়ে । আমাদের বন্ধুদের পাশে দাড়াতে হবে । 
আজ Foring Camelia﻿ এর একটা স্টাটাস দেখে খুব খারাপ লেগেছে ভেতর থেকে । ক্যামেলিয়া কে বলবো, "বন্ধু আমরা কখনোই এক হতে পারিনি । হয়তো চেষ্টাই করিনি । আঘাত যেহেতু এই প্রথমবার এসেছে সে কারনে এদের suffer একটু বেশি করতে হবে । বুকে আশা রাখি জয় আমাদের হবেই ।" নিজেদের অস্তিত্ব টিকিয়ে রাখতে হলে, ভবিষ্যতে এমন বিপদে করনীয় কি , কিভাবে মোকাবেলা করা যায় এসব নিয়ে ভাববার যেমন এখনই সময়, তেমনি আমাদের বন্ধুদের মুক্ত করে উদাহরন সৃষ্টি করতে হবে যে মুক্তচিন্তার চর্চাকে বন্দী করে রাখা যায়নি এবং যাবেও না । আমি খুব সামান্য একজন মানুষ, দেশের ভেতরে ও দেশের বাইরে যারা একটু অসামান্য মুক্তমনা বন্ধু আছে, তাদের অনুরোধ করবো প্লিজ আপনারা আপনাদের সাধ্যমতো কিছু করুন । এখনই সময় আমাদের কিছু করার । হয়তো এখনই নয়তো কখনোই নয় ।

