রূপান্তর কিংবা সমাপ্তি


রূপান্তর কিংবা সমাপ্তি 
একই নক্ষত্রের আলোয় তোমায় দেখতে দেখতে
এবং মুগ্ধ হতে হতে একসময় বিরক্ত হয়ে গিয়েছিলাম।
ইচ্ছে ছিলো একদিন তোমাকে উপগ্রহটার আলোয় দেখবো।
তোমার শরীরের ইলেকট্রনগুলো স্পর্শের দ্বারা
নিজের শরীরে আনতে চাইনি কোনোদিন।
চেয়েছিলেম শুধু তোমায় দৃষ্টিবন্ধি করে রাখতে।
কিন্তু জানতো প্রকৃতি নিষ্ঠুর হতে খুব ভালোবাসে!
দূরত্বটুকু বজায় রেখে হলেও রেললাইনের মতো
অন্তত সমান্তরাল তো ছিলাম দুজন।
কিন্তু সেদিন তুমি সেই সমান্তরালতাটুকুও
অস্বীকার করলে অন্য এক গন্তব্যের প্রয়োজনে।
জানো সেদিনও কিন্তু আমার বিন্দুমাত্র কষ্টও হয়নি।
তবে যেদিন আবিষ্কার করলাম তুমি অনেকটা ছোটগল্পের মতো,
সেদিন কষ্টগুলো আমার প্রতিবেশীতে পরিণত হলো।
জানো সেদিন থেকেই তোমাকে কবিতা কিংবা
গল্পে পরিণত করার চেষ্টা করে চলেছি।
কিন্তু আমি জানি সেই শেষের দেখা পেতে পেতে
শুরুটুকু আমার দৃষ্টিসীমার অনেক বাইরে চলে যাবে!

