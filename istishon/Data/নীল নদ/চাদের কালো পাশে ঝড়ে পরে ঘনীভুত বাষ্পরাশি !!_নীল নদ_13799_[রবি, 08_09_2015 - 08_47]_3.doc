চাদের কালো পাশে ঝড়ে পরে ঘনীভুত বাষ্পরাশি !!


সেদিনের রাত ছিলো বৃষ্টির আর টিপটিপ শব্দের মূর্ছনার রাত । দিনের উৎসব শেষে পৃথিবীর ছায়াময় পাশের উপর দিয়ে হেটে যাওয়ার সময় লক্ষ্য করলাম , আমার পায়ের নিচের সবুজ ঘাস আর কালচে মাটি সদ্য বৃষ্টিস্নাত বালিকার মতো আমার দিকে ফ্যালফ্যাল করে চেয়ে আছে । আমি কি দোষ করলাম ! আমাকে দাড়াতে হলো , মাথার উপর কিছু ভেজা পাখির ডাক শুনতে পেলাম , আমার উড়তে ইচ্ছে হলো ! কিন্তু বিধিবাম বৃষ্টি আমার রাতের প্রথম প্রহরটার চিন্তার অবসান ঘটালো । আমি ছুটলাম পূর্বের গন্তব্যের পানে ।গন্তব্য খুজে পেতে দেরী হয় নাই , চির চেনা একটা একফালি রুম , একটা বুড়ো দরজা আর একটা প্রমাণ সাইজের তালা । তালাটার বিশেষত্ব হচ্ছে - তালাটাকে ঝাকি দিয়ে , চাবি দিয়ে আস্তে আস্তে মোচড় দিয়ে খুলতে হয় । কিন্তু এই বিষন্ন প্রান্তরে সে যাত্রায় বেশীক্ষণ টিকা সম্ভব হয় নি ।
বেড়িয়ে পরলাম বাইরের দিকে , এবার আর মাথার উপর কোনো ছাদ রাখা হলো না , আমি হাটতে ছিলাম , উচু উচু মেহগনি , কাঠগোলাপ আর নাম না জানা বেশ কিছু গাছের সারি ধরে । পুরোটা দিন জুড়ে আমাকে একটা ভাবনাই বারবার কুড়েকুড়ে নিঙ্গড়ে শেষ করে দিচ্ছিলো । আমার অজানা অপরাধ বোধ থেকে সারাদিন ছুটে গেছি উত্তর থেকে দক্ষিনে , পূর্ব থেকে পশ্চিমে , কাছে অথবা দূরে , অথবা অন্তরে অন্তরে । অনেককেই কথিত প্যারা দিছি , কারণে অকারণে কাছে থাকার চেষ্টা করছি উদ্দেশ্য ছাড়াই , কিন্তু কি যেন কোথায় খেই হারায়ে ফেলতেছিলাম বারবার , তাই বেশীক্ষণ কারো সাথে সময় ও দিতে পারি নাই ।
ষড়ঋতুর দেশে জীবকুলের মন-মেজাজ, চলাফেরা, গতিবিধি, উদ্দ্যেশ্য-উপায়, প্রতিদিনের কার্যাবলির তালিকা, খাদ্যশৃংখল ঋতুচক্রের মতো আবর্তিত হতে থাকে বলেই আমার বিশ্বাস । মানুষের শীতকালের হাটার প্রকৃতি আর বর্ষাকালের হাটার প্রকৃতি এক না । শীতকালে পা ছড়ায়ে-ছিটায়ে ফেলা যায়, মাটিকে বিশ্বাস করে পথ চলা যায় , কিন্তু বর্ষাকালে হাটার ব্যাপারে খুব সাবধান থাকতে হয় । মাঝে মাঝেই পায়ের নিচে আচমকা কাদা-বালি এসে জমা হয় । কিন্তু আমার হাটার রাস্তাটায় কোনো আপদ ছিলো না - শুধু ছিলো কালো পিচের খোলস ছাড়ানো পাথর আর কালো কালো ছোপ ছোপ অন্ধকার । ঘাসবনে ছিলো রংগের ছড়াছড়ি , প্রকৃতির রঙ খেলা , কাদা আর সদ্য ঝড়ে যাওয়া ঘনীভুত বাষ্প রাশির সমাহার । আর ছিলো সংগীত , প্রকৃতির প্রেমে পরার মতো বাদ্যযন্ত্রের সহনীয় ডেসিবল সম্পন্ন শব্দের খেলা । আমি কান পেতে সেই শব্দরাশি শুনতে শুনতে চাদের কালো পাশ দিয়ে সরে এসেছিলাম ছায়াবৃত্তের অপর প্রান্তে । আর তখন পৃথিবী ১৮০ ডিগ্রী ঘুরে আসাতে ছায়াবৃত্তের এই পাশের সময়টা তখন সকাল ।

