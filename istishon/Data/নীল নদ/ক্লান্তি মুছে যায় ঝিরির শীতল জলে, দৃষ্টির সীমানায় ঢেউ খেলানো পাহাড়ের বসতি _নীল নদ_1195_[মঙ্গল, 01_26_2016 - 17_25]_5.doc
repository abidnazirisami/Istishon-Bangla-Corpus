ক্লান্তি মুছে যায় ঝিরির শীতল জলে, দৃষ্টির সীমানায় ঢেউ খেলানো পাহাড়ের বসতি 


সময়টা গত বৈশাখের দ্বিতীয় দিন । ঢাকা থেকে বের হয়েছিলাম আরো একদিন আগে । বান্দরবান শহরের কাছাকাছি একটা বড় পাহাড়ের চূড়ায় একরাত থাকার সুযোগটা মিস করি নাই । পরের দিন একটা চাদের গাড়ি ভাড়া করে সাতজনের টিমটা বেশ হৈ-হল্লা করেই রুমা বাজার পৌছে গিয়েছিলাম দুপুরের আগেই । রুমা বাজার থেকে দুপুরের খবার খেয়ে সাতজনের টিমটা তরতর করে নেমে গিয়েছিলাম রুমা খালে । এইতো অত বেশী কঠিন না । একটা মাঝারি গোছের পাহাড় ডিংগানোর পর নিচে নামলেই রুমা খাল । খালের পাড় ধরে কিছুদুর চলার পর দেখা মিললো ঝিরির । আহাঃ ঝিরিপথ ! স্বপ্নের পথ । মাথার উপরে ছিলো গনগনে সূর্য আর পায়ে নিচে বরফ ঠান্ডা হিম জল । ক্লান্তি আসলে কিছুটা স্বচ্ছ পানি মাথায় ঢেলে দিলেই হলো । গা বেয়ে পানি নেমে যাবে ঝিরির জলে আর সাথে করে নেমে যাবে শরীরের ক্লান্তির পরশ ।https://www.facebook.com/photo.php?fbid=990523290958952&set=a.9905209076...
কি ছিলো না সে বারের যাত্রায় ? দুইটা গীটার, দুইজন পাক্কা গীটারিস্ট, আর পাহাড়ি দ্রাক্ষার রস পান করার পর ভোকালের অভাব ছিলো না । সফরটা পরিকল্পিত ছিলো বলেই অভাব ছিলো না কোনো কিছুর, একবারে ফার্স্ট এইড থেকে শুরু করে চা বানানোর পাত্র পর্যন্ত সবি ছিলো সে বার । গাইড মশাই ছিলো বেশ রসিক । ঝিরিতে দেরী হয়ে যাচ্ছে বিধায় হাটার গতি বাড়ানোর জন্যে তিনি পাথর হাটাইতে ছাড়েন নাই । কিন্তু যাই হোক পাথর কোনোদিন হাটতে পারে না এইটা সবাই জানতাম তবে সে বার গাইডের কথায় আমরা কেউ দ্বিমত করি নাই । সবাই কেমন পাথর হাটার দাগ দেখে হাটার গতি বাড়িয়ে দিয়েছিলো । তবে শেষ রক্ষা হয় নাই । রাস্তায় রাত হয়ে গিয়েছিলো, ঝিরিতে পাথরের সাইজ ও উল্লেখ করার মতো । বিশাল বিশাল পাথরের উপর টর্চের লাইট ফেলে লাফায়ে লাফায়ে ঝিরি পথে কিছু প্লবক এগিয়ে যাচ্ছে , দৃশ্যটাই ভাবার মতো ।https://www.facebook.com/photo.php?fbid=993843277293620&set=a.9905209076...
হাতে লাঠি, গলায় গামছা, পিঠে গীটার, কোমড়ে ফার্স্ট এইডের ব্যাগ, দুইজনের পিঠে দুইটা গীটার আর বাকী সবার পিঠে ব্যাকপ্যাক আর পানির বোতল । এই সম্বল করে ৬ ঘন্টা হাটার পর রাত সাড়ে আটটা নাগাদ বগা লেকের দেখা মিলেছিলো প্রথমবার তবে রাতের আধারে । তারপর দৃশ্যপট আলাদা, আকাশে তারা, মাটিতে তারা এমন কি বগা লেকের পানিতেও তারা । এতো তারা হঠাত করেই এসে হাজির ।
রাত্রে সিয়াম দিদির কটেজ, সবাই জানে এইটা । যারা এক বার হলেও বগা লেক গেছে তারা সবাই হয়তো সিয়াম দিদিকে কম বেশী চিনবেই । রাতের জেগে থাকা বাকী সময়টা কটেজের বারান্দায় কেটে গেলো গল্প করে আর গান শুনে । তবে পাহাড়ের রাত গুলো অনুভব করার মতো । চারদিক থেকে অন্ধকার যখন জাপটে ধরে তখন কানে আসতে থাকে হাজার বছর পুরনো সেই ঝিঝিপোকার ডাক আর বিভিন্ন পোকা-মাকড়ের সমবেত সংগীত চর্চার অসম্ভব সুন্দর সংগীত ব্যাঞ্জনা । অনেক দূর দূর থেকে ভেসে আসতে থাকে পাখির ডাক, দু-একটা রসিক তক্ষক ও ডেকে উঠে সময় সময় । আমরা কিছুক্ষণ চুপ করে থেকে অনুভব করতে থাকলাম রাত বাড়ার শব্দ । এরকম নিঃস্তব্ধ রাত ক্রমেই মায়াবতী হয়ে উঠে যদি কেউ একবার ভুল করে রাত বাড়ার শব্দে কান পেতে বসে থাকে । 
বগালেকের সকালটা ছিলো অন্য রকম । ঘুম ভেঙ্গে সামনে এতো বড় পানির আধার দেখে খানিকটা অবাক হয়েছিলাম বটে । দেরী করি নাই লেকের জলে ঝাপিয়ে পড়তে । সকালে সিয়াম দিদির হাতে রান্না করা খিচুরিটা সারাদিন প্রচুর এনার্জি দিয়েছিলো । আমরা সকালের খাবার শেষে যাত্রা করলাম আমাদের গন্তব্যের দিকে । কিন্তু তার আগে আর্মি ক্যাম্পে নাম লিখতে হয়েছিলো আর এক কমিউনিটি ডাক্তারের ম্যালেরিয়া নিয়ে একটা অতি প্রয়োজনীয় লেকচার ও শুনতে হয়েছিলো ।
আগেই বলে রাখি সেবার আমাদের ইচ্ছা ছিলো কেওক্রাডং সামিট করা । আমরা দেরী না করে আমাদের প্রয়োজনীয় জিনিস-পত্র নিয়ে গাইডের নির্দেশনায় যাত্রা করলাম কেওক্রাডং এর দিকে । কিছুদুর যাওয়ার পর পাওয়া গেলো পুটি ঝরণা । গাইডের মারফত জানতে পারলাম এখানে নাকি পুটি মাছ পাওয়া যায় তাই এই ঝরণার নাম পুটির ঝরনা আদতে তেমন কিছু দেখি নাই । কিছুক্ষণ ফটোসেশন করার পর আবার হাটা । এবার কিছুদুর যেতেই গাইড একটা ঝোপের ভিতর থেকে নিয়ে এলো পাহাড়ি টাটকা পেপে । একবারে প্রকৃতির আদরে বড় হওয়া একটা পেপে । খানিক বিশ্রাম নিয়ে আবার হাটা ।https://www.facebook.com/photo.php?fbid=990523787625569&set=a.9905209076...
সমতলে হাটার একটা বিশেষ সুবিধা হলো- পা মাটির উপর স্বাভাবিক ভাবে পড়ে । কিন্তু পাহাড়ে সে সুযোগ নেই , অধিকাংশ সময় পা ৪৫ ডিগ্রী থেকে ১৩৫ ডিগ্রী কোণে মাটির উপর ফেলতে হবে । খানিক উঠো তো আবার খানিক নামো । আবার একটানা উপর উঠার অভিজ্ঞতাটাও খারাপ না । আবার তরতর করে ঢালু খাড়ি বেয়ে নিচে নামার ব্যাপারটাও রপ্ত করতে দেরী হয় নাই । এভাবেই হাটতে হাটতে পেয়ে গেছিলাম চিংড়ির ঝরণার দেখা । ঝরণাটা বেশ উচু । বিশাল বিশাল একেকটা পাথর পড়ে আছে এখানে সেখানে । মজার ব্যাপার হলো সেখানে একটা পাথর পেয়েছিলাম বাথটাবের মতো দেখতে । আমাদের এক ঘন্টা খানেকের ব্রেক ছিলো সেখানে । আম ভর্তা আর পাহাড়ি পানীয় খেয়ে গানবাজনা সহযোগে আড্ডাটা জমেই গিয়েছিলো । চারদিক যখন আগুনের সূর্যে ঝলসে যাচ্ছিলো তখন ঝরণার নিচটা কে জানি শীতল করে রেখেছিলো ।https://www.facebook.com/photo.php?fbid=993844397293508&set=a.9905209076...
তারপর আবার হাটা । বিকেলের কাছাকাছি আমরা পৌছাই দার্জিলিং পাড়ায় । কিন্তু মনে খটকা, কোন বেরসিক লোক এই জায়গাটার নাম দার্জিলিং পাড়া রেখেছে । কেন এর নাম অন্য কিছু হতে পারলো না । আমি নিশ্চিত এবং চ্যালেঞ্জ করে বলতে পারবো- বাংলাদেশের সবচে পরিষ্কার পাড়া বা গ্রাম হলো দার্জিলিং পাড়া । চতূর্দিক ঝকঝকে পরিষ্কার । হয়ত সবার যৌথ প্রচেষ্টায় এমনটা করা সম্ভব । রাস্তায় গাইডের প্রেমিকার বর্ণনা শুনে অধীর হয়ে ছিলাম তার প্রেমিকাকে দেখবো বলে । অবশষে দেখা পেয়েছিলাম । দার্জিলিং পাড়ার মতোই স্নিগ্ধ সে কন্যা আমাদের চা-বিস্কিট খাওয়াইছিলো । গাইড বললো যে আমরা নাকি কেওক্রাডং এর খুব কাছেই । মাত্র কিছুক্ষণ হাটলেই এই সামনের পাহাড়টা ডিঙ্গালেই পিকের দেখা মিলবে । কিন্তু এই স্থানীয় লোকদের একটা কমন জিনিস হচ্ছে এরা কখনোই আপনাকে সঠিক ডিস্টেন্স দিবে না । বলবে যে সামনে ।https://www.facebook.com/photo.php?fbid=993845360626745&set=a.9905209076...
এইতো- ওইতো , ওই যে দেখা যাচ্ছে । এভাবে করে প্রায় দেড় ঘন্টা উপর দিকে হাটার পর আমরা আমাদের লক্ষ্যে পৌছাতে পেরেছিলাম । গিয়ে দেখি ওখানে আমাদের আসার খবর আগেই ওরা পেয়ে গেছে । আমাদের জন্যে ওরা অপেক্ষা করছে ।https://www.facebook.com/photo.php?fbid=993846827293265&set=a.9905209076...
পাহাড়-পর্বত জয়ের একটা বুনো আনন্দ আছে হোক না সেটা যতটা ছোট বা বড় । আমরা পিকে উঠে জংলী মিউজিক ছেড়ে নেচেছিলাম সবাই গোল হয়ে ।https://www.facebook.com/photo.php?fbid=993850387292909&set=a.9905209076...
সূর্যমামা ডুবে যাবে বিধায় অল্প-স্বল্প কিছুক্ষণ ফটোসেশন শেষে বিশ্রাম নিতে চলে গিয়েছিলাম বম’দার কটেজে । আমাদের কটেজ দেখিয়ে বমদা দেখি আগুন জ্বালাতে ব্যস্ত । কারণ কিছুক্ষণ পরেই নাকি নামবে শীত আর পাহাড়ি পোকামাকড়, সাপ-খোপ ঠেকাতে আগুনের নাকি জুড়ি নেই । রাতের খাবার খেয়েছিলাম বম’দার বাড়িতে । ভয়ংকর অভিজ্ঞতার স্বীকার হয়েছিলাম রাতে । হুহু বাতাস আর বেজায় শীত কোথা থেকে এসে হাজির । রাতে চূড়ায় গিয়েছিলাম কটেজের কম্বল গায়ে পেচিয়ে । মাঝরাতে একবার দেখি বৃষ্টির মতো শিশির পড়তেছিলো এই বৈশাখ মাসেও । সকাল বেলা সূর্যোদয় দেখার তাড়া থাকায় তাড়াতাড়ি ঘুমিয়ে পড়েছিলাম । তবে সকালটা ছিলো অসাধারণ । বাংলাদেশের তৃতীয় উচ্চতম স্থান থেকে সূর্যোদয় দেখাটা বেশ মনে রাখার মতো ।https://www.facebook.com/photo.php?fbid=993850453959569&set=a.9905209076...
তারপর শুরু হয়ে যায় ফেরার পালা । ক্রমেই নামতে থাকি সমতলের দিকে । চোখের সামনে পিছনে যতদূর দৃষ্টি যায় শুধু ঢেউ খেলানো পাহাড় আর আলোছায়ার খেলা ।https://www.facebook.com/photo.php?fbid=993845167293431&set=a.9905209076...
বেরসিক পর্যটকদের ফেলে যাওয়া বিস্কুটের প্যাকেট আর খালি সিগারেটের প্যাকেট গুলো ড্যাবড্যাব করে চেয়ে থাকার দৃশ্য একটু হলেও প্যারা দিয়েছিলো ।https://www.facebook.com/photo.php?fbid=993844767293471&set=a.9905209076...
নামতে নামতে সহসাই বগা লেক থেকে একটা ফোর-হুইলার পেয়ে যাই । তাতে চেপে রুমা বাজারে গাইডকে বিদায় জানিয়ে আমরা চলে আসি বান্দরবানে । তারপরের দিন আবার ঢাকা এসে ঢাকা পড়ে থাকলাম ।
কিছু উপলব্ধি-
কিছু প্রয়োজনীয় জিনিস ভ্রমনের সময় অবশ্যই সাথে নিতে হবে । যেমন- লাইট, লাইটার, কাচি, রশি, পলিথিন, ফার্স্ট এইড যা যা লাগে, পেইন কিলার টাইপের জেল বা ক্রীম, ভালো গ্রিপ ওয়ালা জুতা । আর আর্মি ক্যাম্প থেকে যতটা সম্ভব দূরে থাকতে পারলে ভালো, নয় কারণে অকারণে প্যারা খেয়ে যেতে হয় । রাস্তায় কোনো কিছুর খালি প্যাকেট না ফেলে পকেটে করে নিয়ে আসাই ভালো ।

