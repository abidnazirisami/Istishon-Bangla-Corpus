তারকাদের সংসার ভাঙ্গন আর আত্মহননে অস্থির মিডিয়া



শারীরিক সম্পর্ক পশু-প্রাণীরাও করে থাকে। তাদের বিয়ের প্রয়োজন হয়না। কিন্তু মানুষের হয়। কারণ মানুষই একমাত্র প্রতিষ্টিত সামাজিক প্রাণী। যার সমাজ-আচার-ধর্মরক্ষা বলে কিছু ব্যাপার আছে। 
তাই মানুষের কাছে শুধুমাত্র শারীরিক সম্পর্কের জন্য বিয়ে নয়। এটা সামাজিক বন্ধনের একটা চমতকার চুক্তি। সমঝোতাও বলা যেতে পারে। যেখানে ভালবাসা, বিশ্বাস, সৌন্দর্য, দায়বদ্ধতা হয় শিল্প খচিত অলংকার। সে অলংকারে জীবন হয়ে উঠে শোভিত, মুগ্ধকর।
অত্যন্ত পরিতাপের বিষয়, আমাদের মিডিয়াঙ্গনে বিয়ে নামক শব্দটি এখন হাসির খোরাকে পরিণত হয়েছে। তার চাইতেও বেদনার, বিয়ে করা এবং ভাঙ্গার প্রবণতা। কিছু কিছু ক্ষেত্রে তা আতংকেরও বটে!
বিয়ে করা যেমন মানুষের ব্যক্তি অধিকার, ভাঙ্গাটাও হয়ত তাই। কিন্তু বিয়ে করা বা ভাঙ্গা যখন হয়ে উঠে আত্মহত্যার কারণ, তখন আর ব্যাপারটা স্বাভাবিক থাকে না। এটা সমাজের অবক্ষয়ের সাক্ষী দেয়, হুমকি হয়ে উঠে সভ্যতারও।
সম্প্রতি তারকাদের দাম্পত্য জীবনের আড়ালে ঘর ভাঙ্গা, পরকীয়ার শিকার হয়ে আত্মহত্যাসহ বেশ কিছু ঘটনা মিডিয়াতে ঘটে গেছে যা সমালোচিত হয়েছে সর্ব মহলে। বিরূপ প্রভাব ফেলেছে সাধারণ মানুষ তথা নতুন প্রজন্মের উপর। প্রশ্ন উঠেছে মিডিয়ার ইমেজ ও অবস্থান নিয়েও। এটা অবশ্যই এই অঙ্গনের জন্য দুঃশ্চিন্তার। 
দিন দিন বাড়ছেই তারকাদের সংসার ভাঙ্গার গল্প। দাম্পত্য কলহের জের ধরেই ভাঙ্গছে এসব সংসার। আত্মহত্যার ঘটনাও ঘটছে হর হামেশাই। বিবাহ বহির্ভুত সম্পর্ক, পরকীয়া, বোঝাপড়ার অভাব, খ্যাতির মন্দ প্রভাব, পরিবারের প্রতি দায়িত্বহীনতা, নৈতিকতা ও মূল্যবোধের অভাব ইত্যাদি কারণে হতাশায় ডুবছেন তারকারা। জন্ম দিচ্ছেন একের পর এক লজ্জাজনক এবং বেদনাদায়ক ঘটনার। 
তার মধ্যে সর্বশেষ আলোচনায় এসেছেন মডেল ও অভিনেত্রী জাকীয়া বারী মম। লাক্স সুন্দরী হিসেবেই মিডিয়াতে তার আগমন। হুমায়ূন আহমেদ’র গল্প, তৌকির আহমেদ’র পরিচালনায় তৎকালীন হার্টথ্রুব নায়ক রিয়াজের বিপরীতে ‘দারুচিনি দ্বীপ’ চলচ্চিত্র দিয়ে পর্দায় নাম লিখান। তারপর থেকেই এ দেশের অভিনয়ের আঙ্গিনায় জনপ্রিয় মুখ তিনি। 
কাজ করা সূত্রে পরিচয় থেকে প্রণয়ে জড়িয়ে বিয়ে করেছিলেন অভিনেত্রী তাজিন আহমেদের প্রাক্তন স্বামী নাট্যকার এজাজ মুন্নাকে। বেশ সুখী দম্পতি হিসেবেই পরিচয় ছিল তাদের। সংসার আলো করে এসেছে এক পুত্র সন্তান। হঠাৎ করেই আত্মহত্যা করার চেষ্টায় হাসপাতালে ভর্তি হয়ে বিতর্কের জন্ম দিয়েছেন মম। মিডিয়ায় তারকাদের ভাঙ্গন নিয়ে এটাই সর্বশেষ আলোচিত ঘটনা। 
পরকীয়ার বলি মম-মুন্নার সংসার। নাট্য পরিচালক শিহাব রিপনের সাথে অনৈতিক সম্পর্কে জড়িয়ে পড়েছিলেন মম। তাই নিয়ে স্বামী মুন্নার সাথে মনোমালিন্য। অবশেষে হতাশায় নিমগ্ন হয়ে বিষ খেয়ে আত্মহত্যার চেষ্টা। অসুস্থ হয়ে স্কয়ার হাসপাতালে ভর্তি। মম’র আত্মহত্যা নিয়ে গণমাধ্যমগুলোতে এই গল্পই প্রকাশ হয়েছে। 
তবে মম এই গল্প প্রকাশে নাখোশ হয়ে গণমাধ্যমের ব্যাপক সমালোচনা করেছেন। ইমেজ বাঁচাতে অস্বীকার করেছেন আত্মহত্যার বিষয়টিও। কিন্তু এই অভিনেত্রী বুঝতে পারছেন না, ভাবতে হয় ঘটনা ঘটানোর আগে-পরে নয়।
মম’র মতো একজন গুণী অভিনেত্রীর সংসার নিয়ে মিথ্যাচার করার কোন ইচ্ছে থাকার কথা নয় সংবাদমাধ্যমের। যারা তার আত্মহত্যা চেষ্টার খবর ছেপেছেন, সবাই দুঃখ নিয়েই ছেপেছেন-এটাও তাকে বুঝতে হবে।
এইত কিছুদিন আগেই পুরো মিডিয়াঙ্গনকে কাঁদতে হয়েছে মিতা নূরের মতো একজন চমতকার অভিনেত্রীর মৃত্যুতে। স্বামী নিয়ে সবসময়ই গর্ব করতেন মিতা। আড্ডা কিংবা কোন অনুষ্ঠানে সংসার জীবনের প্রসঙ্গ আসলেই তিনি বলতেন তার স্বামীর নানা গুণের কথা। 
সেই স্বামীর সাথেই বনিবনা না হওয়ায় দাম্পত্যের হতাশা নিয়ে গলায় দড়ি দিয়ে চিরমুক্তির ব্যবস্থা করেছেন মিতা নূর। যদিও প্রমাণ হয়নি আসলে কি কারণে আত্মহত্যা করেছেন এই অভিনেত্রী। তবে তার বাবা, পরিবারের অন্যান্য সদস্য এবং পুলিশের ধারণা দাম্পত্য জীবনের যন্ত্রণা নিয়েই আত্মহত্যার পথ বেছে নিয়েছেন মিতা নূর।
তারও আগে লাক্স তারকা রাহার আত্মহত্যাও কম জল ঘোলা করেনি। কোন রকম পূর্বাভাস ছাড়া রাহার এই অপমৃত্যু কপালে দুঃশ্চিন্তার ভাঁজ ফেলেছিল শোবিজের মানুষদের। এ দেশে কোন কিছুরই প্রমাণ হয় না। কেবল ধারনা করা হয়। রাহার মৃত্যুতেও ধারণা করা হয়েছিল পরকীয়া সংক্রান্ত জটিলতা। 
ঢালিউডের নতুন হার্টথ্রুব এম এ জলিল অনন্তের সাথে প্রেমে জড়িয়েছিলেন রাহা। অনন্তকে না পেয়েই তিনি আত্মহত্যা করেছেন বলে গুঞ্জন উঠেছিল মিডিয়াতে। আর রাহার সাথে সম্পর্ক গড়ে উঠায় ডিভোর্সের সিদ্ধান্ত নিয়েছিলেন অনন্তের স্ত্রী বর্ষা। থানা-হাজত পর্যন্ত মাতিয়েছেন এই দুই তারকা তাদের সম্পর্কের ভাঙ্গনের সুরে।
অবশেষে কাছের মানুষ আর নিজেদের ক্যারিয়ারের দিকে তাকিয়ে সব কিছু মিটমাট করে নিয়েছেন অনন্ত-বর্ষা। মাঝখানে কেবল নতুন ইস্যুর স্রোতে হারিয়ে গেল রাহা নামের সম্ভাবনাময় এক তরুণী।
একইভাবে চাপা পড়ে গেল এক সময়ের জনপ্রিয় মডেল ও অভিনেতা অলি আহমেদের আত্মহত্যার ঘটনাও। অলির পরিবারের দাবি ছিল, স্ত্রীর পরকীয়ার বলি হয়েছেন অলি। তবে তার কোন সুরাহা পাইনি কেউ।
মিডিয়ায় ভাঙ্গাগড়ার গল্পের ত্রিভুজ হিট তারকা তিন্নি-হিল্লোল-নওশীন। ২০০৬ সালের ২৮ ডিসেম্বর প্রেম করে বিয়ে করেছিলেন তিন্নি-হিল্লোল। তারপর থেকে মিডিয়ার নানা অনুষ্ঠানে এই তারকা দম্পতির ঝলমলে উপস্থিতি ছিল প্রাণবন্ত। কিন্তু কন্যা সন্তানের জন্ম দিতে গিয়ে মিডিয়া থেকে অনেকটা দূরে সরে যান তিন্নি। এই ফাঁকে নারী লোভী হিল্লোল জড়িয়ে পড়েন বেশ কিছু সুন্দরী মডেল ও অভিনেত্রীর প্রেমে। তবে শেষ পর্যন্ত তিনি থিতু হলেন রেডিও টডে’র আরজে বর্তমানে শোবিজের মোস্ট ওয়ান্টেড গ্ল্যামার গার্ল নওশীনের প্রেমে। 
স্বামীর এই পরকীয়ায় হতাশ হন তিন্নি। অপরদিকে নতুন করে ক্যারিয়ার শুরু করতে গিয়ে প্রভাবশালী ব্যাক্তিদের সাথে অনৈতিক সম্পর্কে জড়ান নিজেও। যার ফলাফল তিন্নি-হিল্লোলের ডিভোর্স। অন্যদিকে হিল্লোলের সাথে সম্পর্কের জের ধরে ভাঙ্গন আসে নওশীনের বিবাহিত জীবনেও। 
অবশেষে দুই ডিভোর্সী তারকা সংসার পাতার সিদ্ধান্ত নেন। সঙ্গে থাকে তাদের দুজনেরই আগের সংসারের দুই সন্তান। অবশ্য সম্প্রতি তিন্নি-হিল্লোলের মেয়ে কোথায় আছে এই নিয়ে বেশ কিছু মিডিয়া সন্দেহ প্রকাশ করেছে। 
এদিকে বিয়ে করবেন করবেন বলে পার হয়ে গেল দেড় বছরেরও বেশি সময়। যদিও তাদের কাছের মানুষদের দাবি তারা গত ১ মার্চ বিয়ে করেছেন। এটা হলে ভাল। আর যদি তা না হয় তবে হিল্লোল-নওশীনের দেড় বছরের দাম্পত্য জীবন হবে আইন বহির্ভুত সহবাস।
এই তিন তারকার মতোই পরকীয়ায় জড়িয়ে আলোচিত হয়েছেন মৌসুমী নাগ ও শোয়েব তারকাযুগল। চলচ্চিত্রাভিনেত্রী অরুনা বিশ্বাসের ছোট ভাই মিঠু বিশ্বাসের স্ত্রী মৌসুমী নাগ ছিলেন পুরো দস্তুর গৃহীণী। অরুণার হাত ধরেই তার মিডিয়ায় আগমন। মিডিয়াতে এসেই তিনি অভিনেতা শোয়েবের প্রেমে পড়েন। শেষ পর্যন্ত স্বামীকে ডিভোর্সও দিলেন এই অভিনেত্রী। 
গত এক বছর ধরে বিয়ের ঘোষনা দিলেও তা আর করার সময় পাচ্ছেন না। শোয়েব-মৌসুমী এখন বিয়ে ছাড়াই এক ছাদের নিচের বাসিন্দা। 
এদিকে তিন বছর সেপারেশনে থাকার পর দীর্ঘ ১৫ বছরের দাম্পত্য জীবনের ইতি টেনেছেন আরেক দর্শকনন্দিত অভিনেত্রী বিজরী বরতুল্লাহ। ভালবেসেই বিয়ে করা স্বামী সংগীত পরিচালক শওকত আলী ইমনকে তালাক দিয়ে অভিনেতা ইন্তেখাব দিনারের সাথে আবার নতুন সংসারও শুরু করেছেন তিনি। এই সংসারও পরকীয়ার শিকার। স্বামী-স্ত্রী দুজনেই জড়িয়েছেন অনৈতিক সম্পর্কে। যার ফলশ্রুতিতে এই ছাড়াছাড়ি। সম্প্রিতি প্রেমিকা জিনাতকে বিয়ে করেছেন ইমন আর প্রেমিক দিনারের গলায় মালা দিয়েছেন বিজরী। উল্লেখ্য, দিনারের এটা প্রথম বিয়ে। 
অনৈতিক সম্পর্ক ও পরকীয়া ছাড়াও তারকাখ্যাতির মন্দ প্রভাবও পড়ছে তারকাদের সংসারে। এই তালিকায় অপি করিমের নাম সর্বাগ্রে উল্লেখযোগ্য। নাচ। মডেলিং এবং অভিনয়ে অসম্ভব গুনী এবং জনপ্রিয় এই তারকা সম্প্রতি ডিভর্স দিলেন তার দ্বিতীয় স্বামী মাসুদকেও। 
সবার ধারণা নিজেকে অনেক বড় তারকা ভাবার মানসিকতাই তার দুই দুইবারের সংসার ভাঙ্গার মূল কারণ। এর আগে প্রথম স্বামী ড. আশির আহমেদকে স্বামী হিসেবে মানতে পারেন নি অপি। আশিরও সন্দেহ করতেন অপিকে। এইসব কলহের সূত্রেই আশিরকে ডিভোর্স দেন অপি। পরে ভালবেসে বিয়ে করেন নাট্য পরিচালক মাসুদ হাসান উজ্জলকে। 
একই পথের পথিক অপির সহকর্মী আনিসুর রহমান মিলন। এই অভিনেতা মিডিয়াতে আসার আগেই বিয়ে করেছিলেন লুসিকে। সম্প্রতি তাকে ডিভোর্স দিয়েছেন বলে জোড় গুঞ্জন উঠছে। তার কারণ বিগত দুই বছর ধরে স্ত্রীর কাছ থেকে আলাদা থাকছেন এই অভিনেতা। আর তার ফেসবুকে পাওয়া গেছে আমেরিকা প্রবাসী এক মেয়ের সাথে ঘনিষ্ট অবস্থায় কিছু ছবি। যা মিলনের সংসার ভাঙ্গনের গল্পে নতুন মোড় এনে দিয়েছে। 
সম্প্রতি প্রথম স্বামীকে তালাক দিয়ে দ্বিতীয় বিয়ে করেছেন আরেক নৃত্যশিল্পী, মডেল ও অভিনেত্রী রিয়া। মডেল পল্লবের সাথে এক যুগেরও বেশি সময় ধরে প্রেম করার পর রিয়া বিয়ে করেছিলেন বৈমানিক মিনহাজকে। তার দ্বিতীয় স্বামীর নাম ইভান চৌধুরী। ইভান নৃত্যগুরু রাহিজা খানম ঝুনুর ভাগ্নে। 
এদিকে উচ্ছৃঙ্খল নাচানাচি আর বেলেল্লাপনায় নতুন করে আলোচনায় এসেছেন প্রভা। সম্প্রতি তার ফেসবুক ফ্যান পেজে দেখা গেছে নতুন স্বামী শান্ত’র সাথে অশ্লীল ভঙ্গিমায় নাইট ক্লাবে নাচানাচি করার ছবি। যা এই অভিনেত্রীর চরিত্র নিয়ে প্রশ্ন তুলেছে মিডিয়া এবং সাধারণ মানুষের মনে। 
উল্লেখ্য, দীর্ঘদিনের প্রেমিক রাজীবের আঙুলে বিয়ের আংটি পরিয়েও প্রভা বিয়ে করেছিলেন ছোট পর্দার রোমান্টিক নায়কখ্যাত অপূর্বকে। ভালবাসা হারানোর জ্বালা না সইতে পেরে রাজীব বিভিন্ন ওয়েব সাইটে প্রকাশ করে দেন প্রেম চলাকালীন সময়ে প্রভার সাথে দৈহিক মিলনের ভিডিওচিত্র। যা এই সম্ভাবনাময় অভনেত্রীর ক্যারিয়ারকে একেবারে রাস্তায় ছুঁড়ে ফেলে। 
আত্মহননের সিদ্ধান্তও নিয়েছিলেন তিনি। তবে গণমাধ্যম আর মিডিয়ার কিছু সহনশীল মানুষের কল্যাণে আবারও মিডিয়াতে ফিরে আসেন প্রভা। শুরু করেন নতুন জীবন। বিয়েও করেন শান্ত নামে এক ফ্যাশন ডিজাইনারকে। সবার মত দর্শকেরাও স্বাগত জানিয়েছিল প্রভাকে। 
কিন্তু সম্প্রতি আবারো তিনি লাগামছাড়া হয়ে উঠছেন। যা ভাবিয়ে তুলছে সবাইকে। এক্ষেত্রে প্রভার উচিত হবে অতীতের দিকে ফিরে তাকানো। অতীতের কাছ থেকে শিক্ষা না নিলে এবারের পতন হয়তো প্রভাকে ছুঁড়ে ফেলতে পারে চিরতরের মত।
তাছাড়া হুমায়ূন ফরিদীকে ডিভোর্স দিয়ে বয়সে ছোট বদরুল আনাম সৌদকে বিয়ে সুবর্ণ মুস্তাফা এবং দীর্ঘ দিনের সহ ধর্মিনী গুলতেকিনকে ডিভোর্স দিয়ে কন্যা শীলার বান্ধবী শাওনকে বিয়ে করে হুমায়ূন আহমেদও কম সমালোচিত হননি। 
অভিনয়, নাচ। মডেলিংয়ের পাশাপাশি সংসার নিয়ে অপ্রীতিকর ঘটনার জন্ম দিচ্ছেন সঙ্গীতাঙ্গনের তারকারাও। তাদের মধ্যে অন্যতম জনপ্রিয় গায়িকা ন্যান্সি। শুরু থেকেই এই গায়িকা নিজেকে পতিভক্ত স্ত্রী হিসেবে পরিচিত করেছেন। একজন আদর্শ স্ত্রী বলতে যা বুঝায় তাই নাকি ন্যান্সি! বলে বেড়িয়েছেন স্বামী সৌরভের ইচ্ছা, সাহায্য আর অনুপ্রেরণাতেই শিল্পী হতে পেরেছেন তিনি। অবাক করা বিষয় খ্যাতির মোহে আর অর্থের লোভে সেই স্বামীকে ডিভোর্স দিয়ে আবারও বিয়ে করেছেন তিনি। তার নতুন বর ময়মনসিংহের ব্যবসায়ী নাজিমুজ্জামান জায়েদ। মেয়ে রোদেলাকে নিয়ে বর্তমানে নতুন শ্বশুড়বাড়িতেই থাকছেন এই গায়িকা। 
এদিকে দ্বিতীয় বিয়ে করে ব্যাতিক্রমী এক গল্পের নায়ক হয়েছেন গায়ক আরেফিন রুমী। প্রথম স্ত্রী অনন্যাকে ঘরে রেখেই তিনি আমেরিকা প্রবাসী কামরুন্নেসাকে বিয়ে করেছেন। পারিবারিকভাবে সবাইকে নিয়ে দ্বিতীয় বিয়ের আয়োজন করলেও সবাই ভাবছেন এটা চোখ ধোলাই। ভিতরে ভিতরে দাম্পত্য কলহ চলছে অনন্যা-রুমীর। একমাত্র ছেলে কিংবা নিজের সম্মান বাঁচাতে মুখে হাসি নিয়ে সতীন বরণ করলেও অনন্যার মন রুমীর উপর নাখোশ। 
এছাড়াও অনেক তারকা আছেন যারা চোখের আড়ালে গড়ে তুলেছেন অনৈতিক সম্পর্ক। তারা হয়ত এখনো অউম্মোচিত। কিংবা সংবাদমাধ্যমগুলো শোবিজের ইমেজের দিকে তাকিয়েই তাদের নাম আনেন না। তাদেরও উচিত হবে নিজেকে সম্মান করা। নিজের গুণ ও প্রতিভাকে শ্রদ্ধা দেখিয়ে নিজেদের সংযত রাখা। 
শেষকথা
মানুষই প্রেম করে। মানুষকেই বিয়ে করতে হয়। প্রেম-বিয়ে শারীরিক দৃষ্টিতে যতই তীব্র হোক, মানসিক দৃষ্টিতে অবশ্যই তাকে শ্রদ্ধা, বিশ্বাস, ভালবাসা আর সামাজিক দায়বদ্ধতার প্রতিশ্রুতিতে গড়ে উঠতে হবে। এটাই মানুষ হিসেবে এই সুন্দর সম্পর্কের প্রতি আমাদের মূল্যবোধ, নৈতিকতার শিক্ষা।
কিন্তু শোবিজের অধিকাংশ তারকাদের ক্ষেত্রেই দেখা যায় তারা এসব সামাজিক দায়বদ্ধতা-মূল্যবোধ-নৈতিকতার তোয়াক্কা করেন না। তাই হরহামেশাই ভাঙ্গছে সংসার। এটা খুব স্পষ্ট যে, সংসার আর পরিবারের প্রতি দায়িত্বহীনতাই তারকাদের এই অধপতনের মূল কারণ। 
এটা খুবই হতাশার এবং আতঙ্কের। কারণ তারকাদের অসংখ্য ভক্ত থাকে, অনুসরণকারী থাকে। তারা সবাই চায় প্রিয় তারকার মত হয়ে চলতে, নিজেকে গড়ে তুলতে। কিন্তু তারকারা যখন সমাজকে প্রশ্নবিদ্ধ করে একের পর এক অশ্লীল, নোংরা, ঘৃণ্য ঘটনার জন্ম দেন তখন তাদের কাছ থেকে কী শিক্ষা নিবে তাদের অনুরাগীরা? 
বিশেষ করে নতুন প্রজন্মে তারকাদের প্রভাব খুব বেশি। তারা সর্বত্রই প্রিয় মানুষটিকে অনুসরণ করে। সে স্টাইল হোক, চলাফেরা হোক, হোক ভালবাসার প্রপোজ কিংবা সাংসারিক জীবনে। তাই যা খুশি তা করার অধিকার-স্বাধীনতা থাকলেও তারকাদের উচিত নিজেক সংযত রাখা, নিজেকে আদর্শ মানুষ হিসেবে প্রকাশ করা। 
তারকাদের মনে রাখতে হবে একজন সুন্দর মানুষই তার শিল্পসত্তার গুণে কিংবদন্তী হয়ে উঠেন। নোংরামী অনেক বড় তারকাকেও মাটি চাপা দিয়েছে-ইতিহাসে এর প্রমাণ কম নয়। 
গণমাধ্যমের উপর ক্ষোভ না রেখে নিজদের পরিবর্তন করাটা আমাদের তারকাদের খুব বেশি প্রয়োজন। কিছু মাধ্যম হয়ত নিজেদের কাটতি বাড়াতে কল্প কাহিনী রচনা করে, তবে সেসব মাধ্যমের গ্রহণযোগ্যতা নিয়ে যথেষ্ট প্রশ্ন আছে পাঠকদের। 
সমাজ আমাদের প্রিয় তারকাদের নিয়ে গর্ব করুক, তাদের অনুকরণে নিজেদের আদর্শ মানুষ হিসেবে গড়ে উঠুক আমাদের নতুন প্রজন্ম। সেইসাথে তারকাদের জীবন হোক সুন্দর, শান্তিময়, সহজ আর সাফল্যের।

