প্রেম রেখে যাই অন্তরে অন্তরে



দেবী...
যেদিন জেনেছিলাম তোমার চোখের তারায় আমার সূর্য় ফুটে সেদিন থেকে আমি আর কোনদিন রাত চাইনি। যেদিন দেখেছিলাম তোমার হাসিতে লক্ষ কোটি তারারা জোছনার পসরা সাজায় সেদিন আবার দিন ভুলে গিয়েছিলাম আমি। তোমাকে যেদিন বুঝেছিলাম এই হৃদয়ে, সেদিন থেকে অপ্সরী-দেবী-হুরে বিশ্বাস চলে গেছে আমার।
দেবী গো...
যেদিন মেনেছিলাম তোমার কাছে আমার করুণারও ঠাঁই নেই সেদিন থেকেই আমি ভালোবাসতে শিখেছিলাম। তোমাকে না পাওয়াই তোমাকে পাইয়ে দিল; একান্তই আমার আপনার করে। হয়তো দেবী আমি চলে যাব, আমার প্রেম, প্রেমাঞ্জলি, প্রেমবিলাপ-তারা যাবে না। তারা তোমার পায়েই লুটাবে তানসেনের বীনা ছুঁয়ে মুয়াজ্জিন বিল্লালের সুমধুর সুরে মির্জা গালিবেরই কোন বিরহের শের শায়েরী নিয়ে।
মাটির পৃথিবীর কেউ না জানুক, তুমি তো জান দেবী, বেহেশতের নুরে গড়া অন্তরে তোমাকেই রানী করে রেখে গেলাম, ভালোবাসার আশ্রয়ে। প্রকাশিতে না পার আড়ালেই থেকে যেও। জীবনে না পার মরনেই ডেকে নিও প্রিয় বলে। শুনেছি ওপারে মানুষই সব, জাত-বেজাতের কোন পাল্লা নেই.......

