হাসিনার কাছে খোলা চিঠি _ চাকরি পায়নি ইয়াসমিনের মা



বারবার প্রতিশ্রুতি পেয়েও চাকরি পাননি ইয়াসমিনের মা শরীফা বেগম। শুধু মেয়ের স্মৃতি হাতড়িয়ে চোখের জল ফেলেন।
২০১২ সালের সেপ্টেম্বরে প্রধানমন্ত্রীর কাছে একটি চাকরি চেয়েছিলেন তিনি। জীবনের প্রয়োজনে জীবিকার এই ফরিয়াদ। দাবিও ছোট। হাসপাতালে বা কোনখানে আয়া পদে একটি চাকরি।
মিডিয়ায় জানিয়েছিলেন, ‘একটা চাকরির জন্যে দুয়ারে দুয়ারে ঘুরেছি। মন্ত্রী, এমপি, টিএনও, ডিসি কারো কাছে যাওয়া বাদ দেইনি। কেউ দিলো না আমাকে একটা চাকরি। ’
দিনাজপুরের তৎকালীন জেলা প্রশাসক (ডিসি) জামাল উদ্দিন আহমেদ সেই প্রতিবেদন দেখে ইয়াসমিনের মা শরীফা বেগমকে ডেকে নেন এবং চাকরির আশ্বাসও দেন। কিন্তু শরীফার ভাগ্যে এখনো সেই আরাধ্য চাকরিটি জুটেনি।
শরীফার ক্ষোভ তার এলাকার এমপি দিনাজপুর-৪ আসনের সংসদ সদস্য মনোরঞ্জন শীল গোপালের বিরুদ্ধে। শরীফা বলেন, ‘এতোদিন হই গেলো, গোপাল এমপি কিছুই করলো না। আমার মেয়ের জন্যইতো গদি পাইলো, নাকি? এতো কিছু কইরা এহন আমার দিকে আর তাকায়াই দেখে না।’
তবে শরীফা এখনো বিশ্বাস করেন প্রধানমন্ত্রী তাকে ফেরাবেন না, একটি চাকরির ব্যবস্থা করে দেবেনই।
বলেন, ‘চাকরি কি আমারে দেবে না তারা? প্রধানমন্ত্রীরে আরেকটু মনে করায়া দিলে হইতো না? তারতো মেলা কাজ। মনে রাইখতে পারেনি হয়তো। 
হাসিনা বঙ্গবন্ধুর কন্যা। তার অনেক বড় মন। দেশ ও দেশের মাইনষের জন্য তার অনেক টান। হ্যায় কতজনরে কত কিছু দিছে। গরীবের কত উপকার করছে। আমার মনে খুব কয়, তিনি আমারেও ফেরাইবে না।’
প্রধানমন্ত্রী শেখ হাসিনা মুজিবকন্যা বলেই তার কাছে মানুষের চাওয়া-পাওয়ার হিসেবটা একটু বেশি। আবেগী আর ভালবাসার। নানা সময় হাসিনা তার মাতৃমনের পরিচয় দিয়েছেন। যার সাক্ষী পুরান ঢাকার আমিনবাজারে আগুনে নিঃস্ব হওয়া দুই বোনের বিয়ে। আমরা আরেকটিবার তার বড় মনটা দেখতে চাই। 
শরীফার মত আমাদেরও বিশ্বাস কপালপুড়ী ইয়াসমিনের মাকে তিনি খালি ফিরাবেন না...

