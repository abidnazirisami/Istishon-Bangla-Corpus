স্বপ্ন দেখার জ্যাম



স্বপ্নের রোডে জ্যাম লেগেছে
আজকাল আর সময়মতো
তোমাকে দেখতে যাওয়া যায় না
তোমাকে স্বপ্ন দেখার পথে আজ অনেক পথচারী-
তোমার বাড়ি পর্যন্ত পৌঁছাতেই ঘুম ভেঙ্গে যাচ্ছে।
বাইপাস আর কোন রোড নেই
তোমার কাছে পৌঁছানোর।
তাই বসে থাকি-
ট্রাফিক সিগন্যালের অপেক্ষায়।
আফসোস গতরাত দেখলাম
ট্রাফিক পুলিশটা গাড়ী চাপায় মরে গেছে।
সবাই আমার মত নয়-ধীরগতির
খুব তাড়া পথচারীদের!
আমার বড্ড রাগ হয়
আজকাল যাকে তাকেই
নিমন্ত্রণ করছ তুমি-
তোমার মনের আশেপাশে
আমি অনেক নষ্ট মানুষ দেখি
তারা তোমার সাথে স্বপ্নদোষের নেশায়
ট্রাফিক সিগন্যাল মানে না
গাড়ি চাপা দিচ্ছে ট্রাফিক পুলিশকেও!
আমার ভয় হয়-
ওরা তোমাকেও না নষ্ট করে দেয়
তুমি তো জান প্রিয়
বাসি ফুলে পূজা হলেও নষ্ট ফুলে নয়।

