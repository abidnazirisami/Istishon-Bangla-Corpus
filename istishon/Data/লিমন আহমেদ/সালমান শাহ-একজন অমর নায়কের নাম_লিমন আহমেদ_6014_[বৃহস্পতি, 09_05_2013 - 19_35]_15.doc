সালমান শাহ-একজন অমর নায়কের নাম



সালমান শাহ। দেশীয় চলচ্চিত্রের আকাশে ক্ষণজন্মা নক্ষত্র। একসময়ের বিপুল জনপ্রিয় এ নামটি অনেক সোনালী স্মৃতিতে মোড়ানো। অকালে চলে যাওয়া আমাদের প্রিয় নায়ক। আজ অবধি সিনেমা প্রেমীদের অন্তরে দীর্ঘশ্বাসের সঙ্গে উচ্চারিত হয়।
১৯৯৬ সালের ৬ সেপ্টেম্বর তার রহস্যঘেরা মৃত্যু হয়। বছর ঘুরে ফিরে এসেছে আজ আরেকটি ৬ সেপ্টেম্বর। বেঁচে থাকলে এবারে ৪২ বছরের নায়ক থাকতেন সালমান। 
পারিবারিক নাম শাহরিয়ার চৌধুরী ইমন। বাবা কমর উদ্দিন চৌধুরী ও মা নীলা চৌধুরী। দুই ভাইয়ের মধ্যে সালমান বড়। ছোট ভাই শাহরান চৌধুরী ইভান। জন্ম ১৯৭১ সালের ২৯ সেপ্টেম্বর সিলেটের দারিয়া পাড়ায় নানার বাড়িতে। 
ছোটবেলা থেকেই ছিলেন দারুণ ফ্যাশনেবল আর স্টাইলিস্ট। ৮৫-৮৬ সালের দিকে হানিফ সংকেতের গ্রন্থনায় ‘কথার কথা’ ম্যাগাজিনে ‘নামটি ছিল তার অপূর্ব’ নামের একটি মিউজিক ভিডিও ছিল। হানিফ সংকেতের স্বকণ্ঠে গাওয়া গান নিয়ে মিউজিক ভিডিওটি বিশেষভাবে নির্মিত হয়েছিল। 
একজন সম্ভাবনাময় তরুণ তার পরিবারের নানারকমের ঝামেলার কারণে মাদকাসক্ত হয়ে মারা যায়, এই ছিল তার থিম। এতে নাম ভূমিকায় অভিনয়ের মাধ্যমেই সালমান শাহ’র মিডিয়ায় আগমন। তখন অবশ্য ইমন নামেই পরিচিত। 
তারও কয়েক বছর পর তিনি আব্দুল্লাহ আল মামুনের প্রযোজনায় ‘পাথর সময়’ নাটকে একটি ছোট চরিত্রে কাজ করেন এবং সে সময়ে তিনি বেশকিছু বিজ্ঞাপনচিত্রেও মডেল হিসেবে কাজ করেছিলেন। 
নায়ক সালমানের আত্মপ্রকাশ ১৯৯৩ সালের ২৫ মার্চ। সময়টা ছিল রোজার ঈদের। হিন্দিতে তুমুল জনপ্রিয়তা পাওয়া ‘কেয়ামত সে কেয়ামত তক’ ছবির কপিরাইট কিনে আনন্দমেলা সিনেমা লিমিটেড পরিচালক সোহানুর রহমান সোহানকে দিয়ে তৈরি করে ‘কেয়ামত থেকে কেয়ামত’। 
নায়িকা ওই সময়ের জনপ্রিয় মডেল আনন্দবিচিত্রা সুন্দরী মৌসুমী। আর এ ছবির মাধ্যমেই ইমন হয়ে উঠলেন বাংলার প্রিয় নায়ক সালমান শাহ। এই একটি ছবি দিয়েই তিনি দখল করে নিয়েছিলেন সব শ্রেণীর দর্শকদের হৃদয়। 
বাংলাদেশী ছবির প্রায় ৫০ বছরের ইতিহাসে সালমানই একমাত্র নায়ক যিনি সর্বমহলে তার গ্রহণযোগ্যতা তৈরি করতে এবং তরুণদের স্টাইল আইকন হিসেবে প্রতিষ্ঠিত হতে পেরেছিলেন। বাংলা ছবির নায়কদের মধ্যে সালমান ছাড়া অন্য কারও ফ্যাশন, স্টাইল লোকে তার আগে বা পরে কখনোই অনুসরণ করেনি। 
এরপর কখনও মৌসুমী, কখনও শাবনুর, কখনও আবার শাবনাজ, শাহনাজ, লিমাকে নিয়ে উপহার দিতে থাকলেন দর্শকপ্রিয় এবং ব্যবসাসফল ছবি। ‘তোমাকে’ চাই ছবিতে পাগল প্রেমিক, ‘মায়ের অধিকার’ ছবিতে মায়ের জন্য ব্যাকুল সন্তান, ‘বিক্ষোভ’ ছবিতে সালমান দর্শকের সামনে এলেন নিজেকে একেবারেই ভেঙ্গেচুরে নতুন আঙ্গিকে, এ্যাকশন হিরো হিসেবে। 
বৈচিত্রময় চরিত্রে নিত্য নতুন স্টাইল আর ফ্যাশনে নিজেকে নিয়ে গিয়েছিলেন অনেক উঁচুতে। জনপ্রিয়তার শীর্ষে থাকাবস্থায় ছোট পর্দাতেও কাজ করেছিলেন সালমান শাহ। 
বেশকিছু ছবিতে নায়ক হিসেবে সাফল্য পাওয়ার কয়েক মাস পরই সালমান বিয়ে করেন জাতীয় দলের প্রাক্তন উইকেটকিপার-অধিনায়ক শফিকুল হক হীরা এবং থাইল্যান্ডের নাগরিক চট্টগ্রামের বিউটিপার্লার ব্যবসায়ী লুসির কন্যা সামিরাকে। 
বিয়ের পরবর্তী সময়ে সালমান-শাবনুর জুটি তুমুল জনপ্রিয়তা পাওয়ায় তারা একসঙ্গে প্রচুর ছবিতে কাজ করতে থাকেন। সালমানের সর্বমোট মুক্তিপ্রাপ্ত ২৭টি ছবির ১৪টিতেই তার নায়িকা ছিলেন শাবনুর। 
স্বাভাবিকভাবেই এই জুটিকে নিয়ে ইন্ডাস্ট্রির ভেতরে-বাইরে কানাঘুষা শুরু হয়। স্ক্যান্ডাল ব্যাপক আকার ধারণ করলে সালমান একটি সংবাদ সম্মেলন ডেকে খুব শীঘ্রই সবার সামনে শাবনুর ও সামিরাকে একসঙ্গে নিয়ে লং ড্রাইভে যাবার ঘোষণা দেন। 
তিনি আশা করছিলেন, এই লং ড্রাইভের ছবি পত্রিকায় এলে মানুষের মনে এই ত্রিভুজ প্রেম নিয়ে সব সন্দেহ ভেঙে যাবে। দুর্ভাগ্যজনকভাবে, সেই সময় আর তিনি পাননি। তার আগেই তাকে পৃথিবী ছেড়ে পরপারের উদ্দেশে লং ড্রাইভে চলে যেতে হয়েছে। 
সালমান আজ নেই। আছেন তার নায়িকারা, অনেক প্রিয় মানুষ ও কাজের সহকর্মীরা। অভিনেত্রী মৌসুমী নিজের নায়িকা জীবনের প্রথম নায়ক সালমান স্মরণে বলতে গিয়ে মৌসুমী বলেন, ‘গত ১৭টি বছরে যতবারই এই তারিখটি এসেছে, ততবারই থমকে দাঁড়াতে হয়েছে। এই একটি দিন আমাদের সবার কাছেই অভিশপ্ত দিন। 
তিনি বলেন, ৬ সেপ্টেম্বর দিনটি এলেই ওর দুষ্টুমিতে ভরা মুখটা যেন চোখের সামনে ভেসে ওঠে। জোরে জোরে কাঁদতে ইচ্ছে করে, কিন্তু পারি না। টিভি চ্যানেলগুলো এখনো বিশেষ বিশেষ দিনে সালমানের সঙ্গে আমার পুরনো ছবিগুলো প্রদর্শন করে। আমি টিভি-পর্দার দিকে তাকাতে পারি না। খুবই কষ্ট হয়। একটা কথাই মনে হয়, এভাবে প্রিয় মানুষের চলে যাওয়া ঠিক নয়।’ 
মৌসুমীর সঙ্গে প্রথম ছবিতে জুটি বাঁধলেও পরবর্তীতে শাবনূরের সঙ্গে জুটি গড়ে একের পর এক ব্যবসা সফল ছবি উপহার দেন সালমান। ১৯৯৩ সালের ২৫ মার্চ ‘কেয়ামত থেকে কেয়ামত’ মুক্তির পর মাত্র ৪ বছরের মধ্যেই করে ফেলেন ২৭টি ছবি। 
সালমান শাহ অভিনীত ছবিগুলো হচ্ছে- কেয়ামত থেকে কেয়ামত, তুমি আমার, অন্তরে অন্তরে, সুজন সখী, বিক্ষোভ, স্নেহ, প্রেমশক্তি, কন্যাদান, দেনমোহর, স্বপ্নের ঠিকানা, আঞ্জুমান, মহামিলন, আশা ভালোবাসা, বিচার হবে, এই ঘর এই সংসার, প্রিয়জন, তোমাকে চাই, স্বপ্নের পৃথিবী, জীবন সংসার, মায়ের অধিকার, চাওয়া থেকে পাওয়া, প্রেম পিয়াসী, স্বপ্নের নায়ক, শুধু তুমি, আনন্দ অশ্রু, সত্যের মৃত্যু নেই এবং বুকের ভেতর আগুন।
মৃত্যুর আগে যেসব ছবিতে চুক্তিবদ্ধ হয়েছিলেন কিন্তু কাজ করতে পারেননিÑশেষ ঠিকানা, প্রেমের বাজি, আগুন শুধু আগুন, কে অপরাধী, মন মানে না, ঋণ শোধ, তুমি শুধু তুমি তাদের মধ্যে উল্লেখযোগ্য। 
ক্যারিয়ার যখন জনপ্রিয়তা আর সাফল্যের তুঙ্গে, দেশের তরুণ সমাজ যখন সালমান শাহ-তে মাতোয়ারা ঠিক তখনই ঘটে যায় আকস্মিক দুর্ঘটনাটা। কোটি কোটি ভক্তদের শোক সাগরে ভাসিয়ে বুকের ভেতর গোপন কষ্টের চাপা অভিমান ধরে রেখে জীবনের ওপারে পাড়ি জমালেন তিনি। কি সেই অভিমান আজও সুরাহা হয়নি তার! 
মাত্র ২৭ বছর বয়স ছিল তার তখন। ১৯৯৬ সালের এই দিনে তিনি আত্মহত্যা করেন। কিন্তু তাদের পরিবারবর্গের দাবি ছিল এটা আত্মহত্যা নয়। তাকে হত্যা করা হয়েছে। মৃত্যুর আগের দিন রাতে পরিচালক মতিন রহমানকে সালমান শাহ বলেছিলেন, “বাবা, আমি ভালো হয়ে গেছি। কাল থেকে আর কাউকে কষ্ট দেব না। তোমাদের চেষ্টায় আজ আমি ইমন থেকে সালমান। আগামীকালের সকাল হবে সবার জন্য প্রিয় সকাল।” 
পরিচালক মতিন রহমানকে বাবা বলে ডাকত সালমান। পরের দিন সকাল বেলা চলে গেল সালমান চিরতরে ভাল হওয়ার পথে। অথচ এত বছর পরও জানা হলো না সালমান শাহর বুকের জমিনে কি এত বেদনা বাসা বেঁধেছিল? 
নিজের এক লেখায় পরিচালক মতিন রহমান সালমান শাহকে এভাবেই পরিচয় করিয়ে দেন, ‘সালমান চলচ্চিত্রে আসার আগে বাঙালী দর্শক একজন আধুনিক চিন্তার, যুব বা যুবাজনের পছন্দ-স্বপ্নের তারকার অভাব বোধ করছিল। এই অভাববোধের জন্ম নায়ক জাফর ইকবালের মৃত্যুর পর। 
সিলেটের শাহজালাল মাজারে সমাহিত হয়েছেন এ নায়ক। তাঁর কবরের সামনে এখনো প্রতিদিন ভিড় হয়। ১৬ বছরেও শোকের আগুনে ভাটা পড়েনি। প্রযোজক-পরিচালকরা বলেন, ‘সালমানের বিকল্প এই এতদিনেও পাওয়া যায়নি। 
২৭টি ছবিতে অভিনয় করেছেন সালমান, এর মধ্যে ২০টি ছবিই ব্যবসায়িকভাবে সফল। দু’হাত ভরে যিনি চলচ্চিত্রকে অপার দানে ঋণী করে গেলেন তাকে আমরা কিছুই দিতে পারিনি। 
এফডিসিতে মৃত চলচ্চিত্রকর্মীদের একটি নামফলক রয়েছে। সেই তালিকায় নেই সালমানের নাম। অনেক অভিনেতার নামে ফ্লোরের নামকরণ করা হয়েছে, এখানেও উপেক্ষিত সালমান। 
সালমান শাহর জীবনী নিয়ে চলচ্চিত্র নির্মিত হচ্ছে এমন ঘোষণা মাঝখানে হঠাৎ শোনা গেলেও তার আর কোন ফলোআপ পাওয়া যায়নি। তারপরও এদেশে সর্বকালের সেরা স্টাইলিস্ট ও ফ্যাশনেবল আইকন হিরো সালমান বেঁচে থাকবেন তাঁর ভক্ত-অনুরাগীদের হৃদয়ে, প্রজন্ম থেকে প্রজন্মে। 
মৃত্যুবার্ষিকীতে রইল গভীর শ্রদ্ধাঞ্জলি। যেখানেই থাক ভাল থেক আমাদের স্বপ্নের নায়ক...

