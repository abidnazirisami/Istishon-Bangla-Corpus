বাংলাদেশের জন্য যুক্তরাষ্ট্র এখন ফ্যাক্টর না’- রাশেদ খান মেনন


রাশেদ খান মেনন বর্তমানে বাংলাদেশ ওয়ার্কার্স পার্টির সভাপতির দায়িত্ব পালন করছেন। পাশাপাশি সরকারের বেসামরিক বিমান চলাচল ও পর্যটন মন্ত্রণালয়ের মন্ত্রীও তিনি। ধনীকশ্রেণীর সরকারে বামপন্থিরা একেবারে নতুন নয়। কিভাবে তারা সরকারে টিকে থাকছেন, সরকারের ভাবনাগুলোর সঙ্গে তাদের মতের ফারাক কি তা বুঝতে সম্প্রতি সাবেক চীনপন্থি এই নেতার একটি সাক্ষাৎকার নিয়েছিলাম। মোদির বাংলাদেশ সফর, আঞ্চলিক নিরাপত্তা, দেশের চলমান রাজনীতিসহ আরও অনেক বিষয়ে কথা হয়। সচেতন পাঠকরা নিশ্চয়ই এ থেকে অনেক কিছু উদ্ধার করতে পারবেন। 

সায়েম সাবু : ভারতের প্রধানমন্ত্রী নরেন্দ্র মোদির ঢাকা সফরকে সরকার কূটনৈতিক সম্পর্কের বড় বিজয় বলছে। এই সফরে আদৌ কি বিশেষ কোনো চমক ছিল?রাশেদ খান মেনন : নরেন্দ্র মোদির ঢাকা সফর দু’দেশের মধ্যকার সম্পর্কের জন্য নিঃসন্দেহে বড় একটি ঘটনা।
নরেন্দ্র মোদির সফরের আগেই সীমান্ত চুক্তি বিল পার্লামেন্টে পাস করে বাংলাদেশের জন্য বিশেষ চমক দিয়েছেন বলে আমি মনে করি। দীর্ঘদিনের এই সমস্যাটি মনমোহন সিং সমাধানের চেষ্টা করেছিলেন। বিজেপির বাধার কারণে পারেননি। নরেন্দ্র মোদি সব রাজনৈতিক দল এবং সংশ্লিষ্ট রাজ্য সরকারগুলোকে সীমান্ত চুক্তির পক্ষে আনতে সক্ষম হন। এটি অবশ্যই দক্ষিণ এশিয়ার জন্য একটি বড় ঘটনা।
মুক্তিযুদ্ধের মধ্য দিয়ে বাংলাদেশ একটি ভূখণ্ড পেয়েছিল। মুজিব-ইন্দিরা চুক্তি ছিল বাংলাদেশ নামের ভূখণ্ডটির একটি পরিপূর্ণ রূপ। এবার তা বাস্তবায়ন হওয়ার পথে।
আপনি লক্ষ করবেন, এই সরকারের সময়ে বড় কয়েকটি ঘটনা ঘটে গেছে। এর মধ্যে সমুদ্র সীমানা নির্ধারণ গুরুত্বপূর্ণ একটি বিষয়। সীমান্ত চুক্তি বিল পাস সরকারের আরেক সাফল্য। এখানে উল্লেখ করার মতো বিষয় হচ্ছে, বিজয়গুলো সম্ভব হয়েছে আলোচনার মধ্য দিয়ে। কোনো নালিশ বা দেনদরবার করে নয়। দ্বিপাক্ষিক আলোচনার মধ্য দিয়েই সমস্যার সমাধান করা হচ্ছে। ভারত আমাদের একটি প্রতিবেশী এবং শক্তিশালী রাষ্ট্র। তার সঙ্গে বন্ধুসম সম্পর্ক বজায় রেখেই চলতে হবে। চাইলেই প্রতিবেশী রাষ্ট্রটি পরিবর্তন করা সম্ভব হবে না। মোদির সফরে বাংলাদেশ-ভারতের মধ্যকার সম্পর্কের ভিত আরও মজবুত হয়েছে। আর এটিই এই সফরের বিশেষ চমক বলে মনে করি।
সায়েম সাবু : বলছিলেন, বিজেপি’র বাধার কারণে কংগ্রেস সীমান্ত বিল পাস করতে পারেনি। এখন কী এমন ঘটল যে বিজেপিই সীমান্ত বিল পাসে উদ্যোগ নিল?রাশেদ খান মেনন : আমার মনে হয়, ভারত দ্বিপাক্ষিক সম্পর্ককে একটি আঞ্চলিক সম্পর্কে রূপ দিতে চাইছে। এ কারণেই মোদি তার শপথের দিন সার্কভুক্ত দেশগুলোকে আলাদা গুরুত্ব দিয়ে আমন্ত্রণ জানিয়েছিলেন।
পরিবর্তন তো আসছে। ট্রানজিটের ব্যাপারে আমাদের পার্টি সব সময় বলে এসেছে, এর সঙ্গে নেপাল, ভুটান এবং চায়নাকে যুক্ত করতে হবে। তা-ই হচ্ছে। কানেকটিভিটির মধ্য দিয়ে আমরা পার্শ্ববর্তী রাষ্ট্রগুলো একে অপরের কাছাকাছি হওয়ার বড় সুযোগ পাব, যা এতদিন প্রত্যাশা করে এসেছিলাম। এসব প্রশ্নে মোদির সফর অনেক গুরুত্বপূর্ণ বলে মনে করছি।
এই কারণেই মনমোহন সিং বলেছেন, মোদি একজন ভালো বিক্রেতা, যা আমি ছিলাম না। মোদি তার বক্তৃতায় এমন কোনো বিষয় নেই যা তুলে ধরেননি। তিনি প্রতিটি বিষয় নিয়ে বিশেষ পয়েন্ট ধরে ধরে কথা বলেছেন। বাঙালির সংবেদনশীল জায়গাগুলো মোদি স্পর্শ করেছেন। 
সায়েম সাবু : বাঙালির সংবেদনশীল জায়গাগুলো স্পর্শ করা মোদির নিজের প্রয়োজনেও হতে পারে। বাংলাদেশ মোদির সংবেদনশীল জায়গা স্পর্শ করতে পারছে কি না?রাশেদ খান মেনন : অবশ্যই দরকষাকষির মধ্য দিয়েই আমরা সম্পর্ক উন্নয়নে যাচ্ছি। আমরা ট্রানজিটে মাশুল পাব। অন্য বিষয়গুলোও দু’দেশের স্বার্থকে গুরুত্ব দিয়েই আলোচনায় আসছে। 
সায়েম সাবু : এর আগে বাংলাদেশের রাস্তা ব্যবহার করে ভারত বিদ্যুতের ভারী যন্ত্র ত্রিপুরায় নিয়েছে। মাশুল দেয়নি। আপনিও তার সমালোচনা করেছিলেন। ট্রানজিটের মাশুল শুভঙ্করের ফাঁকি হতে পারে কিনা?রাশেদ খান মেনন : সেই সুযোগ নেই। ট্রানজিটের মাশুল নির্ধারণ করে দিয়েছে। ভুটান, নেপাল আমাদের পোর্ট ব্যবহার করবে। আমরা সৈয়দপুর বিমানবন্দরকে আন্তর্জাতিকমানের করতে যাচ্ছি। এ ক্ষেত্রে তো বাংলাদেশই লাভবান হবে।
একটি বিষয় মনে রাখা দরকার, তা হচ্ছে, শেখ হাসিনা হোক আর অন্য সরকারই হোক, উন্নয়ন করতে হলে এই সম্পর্ক স্থাপন করতেই হবে। ভারত অনেক বড় রাষ্ট্র। তারা তাদের স্বার্থকে বড় করে দেখতে চাইবে, এটাই স্বাভাবিক। আমরা দরকষাকষির মধ্য দিয়ে নিজেদের অধিকার কতটুকু আদায় করতে পারি, সেটাই বড় বিষয়। ট্রানজিট, পানি তো আমাদের অস্ত্র। এই অস্ত্র দিয়ে আমরা দরকষাকষি করার যথেষ্ট সুযোগ পাব। 
সায়েম সাবু : ভাটিতে থেকে পানি কীভাবে অস্ত্র হতে পারে?রাশেদ খান মেনন : আমরা করুণা প্রত্যাশা করেই নিজেদের ক্ষতি করেছি। ভাটিতে থেকেই পানিকে আমরা অস্ত্র হিসেবে ব্যবহার করতে পারি। আমরা যদি গঙ্গা ব্যারেজ ঠিকমতো করতে পারি তাহলে ভারতের সঙ্গে পানির সমস্যা আমাদের মিটে যাবে। 
সায়েম সাবু : তিস্তা ব্যারেজও একই উদ্দেশ্যে করা হয়েছিল। ফলাফল উল্টো...রাশেদ খান মেনন : হ্যাঁ, তিস্তা নিয়ে আমরা আমাদের অধিকার আদায় করতে পারিনি। যে উদ্দেশ্যে তিস্তা ব্যারেজ করা, ফলাফল হয়েছে তার উল্টো। তিস্তা এখন মরুভূমি। আমরা যদি ভারতের গজলডবা পর্যন্ত জলাধার করতে পারতাম, তাহলে ব্যারেজ করার উদ্দেশ্য সফল হতো।
এখন সময় এসেছে এসব বিষয় নিয়ে ফলপ্রসূ আলোচনা করার। শুধু তিস্তা নয়, গঙ্গা নিয়েও আমাদের নতুন করে ভাবতে হবে।
সায়েম সাবু : নরেন্দ্র মোদির সফরে তিস্তা নিয়ে আলোচনা হওয়ার কথা ছিল আগে থেকেই। সফরের আগ মুহূর্তে সিদ্ধান্তের পরিবর্তন হলো। তাহলে তিস্তা, গঙ্গায় আশা পাচ্ছেন কীভাবে?রাশেদ খান মেনন : তিস্তা নিয়ে কথা হবে না, তা মোদির সফরের আগেই পরিষ্কার হয়েছিল। তবে এই সফরের মধ্য দিয়ে তিনি বোঝাতে চেয়েছেন, তিস্তার সমাধান করতে হলে মমতা বন্দ্যোপাধ্যায়কে লাগবেই। তিনি তিস্তা নিয়ে আলোচনা করেননি ঠিক, কিন্তু মমতা বন্দ্যোপাধ্যায়কে ঠিকই সঙ্গে নিয়ে এসেছিলেন।
তিস্তা নিয়ে আশা রাখতে হয় এই কারণে যে, তিস্তার পানি আমার অধিকার। সীমান্ত চুক্তির মতো তিস্তার চুক্তিও আলোচনার মধ্য দিয়ে সমাধান হবে। 
সায়েম সাবু : তাহলে কি বলতে চাইছেন, মমতাকে সঙ্গে এনে তিস্তা আলোচনার মঞ্চ তৈরি করে গেলেন নরেন্দ্র মোদি?রাশেদ খান মেনন : আমি তা-ই মনে করি। এখানে বোঝাপড়ার ব্যাপার আছে। প্রথমত, মোদিকে গুরুত্ব দিতে হচ্ছে রাজ্য সরকারের বিষয়টি। দ্বিতীয়ত, বাংলাদেশ। রাজ্য সরকার ছাড়া কেন্দ্র চলতে পারবে না। তেমনি পার্শ্ববর্তী দেশের সহযোগিতা ছাড়াও চলবে না। মমতাকে মোদি এটি বোঝাতে সক্ষম হবে বলে মনে করি। সীমান্ত চুক্তির মতোই তিস্তা চুক্তি সম্পন্ন এবং বাস্তবায়ন হবে বলে আমি বিশ্বাস করি। 
সায়েম সাবু : নরেন্দ্র মোদির সফরে ভারতের সঙ্গে ঋণ চুক্তি নিয়েও প্রশ্ন উঠেছে।রাশেদ খান মেনন : এ ব্যাপারে প্রধানমন্ত্রী তার বক্তব্যে পরিষ্কার করেছেন। এরপরও আমরা বিষয়টি পর্যবেক্ষণ করছি। তবে সব মিলিয়ে নরেন্দ্র মোদির সফর সফল হয়েছে এবং বাংলাদেশের স্বার্থই গুরুত্ব পেয়েছে। 
সায়েম সাবু : বিশ্লেষকরা বলছেন, ভারত বাংলাদেশকে গুরুত্ব দিচ্ছে নিজেদের নিরাপত্তার স্বার্থে। বিশেষত ভারতের উত্তর-পূর্ব বিচ্ছিন্নতাবাদীদের দমাতে বাংলাদেশকে পাশে চায় ভারত।রাশেদ খান মেনন : এটা খুবই স্বাভাবিক। প্রতিটি দেশই তার নিরাপত্তার বিষয়টি আগে বিবেচনা করবে। আমরা রোহিঙ্গাদের আমাদের জাতীয় নিরাপত্তার জন্য হুমকি মনে করছি। তারা মিয়ানমার থেকে এসে সব ধরনের অপরাধে সম্পৃক্ত হচ্ছে। সশস্ত্র জঙ্গি গ্রুপ তৈরি করছে। এ নিয়ে আমরা মিয়ানমার সরকারের সঙ্গে আলোচনা করা মানেই আমাদের নিজেদের স্বার্থ রক্ষা করা। ভারতও চাইবে তার দেশের বিদ্রোহীদের দমন করতে। 
সায়েম সাবু : মানুষ তো বিদ্রোহ করার অধিকার রাখে। স্বাধীনতা মানুষের অধিকার। বিদ্রোহ দমাতে আমি অন্যকে সহায়তা করব কেন?রাশেদ খান মেনন : বিচ্ছিন্নতাবাদীদের কোনো অধিকার থাকতে পারে না। স্বাধীনতার জন্য বিদ্রোহ এবং বিচ্ছিন্নতাবাদী এক বিষয় নয়। দুটি আলাদা বিষয়।
১৯৭১ সালে আমরা স্বাধীনতার জন্য লড়াই করেছি। বিচ্ছিন্নতার জন্য নয়। ভারতের উত্তর-পূর্ব অঞ্চলের মানুষের স্বাধীনতার অস্তিত্ব সংকট আছে বলে আমি মনে করি না। 
সায়েম সাবু : তাহলে বলা যায়, বিচ্ছিন্নতাবাদীদের দমনে শেখ হাসিনার সরকার ভারতকে যেভাবে সহায়তা করছে তারই ফলাফল আজকের ভারত-বাংলাদেশের মধ্যকার সম্পর্ক?রাশেদ খান মেনন : অবশ্যই এটি একটি বড় ঘটনা। ভারতের বিচ্ছিন্নতাবাদীরা আমাদের নিরাপত্তার জন্যও হুমকি। সরকার এখানে শক্ত অবস্থান নেবে, এটাই সত্য।
আমরা যখন ভারতে যাই তখন এ নিয়ে নানা কথা শুনতে হয়। অভিযোগ সত্যও বটে। ত্রিপুরাতেই বিচ্ছিন্নতাবাদীদের ৪৯টি ঘাঁটি ছিল। এখন নেই। এখন ত্রিপুরায় উন্নয়ন হচ্ছে। একই কথা উত্তর-পূর্ব ভারতের জন্যও প্রযোজ্য। 
সায়েম সাবু : মিয়ানমারের ভেতরে প্রবেশ করে ভারতীয় সেনাবাহিনী বিচ্ছিন্নতাবাদীদের ওপর হামলা চালিয়েছে। এই বিষয়টি কীভাবে পর্যবেক্ষণ করছেন।রাশেদ খান মেনন : মিয়ানমার তো অস্বীকার করছে। যার বাড়ি সে যদি অস্বীকার করে তাহলে আমরা কী বলতে পারি। 
সায়েম সাবু : ঘটনার সত্যতা জানিয়ে ভারতের তথ্য প্রতিমন্ত্রী বলেছেন, সন্ত্রাসীদের মদদ দিলে প্রয়োজনে পার্শ্ববর্তী যে কোনো দেশের ভেতরে অভিযান পরিচালনা করা হবে। এটি উদ্বেগের কি না?রাশেদ খান মেনন : অবশ্যই উদ্বেগের। একটি দেশ আরেকটি স্বাধীন দেশের অভ্যন্তরে এভাবে হামলা চালাতে পারে না। এভাবে হামলা মানে একটি দেশের সার্বভৌমত্বের ওপর হামলা।
তবে এভাবে হামলার অভিযোগ শুধু ভারতের বিরুদ্ধেই নয়। পাকিস্তানে প্রতিনিয়ত যুক্তরাষ্ট্র ড্রোন হামলা করছে। 
সায়েম সাবু : বাংলাদেশ নিজেদের নিরাপত্তা নিয়ে উদ্বিগ্ন কি না? সরকারের পক্ষ থেকে ভারতের এমন কর্মকাণ্ডের প্রতিবাদ জানানো হবে কি না?রাশেদ খান মেনন : ভারত যা বলেছে, তা উদ্বেগের বিষয়ই বটে। তবে এখনই সময় আসেনি এ নিয়ে কথা বলার। মিয়ানমার নিজেই যখন অস্বীকার করেছে, তখন আমরা এ নিয়ে কথা বলতে পারি না। 
সায়েম সাবু : নরেন্দ্র মোদির দল বিজেপি ধর্মাশ্রয়ী একটি সংগঠন। উগ্র সাম্প্রদায়িকতার অভিযোগ রয়েছে নরেন্দ্র মোদির বিরুদ্ধেও। এ রকম একটি সরকারের সঙ্গে সম্পর্ক উন্নয়ন করে বাংলাদেশ আসলে কোথায় যেতে চায়?রাশেদ খান মেনন : ঠিকই বলেছেন, এ সম্পর্ক টিকিয়ে রাখা অনেক কঠিন। মোদির রাজনৈতিক দর্শন পর্যালোচনা করলে তা-ই বোঝা যায়। নরেন্দ্র মোদির রাজনীতিই হিন্দুত্ববাদীর ওপর ভর করে। বিশেষ করে নির্বাচনের সময় তিনি সাম্প্রদায়িকতার বিষ ছড়িয়েই ভোট চেয়েছেন। এমনকি তিনি নির্বাচনে বাংলাদেশেরও বিরোধিতা করেছিলেন।
কিন্তু মনে রাখতে হবে মোদির সেই নীতির পরিবর্তন এসেছে। আমরা অনেক পরিবর্তন দেখতেও পাচ্ছি। 
সায়েম সাবু : এটি লোকদেখানোও হতে পারে?রাশেদ খান মেনন : ভারতের রাজনীতির একটি সৌন্দর্য হচ্ছে সরকার পরিবর্তনের সঙ্গে রাষ্ট্রনীতির পরিবর্তন হয় না। এটি একটি বড় বিষয়। পররাষ্ট্র এবং অভ্যন্তরীণ নীতিতে তারা একই থাকে। এ কারণেই মনমোহন সিং বলছেন, ‘আমার যত রিফর্ম প্রোগ্রাম ছিল সেগুলো রিপ্যাকেজিং করে মোদি বাজারে নতুন বলে চালিয়ে দিচ্ছেন।’ ঠিক তাই। বাজারে খাওয়াচ্ছেন বটে। এ কারণে রাষ্ট্রীয় নীতি থেকে বেশি দূরে যেতে পারবেন না মোদি। 
সায়েম সাবু : কিন্তু অভ্যন্তরীণ নীতির তো পরিবর্তন আনছেন মোদি। উগ্রবাদকে রাষ্ট্রীয় সমর্থন দিচ্ছে। ‘গীতা’-কে জাতীয় গ্রন্থ করার দাবি তুলেছে খোদ মোদিরই দল বিজেপি।রাশেদ খান মেনন : এটি করলে মোদিরই সর্বনাশ হবে। ধর্মকে কেন্দ্র করে আরএসএস এবং বিজেপি যা করতে চাইছে, ইতিমধ্যেই তার প্রতিক্রিয়া প্রকাশ পেয়েছে। সুতরাং সাম্প্রদায়িক রাজনীতি করে মোদি বেশি দূর এগুতে পারবে, তা আমি মনে করি না।
এরপরও নিজেদের সতর্ক থাকতে হবে। ধর্মকে কেন্দ্র করে রাজনীতি হয়। এমন রাজনীতি ভারতেও হয়, এখানেও হয়। ভারতের কারণে আমরা যেন ভোটের রাজনীতির চক্করে না পড়ি, সে ব্যাপারে সাবধান থাকতে হবে। 
সায়েম সাবু : ভারত-বাংলাদেশ সম্পর্ক গুরুত্ব পাচ্ছে। অর্থনৈতিক, ভূ-রাজনৈতিক কারণে চীন, যুক্তরাষ্ট্রও বাংলাদেশকে গুরুত্ব দিচ্ছে। এ নিয়ে কী বলবেন?রাশেদ খান মেনন : যুক্তরাষ্ট্র এখন বাংলাদেশের জন্য ফ্যাক্টর না। 
সায়েম সাবু : এমন ভরসা কোথা থেকে পাচ্ছেন?রাশেদ খান মেনন : আমেরিকা জিএসপি সুবিধা বন্ধ করে দিয়েছে। অন্যান্য সুবিধাও আমেরিকার কাছ থেকে প্রত্যাশা করা যায় না।
আমেরিকা যা বলবে তাই মানতে হবে, এমন নয়। 
সায়েম সাবু : প্রভাব তো রাখছে? বঙ্গোপসাগরে যুক্তরাষ্ট্রের নৌঘাঁটি হচ্ছে এমন সংবাদে আপনিও উদ্বেগ প্রকাশ করেছিলেন।রাশেদ খান মেনন : বাংলাদেশের ব্যাপারে আমেরিকার মাতব্বরি আন্তর্জাতিক নীতির অংশ। এখন আমেরিকার নিয়ন্ত্রণ থেকে সবাই বেরিয়ে আসছে। যুক্তরাষ্ট্র অযথা মাতব্বরি করতে চাইলে আমাদের সেইভাবেই মোকাবেলা করতে হবে। আমার মনে হয়, শেখ হাসিনার নেতৃত্ব এখন অধিক শক্তিশালী।
আমাদের এশিয়াকে নিয়ে ভাবতে হবে। এশিয়ার চীন এবং ভারত এই অঞ্চলের অর্থনীতি, রাজনীতির ক্ষেত্রে গুরুত্বপূর্ণ ভূমিকা পালন করছে।
চীন আমাদের দীর্ঘদিনের পরীক্ষিত বন্ধু। চীন আমাদের জন্য সহায়ক শক্তি। আমরা যদি উল্টাপাল্টা কিছু না করি, তাহলে চীন আমাদের সহায়তা করে যাবে বলেই আমার বিশ্বাস। এটিই চীনের নীতি।
সায়েম সাবু : ভারত-চীন দ্বন্দ্ব পুরনো। ভারতের সঙ্গে বাংলাদেশের এমন সম্পর্কে চীন গোসসা হতে পারে কি না?রাশেদ খান মেনন : এখন আর গোসসার রাজনীতি নেই। কীভাবে একে অপরের সহযোগী হয়ে নিজেদের স্বার্থ, উন্নয়ন রক্ষা করা যায় সে দিকেই সবার মনোযোগ।
ভারত এবং চীনের মধ্যকার সম্পর্কেও পরিবর্তন আসছে। সম্পর্কে নতুন মাত্রা যোগ হচ্ছে। নরেন্দ্র মোদির সফর চীন ঐতিহাসিকভাবে গুরুত্ব দিয়েছে। চীনের রাষ্ট্রীয় চ্যানেল সিসিটিভি মোদির সফর নিয়ে সারাক্ষণ লাইভ করেছে।
সায়েম সাবু : এই সম্পর্কে বাংলাদেশের অবস্থান কোথায়?রাশেদ খান মেনন : বাংলাদেশ উন্নয়নের পথে। নানা সূচকেই বাংলাদেশের অগ্রগতি এখন ঈর্ষণীয়। সবার সঙ্গে বন্ধুত্বের সম্পর্ক রেখে আমরা এগিয়ে যাচ্ছি। 
সায়েম সাবু : দেশের অভ্যন্তরীণ রাজনীতি, গণতন্ত্র নিয়ে প্রশ্ন সর্বত্রই। কোথায় যাচ্ছে বাংলাদেশ?রাশেদ খান মেনন : বাংলাদেশ এগিয়ে চলছে। মৌলিক কোনো সমস্যা হচ্ছে, তা মনে করার কোনো কারণ নেই। এভাবেই ২০১৯ সাল পর্যন্ত চলবে। 
সায়েম সাবু : ২০১৯ সালের পরেও রাজনীতি থাকবে, বাংলাদেশ থাকবে...রাশেদ খান মেনন : এর আগে অনেক কিছুই ঘটে যেতে পারে। সেটা হচ্ছে অনুমান। কিন্তু সরকার যে গতিতে এগুচ্ছে, তাতে সরকারের ক্ষমতার ধারাবাহিকতা থাকবে, এটি প্রত্যাশা করা যেতেই পারে। বিএনপি ইতোমধ্যেই মুলধারার রাজনীতি থেকে ছিটকে পড়েছে। জামায়াতও সে পথে। বিএনপি-জামায়াত এখন অনেক দুর্বল শক্তি। 
সায়েম সাবু : মানুষ তো অস্বস্তিতে?রাশেদ খান মেনন : মানুষ অস্বস্তিতে আছে সুশাসনের অভাবের কারণে। সুশাসনের অভাব সর্বত্রই। 
সায়েম সাবু : অনেকেই বলছেন, গণতান্ত্রিক সংকটের কারণেই সুশাসনের অভাব। সরকার উন্নয়ন এবং গণতন্ত্রকে মুখোমুখি দাঁড় করিয়েছে, এমনটিই ধারণা করছে কেউ কেউ।রাশেদ খান মেনন : আমি তা মনে করি না। সরকার এমন কিছু করেনি যে, গণতন্ত্র এবং উন্নয়ন মুখোমুখি দাঁড়িয়েছে। গণতন্ত্র যে ধারায় ছিল, সেখানেই আছে। গণমাধ্যমগুলো স্বাধীনভাবে কাজ করছে, সুশীল সমাজ জোরেশোরেই কথা বলছে। 
সায়েম সাবু : নির্বাচন কমিশনের মতো প্রতিষ্ঠানের প্রতি গণআস্থা কমছে।রাশেদ খান মেনন : ঠিকই বলেছেন। গণআস্থা কেন, নির্বাচন কমিশনের প্রতি আমারই আস্থা নেই।
নতুন আইন করে নির্বাচন কমিশনকে আমরা যে ক্ষমতা দিলাম, তার ব্যবহারে নির্বাচন কমিশন সম্পূর্ণভাবে ব্যর্থ। কিছুই করতে পারছে না নির্বাচন কমিশন।
তবে নির্বাচন কমিশনের ব্যর্থতার সঙ্গে গণতান্ত্রিক সংকটের কোনো সম্পর্ক নেই। ব্যর্থতার দায় নির্বাচন কমিশনেরই। 
সায়েম সাবু : শুধু কি তাদেরই দায়। সরকার তো নির্বাচন কমিশনকে আজ্ঞাবহ করে রাখছে। সর্বশেষ সিটি নির্বাচনে তা আবারও প্রমাণ হলো।রাশেদ খান মেনন : নির্বাচন কমিশন নিজেরাই আজ্ঞাবহ প্রতিষ্ঠানে পরিণত হয়েছে। আমরা আইন করে যথেষ্ট ক্ষমতা দিয়েছি। তার বাস্তবায়ন নেই। এই নির্বাচন কমিশনের ভূমিকা নিয়ে আমি নিজেই শঙ্কিত, ভীতসন্ত্রস্ত।
সায়েম সাবু : ক্ষমতা দিলেন। প্রয়োগ না করার কারণ কী থাকতে পারে বলে মনে করেন?রাশেদ খান মেনন : ক্ষমতা কেন প্রয়োগ করছে না তার ব্যাখ্যা আমার কাছে নেই। অসীম ক্ষমতা হাতে পেয়েও কমিশন সরকারের মুখের দিকে চেয়ে থাকে। সরকার কী বলবে, তাই আমলে নেবে। এটি তো কমিশনের দৈন্য।
সরকার তো চাইবেই নিয়ন্ত্রণ করার। নির্বাচন কমিশন নিয়ন্ত্রিত হবে কেন? তাদের নিজেদের ব্যর্থতার কারণেই সরকারের দিকে তাকিয়ে থাকতে হয়। 
সায়েম সাবু : নির্বাচন কমিশনের ব্যর্থতা নিয়ে আপনারাও তো কিছু বলছেন না?রাশেদ খান মেনন : একটু স্থিতিশীলতা আসলেই আমাদের পার্টির পক্ষ থেকে নির্বাচন কমিশনে যাব। কারণ, অনেক লড়াই করে নির্বাচন কমিশনের স্বাধীনতা, ক্ষমতা দেয়া হয়েছে। মার খেয়েছি, জেলে গিয়েছি। একটি সাংবিধানিক প্রতিষ্ঠান এভাবে ধ্বংস হতে পারে না। 
সায়েম সাবু : দায়মুক্তির আইন বলেই ভারতকে বিদ্যুৎ উৎপাদনের অনুমোদন দিচ্ছে সরকার? এ ব্যাপারে আপনার প্রতিক্রিয়া কী?রাশেদ খান মেনন : আমরা বলেছি, এভাবে ভারতকে বিদ্যুৎ উৎপাদনের অনুমতি দেয়া ঠিক হচ্ছে না। দায়মুক্তি আইনের আগেও বিরোধিতা করেছি, এখনও করছি। 
সায়েম সাবু : বিরোধিতা করছেন, সরকার আমলে নিচ্ছে না। এমন বিরোধিতা...রাশেদ খান মেনন : সরকারে আছি ঠিক, কিন্তু সরকারকে বাধ্য করাতে জনমত এবং সাংগঠনিক শক্তি আমাদের নেই।
আমাদের সমমনা বন্ধুরা রামপালের বিরোধিতা করছেন ভারত বিরোধিতার মধ্য দিয়ে। আমরা বিরোধিতা করছি, জাতীয় স্বার্থে। ভারত না হয়ে অন্য দেশ এলেও আমরা সরকারের এই নীতির বিরোধিতা করব।
বিশেষ মুহূর্তে দায়মুক্তি আইন করে রেন্টাল-কুইকরেন্টাল প্রকল্পের অনুমোদন দেয়া হয়। তাই বলে বিদেশি প্রতিষ্ঠানগুলোকেও একই আইনে সুবিধা দিতে হবে, তা হতে পারে না। জ্বালানি, বিদ্যুৎ নিয়ে আমাদের পার্টির আগে যে অবস্থান ছিল, এখনও তা-ই আছে।
সায়েম সাবু : জ্বালানির দাম বিশ্ববাজারে অনেক কমেছে। বাংলাদেশে আগের মূল্যই আছে।রাশেদ খান মেনন : আমরা আজও বলেছি, বিশ্ববাজারের সঙ্গে তেলের দামের সমন্বয় করতে হবে। বিশ্ববাজারে দাম বাড়লে, আমাদের এখানে দাম বাড়ানো হয়। আর দাম কমলে আমাদের এখানে কমানো হবে না, তা তো হতে পারে না।
সায়েম সাবু : বিদ্যুৎ খাত ক্রমশই বেসরকারি খাতে চলে যাচ্ছে। সরকারের এই নীতি ভুল কি না?রাশেদ খান মেনন : আমি মনে করি, বিদ্যুৎ খাত সম্পূর্ণভাবে সরকারের হাতে থাকুক। কোনোভাবেই বিদ্যুৎকে বেসরকারি খাতে দেয়া ঠিক হবে না। বেসরকারি খাতেও তো সরকার ভর্তুকি দিচ্ছে। তাহলে ঘুরিয়ে খাব কেন, সোজাভাবে খাওয়াই তো যুক্তিসংগত।
আমি সরকারের এই নীতির তীব্র সমালোচনা করছি। এভাবে বিদ্যুতের উন্নয়ন হতে পারে না।
---------
সাক্ষাৎকার সূত্র : এখানে যান

