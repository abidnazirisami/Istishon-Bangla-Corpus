___ বাকবাকুম পায়রা ___


দুটো কবুতর। শান্তির ম্যূর্তমান দুটো প্রতীক। একটার রং ধূসর, আরেকটার সাদা। একসাথে থাকে। কিন্তু বন্দী হয়ে। একটা খাঁচার মাঝে। শান্তিকে খাঁচায় আটকে রাখা হয় আজকাল।।
কবুতরদুটো অনেক টাকায় কেনা। খাঁচাটাও অনেক দামী। রোজ নিয়ম করে খেতে দেয়া হয় তাদের। তারা খাবারগুলো প্রথমে দেখে। তারপর খায়। খাওয়া শেষে আকাশ দেখে। দেখে তাদের কিছু সহচরীদের ডানা ঝাপ্টানো। হয়তো ইচ্ছে হয় তাদেরও- একটু ওড়ার। হয়তো তারা গোপনে একটু কাঁদে- অপূর্ণতার কষ্টে।
আমি মাঝেমধ্যেই উঁকি দিয়ে দেখি তাদের। কেমন যেনো নিস্পৃহ, ভাবলেশহীন। তবে খুব গভীরভাবে তাকালে একধরনের কাতরতা অনুভব করি। একটু ওড়ার আকুতি দেখতে পাই ছোট্ট ছোট্ট চোখগুলিতে; থেমে থেমে ডাকা বাকবাকুমের আড়ালে স্পষ্ট শুনতে পাই অতৃপ্ততার হাহাকার।
আমি গ্রামের ছেলে- গ্রামে বড় হয়েছি। কোয়েলের কিচিরমিচির শুনে আমার ঘুম ভেঙ্গেছে, মধ্যরাতে হঠাত জেগে ভয় পাওয়া চোখে শুনেছি পেঁচার ডাক, কর্দমাক্ত পথ পেরিয়ে হাঁটার সময় উড়ে যেতে দেখেছি বুনো শালিকের দল, আযানের আগে আগে লালিমায় ছেয়ে যাওয়া আকাশে দেখেছি একদল ঘুঘুর নীড়ে প্রত্যাবর্তন। শহুরে জীবনে আমি এখনও অনভ্যস্ত- কর্পোরেট জগতের যান্ত্রিকতার ছোবল থেকে আমি এখন অবধি মুক্ত।
তাতেই বা কি লাভ? কবুতর দুটো যে খাঁচাতেই রয়ে গেছে! ভীষণ ইচ্ছে করে খাঁচাটা ভেঙে কবুতর দুটোকে আকাশে উড়িয়ে দিতে- নগ্ন পাখা মেলে উড়তে শিখুক তারা; খুঁজতে শিখুক নিজের মত করে জীবনের সুখাধার।
কিন্তু ইচ্ছেটা আর পূরণ হয়নি। সেটাকে পূর্ণতা দেয়ার মত সামর্থ্যও আমার হয়নি। জানি একদিন হবে; কিন্তু ততোদিনে হয়তো আমি নিজেই লুকিয়ে পড়বো যান্ত্রিকতার আড়ালে! বিলাসিতার জন্য নষ্ট করবো দুটো কবুতরের স্বপ্ন- জীবিত হয়েও তারা মৃতের মত থাকবে; দেখবে আকাশ, করবে হাহাকার। হয়তো তাদের একটার রং হবে সাদা, আরেকটার ধূসর।।
" আরেকটাবার উড়ুক সেই পাখিটা,
আরেকটাবার ফিরুক নীড়ে,
দেখবো আমি তার হারিয়ে যাওয়ার সুখ,,,
হাজারো পাখির ভীড়ে.......
 তোমরা দেবে কি তাকে একটু উড়তে??? "

