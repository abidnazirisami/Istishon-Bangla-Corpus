আজ অধ্যাপক মোজাফফর আহমদ এর ৯২তম জন্মদিন


বৃটিশ, পাকিস্তান ও বাংলাদেশ তিন শাসন আমলের প্রত্যক্ষদর্শী, অবিসংবাদিত কিংবদন্তিতুল্য ঐতিহাসিক রাজনৈতিক অভিভাবক, মুক্তিযুদ্ধকালীন প্রবাসী বাংলাদেশ সরকারের উপদেষ্টা পরিষদের একমাত্র জীবিত সদস্য, দক্ষিণ এশিয়ার স্বাধীন সার্বভৌম দেশ, বাংলাদেশের রাজনীতিতে ব্যতিক্রমী একটি অবিসংবাদিত নাম, সু-চিন্তক, অধ্যাপক মোজাফফর আহমদ এর আজ ৯২তম জন্মদিন।
তিনি ১৯২২ সালে ১৪ এপ্রিল কুমিল্লা জেলার দেবীদ্বার উপজেলার এলাহাবাদে জন্মগ্রহণ করেন। পিতা স্কুল শিক্ষক আলহাজ কেয়াম উদ্দিন ভূঁইয়া। মা ধর্মপরায়ণ রমণী। মোজাফফর আহমদ একজন মেধাবী ছাত্র ছিলেন। ঢাকা বিশ্ববিদ্যালয় থেকে স্নাতক সম্মানসহ অর্থনীতি শাস্ত্রে এমএ পাসের পরে পরিসংখ্যান বিষয়ে ইউনেস্কোর ডিপ্লোমা লাভ করেন। ১৯৫২ সাল পর্যন্ত অর্থনীতি বিষয়ে দেশের বিভিন্ন সরকারী কলেজসহ ঢাকা বিশ্ববিদ্যালয়ে অধ্যাপনা করেন। ১৯৩৭ সাল থেকেই তিনি রাজনীতিতে। ১৯৫২ সালের মহান ভাষা আন্দোলনে সক্রিয়ভাবে সম্পৃক্ত ছিলেন। স্বেচ্ছায় চাকরি ছেড়ে সক্রিয় রাজনীতিতে আসেন। ১৯৫৪ সালেই চাকরি পরিত্যাগ করে দেশ মাতৃকার দেশপ্রেমে উদ্বুদ্ধ হয়ে সক্রিয় রাজনীতিতে অংশগ্রহণের পর সাধারণ নির্বাচনে যুক্তফ্রন্টের প্রার্থী হিসেবে তার নিজ আসন কুমিল্লার দেবীদ্বার থেকে প্রভাবশালী মুসলিম লীগ প্রার্থী ও তদানীন্তন শিক্ষামন্ত্রীকে বিপুল ভোটের ব্যবধানে পরাজিত করেন। ১৯৫৮ সালে স্বৈরাচার আইয়ুব খান প্রবর্তিত সামরিক শাসনামলে তার বিরুদ্ধে গ্রেফতারি পরোয়ানা ও হুলিয়া জারি করা হয় এবং ধরিয়ে দেয়ার পুরস্কার ঘোষণা করা হয়। এই অনির্বায কারণেই তাকে আত্মগোপন জীবন বেছে নিতে হয়। বৈরী পরিবেশে থেকেও তিনি স্বৈরাচারী আয়ুবী শাসনের বিপরীতে গণআন্দোলন সংগঠিত করেন। দীর্ঘ আট বছর আত্মগোপন জীবনের পরিসমাপ্তি ঘটিয়ে ১৯৬৬ সালে আবারও প্রকাশ্য রাজনীতিতে ফিরে আসেন। ১৯৬৭ সালে পূর্ব পাকিন্তান ন্যাশনাল আওয়ামী পার্টির সভাপতি নির্বাচিত হন। তিনি তদানীন্তন অবিভক্ত পাকিস্তান ন্যাশনাল আওয়ামী পার্টির যুগ্ম সম্পাদক ছিলেন। স্বৈরাচারী আইয়ুবের বিরুদ্ধে গণআন্দোলনে সক্রিয় নেতৃত্বদান ও ডেমোক্রেটিক এ্যাকশন কমিটি (ডাক) গঠনে বিশেষ ভূমিকা পালনের ফলশ্রুতিতে তাকে কারাবরণও করতে হয়। পূর্ব পাকিস্তানের স্বায়ত্তশাসন, গণতন্ত্র ও অর্থনৈতিক স্বাধীনতার প্রশ্নে তিনি আইয়ুব খান আহূত রাওয়ালপিন্ডির গোলটেবিল বৈঠকে (পূর্ব পাকিস্তান) বাংলাদেশের প্রতিনিধিত্ব করেন। ১৯৭১ সালে বাংলাদেশের স্বাধীনতা সংগ্রামে অনন্য সাধারণ ভূমিকা পালন করেন। মুক্তিযুদ্ধের সময় ন্যাপ, কমিউনিস্ট পার্টি ও ছাত্র ইউনিয়নের নিজস্ব ১৯ হাজার গেরিলা মুক্তিযোদ্ধার দল গঠনে অবিস্মরণীয় ভূমিকা রাখেন। তদানীন্তন অস্থায়ী ও বিপ্লবী সরকারের উপদেষ্টা পরিষদের অন্যতম সদস্য হিসেবে তিনি আন্তর্জাতিক সমর্থন আদায়ের লক্ষ্যেও জনমত গঠনে বিশ্বের বিভিন্ন দেশ সফর করেন। এই সময় তিনি জাতিসংঘে বাংলাদেশে বিপ্লবী সরকারের প্রতিনিধিত্ব করেন। ১৯৭৯ সালে তিনি সাংসদ নির্বাচিত হন। ১৯৮১ সালে অনুষ্ঠিত বাংলাদেশের রাষ্ট্রপতি নির্বাচনের ন্যাপ, সিপিবি এবং দেশের প্রগতিশীল গণতান্ত্রিক শক্তির মনোনীত প্রার্থী হিসেবে প্রতিদ্বন্দ্বিতা করেন। এরশাদবিরোধী আন্দোলনের প্রাক্কালে মোজাফফর আহমদ আবারও কারারুদ্ধ হন। পার্টির কর্মী-সমর্থক এবং জনগণের মধ্যে রাজনৈতিক সচেতনতা বৃদ্ধির লক্ষ্যে দেশের রাজনৈতিক, সামাজিক সমস্যাদির ওপরে তিনি অনেক বই পুস্তিকা প্রকাশ করেছেন-যেমন, "সমাজতন্ত্র কি এবং কেন", "প্রকৃত গণতন্ত্র তথা সমাজতন্ত্র সম্পর্কে জানার কথা", "অমার্কসবাদী সমাজতন্ত্র" ইত্যাদি।
সারা দেশে দেশপ্রেমিক কর্মী বাহিনী গড়ে তোলার জন্য নারায়ণগঞ্জ মদনপুরে তাঁর প্রতিষ্ঠিত উপমহাদেশের একমাত্র শিক্ষায়তন সামাজিক বিজ্ঞান পরিষদ সকল প্রগতিশীল মহলের জন্য এক অনন্য দৃষ্টান্ত। ১৯২২ সালের ১৪ এপ্রিল থেকে ২০১৩ সালের ১৪ এপ্রিল পর্যন্ত তাঁর বয়স ৯২ বছরে পদার্পণ করেছেন অধ্যাপক মোজাফফর আহমদ। এখন তাঁকে রাজপথে দেখা না গেলেও ৪৮ পার্ক রোড বারিধারার বাসায় বসে টিভি, সংবাদপত্র ও ইন্টারনেটে দেশ-বিদেশের সকল খবরাখবর নিতে ব্যস্ত সময় কাটান। ব্যক্তি জীবনে একমাত্র কন্যা সন্তানের জনক তার সহধর্মিণী মিসেস আমিনা আহমেদ ন্যাপের সভাপতিম-লীর সদস্য ১৪ দলীয় জোট তথা মহাজোটের শরিক দল ন্যাপের মহিলা সংসদ সদস্য (বর্তমান) বাংলাদেশ নারী সমিতির সভানেত্রী।

