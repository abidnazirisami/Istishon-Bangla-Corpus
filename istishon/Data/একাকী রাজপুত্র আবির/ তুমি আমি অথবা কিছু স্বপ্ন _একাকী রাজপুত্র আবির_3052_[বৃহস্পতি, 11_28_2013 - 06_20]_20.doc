 তুমি আমি অথবা কিছু স্বপ্ন 


 হয়ত কোন রোদেলা বিকাল,
অথবা কোন উত্তপ্ত সকাল কিংবা অপেক্ষার দুপুর।
এক নিমিষেই কেটে যাওয়া কিছু মুহূর্ত।
তুমি আমি সাথে আর কিছু স্বপ্ন।
অথবা হাত ধরে হেঁটে হেঁটে কেটে যাওয়া একটি রাত।
কিংবা সকালের কুয়াশায় ছাদের এক কোণে,
কম্পনরত তুমি আর আমি। 
অথবা ঘেমে যাওয়া ভেজা শরীরে সন্ধ্যে বেলায় ,
কাজ শেষে ক্লান্ত হয়ে ঘরে প্রত্যাবর্তন,
দ্রুত হাতে বৈদ্যুতিক বাতাস ছেড়ে,
তুমি বসে পড়ো আমার পাশেই।
এরপর ছোটাও কথার ফুলঝুড়ি,
সারাদিনের না বলা সব কথার সমাহার। 
অথবা সেই বৃদ্ধ আমি অসুস্থ হয়ে বিছানায় পড়ে থাকা,
তোমার রাত জেগে আমায় ঘুম পাড়ানো।
কিংবা দুই বৃদ্ধ বৃদ্ধার মাঝরাতে আইসক্রিমের দোকানে ভিড় জমানো,
অতঃপর হেঁটে হেঁটে দুইজনে এক আইসক্রিম ভাগ করে খাওয়া। 
জানো স্বপ্নগুলো ঠিক এইভাবেই বার বার চোখের মাঝে ধরা দিচ্ছে,
হয়ত এভাবেই একদিন বাস্তব হয়ে ধরা দিবে সব হাতের মুঠোয়।

