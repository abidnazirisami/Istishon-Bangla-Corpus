পূর্ব পাকিস্তান _ বাংলাদেশ _ পাকিস্তান


হিযবুত তাওহীদ - অনলাইন ঘেটে যা পেলাম এটি একটি কালো তালিকাভূক্ত সংগঠন। পানি আর পানীয়ের মধ্যে গূণগত ভিন্নতার মতো বাংলাদেশ সরকারও কালো তালিকাভূক্ত আর নিষিদ্ধ সংগঠনকে আলাদা করে দেখেছে এবং দেখছে। গত বছরের এপ্রিলে র‌্যাবের তখনকার মহাপরিচালক জিয়াউল আহসান বলেছিলেন যে, তাঁদের পর্যবেক্ষণে সংগঠনটিকে নাশকতামূলক মনে হয়েছে। তাই নিষিদ্ধের সুপারিশ করা হবে। অদ্ভুত কোন কারণে 'হিযবুত তাওহীদ' নিষিদ্ধ হয়নি। যদিও গত বছরেরই শেষ দিকে এসে, সরকারী চাকুরীজীবিদের 'হি.তা.'-এর কোন অনুষ্ঠানে অংশ নেয়ার ব্যাপারে নিষেধাজ্ঞা আসে।

আমার লেখা অবশ্য হিযবুত তাওহীদের ইতিহাস নিয়ে না; বরং গতকালের কিছু ঘটনা নিয়ে। গতকাল সকালে একটা কাজে কমলাপুরে গিয়েছিলাম। সেখানে দেখি, বছর ৬০-এর এক নারী 'বজ্রশক্তি' নামে একটি পত্রিকা বিক্রি করছে। তাঁকে দেখে কিছুতেই পেপার বিক্রেতা মনে হচ্ছিল না। নিম্ন মধ্যবিত্ত, মোটামুটি ভালো পোষাকের একজনকে সংবাদপত্র বিক্রি করতে দেখে অবাক হই। কমলাপুর থেকে সোজা আসি মিরপুর। দোকানে চা খাচ্ছিলাম। হঠাৎ বছর তিরিশের একটা মেয়ে বেশ স্মার্টলি বাংলা-ইংলিশ মিলিয়ে পেপার বিক্রি করতে আসলো। একই পত্রিকা - বজ্রশক্তি। 

বজ্রশক্তি হলো হিযবুত তাওহীদের মুখপাত্র। পত্রিকার মূল বিষয়বস্তু হলো, কি ভাবে মুক্তমনারা দেশকে অরাজকতার দিকে ঠেলে দিচ্ছে। কি ভাবে পাশ্চাত্য শিক্ষা ব্যবস্থা নাস্তিকতাকে প্যাট্রোনাইজ করে এবং ইত্যাদি ইত্যাদি। তবে, সংগঠনটি যে হঠাৎ করে একদিনে একটি পেপার ছাঁপিয়ে প্রচারণায় নেমে গেছে, তা কিন্তু নয়। সরকারের নজরে এসেছে আরো আগে। গতবছর (২৩ নভেম্বর) মন্ত্রীপরিষদ বিভাগ, বাংলাদেশ সরকারের কর্মকর্তা-কর্মচারীদের 'হি.তা'-এর দুই প্রকাশন বজ্রশক্তি এবং দেশেরপত্র পড়তে মানা করে চিঠি জারি করে। আবারো অদ্ভুত কোন কারণে, প্রকাশন দু'টি নিষিদ্ধ করা হয় না। শুধু সরকারী চাকুরেদের ওপর বিধি নিষেধ আরোপ হয়।
কোন সংগঠন বা প্রকাশনা যদি জঙ্গীবাদী হয়, তবে তা সকলের জন্যেই জঙ্গীবাদী শুধু সরকারী চাকুরেদের জন্য না। এই বিধিনিষেধ হয়তো, সরকারের ভেতরে কোন উগ্রবাদী বিদ্রোহ দমাতে সাহায্য করবে; কিন্তু আরো বড় পুরো দেশের প্রেক্ষাপটে জঙ্গীবাদকে ঠিকই এগিয়ে নেবে। আনসারউল্লাহ, হিযবুত তাহরীর, হিযবুত তাওহীদের মতো দলগুলো বাংলাদেশে লেভেল প্লেয়িং গ্রাউন্ড এর মধ্যে তৈরি করে ফেলেছে বা ফেলছে।
একসময় জঙ্গীবাদী দলগুলোর প্রধান কর্মী ছিলো, মাদ্রাসার শিক্ষার্থী। এরপর আসলো প্রাইভেট ভার্সিটি, তারপর ক্যাডেট কলেজ। আর জঙ্গীদের প্রায় সবাই ছিলো পুরুষ। গতকালকে আমি নিজ চোখেই দেখলাম, মধ্যবিত্ত ঘরের মেয়েরাই কিভাবে ঝুঁকছে উগ্রবাদীদের মতামত প্রচারের জন্যে। লিঙ্গ, সামাজিক-অর্থনৈতিক অবস্থাসহ সব ব্যারিয়ারগুলো ধীরে ধীরে ভাঙছে আল-কায়েদার বংশধর আর আইএস-এর সহোদরদের কাছে।
আমি একজন সাধারণ মানুষ। একটি কালো তালিকাভূক্ত সংগঠনের দেদারসে চালানো প্রচারণা একই দিনে দু'বার আমার চোখে পরলো, কিন্তু সরকার কিছু জানে না - এটা আমি বিশ্বাস করি না। সরকার এসব সমস্যা শুধু জানেই না, বোঝেও - তারপরো ঠুঁটো জগন্নাথ হয়ে বসে থাকে। ছাড় দেয়ার এই সহয পন্থার ফলে কিছুদিন আরামসে ক্ষমতায় গেলেও, এর ভবিষ্যত হলো, পূর্ব পাকিস্তান>বাংলাদেশ>পাকিস্তান।
হয়তো একদিন হিযবুতদের হাত ধরে, আবার সবাই পাক সার জমিন সাদ বাদ গাইবো আর বলবো, বাংলাদেশে কোন জঙ্গী নেই, যা আছে তা হলো কালো তালিকভূক্ত সংগঠন।

