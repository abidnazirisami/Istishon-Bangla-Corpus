মহামান্য শিক্ষকদের একটি আন্দোলন ও কিছু কথা _ প্রসঙ্গ বাকৃবি 


আমরা অনেকে দেখেছি, প্রশাসন ভবনের সামনে বসে আমাদের শ্রদ্ধেয় শিক্ষকরা অবস্থান ধর্মঘট পালন করছেন। আন্দোলনের বিষয়বস্তুও বেশ যুক্তি সংগত (শিক্ষকদের ভাষায়!)- ৮ম বেতন কাঠামো বাতিল ও স্বতন্ত্র পে স্কেল দাবিতে আন্দোলন। লাইব্রেরীর আশেপাশে পরিচিত দু্ই এক জন বড় ভাই ও কিছু ফ্রেন্ডের সাথে কথা বলছিলাম এ ব্যাপারে যে তারা কী ভাবছে। বেশির ভাগই মুখ বেঁকিয়ে খুব সুন্দর করে বলেছিলেন, “এখন নিজের পকেটে টান পড়েছে তো তাই ঠিকই আন্দোলনে নেমেছেন। ছাত্রদের পকেট ধরে টান দেয়ার সময় এগুলো মনে থাকে না?”
ছাত্রদের পকেট ধরে টান দেয়ার বিষয়টি একটু ব্যাখ্যা করা দরকার।
সেমিস্টার ফি নিয়ে ক্যাম্পাসে কোনো আন্দোলন হলে আমাদের প্রশাসন থেকে শুরু করে বেশির ভাগ শিক্ষকের মনের উগ্র অনুভূতিগুলো জাগ্রত হয়। তাদের ঝাঁঝের মাত্রা কয়েকগুণ বেড়ে যায়। ক্যাম্পাসে এই খরচ, সেই খরচ, এই করা হচ্ছে, সেই করা হচ্ছে, এখানে ব্যয় বেড়েছে, ওখানে ব্যয় বেড়েছে এরকম লেইম এক্সকিউজ এর কোনো অভাব হয় না। এগুলো দিয়েই উনারা উনাদের তর্কের অস্ত্রকে ধারালো করেন। আমরা সকলেই দেখেছি, ক্যাম্পাসে যখন “অবৈধভাবে” ভর্তি ফি বাড়ানো হয়, দেশের হাজার হাজার গরীব মেধাবী শিক্ষার্থীর স্বপ্নকে পয়সার ঝনঝনানি শব্দ শুনিয়ে ধূলিসাৎ করে দেয়া হলো তখন প্রশাসন ভবনের সামনে আন্দোলনরত শিক্ষকদের মতোই একদল শিক্ষার্থী আন্দোলনে নেমেছিলো। তারা কৃষি বিশ্ববিদ্যালয়ে কৃষকদের ছেলেমেয়েদের পড়াশুনা বন্ধ করে দেয়ার চক্রান্তের বিরুদ্ধে রুখে দাঁড়িয়েছিলো। অথচ কী নির্মম এক পরিণত দেখতে হলো সেই আন্দোলনের। নিজেদের অনুগত একদল ছাত্রদের নিয়ে আন্দোলনরত ঐ শিক্ষার্থীদের উপর ঝাঁপিয়ে পড়েছিলেন আমাদেরই একদল শ্রদ্ধেয় শিক্ষক। এক শিক্ষক তো পেটাতে পেটাতে এক ছাত্রীকে পর্যন্ত ঘুষি দিয়ে আহত করে ফেলেন। তিনি শুধু শিক্ষক না ক্যাম্পাসের প্রক্টরও ছিলেন তখন। পরে অবশ্য “নারী নির্যাতনকারী প্রক্টর” হিসেবে তার বেশ সুনাম হয় পত্রপত্রিকাগুলোতে।
গত বছর যখন “অবৈধভাবে” সেমিস্টার ফি বৃদ্ধির প্রতিবাদে শুরু হয় সাধারণ শিক্ষার্থীদের আন্দোলন, তখন প্রত্যেকটি শিক্ষার্থীকে আমাদের শিক্ষকরা হাড়ে হাড়ে বুঝিয়ে দিয়েছিলেন তারা কী মাপের পলিটিশিয়ান! দিনের পর দিন টানা আন্দোলন করে তারা পেলো, এক রাশ শোকজ লেটার। আর এই শোকজ লেটারের একটা করে কপি পাঠানো হয়েছিলো আন্দোলনে নেতৃত্বদানকারী প্রত্যেকের বাসায় বাসায়।
এই ঘটনা দুটি অতীত। তবে প্রশাসন ভবনের সামনে আন্দোলনরত আমাদের শ্রদ্ধেয় শিক্ষকদের আন্দোলনের সাথে এই দুটি ঘটনার যথেষ্ট সাদৃশ্য আছে। শিক্ষার্থীরা আন্দোলন করেছিলো তাদের পকেটে টান দেয়ার প্রতিবাদে আর আজ আমাদের শিক্ষকরা আন্দোলন করছেন তাদের পকেটে টান দেয়ার প্রতিবাদে। এখন সরকার যদি ঠিক যেরকম আপনারা আমাদের যে লেইম এক্সকিউজগুলো দেখিয়েছিলেন সেরকম করে বলে- একটা দেশ চালাতে অনেক খরচ, তার মধ্যে সবার বেতন বাড়িয়েছি, ডিজিটাল বাংলাদেশ বানাচ্ছি, পদ্মাসেতু বানাচ্ছি সুতরাং আপনাদেরও কিছু sacrifice করা উচিত, আপনারা কি মেনে নেবেন এই যুক্তি?
আপনারা তো আপনাদের অনুগত একদল ছাত্রদের নিয়ে সাধারণ শিক্ষার্থীদের উপর হামলা করেছিলেন, আজ যদি সরকার আপনাদের লাগাম টেনে ধরতে তার অনুগত পুলিশ বাহিনী আপনাদের পেছনে লেলিয়ে দেয় তাহলে কেমন হবে সেই অনুভূতি? নিশ্চয়ই খুব একটা সুখকর হবে না।
কিংবা আপনাদের এই আন্দোলন থেকে পিছু হটাতে বাধ্য করতে সরকার যদি কোনো পাল্টা পলিটিক্স করে?? ঠিক যেমনটি আপনারা করেন সেমিস্টার ফি নিয়ে আন্দোলন শুরু হলে।
আসলে আমরা যে রাষ্ট্র ব্যবস্থায় বাস করি সেটা মোটেও শিক্ষা বান্ধব রাষ্ট্র নয়।এই রাষ্ট্র ব্যবসা বান্ধব। ব্যবসায়ীদের আদেশ নির্দেশে রাষ্ট্রের আগাগোড়া পরিচালিত হয়। এরকম কন্ডিশনে আমাদের সবার উচিত মিলিতভাবে কিছু আন্দোলন করে আগে রাষ্ট্রটাকে শিক্ষা বান্ধব করা। আমরা যদি উন্নত দেশগুলোর দিকে তাকাই আমরা দেখব, সমাজে অনেক বৈষম্য থাকা সত্ত্বেও তারা অর্থনৈতিক সমৃদ্ধির দিক দিয়ে তারা অনেক এগিয়ে গেছে। তার একটিই কারণ- শিক্ষাখাতে বেশি করে বরাদ্ধ দেয়া। শিক্ষাই নির্ধারণ করে এ্কটি দেশের ভবিষ্যত কেমন হবে, দেশটি আদৌ উন্নতি করতে পারে কি না? শিক্ষকদের বেতন কমানো কিংবা ছাত্রদের বেতন বাড়ানো এগুলো মোটেও কোনো বিচ্ছিন্ন ঘটনা নয়। এগুলো এই রাষ্ট্র ব্যবস্থারই আউটপুট। আর যতো দিন যাবে এই সমস্যা গুলো আরো প্রকট আকার ধারণ করবে। তাই প্রয়োজন আন্দোলনের। তবে এরকম এক তরফা আন্দোলন নয়। ছাত্ররা যখন বড় বড় আন্দোলন করে তখন শিক্ষকদের উচিত তাদের পাশে দা্ঁড়িয়ে পুরো রাষ্ট্র ব্যবস্থাকে একটা বিশাল ধাক্কা দেয়া। তেমনি শিক্ষার্থীদেরও উচিত শিক্ষকদের আন্দোলনে শিক্ষকদের পাশে দাঁড়িয়ে পুরো শিক্ষা ব্যবস্থার উন্নতির জন্য আন্দোলনে নামা। নইলে প্রতি বছর যে হারে শিক্ষা খাত থেকে বরাদ্ধের পরিমাণ কমানো হচ্ছে কোন দিন যে তার শূন্যের কোঠায় গিয়ে পৌঁছবে কে জানে।

