প্রাইভেট ভার্সিটির শিক্ষা বাণিজ্য এর দায় কার_


বাংলাদেশের ছাপোষা খেটে খাওয়া মানুষ যাদের জন্য আমরা কোনো প্রকার চিন্তা করি না তাদের মনের ভেতরও রয়েছে নানান স্বপ্ন। যেটা আমরা জানি না কিংবা জানলেও বুঝার চেষ্টা করি না। অথচ তারাও স্বপ্ন দেখে উন্নত জীবনের। যেখানে তাদের কোনো অভাব-অনটন থাকবে না। 
কিন্তু এই স্বপ্নের পথে হাঁটার জন্য তো একটা অবলম্বন দরকার। আর এই খেটে খাওয়া মানুষেরা এই অবলম্বন বলতে একটা জিনিসই বুঝে- শিক্ষা। তারা একথা মনে প্রাণে বিশ্বাস করে শিক্ষা তাদের পৌঁছে দিতে পারে তাদের কাঙ্কিত লক্ষ্যের চড়ায়। কীভাবে সেটা অন্য বিষয়। তাই তাদের অনেকেই দারিদ্রতাকে একপাশে ফেলে শিক্ষায় মনোনিবেশ করে। এরকম শিক্ষার্থীর সংখ্যা বাংলাদেশে প্রচুর। বলতে গেলে উঁচু উঁচু দালান কোঠায় বসবাসকারী এলিট সোসাইটির দুয়েকজন বাদে পুরো দেশের শিক্ষার্থীরাই। 
কিন্তু তাদের জন্য আদৌ কী উন্নত জীবনে প্রবেশের কোনো রাস্তা আমরা খোলা রেখেছি? নাকি যতই তারা আসতে চাচ্ছে আমরা ততই তাদের প্রবেশের দ্বারগুলো এক এক করে বন্ধ করে দিচ্ছি? আসলে কিন্তু তাই-ই। যে বিষয়টা সবাই ধরতে পারে কলেজের গন্ডি পেরিয়ে বিশ্ববিদ্যালয়ে ভর্তির প্রাক্কালে।
বাংলাদেশের পাবলিক বিশ্ববিদ্যালয়গুলো নিয়ে চিন্তা ভাবনা প্রায় স্তিমিত হয়ে আছে। সেই সাথে প্রাইভেট বিশ্ববিদ্যালয়গুলোর বৃদ্ধির স্রোত সত্যিই খুব আশঙ্কাজনক। গত ১৫ বছরে নতুন করে পাবলিক বিশ্ববিদ্যালয় নির্মিত হয়েছে মাত্র ৯টি। আর প্রাইভেট বিশ্ববিদ্যালয় ৩৯টি! পাবলিক ও প্রাইভেট এই দুই ধরনের বিশ্ববিদ্যালয়ের বিকাশের মধ্যেকার বিস্তর ফারাক আমাদের শিক্ষা ব্যবস্থার জন্য কাল হয়ে দাঁড়িয়েছে।
পাবলিক বিশ্ববিদ্যালয়গুলোর তুলনায় ৪গুণের বেশি গতিতে বাড়ছে প্রাইভেট বিশ্ববিদ্যালয়। অথচ ১৯৮৯ এর আগে বাংলাদেশে কোনো প্রাইভেট বিশ্ববিদ্যালয়ই ছিল না।
আমরা যদি আরেকটা বিষয় লক্ষ্য করি তাহলে দেখব শিক্ষাখাতে আমাদের সরকারের কেমন উদাসীন দৃষ্টিভঙ্গি। যে জায়গায় নেপালের মতো দেশ তাদের মোট জিডিপির ৪.৭% বরাদ্ধ দেয় শিক্ষাখাতে, সেখানে বাংলাদেশ দেয় মাত্র ২.২%। অথচ গড় মাথা পিছু আয়ের দিক দিয়ে নেপাল আমাদের থেকেও পিছিয়ে। আমাদের গড় মাথাপিছু আয় ৭৫২ মার্কিন ডলার, আর নেপালের ৬৯০ মার্কিন ডলার। আর শিক্ষাখাতে সরকারের এই উদাসীন দৃষ্টিভঙ্গি শিক্ষাকে নিয়ে ব্যাবসা করার জন্য পুরোপুরিই অনুকূল। 
কারণ একদিকে সরকার শিক্ষায় বরাদ্ধ কমাচ্ছে, নতুন নতুন স্কুল, কলেজ, বিশ্ববিদ্যালয় স্থাপন করছে না আর অন্যদিকে এসবের ফলে দেখা দিচ্ছে স্কুল, কলেজ ও বিশ্ববিদ্যালয়ের সঙ্কট, এগুলোতে পর্যাপ্ত গবেষণার জিনিস পত্রের অভাব ইত্যাদি। এরকম একটা সুয়োগে দেশের বড় বড় ব্যবসায়ীরা শিক্ষাকে নিয়ে ব্যবসা করার জন্য বেশ আগ্রহী হয়ে উঠেন। বস্তা বস্তা টাকা বিনিয়োগ করেন এই ব্যবসার জন্য। দুয়েকজন ব্যবসায়ী খুব লাভবান হচ্ছেন দেখে ব্যবসায়ীদের লোলুপ দৃষ্টি আস্তে আস্তে পড়তে লাগল শিক্ষার দিকে। 
আর সেজন্যই বর্তমান বাজারে কোচিং ব্যবসা, স্কুল, কলেজ ও বিশ্ববিদ্যালয়ের ব্যবসা মুনাফার দিক দিয়ে প্রায় প্রথম দিকেই রয়েছে। আর এই সুযোগগুলো করে দিচ্ছে স্বয়ং আমাদের সরকার। যাদের আমরা ক্ষমতায় বসাই। ক্ষমতায় বসার আগে যারা আমাদের সামনেই প্রতিজ্ঞা করে তারা প্রতিটি মানুষের অন্ন, বস্ত্র, বাসস্থান, শিক্ষা, চিকিৎসা এসব মৌলিক অধিকার নিশ্চিত করবে। কিন্তু অত্যন্ত দু:খের বিষয় আমাদের তৈরি করাই এক সরকার ১৯৯৫ সালে স্বাক্ষর করেছিল গ্যাটস চুক্তিতে। সেখানে সে শিক্ষাকে আন্তর্জাতিক পণ্য হিসেবে গণ্য করেছিল। আর দেশী বিদেশী বিনিয়োগকারীদের উদ্বাত্ত আহবান জানিয়েছিল এই লাভজনক খাতে বিনিয়োগ করার জন্য।
আমরা দেখব এই গ্যাটস চুক্তি স্বাক্ষরিত হওয়ার আগ পর্যন্ত ১-২ টা অখ্যাত প্রাইভেট বিশ্ববিদ্যালয় ছাড়া আর কোনো প্রাইভেট বিশ্ববিদ্যালয়ই বাংলাদেশে ছিল না। যেখানে ১৯৯৫ সালে বাংলাদেশে পাবলিক বিশ্ববিদ্যালয় ছিল ২২টি, সেখানে আজ মাত্র ৩১ টি। আর ১৯৯৫ সালে গ্যাটস চুক্তি স্বাক্ষরিত হওয়ার পর আজ প্রাইভেট বিশ্ববিদ্যালয়ের সংখ্যা ৮০টি। এখানে আরেকটি বিষয় লক্ষণীয়, বর্তমানে যে হারে শিক্ষার্থীরা পাশ করে কলেজ থেকে বেরুচ্ছে তার তুলনায় বিশ্ববিদ্যালয়ের সংখ্যা একেবারেই নগণ্য। যে জায়গায় ৮-৯ লাখ শিক্ষার্থী ইন্টারমিডিয়েট পাশ করে বের হয় সে জায়গায় পাবলিক বিশ্ববিদ্যালয়গুলোতে সিট আছে সর্বসাকুল্যে মাত্র ১৫ হাজারের মতো। মেডিকেল সহ জাতীয় বিশ্ববিদ্যালয় হিসেব করলে তা দাঁড়াবে বড়জোড় ৪০ হাজারে। তাই শিক্ষার্থীরা রীতিমতো বাধ্য হয় এসব প্রাইভেট বিশ্ববিদ্যালয়ের কাছে যেতে। যেখানে শিক্ষার ন্যূনতম পরিবেশ তো নেই-ই সেই সাথে পর্যাপ্ত টিচার, পর্যাপ্ত গবেষণাগার, লাইব্রেরী এসব কিছুই নেই। আছে কেবল সার্টিফিকেটের পসরা। আলু, মরিচের মতো টাকার বিনিময়ে এসব বিশ্ববিদ্যালয়গুলো সার্টিফিকেট বিক্রি করে।
বর্তমানে আবার ওদের ভাবটাবও অনেক বেড়েছে। দেশে লাখ লাখ শিক্ষার্থী ইন্টারমিডিয়েট পাশ করে বেরুচ্ছে আর অন্যদিকে পাবলিক বিশ্ববিদ্যালয়গুলোতে হাতে গোনা কয়েক হাজার মাত্র সিট। তাই তারা ভালো করেই জানে শিক্ষার্থীদের ঘুরে ফিরে তাদের কাছেই আসতে হবে। হোক তা সম্পত্তি বিক্রি করে, ধার দেনা করে কিংবা রাস্তায় রাস্তায় ভিক্ষে করে। আসতে কিন্তু হবেই। না হলে বিসর্জন দিতে হবে সোনালী জীবন, সোনালী স্বপ্ন। আর বাস্তবে তাই ঘটে। 
অনেক শিক্ষার্থীই পাবলিক বিশ্ববিদ্যালয়ের মাত্রাতিরিক্ত প্রতিযোগিতায় ছিটকে পড়ে অতি সহজেই। ফলে যাদের টাকার বড় বড় বস্তা আছে তাদের কাছেই থেকে যায় শিক্ষার প্রকৃত অধিকার। আর যাদের টাকা নেই তারা পরবর্তীতে ন্যাশনাল ভার্সিটিতে ট্রাই করে। যদি চান্স পায় তো বিরাট বিরাট সেশন জটের বোঝা নিয়ে ভর্তি হয় সেখানে। যাদের ভাগ্যে তাও জুটে না, তারা শিক্ষা জীবনের ইতি টেনে নতুন পথ দেখতে শুরু করেন।
এই যে লক্ষ লক্ষ মেধাবীরা লক্ষ লক্ষ হতাশা নিয়ে ফিরে যাচ্ছে শিক্ষাঙ্গন থেকে এদের নিয়ে কি বিন্দু মাত্র চিন্তা আছে আমাদের সরকারের? মনে তো হয় না। যদি থাকত তাহলে তাহলে সে রাষ্ট্রের প্রতিটি নাগরিকের মৌলিক অধিকার নিশ্চিত করার অঙ্গীকার করে ক্ষমতায় এসে পরদিনই শিক্ষাকে বাণিজ্যিক লাভজনক পণ্যে রূপান্তরিত করার পাঁয়তারা করতে পারে না। পারে না মিনিটে মিনিটে একটা একটা করে প্রাইভেট বিশ্ববিদ্যালয়ের অনুমোদন দিতে।
লিও টলস্টয় খুব সুন্দর ও যুক্তিসম্মত একটা কথা বলেছিলেন- “জনগণের অজ্ঞতাই সরকারের শক্তির উৎস। সরকারও এটা জানে বলেই সে সর্বদাই যথার্থ শিক্ষা বিস্তারের বিরোধিতা করে।” বাংলাদেশের প্রেক্ষাপটে টলস্টয়ের এই উক্তি যে পুরোপুরিই বাস্তবসম্মত তা আর বলার অপেক্ষা রাখে না। এ থেকে আমরা একটা বিষয় খুব পরিষ্কারভাবে বুঝতে পারি- সরকার স্ব ইচ্ছায় বিশ্ববিদ্যালয়গুলোকে বেসরকারীকরণের বিরুদ্ধে পদক্ষেপ নিবে একথা ভাবা হবে আমাদের জন্য চরম মুর্খামি। তাই এই মুহূর্তে আমাদের জণ্য যে বিষয়টা সবচেয়ে বেশি গুরুত্বপূর্ণ সেটা হল শিক্ষার্থীদের ভেতর একটা চেতনার সৃষ্টি করা- শিক্ষার অধিকারে চেতনা, ন্যায্য ও মৌলিক অধিকারের চেতনা। যে অধিকার রাষ্ট্র তাদের সবাইকে দিতে বাধ্য। আর এরকমটি না হলে বছর দশেক পর প্রাইভেট বিশ্ববিদ্যালয় গুলো গুণাগুণ ও সংখ্যার প্রশ্নে নিজেদের শ্রেষ্ঠ দাবি করে পাবলিক বিশ্ববিদ্যালয়গুলোকে এক প্রকার মাটি চাপাই দিয়ে দিবে। যেখান থেকে শুরু হবে বাংলাদেশের শিক্ষা ব্যবস্থার এক চরম কলঙ্কময় অধ্যায়।
সৌরভ দাস, শিক্ষার্থী 
কৃষি অর্থনীতি ও গ্রামীণ সমাজবিজ্ঞান অনুষদ
বাংলাদেশ কৃষি বিশ্ববিদ্যালয়।

