ছাত্র-শিক্ষক সম্পর্কের মূল্য মাত্র ত্রিশ হাজার টাকা!


একজন ছাত্র এবং শিক্ষকের মধ্যে যে সম্পর্ক সেটার মূল উদ্দেশ্য হলো জ্ঞানের পারস্পরিক বিনিময়। যদি প্রশ্ন করা হয় এই মূল্য এক্সজেক্টলি কত হবে যদি আমরা সেটাকে টাকার অংকে প্রকাশ করতে চাই? এই কিছুদিন আগেও আমরা জানতাম এই বিনিময় অর্থ আকারে প্রকাশযোগ্য নয়। কিন্তু ইদানিং তা অর্থ আকারে প্রকাশ করা সম্ভব হচ্ছে এবং তা মাত্র ৩০,০০০ টাকা। কোনো কোনো ক্ষেত্রে আরো কম। তবে সম্প্রতি আমি নিজে একজন শিক্ষককে দেখেছি মাত্র ৩০,০০০ টাকার বিনিময়ে বিক্রি হয়ে যেতে।
মাস্টার্সে এক শিক্ষার্থী কোনো একটা কারণে তার থিসিস নিয়ে একটা সমস্যায় পড়েছিল। ব্যক্তিগত কিছু কারণে সে দেখছিল তার থিসিস জমা দেওয়া সম্ভব হচ্ছে না। তারপর তার সুপারভাইজর এর সাথে সে মিটিংএ বসে। সুপারভাইজর ও তার মধ্যে চুক্তি হয় যে সে সুপারভাইজর স্যারকে ৩০,০০০ টাকা দিবে আর বিনিময়ে স্যার তার থিসিসের পুরো কাজটা নিজ হস্তে করে দিবেন।
থিসিস সম্পর্কে আমি যতটুকু জানি একজন শিক্ষার্থী মাস্টার্সের এক পর্যায়ে গবেষণামূলক কিছু একটা করবে আর থিসিসের মাধ্যমে সেই গবেষণার সার্বিক বিষয়গুলো সে লিখিত আকারে জমা দিবে। তার এই গবেষণা কার্যে সার্বিক পরামর্শের জন্য থাকবেন একজন সুপারভাইজর ও একজন কো-সুপারভাইজর।
এই থিসিস জমাদানের মাধ্যমে একজন শিক্ষার্থী মাস্টার্স ডিগ্রি অর্জন করে। আর স্টুডেন্টের সার্বিক তত্ত্বাবধান বাবদ শিক্ষকও জনগণের রক্ত জল করা টাকার একটা অংশ পান প্রণামী স্বরূপ। তারপরেও মাত্র ৩০,০০০ টাকার বিনিময়ে নিজের নৈতিকতা বিসর্জন দেয়ার মাধ্যমে তিনি কী প্রমাণ করলেন? শুধু প্রমাণ করলেন না, দেখিয়েও দিলেন, দেখো সবাই আমি কত সস্তা? টাকার ছোট্ট একটা বান্ডিল দেখলেই আমার চোখ দুটি বন-বেড়ালীর মতো ঝিলমিল ঝিলমিল করে উঠে। আমি নেশাগ্রস্ত হয়ে পড়ি। আর ঐ শিক্ষার্থী যে ৩০,০০০ টাকার বিনিময়ে একটা সার্টিফিকেট নিয়ে গেল বাংলাদেশের অন্যতম প্রধান একটি বিশ্ববিদ্যালয় থেকে এই সার্টিফিকেট নেয়ার মাধ্যমে সে যে শিক্ষাটা অর্জন করল সেটা কি সে ভুলে যাবে? এই ৩০,০০০ টাকার জন্য সে ৩০,০০০ সাধারণ মানুষের পকেট কাটবে। দোর্দন্ড প্রতাপশালী রাজার মতো মানুষের উপর নিপীড়ন চালিয়ে সম্পদের শোষণ করবে। খাবারে বিষ মেশানোর ওষুধ আবিষ্কার করবে নির্দ্বিধায়। দেশী গরুকে বিদেশী বানানোর মারাত্মক স্বাস্থ্য হানিকর ওষুধ বানাবে। ধর্ষক কুলাঙ্গারের সাথে বুক মেলাবে। ধর্ষিতাকে পুনরায় ধর্ষণ করে রাস্তার বেশ্যা বলে চালিয়ে দিবে।
বাংলাদেশে ছাত্র ও শিক্ষক সমাজের নীতিগত অবক্ষয় এত নিচে এসে ঠেকেছে যে, এদের একেক জনকে মতিঝিলে বিক্রি করে আবার শাহবাগে এসে কেনা যায়। ছাত্ররা যেমন বিশ্ববিদ্যালয়ে এসে চরিত্র গঠনের কোনো উপাদান পায় না, বরং চরিত্র নষ্ট করার সকল নষ্ট উপাদান হাত বাড়ালেই পেয়ে যায়। একটা মিস কল দিলেই তার রুমে হাজির হয়ে যায় গাঞ্জার পোটলা। যৌন চাহিদা জাগলেই তার রুমে হাজির হয়ে যায় ঐশ্বরিয়া মডেলের বেশ্যা। কিংবা কোনো ক্রিটিক্যাল পরিস্থিতি আসলেই দেবী দূর্গার মতো তার সর্ব শরীর আধুনিক অস্ত্রে সুসজ্জিত হয়ে যায়। সেগুলো নিয়ে সে প্রতিপক্ষ দমনে ঝাঁপিয়ে পড়ে অকাতরে।
এখানে শিক্ষার্থীদের কোনো জবাবদিহিতা করতে হয় না। জবাবদিহিতার ডাকসু, বাকসু, চাকসু সব আজ বন্ধ। এখন ছাত্র সমাজ ও শিক্ষক সমাজ মিলিতভাবে একই রাজনীতি করে। মৌসুমী রাজনীতি। আজ তারা এক টেবিলে বসে টেন্ডারবাজির টাকা সমান দু’ভাগে ভাগ করে নেয়। অর্ধেক ছাত্রের , অর্ধেক শিক্ষকের।এর মাধ্যমে নিজেদের মেরুদন্ডটিকেও ভাগ করে দেয়া হচ্ছে সমান দু’ভাগে। এরকম এক পা চলতে গিয়ে যে আমরা দু’পা পিছিয়ে পড়ছি তা কি আমরা বুঝতে পারছি না। নাকি নিজের স্বার্থ হাসিলের জন্য বুঝেও অন্ধের ভান করি।
এভাবে চললে এ জাতির ধ্বংস অতি সন্নিকটেই বলতে হবে।

