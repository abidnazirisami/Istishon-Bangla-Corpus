বাকৃবির ৯৬ জন হতভাগা কর্মচারি ও একটি নিয়োগ বাণিজ্য


বাংলাদেশ কৃষি বিশ্ববিদ্যালয়ের ৯৬ জন কর্মচারির নিয়োগ বাতিল করা হয়েছে নিউজটা গতকাল রাতেই পেয়েছিলাম। ৩১০ জন কর্মচারি নিয়োগে দুর্নীতির অভিযোগ উঠায় তদন্ত কমিটির রিপোর্ট সাপেক্ষে এই সিদ্ধান্ত নেয়া হয়। তদন্ত কমিটি তাদের তদন্তে ব্যাপক অনিয়ম-দুর্নীতির অভিযোগ পায়। যে দুর্নীতির শিরোমণি ছিলেন বাকৃবির সাবেক ভিসি (যিনি ১৯৭১ সালে মুক্তিযুদ্ধ করেছিলেন ও সহযোদ্ধার লাশ বহন করেছিলেন!) প্রফেসর ড. রফিকুল হক। ঘুষের টাকা খেতে খেতে ভদ্রলোক এতটাই মাতাল হয়ে গিয়েছিলেন যে প্রয়োজনের অতিরিক্ত কর্মচারি নিয়োগ করে নিজের নেশাকে প্রশমিত করেন। একাই হাতড়ে নিয়েছেন কাঁটায় কাঁটায় ২০ কোটি টাকা। এই নিয়োগ বাণিজ্যে ভিসি ছাড়াও ভালো অংশের টাকা যায় গণতান্ত্রিক শিক্ষক ফোরামের প্রভাবশালী বেশ কয়েক জন টিচারদের পকেটে। সাংবাদিকরা এ নিয়ে রিপোর্ট করলে ঐ টিচাররা ক্ষেপে গিয়েছিলেন খুব। সাংবাদিকদের ডেকে, কিংবা ফোনে ভালোই শাসিয়েছিলেন। বিশাল অংকের টাকার মামলা করবেন বলেও নোটিশ পাঠান। কিন্তু ঘটনা যা ঘটার তা তো আগেই ঘটে গেছে। কর্মচারিদের কাছ থেকে টাকা নিয়ে নিয়োগ দেয়াও শেষ হয়ে গেছে ইতোমধ্যে।
কিন্তু বিপত্তি বাঁধে তখন যখন ইউজিসি’র তদন্ত কমিটি এসব দুর্নীতির বিরুদ্ধে টুকিটাকি পদক্ষেপ নেয়া শুরু করে এবং নারী কেলেঙ্কারির ঘটনায় রফিকুল সাহেবের যায় যায় অবস্থা। প্রশ্নবিদ্ধ এই কর্মচারি নিয়োগের তদন্ত শুরু হয় জোরে সোরে।
কিন্তু অত্যন্ত দুঃখের সাথে আমাদের লক্ষ্য করতে হলো, যে ভিসি কিংবা যে শিক্ষক কিংবা যে ছাত্র সংগঠন এসবের পিছনে থেকে কলকাঠি নেড়েছে তাদের বিরুদ্ধে কোনো ব্যবস্থা নেয়া হলো না। ব্যবস্থা নেয়া হলো ৯৬ জন হতভাগা কর্মচারির বিরুদ্ধে। এরকম পদক্ষেপকে অনেকেই সাধুবাদ জানাচ্ছেন। মনে করছেন এ যেন দুর্নীতির বিরুদ্ধে রাষ্ট্রের “জিরো টলারেন্স” নীতির বহিঃপ্রকাশ। আদৌ কি বিষয়টা এরকম? নাকি দুর্নীতিকে আরো দৃঢ়ভাবে প্রতিষ্ঠিত করার জন্য এরকম সিদ্ধান্ত (নাকি প্রক্টর জাকির সম্পর্কে লেখাটাই সঠিক?)। যেখানে ৩১০ জন কর্মচারি (পুরো নিয়োগটাই করাপটেড ছিলো) ঘুষ দিয়ে চাকরি পেয়েছে, সেখানে মাত্র ৯৬ জনকে বলির পাঠা বানানো হলো কেনো? তাহলে বাকীদের সাথে কি অন্য রকম কোনো পকেট ভরানো নীতির মাধ্যমে প্রভাবশালী টিচাররা কিংবা প্রশাসন কোনো আপোষ করে নিয়েছে? আর যে সকল গুণধর ছাত্র, যে সকল মহামান্য শিক্ষকগণ নিজের মান ইজ্জত জলাঞ্জলি দিয়ে কর্মচারিদের কাছে ঘুষের টাকা চেয়েছেন, তাদের বিরুদ্ধে কী কী ব্যবস্থা নেয়া হলো?? তারাই তো আসল কালপ্রিট। তাদের সৃষ্টি করা নিয়মের বেড়াজালে আটকা পড়েই তো কর্মচারিরা টাকা দিয়ে চাকরি নেয়। তারাই তো কোনো নিয়োগের গন্ধ পেলেই লাফিয়ে লাফিয়ে এর কাছে থেকে ওর কাছে চাকরির বিনিময়ে টাকা চায় । এরাই তো আসল অপরাধী। এদের ধরে পুলিশের হাতে সোপর্দ করলে তো পুরো ক্যাম্পাস না, পুরো বাংলাদেশ জুড়ে একটা উদাহরণ তৈরি হয়।
অথচ এদের কিছু না করে প্রথম আঘাতটা আসলো সমাজের খেটে খাওয়া সেই সাধারণ মানুষগুলোর উপর। এরা এই ৫ লক্ষ ১০ লক্ষ টাকা ঘুষ দিয়ে মাসে মাত্র ১৫ -২০ হাজার টাকা কামাই করতে চেয়েছে। এর জন্য তারা বিক্রি করেছে নিজের পিতৃ সম্পদ, বউয়ের শখের বালা, কিংবা অনেকের দীর্ঘ দিনের সঞ্চয়। অনেকে হয়েছে সর্বসান্ত। তারপরেও চাকরিটা পেয়ে একটা আশার আলো জেগেছিলো এদের মধ্যে। কিন্তু এই হঠাৎ চাকরি চলে যাওয়া এই মানুষগুলোকে যে দুর্বিষহ জীবনের দিকে ঠেলে দিলো তার দায়ভার কে নিবে? কে ফিরিয়ে দিবে ঐ টাকা গুলো?
এ তো গেলো কর্মচারি নিয়োগের কথা। বিশ্ববিদ্যালয়ে প্রতিটি টিচার নিয়োগে যে টিচার প্রতি ১০-১৫ লক্ষ টাকা নেয়া হয়, সেই টিচার নিয়োগ বাতিলের প্রসঙ্গ উঠে না কেন? এই কিছুদিন আগেও যে ৩২ জন টিচার নিয়োগ হলো তাতে ছাত্র লীগের সহ সভাপতি ওয়াহাব রিন্টুর হাত ধরে সানাউল্লাহকে টিচার বানানোর জন্য কিভাবে বিশাল অংকের টাকা ট্রান্সফার হলো তা পুরো বাকৃবি জানে। শুধু ছাত্রলীগ না, বিশ্ববিদ্যালয়ে কোনো টিচার নিয়োগ আসলেই বিশ্ববিদ্যালয়ের প্রশাসন থেকে শুরু করে ভিসি, প্রভাবশালী টিচার সবার শার্টের পকেট, প্যান্টের পকেট টাকার ভারে ঝুলতে থাকে। অথচ এর বিরুদ্ধে বিন্দুমাত্র পদক্ষেপ আমরা দেখি না।
কর্মচারি নিয়োগ বাতিল করতে হলে বাতিলের আগে চিরতরে বহিষ্কার করতে হবে এর সাথে জড়িত টিচারদের। তারপর এর সাথে জড়িত ক্ষমতাসীন ছাত্রদের। তারপর বাতিল করতে হবে করাপটেড টিচার নিয়োগগুলো। তারপর কমর্চারি নিয়োগ। আর ঘুষের টাকা গুলো যারা ঘুষ দিতে বাধ্য হয়েছিলো তাদের হাতে হাতে তুলে দেয়া হোক। যদি এটা করতে না পারেন তাহলে শুধু শুধু এই ৯৬ জন কর্মচারির জীবন নষ্ট করার কোনো অধিকার আপনাদের নেই।

