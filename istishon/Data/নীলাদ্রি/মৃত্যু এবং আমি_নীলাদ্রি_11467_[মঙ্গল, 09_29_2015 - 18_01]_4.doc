মৃত্যু এবং আমি


হয়তোবা আমার মৃত্যু খুব বেশি দূরে নয়
কেননা আমার অভিধানে প্রয়োজন কিংবা
দরকারের মতো
দরকারি শব্দসমূহ অনুপস্থিত।
আমি ভীষণভাবে বেমানান একজন মানুষ হয়ে
গেছি উপযোগী মানুষের পৃথিবীতে!
চারিদিকের জৌলুস ভীষণ ম্লান মনে হয়,
চোখ কচলে কিংবা পানির ঝাঁপটা দিয়ে
দেখি, নাহ, চোখের দৃষ্টি ঠিক ঠাক আছে,
যা হয়েছে তা হল দূর দিগন্তের হাতছানি।
দূরের মেঘ আমার কাছে বরং বড়ো বেশি
সুস্পষ্ট আর কাছের মনে হয়। বাইরে রোজ যত
অপরিচিত মুখ দেখি, ভীষণ চেনা মনে হয়। আর
পরিচিত হয়ে গেলেই মনে হয় অচেনা হতে শুরু
করলো! চেনা পথ, চেনা প্রিয় মুখ অচেনা
হবার আগেই ফিরে যাবার পথ ধরি! তাই
বুঝতে পারি,
হয়তোবা আমার মৃত্যু খুব বেশি দূরে নয়,
কেননা আমি সাতদিনের বাসি পোশাকে
দিগন্তে চোখ রেখে, মাথার নিচে হাত
রেখে চিত হয়ে শুয়ে তাকিয়ে থাকতে
পারি, সুখী মানুষের মতো অনন্তকাল।
পৃথিবীর পথে পথে হেটে যাবার মরীচিকা
আমায় তৃষ্ণার্ত করে তুলতে পারে, পানীয় নয়।
যাযাবরের মতো রোদে পুড়ে, বৃষ্টিতে
ভিজে নতুন সব জনপদের ভিড়ে কথা আর
সংকেতে কাটিয়ে দিতে পারি দিন
যাপনের কাল। জীবনানন্দ কাছে এলে
মায়াবী পাঁড়ের মানুষ খুঁজে ফিরি! তাই
বুঝতে পারি, হয়তোবা আমার মৃত্যু খুব বেশি
দূরে নয়,
কেননা প্রান্তিক মানুষের মনের খোরাক
মেটানোর মতো কথার যাদুকরের সাথে
আমার দেখা হবে না কোনোদিনই। এক একটা
কথার ভেতর যে আমায় জীবন দেখাবে যেমন
যাদুকর কোন শূন্য বাক্সের ভেতর থেকে মুক্তি
দিতে পারে শাদা কোন পায়রা কিংবা
হাতের শূন্য মুঠো হতে বেরিয়ে আসে
ভালোবাসার রক্তাক্ত গোলাপ! অথবা
রাতের তাঁরার দিকে চোখ রেখে রাতের
পর রাত জেগে জেগে, স্বপ্নে দেখা
ভোরের আলো-আধারির মতো মায়াবী
গল্পে আমায় বিভোর করে রাখবে এতোটাই
যে পৃথিবীর দূষিত বাতাস স্পর্শ করতে
পারবেনা কখনই।
অথবা অচেনা শহরের পথে পথে রাত জেগে
হেটে যাবে চিরকাল! তাই বুঝতে পারি,
হয়তোবা আমার মৃত্যু খুব বেশি দূরে নয়। কেননা
আমার কাছে ভালোবাসার পরিমিত
বোধের মাপকাঠি নেই। চামচে মেপে
মেপে ভালবাসতে পারলাম না বলে বুঝতে
পারি,হয়তোবা আমার মৃত্যু খুব বেশি দূরে নয়।
পৃথিবীর টিকে থাকা, ভোগে থাকা আর
তাড়া খাওয়ার মতো ঠোকা-ঠোকি করে
সুখে থাকা মানুষগুলো আমাকে প্রয়োজনের
দরকারি ভাষা শেখাতে এলে মনে হয়
হয়তোবা আমার মৃত্যু খুব বেশি দূরে নয়। কেননা
আমি ভীষণভাবে প্রান্তিক মানুষ হয়ে
গেছি। রাতে ঘুম নেই, রাতঘুমে স্বপ্ন নেই
এইসব কবিতাদের ভিড়ে। আর কবিতা সৃষ্টির
পর শব্দগুলো রেলের বগির মতো মাথার ভেতর
পরপর বসে গিয়ে আঁকাবাঁকা রেলপথে চলতে
শুরু করে ভীষণ শব্দ তুলে দিগন্তের পথে। এইসব
আনন্দ ভ্রমনে বের হলে মনে হয়, হয়তোবা
আমার মৃত্যু খুব বেশি দূরে নয়।

