বাশের কঞ্চির গেইট


অনেকদিন পর গ্রামের বাড়ি এসেছে মায়া । অনেক কিছুই পালটে গেছে এখানে। আগে এই মাঝারে খুব একটা মানুষ আসতো না...কিন্তু এখন সব কিছু পাল্টে গেছে, এখানে সবসময় অনেক ভিড় লেগে থাকে এখন... বেশ কিছু ছেলে দিঘির পাশের রাস্তা দিয়ে হেটে যাচ্ছে আবার ফিরে আসছে, আর প্রতিবারই হা করে তাকিয়ে থাকছে। মায়া কিছুটা বিরক্ত হয়। ‘আপু কি করছো একা একা ঘাটলায়?’... মায়া কিছুটা চমকে ওঠে, ‘ও তুই! বেয়াদপ ছেলে গুলাকে দেখছিস?’... ‘চিনিনাতো। এরা এ গ্রামের না, এখানে বোধ হয় মাঝার যিয়ারত করতে আসছে’ বলে ঝুমুর। ‘তাই হবে, আর এসেই অকাজ করতেছে’। মায়া হাসতে হাসতে উঠে দাঁড়ায়...
খাওয়া দাওয়া শেষ করে জানালার পাশে বসে মায়া, উজ্বল রোদে ধানের ক্ষেত দেখতে দেখতে মায়া ঘুমে তলিয়ে যায়... ঝুমুর আর বিজয়া এসে ঘুম ভাঙ্গায় মায়ার। বিকেলের পড়ন্ত রোদে দিঘির কাছে আসে ওরা হাটতে হাটতে, ‘আপু দিঘির পারে যেয়ে বসবা?’ প্রশ্ন করে বিজয়া। অনেকটা পথ হাটা হয়েছে, কিছুটা ক্লান্ত ও লাগছে তাই সম্মতি দেয় মায়া।
‘আপু, এটাতো আটকানো মনে হচ্ছে’, বাশের কঞ্চি দিয়ে বানানো বেড়ায় হাত রেখে বলে ঝুমুর। মায়া দিঘির ওপারে বসে থাকা ছেলে গুলোকে দেখিয়ে বলল ‘ওরা কিভাবে ঢুকলো তাহলে’? ‘সুতো দিয়ে বেড়াটা জোরা দেওয়া হয়েছে মনে হয়। খুলে ফেলবো আপু?’ মায়া কে প্রশ্ন করে ঝুমুর। ‘আসছি যখন যেভাবেই হোক ভিতরে ঢুকা চাই’, বলে মায়া।
ঝুমুর আর বিজয়া সুতোর বাধন খোলা শুরু করে। ওপারে বসে থাকা ছেলে গুলো বেস কয়েকবার ফিরে তাকালো। নিজেদের মধ্যে কিছু একটা আলাপ করে বেশ জোড়েই হেসে ওঠলো। ছেলে গুলোর আচরনে বিরক্ত হয় ঝুমুর আর বিজয়া। ফিরে তাকায় মায়ার দিকে একবার, তারপর বাধন খোলা শুরু করে আবার। দুটো ছেলে কিছুটা সামনে এগিয়ে আসে, চিৎকার শুরু করে ওদের উদ্দেশ্যে। এর মাঝেই ঝুমুর মায়ার দিকে তাকিয়ে বলে, ‘আপু দেখো এইগুলা সেই সকালের ছেলে গুলোই চল চলে যাই’। ‘চলে যাব মানে, আমাদের গ্রামে ঢুকে আমাদের সাথেই ফাজলামু, দেখছিস ছাগল গুলা কিভাবে হাসতেছে, নিশ্চয়ই খারাপ কিছু বলতেছে। তাড়াতাড়ি খোল’।
ঝুমুরদের সাথে এবার সুতোর বাধন খোলা শুরু করে মায়া নিজেও। ছেলে গুলো আরো জোড়ে হাসতে থাকে।। এইবার দুইটা ছেলে মিলে চিৎকার শুরু করে, এই বলে, ‘এই যে আপা বাধন খুইলেন না, এইটা গেইট, পইড়া যাবে’...
অত্যাধিক রাগে মায়া বিড়বিড় করে বলতে থাকে, ‘একবার বেড়াটা খুলতে দে ঝেটিয়ে গ্রাম থেকে বেড় করব... হাসি শুনলেই বুঝা যায় খারাপ কিছুই বলতেছে’। ছেলে গুলো আরো জোড়ে চিৎকার করতে থাকে, কিন্তু তাদের কথায় কান দেয়না মায়া ঝুমুর কেউই...
‘এই তোরা ওখানে কি করতেছিস?’ শামীম কাকার কন্ঠ শুনে ফিরে তাকায় মায়া... ‘বেড়ার জোরা খুলছি ভিতরে ঢুকবো। শামীম কাকাকে দেখেই ছেলে গুলো সাহস করে সামনে এগিয়ে আসে, যে ছেলেটা চিৎকার করছিলো সেই বলা শুরু কুরে, বাকিরা তখন ও হাসছে, “কতক্ষন ধরে চিৎকার করে বলছি, আপা এইটা গেইট, এটা খুলা যায়, বাধন খুলবেন না, আপনারাতো কথা না শুনে বাধন খুলেই যাচ্ছেন”...
আশেপাশের অনেকেই বেশ উৎসাহ নিয়ে ব্যাপারটা লক্ষ্য করছিল, ছেলের কথা শেষ হতেই যত্ন করে বানানো বাশের কঞ্চির গেইটতাও মাটিতে খুলে পড়ে, আশেপাশের সবাই হাসা শুরু করে, সাথে শামীম কাকাও।। কোন কথা না বলেই মায়া ঝুমুর বিজয়া বাসার দিকে হাটা শুরু করে... কিছুটা পথ যেতেই মায়া হাসা শুরু করে, সাথে ঝুমুর, বিজয়া প্রথমে কিছুটা চমকে গেলেও হাসি সংক্রমিত হয় তার মাঝেও।

