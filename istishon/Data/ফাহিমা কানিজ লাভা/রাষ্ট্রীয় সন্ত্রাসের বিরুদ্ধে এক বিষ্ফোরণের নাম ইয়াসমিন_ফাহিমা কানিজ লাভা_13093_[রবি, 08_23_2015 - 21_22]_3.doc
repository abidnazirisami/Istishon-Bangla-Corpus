রাষ্ট্রীয় সন্ত্রাসের বিরুদ্ধে এক বিষ্ফোরণের নাম ইয়াসমিন


মোছা. ইয়াসমিন আক্তার। বয়স ১৩/১৪। বাড়ি তাদের দিনাজপুর শহরের রামনগর মহল্লায়। বাবা নেই। গরিব মা শরীফা বেগম ইয়াসমিনকে পাঠিয়েছিলেন ঢাকায় – মেয়ে কাজ করবে, কিছুটা হলেও অভাব ঘুঁচবে। কিশোরী মেয়েটি অচেনা শহরে এসেছিল গৃহপরিচারিকার কাজ করতে। মায়ের জন্য তার মন কাঁদে, তাই মাকে দেখতে সে বাড়ির পথে পা বাড়াল। কিন্তু বাড়িতে সে আর পৌঁছুতে পারে নি। ১৮ মাস পর সেই মেয়ে ফিরে এলো – লাশ হয়ে। পুলিশের হাতে ধর্ষিত হয়ে খুন হল কিশোরী ইয়াসমিন। আর ইয়াসমিন হত্যার বিচার চাইতে গিয়ে এক শিশু, সাত-আট বছরের এক কিশোরসহ প্রাণ দিল সাতজন মানুষ। ছোটভাই শফিকুলের বোন ইয়াসমিন হয়ে উঠল ‘সাত ভাই চম্পা’র মতো এক মিথ, এক পুরাকাহিনীর চরিত্র। স্বৈরাচারবিরোধী আন্দোলনে গণতান্ত্রিক লড়াইয়ের প্রতীক নূর হোসেনের মতো ইয়াসমিন হয়ে উঠল নারীর ওপর রাষ্ট্রীয় নির্যাতনের প্রতীক।
ইতিহাসের পাতা থেকে
মোছা. ইয়াসমিন আক্তার। বয়স ১৩/১৪। বাড়ি তাদের দিনাজপুর শহরের রামনগর মহল্লায়। বাবা নেই। গরিব মা শরীফা বেগম ইয়াসমিনকে পাঠিয়েছিলেন ঢাকায় – মেয়ে কাজ করবে, কিছুটা হলেও অভাব ঘুঁচবে। কিশোরী মেয়েটি অচেনা শহরে এসেছিল গৃহপরিচারিকার কাজ করতে। মায়ের জন্য তার মন কাঁদে, তাই মাকে দেখতে সে বাড়ির পথে পা বাড়াল। কিন্তু বাড়িতে সে আর পৌঁছুতে পারে নি। ১৮ মাস পর সেই মেয়ে ফিরে এলো – লাশ হয়ে। পুলিশের হাতে ধর্ষিত হয়ে খুন হল কিশোরী ইয়াসমিন। আর ইয়াসমিন হত্যার বিচার চাইতে গিয়ে এক শিশু, সাত-আট বছরের এক কিশোরসহ প্রাণ দিল সাতজন মানুষ। ছোটভাই শফিকুলের বোন ইয়াসমিন হয়ে উঠল ‘সাত ভাই চম্পা’র মতো এক মিথ, এক পুরাকাহিনীর চরিত্র। স্বৈরাচারবিরোধী আন্দোলনে গণতান্ত্রিক লড়াইয়ের প্রতীক নূর হোসেনের মতো ইয়াসমিন হয়ে উঠল নারীর ওপর রাষ্ট্রীয় নির্যাতনের প্রতীক।
 মাকে দেখতে ঢাকা থেকে ভুল বাসে ওঠায় গন্তব্যের আগে ভোর রাতে দশমাইলে নেমে যেতে হয়েছিল ইয়াসমিনকে। চায়ের দোকানে আশ্রয় নেয়া কিশোরী মেয়েটিকে মনের ইচ্ছার বিরুদ্ধেই উঠতে হয় পুলিশের পিকআপ ভ্যানে। আশপাশের লোকদের পুলিশ বলেছিল – আইনের লোকদের কাছে সে নিরাপদে থাকবে, তাকে নিরাপদে বাড়ি পৌঁছে দেয়া হবে। পুলিশ সদস্যরা পিকআপেই তাকে ধর্ষণের চেষ্টা চালায়। হায়েনাদের কাছ থেকে রক্ষা পেতে গাড়ি থেকে ঝাঁপিয়ে পড়ে কিশোরীটি। কিন্তু গাড়ি থেকে লাফিয়েও শেষ রক্ষা পায়নি ইয়াসমিন। পুলিশ সদস্যরা আবারও তাকে তুলে নেয়। দশমাইলের আদিবাসী প্রাথমিক বিদ্যালয়ে নিয়ে যায়। সেখানে উপর্যুপরি ধর্ষণ শেষে শ্বাসরোধ করে হত্যা করে কিশোরীকে। গাড়িতে কিশোরীর দেহ তুলে নেয়। চলন্ত গাড়ি থেকেই ছুঁড়ে ফেলে দেয় হতভাগ্য কিশোরীর নিথর দেহ। ধর্ষক-খুনী-সন্ত্রাসীদের হাত থেকে দেশের নাগরিকদের সুরক্ষা দেবার দায়িত্বে নিয়োজিত পুলিশ সদস্যরাই একটি কিশোরী মেয়েকে বর্বরভাবে ধর্ষণ করল, খুন করল। ইয়াসমিনের অপমান তখনো শেষ হয়নি। তাকে ‘অজ্ঞাত পরিচয়’ দেখিয়ে লাশ গুম করার চেষ্টা করা হয়। যখন তার পরিচয় জানাজানি হয়, মানুষের কাছে যখন এ খবর পৌঁছে যায় যে, পুলিশের হাতেই মেয়েটি ধর্ষিত হয়েছে, খুন হয়েছে তখন তাকে বানানো হয় ‘পতিতা’। এরপর লাশের তড়িঘড়ি ময়নাতদন্ত শেষে আঞ্জুমানে মুফিদুলের মাধ্যমে বালুবাড়ি শেখ জাহাঙ্গীর গোরস্তানে দাফন করা হয়। লাশের কোনো প্রকার গোসল ও জানাজা করা হয়নি। উল্লেখ্য, উত্তর গোবিন্দপুর এলাকায় পড়ে থাকা ইয়াসমিনের লাশের সুরতহাল রিপোর্ট তৈরির উদ্দেশে কোতোয়ালি থানার এসআই স্বপন কুমার প্রকাশ্যে জনতার সামনেই লাশ উলঙ্গ করে ফেলে, যা উপস্থিত জনতার মধ্যে ক্ষোভের সঞ্চার করে।
পৈশাচিক এই ঘটনার প্রতিবাদে বাংলাদেশের মানুষ তৈরি করলো আরেকটি রক্তময়ী লড়াই-সংগ্রামের অনন্য ইতিহাসগাঁথা। ইয়াসমিন হত্যার প্রতিবাদে উত্তাল হয়ে উঠল তেভাগা আন্দোলনের পীঠস্থান দিনাজপুর। সবশ্রেণীর নারী-পুরুষ মৃত্যুভয় উপেক্ষা করে নেমে এলো রাজপথে। এ লড়াই হয়ে উঠলো নারীর প্রতি অমর্যাদার বিরুদ্ধে মর্যাদা প্রতিষ্ঠার লড়াই, এ লড়াই অন্যায়ের বিরুদ্ধে ন্যায় প্রতিষ্ঠার দুর্নিবার লড়াই। নিজের রক্তের বোন না হয়েও ইয়াসমিন সেদিন দিনাজপুরবাসীর নিজের আত্মীয়ের চেয়েও বেশি কিছু হয়ে উঠেছিলো, জীবন দিলো সাতজন। এই আত্মত্যাগ পুরো জাতির বিবেককে কাঁপিয়ে দিলো, সারা দেশব্যাপী প্রতিবাদের ঝড় উঠল। 
দেশের তৎকালীন প্রধানমন্ত্রী, খালেদা জিয়া তখন বেইজিং-এ। তিনি সেখানে গিয়েছিলেন ৪র্থ আন্তর্জাতিক নারী সম্মেলনে বাংলাদেশের হয়ে অংশগ্রহণ করতে। ‘আপসহীন’ ও ‘দেশনেত্রী’র খেতাবধারী খালেদা জিয়া যখন নারী সম্মেলনে নারী নির্যাতনের বিরুদ্ধে প্রতিরোধ গড়ে তোলার আহ্বান জানাচ্ছেন বিশ্ববাসীকে তখন তার নিজের দেশে নারী নির্যাতনের বিরুদ্ধে প্রতিবাদ গড়ে তোলা দিনাজপুরবাসীর ওপর জেলা প্রশাসনের নির্দেশে পুলিশ-বিডিআর আপসহীনভাবে দমনপীড়ন চালিয়ে গেছে। ইয়াসমিনের ঘটনা আমাদের চোখে আঙ্গুল দিয়ে দেখিয়ে দিয়েছিল, রাষ্ট্র অপরাধীদের প্রত্যক্ষ মদদদাতা। জনতার চাপে দিনাজপুরের জেলা প্রশাসক ও পুলিশ সুপারকে অপসারণ করা হয়, কারারুদ্ধ করতে বাধ্য হয় ধর্ষকদের। ১৯৯৫-এর পর থেকে প্রতিবছর ২৪ আগস্ট ইয়াসমিন হত্যা ও দিনাজপুর গণবিদ্রোহকে স্মরণ করে পালন করা হয় ‘নারী নির্যাতন প্রতিরোধ দিবস’।
পতিতা-নাস্তিক-ক্রসফায়ার
পুলিশ সদস্যদের বিরুদ্ধে ওঠা অভিযোগ যখন বিভিন্ন দিক থেকে প্রমাণিত হতে শুরু করল, তখন সরকারের প্রশাসনের পক্ষ থেকে বলা হল, ইয়াসমিন মেয়েটি ভালো মেয়ে নয় – সে ‘বাজে মেয়ে’, ‘পতিতা’। একজন নারী আভাবের তাড়নায় অথবা প্রতারণা, বা অন্য কোনো প্রক্রিয়ায় পতিতা হতে বাধ্য হলেই তাকে জোর করে ধর্ষণ করা যায়? তাকে খুন করা যায়? আমাদের প্রশাসনের চেতনা ও রুচির মান দেখুন। যে সমাজে-রাষ্ট্রে একটি মেয়ে পতিতাবৃত্তিতে নামতে বাধ্য হয়, সেই ব্যবস্থাকেই তো সবার আগে আদালতের কাঠগড়ায় দাঁড় করানো উচিত। যে কারণে একটি মেয়ে পতিতা হল, সে কারণ দূর করার কথা বলা উচিত। কিন্তু এ বোধটুকু তাদের মনে-মগজে কোথাও নেই।
আজ যারা ব্লগার, লেখকদের নাস্তিক-মুরতাদ আখ্যা দিয়ে চাপাতি দিয়ে কুপিয়ে খুন করছে, তাদের যুক্তির ধরনটাও তো এইরকম – ‘ও নাস্তিক’, ‘মুরতাদ’, ‘ওরা আল্লার রসুলের নামে খারাপ কথা লিখে’ – সুতরাং তাকে খুন করা যায়।
‘এনকাউন্টার’-‘ক্রসফায়ারের’ নামে যে প্রহসন চলছে, যে বর্বরতা চলছে, সেখানেও দেখুন, একই যুক্তির ধারা। সন্ত্রাসীদের যেহেতু আইনি প্রক্রিয়ায় বিচার করা যাচ্ছে না, সুতরাং তাদের বিচার না করেই গুলি করে মেরে ফেল। বিচারের দরকার নেই। তাহলে যে আইনি প্রক্রিয়ায় সন্ত্রাসী ছাড়া পায় সেই প্রক্রিয়ার বিচার করবে কে? যারা এই প্রক্রিয়া চালাচ্ছে তাদের বিচার করবে কে?
আসলে যার হাতে অস্ত্র আছে, সেটা বৈধ হোক আর অবৈধ হোক, ওই হাতের অস্ত্রই আইন ঠিক করে দিচ্ছে। আর কোনো যুক্তি নেই, বিচার-বিবেচনা বোধ নেই, ন্যায়-নীতি নেই। অস্ত্র ও শক্তির দম্ভই শেষ কথা।

ক্রমবর্ধমান নারী নির্যাতন ও রাষ্ট্রের ভূমিকা
ইয়াসমিন হত্যাকাণ্ডের ২০ বছর পরও বাংলাদেশের নারীদের ওপর নির্যাতন-নিপীড়নের চিত্র পাল্টানো দূরে থাক, বরং যেন চক্রবৃদ্ধি হারে বাড়ছে। নারীরা ঘরে-বাইরে, কর্মস্থলে, শিক্ষাপ্রতিষ্ঠানে – কোথাও নিরাপদে নেই। একবার নারীরা শোষণ-নিপীড়নের শিকার হয় শ্রেণীগতভাবে, নারী হবার কারণে নিপীড়িত হয় তারা আরেক বার।
পুঁজিবাদ নারীকে বানিয়েছে ভোগ্য পণ্য। আমাদের দেখতে হয় ১৪২২-এর পহেলা বৈশাখে ঢাকা বিশ্ববিদ্যালয়ের টিএসসি-তে ঘটে যাওয়া নারী নির্যাতনের ঘটনা। প্রশাসন ‘কয়েকটি ছেলের দুষ্টামি’ বলে উড়িয়ে দিতে চেয়েছে আর আন্দোলনরত শিক্ষার্থীদের করেছে রক্তাক্ত। সব শ্রেণি-পেশার নারীরাই এদেশে নির্যাতিত, তা তিনি হোন বিশ্ববিদ্যালয়ের শিক্ষক অথবা নাম-না-জানা গার্মেন্ট কর্মী। বিচারের আশা এখানে বোকামি। নারী-বান্ধব বলে দাবি করা সব সরকারের আমলেই নারী উন্নয়নের চিত্র মাঝে মাঝেই প্রতিবেদন আকারে আমরা দেখতেই পাই!
রাষ্ট্র টিকিয়ে রেখেছে নারীর প্রতি অমর্যাদাকর ও অগণতান্ত্রিক শিক্ষাব্যবস্থা, অসুস্থ ও বিকৃত বিনোদন, অশ্লীলতা-অপসংস্কৃতি-মাদকের অবাধ বিস্তার যা ধর্ষকামী ভোগবাদী মনোবৃত্তিকেই দিনকে দিন উস্কে দিচ্ছে। স্যাটেলাইট আর ডিজিটাল প্রযুক্তির বদৌলতে প্রায়-ডিজিটাল বাংলাদেশে স্কুলের বাচ্চা বাচ্চা ছেলেমেয়েদের মোবাইলেও এখন পর্নোগ্রাফির আগ্রাসন। যে গ্রামে এখনো কেরোসিনের কুপি জ্বলে সেখানেও ডিশ লাইন আর সিডি জায়গা করে নিয়েছে। হরেক স্লোগান দেয়া পত্রিকাগুলোর প্রথম পাতা থেকে শুরু করে বিনোদন পাতায় হলিউড-বলিউড-ঢালিউডের নায়ক-নায়িকা-গায়ক-গায়িকা-ডিজে-আরজে-দের স্বল্পবসন যৌন উত্তেজক ছবি। এসবের পাশাপাশি যুবসমাজের চিন্তা-চেতনাকে বিপথে চালনার জন্য কদিন পর পর আনা হয় শাহরুখ, সালমান বা সানি লিওন, দিপীকাকে। সাম্প্রদায়িক-দাঙ্গাবাজ মোদীর বক্তৃতার আয়োজন করে ঢাকা বিশ্ববিদ্যালয় প্রশাসন, যে বিশ্ববিদ্যালয় বহু অসাম্প্রদায়িক গণতান্ত্রিক লড়াইয়ের পীঠস্থান । ধর্মের নামে মৌলবাদী শিক্ষাকে ভোটের স্বার্থে প্রসারের ফল হিসেবে নারীরা পাচ্ছে ফতোয়া, গৃহবন্দী জীবন আর অপমানকর অনুশাসন ও অমর্যাদা।
এদেশে আরেকটা মানবিক বিপর্যয় ঘটে গেছে, অত্যন্ত নিঃশব্দে। নেপাল যদি ভূমিকম্পে বিধ্বস্ত হয়ে থাকে, তাহলে আমরা মানবিক দিক থেকে বিধ্বস্ত হয়ে গেছি। রাজন, রাকিব, রবিউলদের মতো শিশুদের হত্যাকান্ড সেই মানবিক বিপর্যয়ের জলজ্যান্ত উদাহরণ হচ্ছে প্রতিদিন।
আমাদের করণীয়
আমাদের সমাজে অধিকাংশ মানুষ মনে করে নারীরা দুর্বল। এই মনোভাব থেকে নারীর প্রতি সহানুভূতিও সে দেখায়। এই ‘দুর্বল নারী’র উপর অত্যাচার দেখলে সে প্রাণ দিয়ে প্রতিরোধ করতেও এগিয়ে যায়। সাধারণ মানুষের এই মনোভাব একটা বিরাট শক্তি। কিন্তু যেহেতু এটা কোনো আধুনিক গণতান্ত্রিক ধারণা নয়, তাই এর দুর্বলতাও আছে। এই ধারণা থেকে আজকের দিনের নারীদের জটিল সমস্যা তারা বুঝতেও পারবেন না, প্রয়োজনীয় সহযোগিতাও করতে পারবেন না। বরং কখনো কখনো নারীর সমান অধিকার প্রতিষ্ঠায় বিরাট বাধা হয়ে দাঁড়াবে। এই যে বিরাট-বিপুল মানুষ পুরনো সামন্তীয় চিন্তা ও মূল্যবোধের নিগড়ে আটকে আছে, তাদের মধ্যে আধুনিক গণতান্ত্রিক ধ্যান-ধারণা নিয়ে যাবে কে? এই দায়িত্বটা এদেশে যারা প্রগতিশীল বা গণতান্ত্রিক চিন্তাধারার মানুষ তাদের। তাদের জীবনযাপন ও সংস্কৃতিতে নারীর প্রতি সম্মান ও মর্যাদার চর্চা যত বাড়বে ততই এর প্রভাব সর্বসাধারণে গিয়ে পড়বে। প্রগতিশীল গণতান্ত্রিক চিন্তায় বিশ্বাস করেন এমন অনেকেই নিজেদের পরিবারের নারী সদস্যদের বাইরে বৃহত্তর নারীসমাজের ওপর শোষণ-বৈষম্যের বিরুদ্ধে তেমন একটা সরব ও সক্রিয় ভূমিকা রাখার ব্যাপারে উদ্যোগী নন। এখানে একটা বিষয় আলোচনা করা অপ্রাসঙ্গিক হবে না। উত্তরাধিকার আইনে নারী-পুরুষের সমানাধিকার একটি গণতান্ত্রিক দাবি। এ দাবি আমরা কবে কার্যকর করতে পারব সেটা লড়াইয়ের শক্তিবৃদ্ধির ওপর নির্ভর করে। কিন্তু আইন না হওয়া পর্যন্ত আমাদের প্রগতিশীল বন্ধুরা কি নিজের বোনের সাথে পৈত্রিক সম্পদ সমান ভাগে ভাগ করে নিতে রাজি আছেন? আমাদের বোনেরা কি তাদের বাবা-ভাইয়ের সাথে সম্পত্তির সমান অধিকার নিয়ে আলোচনা করতে, দাবি তুলে ধরতে (অবশ্যই মর্যাদার সাথে, সম্মানের সাথে) রাজি আছেন? নারীদের সমমর্যাদার কথা বলা মানুষেরা যদি নারীদের সমমর্যাদা প্রতিষ্ঠার জন্যে কিছু ত্যাগ স্বীকার না করেন, নিজে কিছু দায় বহন না করেন, নিজে কিছু কষ্ট স্বীকার না করেন, নারীমুক্তির সংগ্রামে শামিল না-ই হন – তাহলে সেই চিন্তা-চেতনা কার্যকরী হবে কেমন করে? শুধু মুখে তো চিড়া ভিজে না। 
নারী নির্যাতন প্রতিরোধ দিবসের শিক্ষা 
নারী নির্যাতন প্রতিরোধ দিবস আমাদের সামনে অমর্যাদার বিরুদ্ধে মর্যাদার লড়াইয়ে সাহসী অবস্থান নেবার শিক্ষা দেয়। পুরুষতান্ত্রিকতার বিরুদ্ধে গণতান্ত্রিক চেতনার বিজয় ঘোষণা করে। যেখানে পুঁজিবাদী শিক্ষার প্রভাবে মানুষ নিজেদের নিয়েই ব্যস্ত, এমনকি নিজের বৃদ্ধ মা-বাবাকেও বৃদ্ধাশ্রমে পাঠাতে বিবেকে বাঁধেনা সেখানে ইয়াসমিনের রক্ত-সম্পর্কহীন সাত ভাইয়ের নিঃস্বার্থ আত্মত্যাগ আমাদের মনকে বড় করে তোলে। মৃত ইয়াসমিন এদেশের কোটি মানুষের কাছে জীবন্ত করে তুলেছিল ন্যায়-অন্যায়ের প্রশ্নকে, জীবন্ত করেছিল পাশবিকতার বিরুদ্ধে মনুষ্যত্ব বোধকে। শিখিয়েছিল ধর্ম-বর্ণ, জাত-পাত-লৈঙ্গিক বিভেদ ভুলে ন্যায়ের প্রশ্নে কাঁধে কাঁধ মিলিয়ে একসাথে লড়াই করার। শোষকের বিরুদ্ধে শোষিতের এই বিজয় আমাদের শিক্ষা দেয় – অস্ত্রের শক্তি নয়, ন্যায়ের শক্তিই বেশি শক্তিশালী। এখনো শত শত ইয়াসমিনের আর্তনাদ এদেশের বাতাস ভারী করে তুলছে প্রতিনিয়ত, দিনাজপুরবাসীর মতো আমাদের এক হয়ে লড়তে হবে নারীর প্রতি সকল সহিংসতার বিরুদ্ধে। উন্নত ও গণতান্ত্রিক সংস্কৃতি নির্মাণের জন্য জোরদার আন্দোলন গড়ে তুলতে হবে।

