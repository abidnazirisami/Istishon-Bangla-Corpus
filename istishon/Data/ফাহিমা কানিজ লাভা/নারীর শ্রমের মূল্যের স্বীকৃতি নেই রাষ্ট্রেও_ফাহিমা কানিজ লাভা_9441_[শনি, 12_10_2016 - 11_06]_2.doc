নারীর শ্রমের মূল্যের স্বীকৃতি নেই রাষ্ট্রেও



একটা ভিডিও দেখছিলাম, যেখানে একটা কিশোরী মেয়ে সমাজের রক্তচক্ষুকে উপেক্ষা করে স্বাধীনচেতা মনোভাব নিয়ে বেড়ে উঠছে।
( আগ্রহীরা এখানে গেলে দেখতে পাবেন।)
সে ঘোড়া চালিয়ে বেড়ায় ৭ বছর বয়স থেকে। পাড়া-প্রতিবেশী, আত্মীয়-স্বজনদের কটু কথায় তার সিদ্ধান্ত একটুও টলে না। সে রেসে ঘোড়া দৌঁড়ায়, পাড়াময় খেলে বেড়ায়। এই চিত্র বাংলাদেশের সব কন্যা শিশুদের ক্ষেত্রে আমরা দেখি না, ছেলে বাচ্চাদের শৈশব যদিও বেশ দুরন্ত হয়। ব্যাপারটা খুব ভাল লেগেছে।
তবে খুব খটকা লাগলো একটা বিষয়। মেয়েটাকে তার মা প্রায়ই বলেন, তুই বড় হচ্ছিস, এখন এভাবে না বেড়াতে। মেয়েটা পালটা বলে, আমি আমার বাপের খাই, বাপের পরি, তোমার কি?
এসব বলায় আমি এই বাচ্চা মেয়েটার কোনো দোষ পাচ্ছি না। সে এই পুরুষতান্ত্রিক সমাজকাঠামোর মধ্যে বেড়ে উঠছে, এর মধ্যেও সে অনেক পুরনো চিন্তাকে সাহসের সাথে মোকাবিলা করে এগিয়ে চলছে। এখনো সে এর সবটা বুঝতে শেখেনি। শিখলে হয়তো সে তার মাকে এভাবে বলতো না।
ছোটবেলা থেকে আমরা অনেকেই মা’কে উদ্দেশ্য করে এমন শব্দ শুনে আসছি বা বলেওছি হয়তো, আমি আমার বাপের খাই-পরি, তোমার কি?
কারণ পুরুষতান্ত্রিক সমাজে আমরা বাবাদের উপার্জন করতে দেখি, আর মাকে ঘরে কাজ করতে দেখি। সমাজ তো বটেই, স্বয়ং এই রাষ্ট্রও নারীদের গৃহস্থালীর কাজকর্মকে অর্থনৈতিকভাবে কোনো স্বীকৃতি দেওয়া হয় না। অথব মায়েদের কাজটাও কিন্তু পরোক্ষভাবে সমাজের জন্য মূল্য তৈরি করে। সে রান্না করে, সন্তান জন্ম দেয়, লালন-পালন করে, এটা দিয়ে সংসারে টাকা আসে না বলেই যদি কেউ মনে করে সে আসলে কিছুই করেনা, তাহলে খুব ভুল বলা হয়।
আমাদের পুরুষতান্ত্রিক সমাজে বিরাট অংশের মেয়েরা ঘরে কাজ করেন বাইরে কাজ করার সুযোগ-সুবিধা ও প্রয়োজনীয় শিক্ষা-সচেতনতার অভাবে।নইলে কাজের কোনো লিঙ্গভেদ হয়না, ঘরের কাজ-বাইরের কাজ সবারই দায়িত্ব। তবে এই বিরাট অংশের গৃহস্থালীর কাজের কারণে যে পরোক্ষ মূল্য তৈরি হয় সমাজে বা দেশে, তা কেন রাষ্ট্র গণনায় ধরে না, তা বোধগম্য নয়।
শারীরিক বা মানসিক শ্রম দ্বারা কোনো কিছু উৎপাদন করা মানে কিন্তু অবশ্যই কিছু না কিছু মূল্য তৈরি করা। সন্তান উৎপাদন করা মানে কিন্তু সমাজের জন্য একটা নতুন মানুষ তৈরি করা, যে ভবিষ্যতে মূল্য তৈরি করবে সমাজের জন্য। যদিও মা হওয়াটাকে পুঁজিবাদী সমাজে অলাভজনক বিষয় হিসেবে দেখা হয় এবং এই সামাজিক উৎপাদনের কারণে নারীরা শাস্তি হিসেবে পদোন্নতি পান না, চাকরি হারান ও নানাভাবে ক্ষতিগ্রস্থ হন।
যাহোক, মূল কথায় আসি। 'বাপের খাই-পরি, তোমার কি'- এমন শব্দ ব্যবহার না করতে ছোটবেলা থেকেই আমাদের বাচ্চাদের সচেতন করা উচিত। নইলে অপমানটা কিন্তু নারী-পুরুষ সবারই হয়। নারীকে অপমান করে পুরুষরা বড় হয়না। সমাজকে সামনে এগিয়ে নিতে কারো অবদানই কম না যদি সঠিক পথে কেউ চলে।

