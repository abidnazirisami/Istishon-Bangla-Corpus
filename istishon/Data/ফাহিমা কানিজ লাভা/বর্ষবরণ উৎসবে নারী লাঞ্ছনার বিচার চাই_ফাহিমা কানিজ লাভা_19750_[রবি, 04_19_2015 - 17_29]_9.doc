বর্ষবরণ উৎসবে নারী লাঞ্ছনার বিচার চাই


সম্প্রতি বাংলা বর্ষবরণ উৎসবে বিভিন্ন স্থানে নারীদের লাঞ্ছনা ও যৌন নিপীড়নের ঘটনা দেশবাসীকে ক্ষুব্ধ ও ব্যথিত করেছে। এর মধ্যে সবচেয়ে ন্যাক্কারজনক ও বর্বরতম ঘটনাটি ঘটেছে ঢাকা বিশ্ববিদ্যালয়ের টি.এস.সি. এলাকায়।
বর্ষবরণ উৎসব শেষে মানুষ যখন ঘরে ফিরে যাচ্ছিল, সে সময় সোহ্‌রাওয়ার্দী উদ্যানের গেটে ৩০-৩৫ জনের একটি সংঘবদ্ধ চক্র, যাদের অনেকেই তরুণ, পরিকল্পিতভাবে ভুভুজেলা বাজাতে বাজাতে মেয়েদের শ্লীলতাহানি করছিল। ভুভুজেলার শব্দে নির্যাতিত নারীদের চিৎকারের শব্দ চাপা পড়ে গিয়েছিল, আশেপাশের মানুষ বুঝতেই পারেনি কি বর্বর ঘটনা এখানে ঘটছে। একই দিনে জাহাঙ্গীরনগর ও জগন্নাথ বিশ্ববিদ্যালয়েও ছাত্রলীগের নেতা-কর্মীদের হাতে নারী লাঞ্ছনা ও উত্যক্ত করার ঘটনা ঘটেছে। বর্ষবরণ উৎসবেই শুধু নয়, বাস্তবে এদেশের নারীরা ঘরে-বাইরে, কর্মস্থলে, মার্কেটে- সবখানেই নিগৃহিত হয়, লাঞ্ছিত হয়। উৎসবগুলোতে নারী নিপীড়নের ঘটনা মহামারী আকার ধারণ করছে।
নারী নির্যাতনের এসব ঘটনার পেছনের কারণ কি? এর প্রধান কারণ পুরুষতান্ত্রিক অগণতান্ত্রিক দৃষ্টিভঙ্গি- যে দৃষ্টিভঙ্গিতে নারী পুরুষের ভোগের বস্তু ছাড়া আর কিছু নয়। এর সাথে যুক্ত হয়েছে পুঁজিবাদের ভোগবাদী সংস্কৃতির ক্রমবর্ধমান প্রচার ও প্রসার। আমাদের প্রচার মাধ্যমগুলোতে, পত্র-পত্রিকায়, টিভি-সিনেমায়, তথাকথিত সাহিত্যে নারীকে যেভাবে উপস্থাপন করা হয় তাতে শৈশবকাল থেকেই তার সামনে নারীকে ভোগের বস্তু হিসেবে হাজির করা হয়। আর এর ফলে নারীর প্রতি কোনো ধরণের শ্রদ্ধাবোধই তাদের অনে গরে উঠতে পারে না। এর উল্টোদিকে আছে মৌলবাদী চক্র যারা ধর্মের নামে নারীকে ঘরে বন্দি রাখতে যায়।
সারাদেশে অবাধে মাদক-পর্ণোগ্রাফির বিস্তার ঘটছে, অন্যদিকে জাতীয় উৎসবসহ বিশ্ববিদ্যালয়ের র‌্যাগ ডে প্রভৃতি সাংস্কৃতিক আয়োজনে অশ্লীল, কুরুচিপূর্ণ প্রবৃত্তিকে উস্কে দেয়, এমন গান-নাটক-সিনেমার প্রসার বাড়ছে। এর ফলাফলেই এসব ঘটনা ঘটছে। এমনকি রাজনৈতিক ক্ষমতার অপব্যবহার করে নারীদের ওপর অত্যাচার-নিপীড়ন চালানো হয় এখানে। প্রশাসন এইসব ঘটনায় নির্বিকার ভূমিকা পালন করে আসছে, দোষীদের বিচার না করে বরাবর রক্ষারই চেষ্টা করছে। বিচারহীনতার ফলেই এরকম ন্যাক্কারজনক ঘটনা বেড়েই চলেছে- যা ন্যায় বিচারকামী মানুষের কাছে হতাশাজনক।
আশার কথা, বর্ষবরণে যৌন নিপীড়নের ঘটনায় যেমন কিছু দুর্বৃত্ত জড়িত, এর বিপরীতে কিছু সাহসী তরুণ ছাত্রই এই ঘটনাকে প্রতিহত করার সৎসাহস দেখিয়েছে। জাহাঙ্গীরনগর বিশ্ববিদ্যালয়, জগন্নাথ বিশ্ববিদ্যালয়েও ছাত্ররা ন্যাক্কারজনক এসব ঘটনার বিরুদ্ধে প্রতিবাদ করেছে।
তাই আসুন, প্রতিবাদে সোচ্চার হই। মনুষ্যত্ব-মূল্যবোধের ঝান্ডা উর্ধ্বে তুলে ধরি। মানুষ হিসেবে নারীর মর্যাদা প্রতিষ্ঠা করি।

