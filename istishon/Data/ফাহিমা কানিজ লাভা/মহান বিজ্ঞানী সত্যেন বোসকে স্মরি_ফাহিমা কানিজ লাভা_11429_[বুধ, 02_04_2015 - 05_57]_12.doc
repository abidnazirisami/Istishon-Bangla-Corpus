মহান বিজ্ঞানী সত্যেন বোসকে স্মরি


আইএস.সি. কেমিস্ট্রি প্রাক্টিকাল ক্লাস। প্রাক্টিকাল করার সময় মনে কিছু নতুন প্রশ্নের উদয় হয় ছাত্রটির। ক্লাসে সময় না থাকায় বাড়িতে পরীক্ষা নীরিক্ষার জন্য কিছু কেমিক্যাল ও যন্ত্রপাতি নিয়ে যাবার পথে আচার্য প্রফুল্ল চন্দ্র রায়ের চোখে ধরা পরে যায় ছাত্রটি।
প্রফুল্ল চন্দ্রঃ চাদরের তলায় কি নিয়ে যাচ্ছিস সত্যেন?
সত্যেন বোসঃ আপনাকে না দেখতে পেয়ে আপনার বিনা অনুমতিতেই ওগুলো বাড়িতে নিয়ে যাচ্ছি বিশেষ কয়েকটা পরীক্ষা চালানোর জন্য।
প্রফুল্ল চন্দ্রঃ এতো তোর নয়, একটু উচু ক্লাসের পরিক্ষার জন্য এগুলো দরকার।
সত্যেন বোসঃ আমার জানতে ইচ্ছা করে।
প্রফুল্ল চন্দ্রঃ কি ফল পেলি আমাকে অবশ্যই জানাবি।
সত্যেন বোসঃ হ্যা স্যার।
পরে পরীক্ষার ফল শুনে আচার্য সত্যেন বোসের পিঠে কিল মেরে বলেছিলেন- যা, তুই বড় বিজ্ঞানী হবি।
আচার্যের কথা পরে অক্ষরে অক্ষরে ফলেছিল। মহান এই পদার্থবিজ্ঞানী আলবার্ট আইনস্টাইনের সঙ্গে যৌথভাবে বোস-আইনস্টাইন পরিসংখ্যান প্রদান করেন, যা পদার্থবিজ্ঞানের অন্যতম গুরুত্বপূর্ণ আবিষ্কার বলে বিবেচিত।
পরাধীন ভারতবর্ষে যখন ব্রিটিশরা ভারতীয়দের বর্বর, মুর্খ, অসভ্য বলে গণ্য করতো, তখন ভারতবর্ষের মাটিতে বিশ্বমানের এই বিজ্ঞানীর আবির্ভাব হয়। তিনি দেখিয়ে দিয়েছিলেন এই জাতি বিদ্যায়-বুদ্ধিতে কোনো অংশে কম নয় ইংরেজদের চেয়ে। ভারতকে তিনি ব্রিটিশ শাসনের হাত থেকে মুক্ত দেখতে চেয়েছিলেন তাই বিজ্ঞানচর্চার পাশাপাশি তিনি অনুশীলন সমিতির সঙ্গে প্রত্যক্ষ সম্পর্ক ও স্বাধীনতা আন্দোলনের সশস্ত্র বিপ্লবীদের সঙ্গে গোপনে যোগাযোগও রাখতেন।
১৯০৫ সাল। শিক্ষিত বাঙ্গালীদের মধ্যে ছড়িয়ে পড়েছিল স্বদেশী আন্দোলনের ঢেউ। সত্যেন বোসও যুক্ত ছিলেন এই আন্দোলনে। হিন্দু কলেজে পড়ার সময় বন্ধু জীবনতারা হালদার এর মাধ্যমে অনুশীলন সমিতির সাথে জড়িয়ে পড়েন। এই সমিতির নৈশ বিদ্যালয়ে পড়ানোটাকে তিনি খুব পছন্দ করতেন। বিদ্যালয়ের নাম ছিল “working men’s institate”. এই স্কুলের ছাত্র ছিল বাজারের ফড়ে, পালকির বেহারা, সধারণ দোকানদার এই জাতীয় লোক। কোলের উপর তার আদরের বেড়ালগুলির একটিকে নিয়ে বলতেন _”জানিস অন্ধকারে বেড়ালের চোখ যেমন জ্বলে, কয়েকজন ছাত্রের চোখে সেই রকম দীপ্তি প্রকাশ পেত। তবে দঃখের কথা কি জানিস, কিছুদিন পর পুলিশ আমাদের পেছনে লাগল। ভাবল, আমরা বুঝি ইংরেজ তাড়াবার বোমা তৈরী করছি। ফলে বন্ধ হল স্কুলটা।
১৯১৪ সালে সত্যেন্দ্রনাথ এম,এস সি পড়ছেন। সে সময় অধ্যাপক হ্যারিসন দ্বিতীয় বর্ষের এক ছাত্রকে অপমান করেন অকারণেই। ছাত্রদের উদ্দ্যেশে সত্যেন বোস ভাষণ দেন, এই অপমান সহ্য না করার আহ্বান জানান। ছাত্ররা ক্লাস করা বন্ধ করে দেয়। পুরোদিন ক্লাস বন্ধ থাকে। পরে অধ্যাপক ক্ষমা চাওয়ায় বিষয়টি মিটে যায়। যেকোন অন্যায়-অবিচারের বিরুদ্ধে এমনই প্রতিবাদী কণ্ঠ ছিল এই বিজ্ঞানীর।
আজ আমরা দেখি শিক্ষার্থীরা বিজ্ঞান পড়ে ভাল চাকরি পাবার জন্যে, শিক্ষকরাও ছাত্রদের ক্যারিয়ার গঠনের দিকেই মনো্যোগী। দিনকে দিন ক্ষুদ্র ব্যক্তিস্বার্থে বিজ্ঞানের অপব্যবহার বাড়ছে। এইসব মহান বিজ্ঞানীদের আত্মদানের কথা কেউ মনে রাখেনা, তাঁদের চরিত্র থেকে ভাল কিছু শিক্ষা নিয়ে মানবকল্যাণে ঝাপিয়ে পড়বে- এই আকাঙ্খা রাখে না। এদেশের অধিকাংশ শিক্ষিত মানুষরা তো বটেই এমনকি ঢাকা বিশ্ববিদ্যালয়ের পদার্থবিজ্ঞানের শিক্ষক বিজ্ঞানী সত্যেন বোসকে ঢাবি-র অধিকাংশ শিক্ষার্থীরাই চেনেনা!
আজ ৪ ফেব্রুয়ারি, মহান বিজ্ঞানী সত্যেন বোসের মৃত্যুবার্ষিকী। সমাজতান্ত্রিক ছাত্র ফ্রন্টের উদ্যোগে ঢাকা বিশ্ববিদ্যালয়ের জগন্নাথ হলে ছাত্র সংসদ ভবনের ২য় তলায় বিজ্ঞানী সত্যেন্দ্রনাথ বসুর নামে একটি পাঠাগার উদ্বোধন হতে যাচ্ছে। আজ রাত ৯টায় আলোচনা সভা ও সাংস্কৃতিক অনুষ্ঠানের মধ্য দিয়ে আনুষ্ঠানিকভাবে যাত্রা শুরু করছে 'সত্যেন বোস পাঠাগার'। আপনারা সবান্ধব আমন্ত্রিত। আমাদের উচিত মহান এইসব মানুষদের কৃতজ্ঞচিত্তে স্মরণ করা; তাদের জীবন ও কর্ম থেকে শিক্ষা নিয়ে নিজেদের ও সেইসাথে অন্যদের জীবন আলোকিত করার চেষ্টা করা। মানুষকে ভালবেসে মানুষের মুক্তির সংগ্রামে কাজ করে যাওয়া।

