রোকেয়ার আর্কিমিডিয়ান পয়েন্ট ‘নারীশিক্ষা’


৯ ডিসেম্বর, রোকেয়ার জন্ম ও মৃত্যু দিবস। রোকেয়ার জন্ম হয়েছিল আজ থেকে ১৩৫ বছর আগে, ১৮৮০ সালে। মৃত্যু ১৯৩২ সালে। যখন বাংলাসহ সমগ্র ভারতবর্ষ পরাধীনতার শৃঙ্খলে আবদ্ধ। সমাজ ছিল কুসংস্কার, কূপমণ্ডুকতা ও ধর্মীয় গোড়ামিতে আচ্ছন্ন। বিশেষত মুসলিম সমাজ ছিল আরো রক্ষণশীল। সে সমাজে নারীদের অবরোধ প্রথা ভেঙে শিক্ষা গ্রহণের কথা ভাবাও যেত না। এমনই এক সময়ে যুক্তিবাদী-বিজ্ঞানমনস্ক এ সমাজ সংস্কারকের অভ্যুত্থান ইতিহাসে একটি বিশেষ ঘটনা।
ঊনবিংশ শতকের গোড়ায় ভারতবর্ষের মাটিতে রামমোহন-বিদ্যাসাগরের হাত ধরে নবজাগরণের সূচনা হয়। তাদেরই ধারাবাহিকতায় এ দেশের মাটিতে জন্ম নিয়েছিলেন নারী জাগরণের অগ্রদূত বেগম রোকেয়া। রামমোহনের সময়ে হিন্দু সমাজে সতীদাহ প্রথায় মৃত স্বামীর সঙ্গে জীবিত স্ত্রীকে পুড়িয়ে মারা হতো, আর ওই একই সময়ে মুসলিম সমাজে অবরোধবাসিনী নারীদের শারীরিক মৃত্যু না ঘটলেও মানসিক মৃত্যু ঘটত ছোটবেলাতেই। রোকেয়া অনুধাবন করেছিলেন, এ মানসিক দাসত্ব থেকে মুক্তির পথ শিক্ষা। সে শিক্ষা হবে অসাম্প্রদায়িক, বিজ্ঞানভিত্তিক; যে শিক্ষার উদ্দেশ্য ডিগ্রি অর্জন নয়, মনুষ্যত্ব ও মূল্যবোধ অর্জন। যে শিক্ষা নারীকে অবরোধ প্রথা থেকে মুক্তি দেবে, তাকে নিয়ে আসবে বৃহত্তর সামাজিক কর্মক্ষেত্রে। রোকেয়া নারীমুক্তির প্রথম ও প্রধান সোপান মনে করতেন সুশিক্ষা লাভ করাকে, যা নারীকে তথা গোটা মানবজাতিকে এনে দেবে প্রকৃত স্বাধীনতা। সরল যন্ত্রের আবিষ্কারের পর বিজ্ঞানী আর্কিমিডিস বলেছিলেন, ‘আমাকে পৃথিবীর বাইরে দাঁড়ানোর একটু জায়গা দাও, আমি পুরো পৃথিবীকে নাড়িয়ে দেব।’ বিজ্ঞানের সেই ‘আর্কিমিডিয়ান পয়েন্ট’-এর মতোই নারীমুক্তির জন্য ‘নারীশিক্ষা’-ই রোকেয়ার মতে ছিল ‘আর্কিমিডিয়ান পয়েন্ট’ বা মূল ‘ভরকেন্দ্র’।
নারীশিক্ষার জন্য আজীবন লড়াকু রোকেয়া সব ধরনের ব্যক্তিস্বার্থ, লাভ-ক্ষতির হিসাব কিংবা খ্যাতির অভিলাষ থেকে ছিলেন সম্পূর্ণ মুক্ত। সমাজের মানুষকে ভালোবেসে, সামাজিক দায়বদ্ধতাকে চেতনায় ধারণ করে নিজেকে উৎসর্গ করার এক বিরল দৃষ্টান্ত রোকেয়া। যে সমাজে নারীরা মানবিক অধিকার থেকে সম্পূর্ণ বঞ্চিত, সেই সমাজ ভেঙে একটি সমতার সমাজ গড়ে তোলার স্বপ্ন নিয়ে প্রাণপণ লড়ে গেছেন মানুষটি। ডাক্তার যেমন মানুষের রোগের কারণ অনুসন্ধান করে রোগ নির্ণয় করেন এবং রোগের চিকিৎসা ও ওষুধের ব্যবস্থাপত্র দেন, রোকেয়াও তেমনি একটি বিশেষ সামাজিক রোগের কারণ বের করে তার সমাধান বা ওষুধ দিয়ে গেছেন। সমাজের অর্ধেক অংশ নারীকে বাদ দিয়ে সমাজ যে এগিয়ে যেতে পারে না, তা তিনি বার বার ব্যাখ্যা করে বলেছেন।
ব্রিটিশ শাসিত পরাধীন ভারতবর্ষে রক্ষণশীল মুসলিম সমাজে অবরোধ প্রথার অন্ধকূপের তলদেশ থেকে রোকেয়া উচ্চারণ করেছিলেন: ‘ধর্ম শাস্ত্রগুলি পুরুষ রচিত বিধি ব্যবস্থা ভিন্ন আর কিছুই নহে। মুনিদের বিধানে যে কথা শুনিতে পাও কোন স্ত্রী মুনির বিধানে হয়ত তাহার বিপরীত নিয়ম দেখিতে পাইতে। ধর্ম গ্রন্থসমূহ ঈশ্বর প্রেরিত বা ঈশ্বরাদিষ্ট নহে। ...যে কথা পুরাকালে অসভ্য বর্বরগণ বিশ্বাস করিয়াছিল, তাহা বর্তমানকালের সুসভ্যগণ যদি বিশ্বাস করেন, তবে সভ্যতায় ও অসভ্যতায় প্রভেদ কি? যাহা হউক এখন আমরা আর ধর্মের নামে নতমস্তকে নরের প্রভুত্ব সহিব না। যেখানে ধর্মের বন্ধন অতিশয় দৃঢ়, সেখানে নারীর প্রতি অত্যাচার অধিক। প্রমাণ সতীদাহ। যেখানে ধর্মের বন্ধন শিথিল সেখানে রমণী অপেক্ষাকৃত স্বাধীন অর্থাৎ পুরুষের সমতুল্য।’
ওই যুগে সমাজের অধিকাংশ মানুষ তার এই মত মেনে নিতে পারেনি। শুধু নারীশিক্ষার প্রসারের জন্যই তাকে কত কটু কথা শুনতে হয়েছে, অপমান সহ্য করতে হয়েছে। কিন্তু তাকে চাপাতির কোপ খেতে হয়নি। নজরুলকেও নাস্তিক-মুরতাদ ঘোষণা করেছিল ধর্মীয় উগ্রবাদীরা। কিন্তু তাকেও কোপ খেতে হয়নি। কোপ খেতে হয়নি বুদ্ধির মুক্তি আন্দোলন বা শিখা গোষ্ঠীর লেখকদের। তাহলে আজ এ ভয়াবহ পরিণতি কেন আমাদের?
শুধু লেখালেখি করার অপরাধে (!), নিজের মত প্রকাশের জন্য প্রকাশ্যে ঘোষণা দিয়ে দিনদুপুরে লেখক-প্রকাশক-ব্লগারদের খুন করা হচ্ছে। একদল মৌলবাদী মুক্ত চিন্তার প্রকাশকদের বলছেন নাস্তিক। তাদের সঙ্গে কণ্ঠ মিলিয়ে রাষ্ট্র পর্যন্ত লেখকদের গ্রেফতার করছে, তাদের সীমালঙ্ঘন না করতে নির্দেশ দিচ্ছে। বিজ্ঞানের অগ্রগতির এ যুগে ‘গণতান্ত্রিক’ দেশে এ পরিস্থিতি দেখে হাহাকার জাগে। মনে হয়, আমরা পরাধীনতার যুগ থেকেও পিছিয়ে গেছি।
এর দুটি কারণ আছে বলে মনে করা যায়। প্রথমত. সামাজিক-রাজনৈতিক আন্দোলনের অনুপস্থিতি ও দুর্বলতা। পরাধীন যুগে স্বাধীনতার দাবিকে সামনে রেখে সামাজিক-রাজনৈতিক আন্দোলন বৃহত্তর মানুষের আকাঙ্ক্ষাকে ধারণ করতে পেরেছিল। আজ বৃহত্তর মানুষের আকাঙ্ক্ষাকে ধারণ করার মতো সামাজিক-রাজনৈতিক আন্দোলন প্রায় নেই এবং যেটুকু আছে, তাও খুব দুর্বল। দ্বিতীয়ত. সামাজিক অবক্ষয়, মূল্যবোধের অবনমন ও অসহিষ্ণুতা বৃদ্ধি। এ কাজে সমাজের কর্তৃত্বশালীরাই প্রধান ভূমিকা পালন করছে। ঔপনিবেশিক আমলে বসে রোকেয়া বিজ্ঞানভিত্তিক শিক্ষার কথা বলেছিলেন। তিনি অত্যন্ত স্পষ্টভাষায় সাম্প্রদায়িক ভাবধারা পুষ্ট আলীগড় বিশ্ববিদ্যালয়, ঢাকা বিশ্ববিদ্যালয়, কলিকাতা ইসলামিয়া কলেজের বিরোধিতা করেছিলেন এবং সাম্প্রদায়িকতার প্রভাবমুক্ত শিক্ষার কথা বলেছিলেন। অথচ এ যুগেও মাদ্রাসা শিক্ষা বহাল তবিয়তে টিকে আছে। শুধু তাই নয়, শাসকদের আশ্রয়-প্রশ্রয়ে আরো পরিপুষ্ট হয়েছে। তার ফল হিসেবে ওই অন্ধকারের শক্তিগুলোই আজ পত্রে-পুষ্পে-ফুলে-ফলে মহীরুহ হয়ে দাঁড়িয়েছে। শুধু বাংলাদেশ কেন, দুনিয়াজুড়েই এ নাটকের মঞ্চায়ন হচ্ছে, শুধু পাত্রপাত্রী আলাদা।
আজকাল আমরা প্রায়ই শুনি, আমাদের দেশে নাকি একের পর এক নারীবান্ধব আইন, নারীবান্ধব নীতি, নারীবান্ধব শিক্ষা ইত্যাদি চালু করা হচ্ছে। পুরনো যা আছে আর নতুন করে যা চালু করা বা প্রবর্তন করা হচ্ছে, আসলেই কি সেগুলো নারীবান্ধব? নারীর পথ চলা সুগম করছে? সমাজকে পুরুষতান্ত্রিক মননকাঠামো থেকে বেরিয়ে আসতে সাহায্য করছে? নারীর নিরাপত্তা ও সামাজিক মর্যাদা বৃদ্ধিতে ভূমিকা রাখছে? বিষয়গুলো ভেবে দেখা দরকার।
বাংলাদেশে চার ধরনের শিক্ষা ব্যবস্থা রয়েছে— বাংলা, ইংরেজি, মাদ্রাসা ও কারিগরি মাধ্যম। এসবেরও আবার নানা শাখা-প্রশাখা আছে। এত ধারা-উপধারায় বিভক্ত শিক্ষা ব্যবস্থার একটিও কি নারীর প্রতি সম্মানজনক মনোভাব তৈরিতে ভূমিকা রাখছে? সব মাধ্যমেই বিভিন্ন বিষয়ের বইগুলোয় বিভিন্নভাবে নারীর প্রতি অবমাননাকর বৈষম্যমূলক দৃষ্টিভঙ্গির প্রকাশ রয়েছে। গণিতের বইগুলোয় নারী-পুরুষ সমান উৎপাদন করতে পারে না, নারীর মজুরি পুরুষের সমান নয়— এমন কথাই বলা হচ্ছে। অন্যান্য ক্ষেত্রে নারী অবলা, নারী অসহায় ইত্যাদি বলা হচ্ছে নানাভাবে। কৃষি ও গার্হস্থ্য বিষয় দুটি স্পষ্টতই পুরুষতান্ত্রিক দৃষ্টিভঙ্গির প্রতিফলন হিসেবে পাকিস্তানের ধর্ম-লেবাসধারী শাসকদের শাসনামল থেকে শিক্ষা ব্যবস্থায় বহাল আছে। তথাকথিত অনেক প্রগতিশীল তকমাধারীদেরও বিষয় দুটির পক্ষে ওকালতি করতে দেখা গেছে। মাদ্রাসা শিক্ষা ব্যবস্থা কতটুকু নারীবান্ধব, তা বোধ করি বুঝিয়ে বলার অপেক্ষা রাখে না। যে শিক্ষা ব্যবস্থার মধ্য দিয়ে নারীকে মানুষ হিসেবে সমতার চোখে দেখার দৃষ্টিভঙ্গি তৈরি হয় না, নারীকে মর্যাদা দেয়ার মনোভাব তৈরি হয় না, মূল্যবোধ জাগ্রত করে না, সে শিক্ষা আর যা-ই হোক কোনোভাবেই নারীবান্ধব হতে পারে না। ইংরেজি মাধ্যম বা কারিগরি শিক্ষার সমস্যা তো আরো জটিল ও গভীর।
নারীবান্ধব আইন কতটা নারীবান্ধব, সেটিও আমাদের তলিয়ে দেখা দরকার। সিডও সনদে বাংলাদেশ স্বাক্ষর করেছে, যেখানে নারী-পুরুষ নির্বিশেষে পারিবারিক ক্ষেত্রে সবার জন্য সমান আইনি অধিকার ও সুরক্ষার কথা (ইউনিফরম সিভিল কোড) বলা হয়েছে। কিন্তু কোনো সরকারই তা বাস্তবায়নের উদ্যোগ নেয়নি। নারী নির্যাতনের ঘটনাগুলোর যথোপযুক্ত বিচার ও দৃষ্টান্তমূলক শাস্তি হয় না বলেই অপরাধীরা আরো বেপরোয়া হয়ে ওঠে। এর সঙ্গে আছে ক্ষমতাবলয়ের আশপাশে থাকা ব্যক্তিদের দ্বারা নির্যাতকদের রক্ষা করার নানা ঘটনা। এর সবচেয়ে নিকৃষ্ট দৃষ্টান্ত হলো দিনাজপুরের ইয়াসমিন ধর্ষণ ও হত্যার ঘটনা। পুলিশ সদস্যদের হাতে কিশোরী ইয়াসমিন ধর্ষণ ও হত্যাকাণ্ডের শিকার হলে তার বিচারের দাবিতে সাধারণ মানুষ যখন বিক্ষোভে ফেটে পড়ে, তখন প্রশাসন নিজেদের অপরাধ আড়াল করতে গুলি চালিয়ে সাতজনকে খুন করে আন্দোলন দমনের চেষ্টা চালায়। যদিও সারা দেশের মানুষের প্রবল আন্দোলনের চাপে শেষ পর্যন্ত ওই ঘটনার জন্য দায়ীদের বিচারের মুখোমুখি হতে হয়েছে। কিন্তু কল্পনা চাকমা অপহরণ বা সাংবাদিক দম্পতি সাগর-রুনি হত্যার বিচার আজো আমরা পাইনি। সম্প্রতি টাঙ্গাইলের কালিহাতীতে একজন মায়ের লাঞ্ছনার বিচার চাইতে গিয়ে তিন প্রতিবাদকারী সাধারণ মানুষ পুলিশের গুলিতে প্রাণ দিয়েছেন। দিনাজপুরের ইয়াসমিন ধর্ষণ-হত্যার তুল্য না হলেও এ ঘটনা থেকে রাষ্ট্র-প্রশাসনের চরিত্রের যে সামান্য পরিবর্তনও ঘটেনি, তা বোঝা যায়। বিশেষত, আইন ও প্রশাসন কতটা নারীবান্ধব (!) হয়ে উঠেছে, সেটি বুঝতে খুব বেগ পেতে হয় না।
এমন একটি অস্থির বর্তমানে দাঁড়িয়ে অনিশ্চিত অন্ধকারাচ্ছন্ন ভবিষ্যতের মুখোমুখি হয়ে বেগম রোকেয়া আমাদের সামনে কিছুটা হলেও আলোর পথ দেখায়। সব সংগ্রামেই কোনো না কোনো ভরকেন্দ্র প্রয়োজন হয়। রোকেয়া তার সংগ্রামের ভরকেন্দ্র বা ‘আর্কিমিডিয়ান পয়েন্ট’ করেছিলেন নারীশিক্ষাকে। আমাদেরও এ অবস্থা থেকে উত্তরণের জন্য সংগ্রামের ভরকেন্দ্রটি খুঁজে নিতে হবে। রোকেয়ার মতো প্রত্যয়ের সঙ্গে সে সংগ্রামে নিবেদিত হতে হবে।

