 ডানকান ব্রাদার্সের চা শ্রমিকদের ওপর রাষ্ট্রীয় নিপীড়ন


যে চায়ের কাপে চুমুক দিয়ে দিনের শুরু করি আমরা, সেই চা আমাদের ঘরে আসে অনেক শ্রমিকের হাড়ভাঙ্গা খাটুনির বদৌলতে। সেই চা শ্রমিকেরা, যারা উদয়স্ত খেটে মজুরি পায় নামমাত্র। সেই মজুরিতে দুবেলা ভরপেট আহার জোটে না তার পরিবারের, মাথা গোঁজার ঠাঁইটুকুনও জরাজীর্ণ, শিক্ষা-চিকিৎসার মতো মৌলিক অধিকার তাদের কপালে জোটে না বললেই চলে। ওদিকে চা বাগানের মালিকরা পায় ভর্তুকী মূল্যে সার, স্বল্পসুদে সহজ শর্তে ঋণ ও অন্যান্য সকল সুযোগ-সুবিধা। শ্রমিকদের শ্রম সস্তায় কিনে বিপুল মুনাফার পাহাড় তৈরি করে এই চা বাগান মালিকরা। রাষ্ট্রও যুগ যুগ ধরে বিত্তহীন শ্রমিকদের ঠেঙ্গিয়ে পুঁজিপতিদের স্বার্থ রক্ষায় কাজ করে আসছে। 

শোষক রাষ্ট্রের শোষণের অংশ হিসেবে শ্রমিকদের নির্যাতনের আরেকটি উদাহরণ তৈরি হচ্ছে হবিগঞ্জে ডানকান ব্রাদার্সের চান্দপুর চা বাগানে। সেখানে ৮৩ একর ধানি জমিতে অর্থনৈতিক অঞ্চল প্রতিষ্ঠা করার বন্দোবস্ত পাকা করেছে সরকার। ইতিমধ্যেই এ জমি ডানকান থেকে ইজারামুক্ত করে বাংলাদেশ অর্থনৈতিক অঞ্চল কর্তৃপক্ষের (বেজা) কাছে হস্তান্তরও করা হয়েছে। ১৮৯০ সাল থেকে বংশপরম্পরায় এ জমিতে চাষাবাদ করে জীবিকা নির্বাহ করে আসা এ জমি ছাড়বে না চা শ্রমিকেরা। কোনো ধরনের আলাপ-আলোচনা, ক্ষতিপূরণ ছাড়াই জমি হস্তান্তরের এ একতরফা সিদ্ধান্তে ফুঁসে উঠেছেন শ্রমিকরা।
একতরফা এই সিদ্ধান্ত বাতিলের দাবিতে গত এক সপ্তাহ থেকে বাগানের সব কাজ বন্ধ রেখে বিক্ষোভ করে আসছেন এখানকার চা শ্রমিকরা। গত শনিবার থেকে সেই বিক্ষোভের সাথে সংহতি জানিয়ে যোগ দিয়েছেন আমু, জগদীশপুর, লস্করপুর, দেউণ্ডি, তেলিয়াপাড়া, নালুয়া, বৈকণ্ঠপুর, সুরমা, চাপাইছড়া ও চন্ডীছড়াসহ আশপাশের আরো কয়েকটি চা বাগানের শ্রমিকেরা। প্রায় চার হাজার শ্রমিক তাদের কাজ বন্ধ রেখে বিক্ষোভে শামিল হন চান্দপুর চা বাগানের ধানি জমিতে। বিপদে পড়েছেন বাগান মালিকরা। এভাবে কাজ বন্ধ রাখলে উৎপাদন নেমে যাবে, ধসে যাবে মালিকের মুনাফার পাহাড়। কিন্তু শ্রমিকদের ন্যায্য দাবি, তাদের কষ্টের দিকে ভ্রুক্ষেপ নেই কারোরই। 
চান্দপুর চা বাগানে মোট ১ হাজার ৯৫৫ জন শ্রমিক কাজ করেন। শ্রমিকদের পরিবারের সদস্যসহ বাগানে বসবাসরত মোট জনসংখ্যা ৮ হাজার ৮৩৩ জন। বাগানে কাজ করে একজন শ্রমিক দিনে মাত্র ৮৫ টাকা মজুরি পান, বাকিরা এ জমিতে চাষ করে পেট চালান। শ্রমিকের মজুরি চুরি করে মুনাফা করে মালিক। তার ওপর এখন জীবন-জীবিকার একমাত্র উৎস এই জমি সরকার কেড়ে নিলে এতোগুলো পরিবার রাস্তায় বসে যাবে। এই শ্রমিকদের না জানিয়ে, তাদের বাঁচার কোনো বন্দোবস্ত না করে রাষ্ট্র জনগণের কোন দায়িত্বটা পালন করছে? কাদের স্বার্থ রক্ষায় শ্রমিকের পেটে লাথি মারার সিদ্ধান্ত রাষ্ট্রের? 

