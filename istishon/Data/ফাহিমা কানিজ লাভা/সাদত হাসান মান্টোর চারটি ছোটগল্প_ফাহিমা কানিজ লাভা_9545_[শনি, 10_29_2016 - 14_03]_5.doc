সাদত হাসান মান্টোর চারটি ছোটগল্প



১) পুলিশ প্রহরী নিয়োগ
হোটেলের সামনে প্রথম নিহত হয় একজন লোক। সেখানে প্রহরা দেওয়ার জন্য পুলিশ পাঠানো হয়।
দ্বিতীয় ঘটনা ঘটে সন্ধ্যায় স্টোরের সামনে। পুলিশ সেপাইকে প্রথম জায়গা থেকে সরিয়ে দ্বিতীয় জায়গায় নিয়োগ করা হয়।
রাত ১২টা বাজলে তৃতীয় হতাহতের ঘটনা ঘটে লন্ড্রির সামনে। ইন্সপেক্টর এসে সেপাইকে ওইখানে ঘটনাস্থলে প্রহরা দেওয়ার নির্দেশ দেয়। তখন সেপাই ইন্সপেক্টরের দিকে কিছুক্ষণ তাকিয়ে থাকে।
তারপর বলে, 'আমাকে এমন জায়গায় প্রহরায় নিয়োগ করুন, যেখানে হতাহত আর মারামারি হওয়ার আশংকা আছে।' 
২) অলৌকিক
দাঙ্গায় লুট হওয়া মালামাল উদ্ধার করার জন্য পুলিশ অভিযান শুরু করেছে। লোকজন ভয়ে লুটের মালামাল রাতের অন্ধকারে বাড়ি থেকে বাইরে নিয়ে এসে রাস্তায় ফেলে দিচ্ছে। আবার অনেকে লুটের মাল নিজস্ব মালামাল থেকে আলাদা করে রাখছে, যেন আইনের মারপ্যাঁচ থেকে রক্ষা পায়।
একজন লোকের ভীষণ সমস্যা। তার চিনির দুটো বস্তা ছিল। সে মুদির দোকান থেকে চিনির বস্তা দুটো লুট করে এনেছিল। রাতের অন্ধকারে সে চিনির বস্তা কুয়োর মধ্যে ফেলতে এল। দ্বিতীয় বস্তা ফেলার সময় লোকটা বস্তার সঙ্গে নিজেও কুয়োর ভেতরে পড়ে গেল।
হইচই শুনে লোকজন জমায়েত হলো। কুয়োর ভেতরে রশি ফেলা হলো। দুজন যুবক কুয়োর ভেতর নেমে লোকটাকে উদ্ধার করে ওপরে তুলল। কিন্তু কয়েক ঘণ্টা পর সে মারা গেল।
দ্বিতীয় দিন স্থানীয় লোকজন কুয়োর পানি তুলে খেতে গিয়ে দেখল পানি শরবতের মতো মিষ্টি।
ওই রাতেই মৃত লোকটার কবরে প্রদীপ জ্বলল।
৩) কমিউনিজম
 লোকটি বাড়ির জরুরি মালামাল একটি ট্রাকে ভর্তি করে শহরের দিকে যাচ্ছিল। পথে লোকজন তার ট্রাক থামিয়ে দেয়। একজন ট্রাকের মালামালের দিকে লোলুপ দৃষ্টিতে তাকায়। বলে, 'দেখো বন্ধুরা, একজন একা এতগুলো মালামাল বিনা বাধায় নিয়ে যাচ্ছে।'
ট্রাকের মালামালের মালিক বলে, 'ভাই, এই সব আমারই নিজস্ব মালামাল।'
দুজন একসঙ্গে মুচকি হেসে বলে, 'মালপত্র সব লুটে নাও। বেটা ধনী লোক। ট্রাক নিয়ে চুরি করতে বেরিয়েছে।' 
৪) চোখ থাকতে অন্ধ 
'আমাদের জাতির লোকজন কেমন অদ্ভূত। অনেক খোঁজাখুঁজির পর পঞ্চাশটা শুয়োর সংগ্রহ করে এনে মসজিদে জবাই করা হলো। অন্যদিকে মন্দিরে জবাই করা শুরু হলো গরু। লোকজন ভিড় করে গরুর মাংস কিনছে, বিক্রি ভালই হচ্ছে। কিন্তু ওদিকে মসজিদের ভেতর জবাই করা শুয়োরের মাংস কেনার কোনো খরিদ্দারই নেই।' 
গল্পগুলোর অনুবাদক: জাফর আলম। 

লেখক সম্পর্কে কিছু কথাঃ 
ঊর্দু লেখকদের মধ্যে যে ক'জন লেখককে আমার খুব ভাল লাগে, যাদের লেখা পড়ে অন্তরাত্মা কেঁদে ওঠে মানুষের কষ্ট দেখে, তাদের মধ্যে অন্যতম দুজন হলেন কৃষণ চন্দর আর সাদত হাসান মান্টো।
সাদত হাসান মান্টোর (১৯২২-১৯৫৫) গল্পগুলো পড়লে মনে হয় দেশভাগের কান্নার রঙ রক্ত-লাল। দুই দেশের মানুষের চোখে পানি না, রক্ত ঝড়িয়েছে দেশভাগ। মান্টোর পূর্বপুরুষেরা ছিলেন কাশ্মীরি। দেশভাগ নিয়ে যতো সাহিত্য রচিত হয়েছে, তার মধ্যে মান্টোর সাহিত্যকর্মগুলোই শ্রেষ্ঠ মনে হয়েছে। 'শরিফন', 'টোবাটেক সিং', 'উদাস দুটি নয়ন'এর মতো অসংখ্য গল্পে দেশভাগের নগ্নচিত্র, মানুষের সর্বস্ব হারানোর কষ্ট, নারীদের হাহাকার- এতো মূর্ত হয়ে পাঠকের কাছে তুলে ধরেছেন যে তার তুলনা দেয়া সম্ভব না। এতো শক্তিমান লেখক উপমহাদেশে খুব কমই আছে যে মানুষের কষ্টকে এভাবে তুলে ধরতে পেরেছেন।
লেখক সম্পর্কে মজার কয়েকটি তথ্য দেই। মান্টো উর্দু সাহিত্যে অন্যতম শ্রেষ্ঠ প্রতিভা। অথচ বেচারা অমৃতসর মুসলিম হাইস্কুল থেকে তিনবার এন্ট্রান্স পরীক্ষা দিয়ে তৃতীয় বিভাগে পাস করেন, তাও আবার বার বার উর্দুতেই ফেল করতেন বলে এই দুরাবস্থা। যদিও বাইরের বই পড়তেন খুব। স্কুলের পাঠাগার থেকে বই নিয়ে বাইরের দোকানে বিক্রি করে দিতেন। তাঁর প্রধান শিক্ষক সে বইয়ের দাম পরিশোধ করতেন উপায় না পেয়ে। এদিকে বার বার ফেল করে বিষন্ন মন নিয়ে জুয়া খেলতে যেতেন নিয়মিত। স্কুলে ছিলেন 'দুষ্টু দি গ্রেট', ছেলেমেয়েরা তাকে 'টমি' বলে ডাকত। হিন্দু মহাসভা কলেজ থেকে দুবার এফএ পরীক্ষায় ফেল করলেন। উর্দুর অত্যাচারে তিনি প্রচণ্ড মানসিক কষ্ট ভোগ করেছেন জীবনে। 
লেখক অর্থকষ্টে ভুগেছেন সারাজীবন। জীবিত থাকতে তার সাহিত্য কর্ম, তার চলচ্চিত্র তেমন মর্যাদা না পেলেও মৃত্যুর পর আজ অবধি তাঁর সাহিত্যকর্ম বিশ্বের অগণিত মানুষ পড়ে। কেউ না জানলেও তাঁর সাহিত্য প্রতিভা সম্পর্কে তার আত্মবিশ্বাস ও অহংকার ছিল। সেজন্যই বোধহয় মৃত্যুর আগে নিজের এপিটাফে লিখে গেছেন, "এখানে সাদত হাসান মান্টোর দাফন করা হয়েছে। তাঁর বুকের গভীরে থাকা রহস্য এবং মর্মকথা এখানে শায়িত। যেন মাটির নিচে শুয়ে সে ভাবছে, সে গল্পকার নাকি ঈশ্বর।"

