গাইবান্ধার মহিমাগঞ্জে আদিবাসীদের ওপর পুলিশী নির্যাতন


গাইবান্ধার মহিমাগঞ্জে আদিবাসীদের ওপর পুলিশ নির্বিচারে গুলি চালালো। তাদের অপরাধ, তারা তাদের ন্যায্য জমি ফেরত চেয়েছিল!
গাইবান্ধার গোবিন্দগঞ্জ উপজেলার বাগদাফার্ম ও সাহেবগঞ্জ এলাকার আদিবাসীদের ওই জমিগুলো ১৯৬২ সালে একরকম জোর করে কেড়ে নিয়েছিল পাকিস্তান সরকার। প্রায় ২০টি গ্রামের মানুষকে উচ্ছেদ করে বানানো হয়েছিল মহিমাগঞ্জ চিনিকলটি। গোবন্দগঞ্জের বাগদাফার্মের নামে অধিগ্রহণ করা হয়েছিল প্রায় ১ হাজার ৯০০ একর জমি। চুক্তিতে বলা হয়েছিল, চিনিকলের জন্য না লাগলে ওইসব জমি পূর্বের মালিকদের ফিরিয়ে দেয়া হবে।
অব্যাহত লোকসানের কারণে ২০০৪ সালের ৩১ মার্চ থেকে চিনিকলটা বন্ধ হয়ে যায়। তারপর থেকে চিনিকল কর্তৃপক্ষ প্রভাবশালীদের কাছে জমিগুলো লিজ দিতে শুরু করে। সাবেক সংসদ সদস্য মনোয়ার হোসেন চৌধুরীর ভাইয়ের নামে ১০০ বিঘা জমি পুকুরসহ লিজ দেয়া হয়। তিনি সেখানে পুকুরে মাছ চাষ ও ধান চালের মিল করেন। দলীয় নেতাকর্মী, চেয়ারম্যান, মেম্বারসহ বিত্তবান ও প্রভাবশালীদের নামে লিজ দেয়া হয় ওই জমিগুলো। এসব কোন চুক্তিতে লেখা ছিল?
সাহেবগঞ্জ-বাগদা ফার্ম ভূমি উদ্ধার সংগ্রাম কমিটি দীর্ঘদিন ধরে বাপ-দাদার ওই জমিগুলো ফেরত চেয়ে আন্দোলন করে আসছিল। অথচ এই বছরের মে মাসের দিকে গাইবান্ধা জেলা প্রশাসন বাগদা-সাহেবগঞ্জ ফার্মে বিশেষ অর্থনৈতিক অঞ্চল গড়ে তোলার জন্য সরকারের কাছে প্রস্তাব করে।
আদিবাসী আর বাঙ্গালিরা ঐক্যবদ্ধভাবে তাদের ন্যায্য জমির জন্য আন্দোলন করছে বলে আজ লুটেরা রাষ্ট্রের লেলিয়ে দেয়া পুলিশ গুলি চালিয়েছে। এর নাম যদি হয় জনগণের জন্য রাজনীতি আর গণতন্ত্র, তাহলে পাগলও খিল খিল করে হাসবে।
দেশটা সাধারণ মানুষের জন্য আর বাসোপযোগী নেই। এখানে আপনি নিজের অধিকার চাইতে পারবেন না, অন্যায়ের প্রতিবাদ করতে পারবেন না, ন্যায় বিচার পাবেন না, এমনকি মুখ ফুটে একটা কথাও বলতে পারবেন না। এদেশে থাকতে চাইলে আমাদের বাসোপযোগী করে নিতে হবে দেশটাকে। লড়াইটা আমাদেরই করতে হবে, নইলে আমরা বাঁচব না।


