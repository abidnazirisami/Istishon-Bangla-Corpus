২ আগস্ট, জাহাঙ্গীরনগর বিশ্ববিদ্যালয়ে খুনি-ধর্ষক প্রতিরোধ দিবস।


 ১৯৯৮ সালে জাঃবিঃ ছাত্রলীগের 'মহান' সেঞ্চুরিয়ান ধর্ষক নেতা সাধারণ সম্পাদক জসিম উদ্দিন মানিক ও তার গ্রুপের বিচারের দাবিতে বামপন্থী ছাত্র সংগঠন সমাজতান্ত্রিক ছাত্র ফ্রন্ট- ছাত্র ইউনিয়নের নেতা-কর্মী ও সাধারণ শিক্ষার্থীদের সম্মিলিত আন্দোলন প্রবল থেকে প্রবলতর হতে থাকে। কিন্তু ধর্ষক মানিক ক্ষমতাসীন দলের ছাত্র সংগঠনের নেতা ও তৎকালীন জাঃবিঃ-র প্রক্টরের আদরের ভাগনে হওয়ায় প্রশাসন অনেকটা নীরব ভূমিকা পালন করে।
 আন্দোলনের চাপে ক্ষুব্ধ উপাচার্য মহাশয় আন্দোলনকারী নারী শিক্ষার্থীদের জিজ্ঞেস করেছিলেন- তোমাদের মধ্যে কে ধর্ষিত হয়েছে? উত্তরে সবাই হাত তুলে নিজেকে ধর্ষিত হিসেবে পরিচয় দেয়। এই দৃশ্য কল্পনা করলে প্রতিবার শিহরিত হই গৌরবে। 
আন্দোলন চলতে থাকে। এই আন্দোলন চলা অবস্থায় একই সালের ২৩ আগস্ট ছাত্রলীগের সন্ত্রাসীরা নৃবিজ্ঞান বিভাগের তৎকালীন সহকারী অধ্যাপক রেহনুমা আহমেদকে শারীরিকভাবে লাঞ্ছিত করে। ২৪ সেপ্টেম্বর সিন্ডিকেট সদস্য আফরোজান নাহার রাশেদা ছাত্রলীগের সন্ত্রাসীদের হাতে লাঞ্চিত হন। প্রবল আন্দোলনের চাপে পালিয়ে যায় মানিক গ্রুপ এবং পদত্যাগ করতে বাধ্য হয় মহামান্য প্রক্টর।
কিন্তু ১৯৯৯ সালের জুলাইয়ের শেষের দিকে আবার অস্ত্রের জোরে হল দখলের চেষ্টা করে ধর্ষক গ্রুপটি। শিক্ষার্থীদের চাপে প্রশাসন বিষয়টা আবারো সুকৌশলে এড়িয়ে যায়। কিন্তু প্রতিবাদকারী শিক্ষার্থীরা স্লোগানে প্রকম্পিত করে তোলে ক্যাম্পাস-"আমাদের ক্যাম্পসে ধর্ষক-খুনীদের ঠাঁই নাই, আমি আর ধর্ষক এক ক্যাম্পসে থাকবো না, এক সনদ নিবো না।" নারীদের অংশগ্রহণ ছিল চোখে পড়ার মতো, শত শত নারীরা এই আন্দোলনকে মুখরিত করে তুলেছিল, নেতৃত্বে তাদের ভূমিকা ছিল অসাধারণ। বোমা-গুলি কোনো কিছুতেই আন্দোলনরত শিক্ষার্থীদের জোয়ারকে দমানো যায়নি। বাধ্য হয়ে আবারো পালিয়ে যায় ধর্ষক-সন্ত্রাসী-দখলদার গ্রুপটি। আর সেই সাথে ধর্ষক মানিককে বিশ্ববিদ্যালয় কর্তৃপক্ষ বহিষ্কার করতে বাধ হয়। এ এক মহান বিজয়গাঁথা জাঃবিঃ-র শিক্ষার্থীদের জন্য তথা সারা দেশের বিবেকবান ও ন্যায়ের পক্ষে অবস্থানকারীদের জন্য। শত ধর্ষিতার কান্না ও অপমানের প্রতিশোধ নিল তাদেরই বন্ধুরা (বন্ধু শুধু বয়স দিয়ে বিবেচিত হয়না)। সেই থেকে এই দিনটি জাঃবিঃ-তে খুনি-ধর্ষক প্রতিরোধ দিবস হিসেবে পালিত হয়।
সবাই কাল সারাদিন অনেক শুভেচ্ছা পাঠিয়েছেন বন্ধু দিবসের। আমাদের চারপাশে অনেক নির্যাতিত-নিপীড়িত নারীরা রয়েছেন, নিপীড়িত মানুষরা রয়েছেন। তাদের পাশে বন্ধু হিসেবে দাঁড়িয়ে তাদের পক্ষে কথা বলার, কাজ করার মানসিকতা "বন্ধু" শব্দটিকে আরো মহিমান্বিত করবে।

