হরতালের ক্ষতিপূরণ আদায়


“হরতালের ক্ষতিপূরণ আদায়ে নতুন আইন হবে। খুব শিগগির হরতাল আহ্বানকারীদের বিরুদ্ধে ৩০২, ৩০৪ ও ৩০৭ ধারায় মামলা করা হবে।’ বিরোধী দলের নৈতিকতাবিরোধী ও অবৈধ হরতাল জনগণ প্রত্যাখ্যান করায় তারা আবার জনগণের বিরুদ্ধে গিয়ে নতুন করে ষড়যন্ত্র করার পাঁয়তারা করছে।”- বলেছেন স্বরাষ্ট্রমন্ত্রী মখা আলমগীর
হরতাল দিয়ে খুন, ধ্বংস মোটেও সমর্থন যোগ্য নয়। আর হরতাল যদি জনগণের স্বার্থ রক্ষার্থে না হয়ে ক্ষমতা দখল বা চোর-রাজাকারদের বাঁচানোর জন্য হয়, তাহলে তো সেই হরতাল অবশ্যই গণবিরোধী এবং গণতন্ত্র বিরোধী। কিন্তু কথা হচ্ছে আজকে আওয়ামী লীগ হরতালের বিরুদ্ধে যে কথা বলছে গতবার (১৯৯৬-২০০১) ক্ষমতায় এসেও একই কথা বলেছিলো। প্রধানমন্ত্রী শেখ হাসিনা তখন ওয়াদা করেছিলেন যে, তিনি বিরোধী দলে গেলেও আর কখনও হরতাল দিবেন না। খালেদা জিয়াকে বলেছিলেন, নাকে খত দিয়ে বলতে হবে আর কখনো হরতাল ডাকবেন না, তাহলেই আলোচনা হবে। এবার শুরুটা করেছেন স্বরাষ্ট্রমন্ত্রী এবং আওয়ামী লীগ আর কখনো হরতাল দিবে না সেকথা ভুলেও বলছেন না। তাহলে কি আওয়ামী লীগ আর কখনো বিরোধী দলে যাবে না??? সেই বন্দোবস্ত কি ইতিমধ্যে হয়ে গিয়েছে? তা না হলে তারা হরতালের ক্ষতিপুরণ আদায়ে আইন করবেন কিভাবে? কারণ হরতালে তো আওয়ামী লীগই বাংলাদেশে চ্যাম্পিয়ন। হরতালের জ্বালাও-পোড়াও, হত্যা, ভাঙচুর- এগুলোতেও আওয়ামী লীগের জুড়ি মেলা ভার। ইতিহাস সেকথাই বলে। আর কোনদিন হরতাল করবো না বলে জাতির কাছে ওয়াদা করার পরেও বিরোধী দলে গিয়েই শেখ হাসিনা ১৩০ দিন হরতাল দিয়েছিলেন। আর জ্বালাও-পোড়াও-হত্যা-ভাংচুরের কথা বললে, আওয়ামী লীগের কাছে বিএনপি এখনও শিশু। জ্বালাও-পোড়াও-হত্যা-ভাংচুর করেই তো আওয়ামী লীগ তত্বাবধায়ক সরকার আদায় করেছিলো, লগি-বৈঠার তোড়ে বিএনপি সরকারকে ক্ষমতা ছাড়তেও বাধ্য করেছিলো (মঈনুদ্দিন-ফখরুদ্দিনকে এনেছিলো)! বিএনপি কি এযাবত কিছু আদায় করতে পেরেছে হরতাল দিয়ে?? সেই মারমার-কাটকাট হরতাল করার মুরোদ কি বিএনপির আছে? বর্তমান মেয়াদের পাঁচ বছরে বিএনপি জোট হরতাল দিয়েছে মাত্র ১৬ দিন (৭ অক্টোবর পর্যন্ত)! আওয়ামী লীগ বিরোধী দলে থাকলে নির্ঘাত এটা ১১৬ ছাড়াতো।
তাছাড়া বিএনপি যেকারণে হরতাল দিচ্ছে, আওয়ামী লীগ তো ঠিক সেই একই কারণে হরতাল দিয়েছে। গদি দখল ছাড়া হরতালের তো অন্য কোন কারণ নেই। জনগণ তো শুধু ভুক্তভোগী দর্শক মাত্র।
হরতালের ক্ষতিপূরণ আদায়ে নতুন আইন- হিসাব কেমন জানি গোলমেলে মনে হচ্ছে! আওয়ামী লীগ বিরোধী দলে যাওয়ার কোন সম্ভাবনা থাকলে এ আইন তারা কখনই করবে না। কারণ তাহলে সর্ববৃহত ক্ষতিপূরণ তো তাদেরই দিতে হবে!!

