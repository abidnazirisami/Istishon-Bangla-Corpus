সিএনজির দাম বাড়ালে যানজট কমবেঃ মন্ত্রীর শিয়াল মারা যুক্তি


কয়েকজন মন্ত্রী ও প্রতিমন্ত্রী মন্ত্রীসভার নিয়মিত বৈঠকে গতকাল (২৫ আগষ্ট ২০১৪)বলেছেন, বর্তমানে বেশিরভাগ গাড়িই সিএনজিচালিত। আর অতিরিক্ত গাড়ি চলাচলের কারণে রাজধানী ঢাকায় যানজট বাড়ছে। এ অবস্থায় সিএনজি গ্যাসের দাম বাড়ানো হলে রাস্তায় গাড়ির সংখ্যা কমে আসবে। অনেকাংশে যানজটও কমবে। প্রধানমন্ত্রীও নাকি এ প্রস্তাবে সায় দিয়েছেন।(খবর দৈনিক পত্রিকার)
শিয়াল ধরা বা মারা খুবই কঠিন কাজ। কারণ পন্ডিত নামে পরিচিত এই প্রাণীটি অতিব ধুর্ত। তাই গ্রামে যখন শিয়ালের উপদ্রব বেড়ে যায়, তখন গ্রামের মানুষকে রীতিমতো বৈঠক করে শিয়াল মারা বা শিয়ালের উপদ্রব কমানোর যুক্তি বা পন্থা ঠিক করতে হয়। আমাদের গতকালকের মন্ত্রীসভার বৈঠকে, ‘সিএনজির দাম বাড়ালে যানজট কমবে’ বলে যে যুক্তি বা পন্থা ঠিক করা হয়েছে তা মূলত শিয়াল মারা যুক্তির মতোই। এক্ষেত্রে শুধু ‘শিয়ালের’ জায়গায় ‘পাবলিক’ বুঝতে হবে।
গ্যাসের দাম বাড়ার সাথে রাস্তায় গাড়ির সংখ্যা কমে যাওয়ার সম্পর্ক আছে কি না অথবা বেশিরভাগ গাড়ি সিএনজি চালিত না হয়ে তেল চালিত হলে রাস্তার জানজট উধাও হতো কি না আমি সেই সব ফালতু বিতর্কে যাচ্ছি না। আমি শুধু একটা প্রশ্ন রাখছি, ২০১১ সালে যখন সিএনজির দাম প্রতি ঘনমিটার ১৬ টাকা ৭৫ পয়সা থেকে বাড়িয়ে ২৫ টাকা করা হয়েছিলো অর্থাৎ এক ধাক্কায় রেকর্ডপরিমাণ প্রায় পঞ্চাশ শতাংশ বাড়িয়ে দেয়া হয়েছিলো, তখন কি ঢাকার যানজট কমেছিলো??? অবশ্য গ্যাসের দাম বাড়িয়ে যদি ২৫ টাকার স্থলে ৫২৫ টাকা করা হয়, তাহলে মন্ত্রীর যুক্তি অক্ষরে অক্ষরে ফলে যাওয়ার সম্ভাবনা আছে। কারণ তখন রাস্তায় শুধু মন্ত্রীর গাড়িই থাকবে, আর দেশের পাবলিককেও হাত-পা কোলে নিয়ে ঘরে বসে থাকতে হবে।
গ্যাসের মূল্য বৃদ্ধি তো শুধুই গ্যাসের মধ্যে সীমাবদ্ধ থাকবে না! গ্যাসের মূল্যবৃদ্ধি মানেই পরিবহন ভাড়া বৃদ্ধি, গ্যাসের মূল্য বৃদ্ধি মানেই বিদ্যুতের মূল্য বৃদ্ধি,সারের মূল্য বৃদ্ধি,বাড়ীভাড়া বৃদ্ধি,খাদ্যদ্রব্যসহ সকল নিত্যপ্রয়োজনীয় দ্রব্যের মূল্য বৃদ্ধি।আর সর্বোপরি মূল্যস্ফীতির ঊর্ধ্বগতি এবং জীবনযাত্রার ব্যয় বৃদ্ধি,সাধারণ মানুষের কষ্ট বৃদ্ধি। 
আর ঠিক পাবলিকের কষ্টবৃদ্ধির উল্টোদিকেই সুখবৃদ্ধিও ঘটবে অনেকের। এর মধ্যে রাজনীতিক-আমলাদের যেমন দেশী-বিদেশী কোম্পানী থেকে প্রাপ্ত পার্সেন্টেস বেড়ে যাবে তেমনি হু হু করে বাড়বে ঘুষখোরদের ঘুষের রেট।বাড়বে চাঁদাবাজদের চাঁদাবাজীর রেটও। আর এত বাড়াবাড়ির মধ্যে, যানজট কমবে, গাড়ী কেনা কমবে বা গাড়ী চালানো কমবে-গন্ডমূর্খরাই কেবলমাত্র একথা বলতে পারে।
পাঠক লাল গোলদার
২৬ আগষ্ট ২০১৪

