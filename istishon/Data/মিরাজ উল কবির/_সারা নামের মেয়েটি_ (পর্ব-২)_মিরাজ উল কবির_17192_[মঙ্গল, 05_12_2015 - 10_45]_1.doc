_সারা নামের মেয়েটি_ (পর্ব-২)


আমার সামনে যিনি বসে আছেন তার নাম আব্দুল জব্বার। জব্বার সাহেব বাহাদুর শাহ কলেজের গণিতের প্রভাষক। আর দশটা গণিতের স্যারের মতো তিনি রাগী কিংবা গম্ভীর প্রকৃতির নন। বেশ হাসিখুশি এবং রসিক প্রকৃতির মানুষ।
তবে এ মুহূর্তে তিনি বেশ গম্ভীর হয়ে পত্রিকা পড়ছেন। তার বসার চেয়ারের পাশেই একটা ছোট্ট টুলের ওপর চায়ের কাপ রাখা। কাপ থেকে ধোঁয়া বেড়োচ্ছে না। হয়ত ঠান্ডা হয়েছে। তিনি চায়ে চুমুক দিচ্ছেন না। সম্ভবত তিনি এর চেয়েও বেশি ঠান্ডা চা খেতে অভ্যস্ত। 
স্যার মুখ না তুলেই গলার স্বর বেশ গম্ভীর করে বললেন, কি রে...। এসেছিস?
আমি আমার কণ্ঠস্বরে অত্যধিক ভদ্রতার রস ঢেলে দিয়ে জবাব দিলাম, জ্বী, স্যার, এসেছি।
'তোকে কয়েকটা কথা জিজ্ঞেস করবো। ঠিকঠাক উত্তর দিবি', স্যার পূর্বের ন্যায় গম্ভীর্য বজায় রেখে বললেন।
আমি আমার ডান হাত সামনের দিকে প্রসারিত করে বলতে শুরু করলাম,যাহা বলিব সত্য বলিবো, সত্য বলিয়া মিথ্যা বলিবো না।
স্যার তীক্ষ্ণ দৃষ্টিতে আমার দিকে তাকালেন। তার ঠোঁটের কোণে হাসি চমক দেওয়া মাত্রই তিনি শেষ মুহূর্তে নিজেকে সামলে নিলেন। খুক খুক করে কেশে নিয়ে আবার পূর্ববৎ গাম্ভীর্যের সাথে বললেন, তেন্দ্রামী করবি না। চুপচাপ যা বলছি তার উত্তর দে। তুই নাকি রোজ রাস্তার মোড়ে দাঁড়িয়ে থাকিস?
এতক্ষণে স্যারের মতলব বুঝতে পারলাম। সারা মেয়েটা স্যারকে বিচার দিয়েছে। হোক, প্রিয় মানুষের সাত খুন মাফ। আমি হাসি হাসি মুখ করে বললাম,"জ্বী স্যার।"
স্যার আমার হাসিমুখ দেখে বিরক্ত হয়ে বললেন, কেন দাঁড়িয়ে থাকিস? রাস্তায় দাঁড়িয়ে ঘাস কাটিস?
আমি আমার হাসিমুখে মুহূর্তেই অসহায়'এর ছাপ এনে বললাম,"স্যার, সারা আমাকে দাঁড়িয়ে থাকতে বলছে।"
স্যার আমার কথা শুনে অবাক হলেন। তিনি তিনি চশমার উপর দিয়ে আমার দিকে ফ্যালফ্যাল করে তাকিয়ে রইলেন।
আমি অসহায়ত্বের ছাপ আরো গাঢ় করে বললাম, স্যার, আমি ওর কাছে একটা নোট চেয়েছিলাম। ও বলেছে সপ্তাহে ৬দিন ডাস্টবিনের পাশে দাঁড়িয়ে থাকতে। ৭ম দিনের দিন আমাকে নোট দিবে।
স্যার কণ্ঠস্বর নরম করে বললেন, কতদিন হলো?
আমি না শোনার ভান করে বললাম,জ্বী.. স্যার??
-বললাম কতদিন হলো এভাবে দাঁড়িয়ে আছিস?
- আজকে দাঁড়ালে ৬দিন হবে। কাল নোট পাবো।
স্যার একটা ও-সূচক ধ্বনি উচ্চারণ করে আমার সামন থেকে উঠে গেলেন।
কিছুক্ষণ পর স্যার আবার আমার সামনে এসে বসলেন। আমার দিকে একটা খাতা এগিয়ে দিয়ে বললেন,কিসের নোট লাগবে এখানে লিখে দে। আমি নিয়ে রাখবো, তুই এসে আমার বাসা থেকে নিয়ে যাস।
আমার মাথায় যেন সপ্তম আকাশ ভেঙে পড়লো। স্যারের মেয়ে "সারা" মেডিকেলের ছাত্রী। 'বি' তে 'বায়োলজি' হয় এটা ছাড়া আমি এই সাবজেক্ট সম্পর্কে আর কিছুই জানি না।
আমার কপাল ঘামতে শুরু করলো। কাঁপা কাঁপা হাতে কলম ধরলাম। 
- লিখ, তাড়াতাড়ি লিখ।
- স্যার, খুব পানি পিপাসা পেয়েছে। কিছু মনে না করলে একটু পানি খেতাম।
- তুই লিখ তাড়াতাড়ি , আমি পানি আনছি।
স্যার পানি আনতে রান্নাঘরে গেলেন। আমি হাঁফ ছেড়ে বাঁচলাম। খাতায় বেশ বড় বড় করে লিখলাম,"স্যার, নোট লাগবে না।"
তারপর এক দৌড়ে স্যারের বাসা থেকে বের হলাম।
সারা'র ফেরার সময় হয়েছে। ডাস্টবিনের সামনে গিয়ে দাঁড়াতে হবে..।

