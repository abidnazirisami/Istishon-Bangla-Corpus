_চানাচুর বৃত্তান্ত_


আমার চোখ দিয়ে পানি পড়ছে। শুধু পড়ছে না, গলগল করে পড়ছে।
চোখ দিয়ে পানি পড়ার কারণ দুঃখ না, রাগও না। কারণ হলো- ঝাল।
আমার সামনে বাটিভরতি চানাচুর। পরীক্ষা উপলক্ষে আব্বু নিজে দায়িত্ব করে কিনে এসেছেন। তিনি চানাচুরগুলোর নাম দিয়েছেন "স্পেশাল চানাচুর"। ঘুম-নিরোধক হিসেবে এই চানাচুরের জুড়ি নেই। এটাই নাকি স্পেশাল চানাচুর নামকরণের সার্থকতা।
আব্বু কিছুক্ষণ আগে বাটিভরতি চানাচুর এবং এক গ্লাস পানি আমার পড়ার টেবিলে রেখে বললেন,"বেটা, এই নে স্পেশাল চানাচুর। আগেই আবার সব খেয়ে সাবাড় করিস না যেন! পড়তে পড়তে যখন ঘুম ধরবে তখন খাবি আর এক চুমুক পানি খাবি। দেখবি, ঘুম কেটে গেছে।"
আব্বু রুম থেকে বেড়ুনো মাত্রই আমি মুঠি ভর্তি চানাচুর মুখে পুড়ে চিবুতে লাগলাম। কিছুক্ষণের মধ্যেই বুঝতে পারলাম, আমি চানাচুর চিবুচ্ছি না, মরিচের গুড়া চিবুচ্ছি।
ঝালে মুখ রক্তবর্ণ হয়েছে। আয়নায় নিজের মুখ দেখতে গিয়ে একটা জ্বলন্ত অগ্নিকুণ্ড ছাড়া কিছুই দেখে পেলাম না। 
মুখে অবস্থা পরিবর্তন করার বেশ জরুরী। নয়ত কোন সাংবাদিক দেখে ফেললে ভীষণ কেলেঙ্কারি হয়ে যাবে। আমার মুখের ছবি তুলে শিরোনামে দেবে - গাইবান্ধা জেলার এক প্রত্যন্ত অঞ্চলে ভয়াবহ অগ্নিকুণ্ডের সন্ধান মিললো।
যাইহোক, অগ্নিকুণ্ডের অগ্নুৎপাত বন্ধের স্বার্থে এ পর্যন্ত ছত্রিশ গ্লাস পানি খেয়েছি আর একুশবারের মতো বাথরুম গেছি। আমার এ প্রচেষ্টা আগামী ২৬ ঘণ্টা পর্যন্ত অব্যাহত থাকবে।

