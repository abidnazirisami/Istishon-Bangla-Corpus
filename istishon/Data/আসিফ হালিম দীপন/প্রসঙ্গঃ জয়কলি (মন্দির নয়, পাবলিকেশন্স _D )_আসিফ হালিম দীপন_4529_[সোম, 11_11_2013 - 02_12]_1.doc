প্রসঙ্গঃ জয়কলি (মন্দির নয়, পাবলিকেশন্স _D )


 “বুয়েট, মেডিকেল ও বিশ্ববিদ্যালয় ভর্তি পরীক্ষার প্রায় শতভাগ প্রশ্ন কমন ও নিশ্চিত চান্স পেতে জয়কলি’র বই পড়ুন। জয়কলি’র বই পড়লে অন্য কোন বই, নোট, লেকচার শিট, প্রাইভেট কিংবা কারো সাহায্য নিতে হয় না।”
- প্রথম আলো, পৃষ্ঠা ২১ কলাম ১, ০১ নভেম্বর ২০১৩।
১৪ অক্টোবর ২০১১, ঢাকা বিশ্ববিদ্যালয়ের ক ইউনিটের ভর্তি পরীক্ষা। ইঞ্জিনিয়ারিং অ্যাডমিশন কোচিং এর বদৌলতে জীববিজ্ঞান বই দুটার সাথে বিম্পি-আম্লিগ সম্পর্ক হয়ে গেছিলো বেশ আগেই, হাড়ে হাড়ে ব্যাপারটা অনুভব করলাম ১২ তারিখ রাতে। কি করবো কিচ্ছু মাথায় আসছিলো না। হঠাৎ মনে হলো, নীলক্ষেতে একটা ঢুঁ মেরেই দেখি। পরদিন সকালে চলে গেলাম, সাথে বন্ধু আতিক। কয়েক দোকান ঘুরে, দোকানীর সাথে কথা বলে একটা নাম মুখস্ত হয়ে গেলো, জয়কলি। কিনলেই নাকি ঢাবি নিশ্চিত। ঘেঁটেঘুঁটে শেষমেশ কিনেই ফেললাম একটা। জিনিসটা আসলে বিশেষ কিছুই না, গত ১১/১২ বছরের ক ইউনিট পরীক্ষার প্রশ্ন সংকলন। বাসায় এসে প্রথমেই জীববিজ্ঞানের প্রশ্নগুলি ছিঁড়ে আলাদা করে ফেললাম। রাতে ঘণ্টা দুয়েক দেখে নিলাম। পরদিন সকালে পরীক্ষা, আব্বুর সাথে গেলাম কার্জন হলে, সিট ছিলো পরিবেশ, মৃত্তিকা আর জলবায়ুবিজ্ঞান বিভাগে। যা তা রকমের ভালো হলো পরীক্ষা। রেজাল্ট বের হওয়ার পর দেখি বায়োলজিতে সবচেয়ে বেশি! (সম্ভবত ২৭ স্কোর ছিলো ৩০ এ।) আমি হেসেই খুন, সেলিব্রেট করবো কি!
মূল প্রশ্নটা এখন করি, ক্রেডিটটা কার এখানে? আমার মতে, ক্রেডিটের ৮০% ওই জয়কলির। না, আমি কাউকে উৎসাহিত করছি না ওটা কিনতে; বরং আঙ্গুল তুলছি ওই ভর্তি পরীক্ষাটার দিকে যেখানে আমার মতো একজন ফিজিক্স থেকে বায়োলজিতে বেশি স্কোর করে, স্রেফ আগের কয়েকটা বছরের প্রশ্নের জ্ঞানে! জয়কলি’রা তো ব্যবসা করবেই, প্রশ্নকর্তারা যদি ৩০টার মধ্যে ২৮টা প্রশ্নই রিপিট করেন!
এতো গেলো আমার নিজের অভিজ্ঞতার কথা, গতকাল পত্রিকাটা হাতে নিয়ে নিচের বিজ্ঞাপনটা দেখলাম।

মেডিকেলে এই বছর ১০০টার মাঝে ৯৮টাই রিপিট! বুঝলামনা, এটা মেধা যাচাই হলো নাকি লটারি হলো! এইচএসসি পরীক্ষার ওপর বিশ্বাস নেই বলেইনা এই ভর্তি পরীক্ষাটা নেয়া, তাই নয় কি? কিন্তু এতেও যদি ওই ‘কমন পড়া’র ভূতটা থেকেই গেলো, তবে কি ব্যাপারটা গাছের গোড়া কেটে আগায় পানি দেওয়ার মতো হয়ে গেলো না! কোন দিক দিয়ে এটাকে, একটা সুষ্ঠু এবং সঠিক পরীক্ষা পদ্ধতি বলা যায়, কেউ বলতে পারবেন কি?

