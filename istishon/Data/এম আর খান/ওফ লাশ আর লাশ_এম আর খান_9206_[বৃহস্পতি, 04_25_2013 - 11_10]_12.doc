ওফ লাশ আর লাশ


‘আমার পা কেটে বাহির করো, আমি আর সইতে পারি না…’ ধ্বংসস্তূপের ভেতর শোনা যাচ্ছে এক নারীর এমন আর্তনাদ। উদ্ধারকারীরা তাকে দেখছেন ভেঙে পড়া দেয়ালের ফাঁকে। কেউ হাত দিয়ে এ নারীকে উদ্ধারের আশ্বাস দিচ্ছেন। কেউ চিৎকার করে। গার্মেন্টের এ নারী চাপা পড়ে আছেন ভেঙে পড়া বিশাল এক দেয়ালের মাঝে। গতকাল বেলা সাড়ে ৩টায় ধসে পড়া ভবনের পেছনের দিকে গিয়ে দেখা গেছে, এ নারীর বাম পায়ের হাঁটুর উপরে একটি বড় দেয়াল। ভালোভাবে মাথা উঁচু করতে পারছেন না। কারণ আরেকটু উপরে ধসে পড়া আরেকটি দেয়াল। সারামুখ তার কংক্রিটের ধুলোয় ঢাকা। কখনও একটু উঠে বসেন। কখনও আবার শুয়ে পড়েন। এক তীব্র যন্ত্রণায় আর্তনাদ করছেন এ নারী।
বেলা ৪টায় ভবনের পেছন দিকে ধসে পড়া দেয়ালের পাশে একসঙ্গে চারজন নারী মোবাইল টর্চ জ্বেলে এ প্রতিবেদকের দৃষ্টি আকর্ষণ করেন। আটকে পড়া এ ৪ নারী প্রতিবেদকের দৃষ্টি আকর্ষণ করে বলেন, ‘‘আমাদের সঙ্গে ২ জন মারা গেছেন, আমরা এখনও বাঁইচা আছি। আমাদের ৪ জনের মধ্যে ২ জনের পায়ের ভেতর দিয়ে একদিক দিয়ে রড ঢুকে আরেক দিক দিয়ে বাহির হইয়া গেছে।’ আটকে পড়া অনেকেই আকুতি করে উদ্ধারকারীদের দৃষ্টি আকর্ষণ করে বলেন, ‘‘আমাদের হাত-পা কেটে হলেও বাহির করুন।

ওফ আসলেই.... সকাল বেলা পত্রিকার পাতা খুলেই শুধু লাশ আর স্বজনদের আহাজারির ছবি। এসব দেখতে যেমন কষ্ট লাগছে পড়তেও আরো কষ্ট লাগছে। আর কতটা প্রান গেলে গার্মেন্টস মালিকদের, সরকারের বুদ্ধির উদয় হবে? আজো কি তারা নড়ে চড়ে বসবে না। প্রধানমন্ত্রী বলছেন এটা দূর্ভাগ্যজনক। কথাটা আমি আসলে মানতে পারছিনা দু:খিত। এটা দূর্ঘটনা নয় নিশ্চত হত্যা। তা না হলে ভবন ধ্বসে পরার আগের দিন গার্মেন্টস শ্রমিকরা পরের দিন কাজ করার আপত্তি জানালেও কেন গার্মেন্টস কর্তৃপক্ষ শ্রমিকদের কাজে আসতে বাধ্য করে এভাবে মৃত্যুর দিকে ঠেলে দিল। দোষি সবকটা শুয়োরের উপযুক্ত শাস্তির দাবি করছি।

