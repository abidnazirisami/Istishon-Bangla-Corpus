 _চট্টগ্রামে সকল প্রাইভেট ক্লিনিক এবং চেম্বারে অনির্দিষ্টকালের জন্যে চিকিৎসা সেবা বন্ধ রাখার ঘোষণা দিয়েছেন চিকিৎসকরা_


খবর - “চট্টগ্রামে সকল প্রাইভেট ক্লিনিক এবং চেম্বারে অনির্দিষ্টকালের জন্যে চিকিৎসা সেবা বন্ধ রাখার ঘোষণা দিয়েছেন চিকিৎসকরা”
এই ধর্মঘট ডাকার কারন হচ্ছে এক চিকিৎসককে কারাগারে পাঠানোর প্রতিবাদে তার মুক্তির দাবিতে সারা চট্টগ্রামের সব ক্লিনিক আর চেম্বারে চিকিৎসা সেবা বন্ধ রাখছেন তারা।
গত বছর একটা বেসরকারি ভার্সিটির এক ছেলের (নাম সম্ভবত আমিনুল ইসলাম) মলদ্বারে অপারেশনের সময় ওই ছাত্রের মলদ্বারে একটা সূচ থেকে যায়। পরে ভারতে নিয়ে অপারেশন করে ওই সূচ বের করা হয়। এ বছরের জানুয়ারিতে ছেলের মা মামলা করেন আদালত সেই চিকিৎসকের বিরুদ্ধে আর আদালত ওই চিকিৎসকে কারাগারে প্রেরন করে।
আচ্ছা আপনারা কোন যুক্তিতে চিকিৎসা সেবা বন্ধ রেখে এতোগুলো মানুষের ভোগান্তি বাড়াচ্ছেন? চিকিৎসা সেবা বন্ধ করে দিলে লোকজন ধুকে ধুকে মরবে আর সরকার আপনাদের দাবি মেনে নেবে এই যুক্তিতে? বাহ!
সামান্য রিকশা ভাড়া ৫ টাকার বেশি চাওয়ার অপরাধে আমরা রিকশাওয়ালার গায়ে হাত তুলতে দ্বিধা করিনা আর আপনাদের চেম্বারে যখন যাই, আপনাদের এসিস্টেন্টের বাজে ব্যবহার সহ্য করে, ঘন্টার পর ঘন্টা বসে থেকে আপনাদের সাথে সাক্ষাত করি। সাক্ষাত শেষে সামান্য সর্দি-কাশির জন্যেও পকেট থেকে চুপ করে কচকচে একটা ৫০০ টাকার নোট বের করে দেই। দেয়ার সময় হয়তো অস্ফুট স্বরে “কসাই” বলে গাল দেই। কিন্তু তারপরও নীরবেই ত্যাগ করি আপনার চেম্বার। কখনো টাকা বেশি নেয়ার আপরাধে আপনাদের গায়ে কেউ হাত তুলেনি, হয়তো তুলেছে কেউ কেউ কিন্তু সঙ্খ্যাটা খুবই কম। আপনাদের কসাই বলা ঠিক না কারন আপনারা অনেক কষ্টে পড়াশুনা করে পাস করেন, ডাক্তারি পড়াশোনা আসলেই অনেক কষ্ট আমরা জানি। তারপরও আমরা ডাকি। কারন কিছু ডাক্তারের ব্যবহারে।
আমাদের স্রষ্টা সৃষ্টিকর্তা হলেও পৃথিবীতে এই দেহের রক্ষনাবেক্ষনের জন্যে আমরা আপনাদের কাছে যাই,তাই আপনাদের অনেক সম্মানও করি। এই তার প্রতিদান? সহকর্মী বাঁচাতে অচল করে দিলেন চিকিৎসা ব্যবস্থা? ওই ছেলের মা তো ওই চিকিৎসকের গায়ে হাত তুলেন নি, আইনের প্রতি শ্রদ্ধা রেখে মামলা ঠুকে দিয়েছেন। আর আপনারা তাকে বাঁচাতে এমন ঘৃণ্য পথ বেঁছে নিলেন? ওই ডাক্তারের দোষ না থাকলে আইনি পথে মুক্ত করে আনুন তাকে।
আপনারা যারা বড় বড় চিকিৎসক আছেন সবাই পাশ করেছেন বাংলাদেশের নামকরা সরকারী কোন মেডিকেল থেকে। বলতে গেলে নামমাত্র খরচে। কে এই খরচ যোগায় জানেন তো? তাও মনে করিয়ে দেই- সাধারণ জনগণের ট্যাক্সের টাকা! তো চিকিৎসা সেবা যে বন্ধ করে দিলেন কষ্টটাও আপনারা দিচ্ছেন কাকে? সেই জনগণকেই !
আজকে অনেক রোগী অসুস্থ শরীর নিয়ে আপনাদের চেম্বারে যেয়ে ফেরত আসবে। অনেক রোগীর অবস্থা সংকটাপন্ন হয়ে যাবে তাও কিছু বলতে পারবেনা। কাকে বলবে ? আমাদের তো আর হাতিয়ার নেই যে আমার বাবা মারা গেলে সারাদেশ অচল করে দিবো আর জনগণের ভোগান্তি সৃষ্টি করছি দেখে সরকার আমার দাবি মেনে নেবে!
সূচটাও আপনাদের ছেলে-মেয়ের ভেতর হয়তো ছিলনা তাই আপনারা বুঝবেন না। হয়তো শ্বাসকষ্ট নিয়ে আপনার বাবা আজকে চেম্বারে গিয়ে চিকিৎসক না পেয়ে ফেরত আসবেননা তাই আপনারা বুঝবেন না। হয়তো এক্সিডেন্টের রোগী ধুঁকতে ধুঁকতে আপনাদের ক্লিনিকের দরজায় মারা যাবে আপনারা বুঝবেন না। এদের জানের বিনিময়ে হলেও সরকারকে চাপে ফেলে আপনাদের সহকর্মীকে আপনারা মুক্ত করে আনবেনই! আপনারা সরকারের কাছে দাবি জানাতে পারতেন, পারতেন অন্য কোন পথে যেতে। নাহ আপনারা ওই আমজনতাকেই ঢাল হিসেবে সামনে নিলেন। অভিনন্দন আপনাদের! 

