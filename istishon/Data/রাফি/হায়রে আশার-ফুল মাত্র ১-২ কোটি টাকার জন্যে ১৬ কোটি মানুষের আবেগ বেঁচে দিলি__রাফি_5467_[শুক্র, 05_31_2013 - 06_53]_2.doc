হায়রে আশার-ফুল মাত্র ১-২ কোটি টাকার জন্যে ১৬ কোটি মানুষের আবেগ বেঁচে দিলি_


পত্রিকা পেছন থেকে পড়ার অভ্যাস আমার। আজকে ঘুম থেকে উঠে মাত্র প্রথম আলো হাতে নিয়ে খেলার পাতা উল্টালাম। খুলে আমি অবাক। কয়েকদিন ধরে ব্লগ-ফেসবুকে বাংলাদেশের ক্রিকেটে ফিক্সিং নিয়ে তোলপাড় আর প্রথম-আলোর মত্র পত্রিকা এটাকে গুরুত্তই দিলো না !! একটু পরই আমার ঘোর কাটলো যখন উল্টাতে উল্টাতে প্রথম পাতায় চলে এলাম। প্রথম পাতার ৭০ ভাগ জায়গা জুড়ে শিরোনাম বাংলাদেশ ক্রিকেটের কলঙ্ক নিয়ে !!
বাংলাদেশ যখন বড় বড় ম্যাচ জিতে তখন এই প্রথম পাতায় বাংলাদেশ ক্রিকেট নিয়ে আবেগঘন লেখা দেখে আমাদের চোখ ছলছল করে খুশিতে। আজকে এই সংবাদ দেখে কি অনেক ক্রিকেটপ্রেমীর বুকে ছুরির ফলার মতো বিঁধছে না? 
আশরাফুল আমাদের "আশার ফুল" থেকে "ধুতরা ফুল" হয়ে গেছে ......ঘটনা যদি সত্যি হয়ে থাকে তাহলে আশরাফুল এখন বাংলাদেশ ক্রিকেটের বিষ। সবাই চাইবে আশরাফুল নামক ধুতরাফুলের কলঙ্ক বাংলাদেশ ক্রিকেট থেকে মুছে ফেলতে...আবার মনে প্রানে চাইবে কোন এক দেবদূত এসে এই ঘটনা মিথ্যে প্রমান করে দিক। বেঁচে যাক বাংলাদেশের ক্রিকেট, ক্রিকেট প্রেমীদের আবেগ থাকুক শুধু ক্রিকেটারদের জন্যে ভালোবাসাময়।
এই ছেলেটাই সর্ব টেস্ট সেঞ্চুরিয়ান...
কার্ডিফে অস্ট্রেলিয়াকে হারিয়ে দিল যখন অস্ট্রেলিয়ার স্বর্ণযুগ আর বাংলাদেশ চুনোপুঁটি...
সাউথ আফ্রিকাকে স্কুপ প্যাডেল দিয়ে কুপোকাত করলো আর আমরা অবাক হয়ে নতুন নতুন শট দেখছি আশরাফুলের।
ভারতকে কাঁপিয়ে যখন ১৫৪ রান করলো তখন সেঞ্চুরি আমরা কালে-ভদ্রে দেখি...
তখন সাকিব-তামিমরা ছিল না। সারা দেশ চেয়ে থাকতো আশরাফুলের ব্যাটের দিকে। এখন ১১ জনের কন্ট্রিবিউশনে জেতার মতো দল হয়ে উঠেছে আমাদের বাংলাদেশ কিন্তু তখন ওই এক আশরাফুলের ভাল-খারাপ খেলা জয়-পরাজয়ের নির্দেশক হয়ে ছিল।
আজকে আশরাফুল ফিক্সিং এর কারনে অভিযুক্ত। ঘটনা যদি সত্যি হয় তাহলে আশরাফুলকে কানের নীচে দুইটা দিয়ে বলতে ইচ্ছা করে - ক্যান রে ভাই? বাংলাদেশে হইছস বইলা কি মীর জাফরের রোলটা কারো না কারো প্লে করতেই হবে? তোকে কি কম দিছে দেশ? ধারাবাহিক খারাপ পারফমেন্সের পরও কি তোকে ধারাবাহিকভাবে দলে রাখে নাই? কয়টা টাকা পাইছস ফিক্সিং করে? পেপারে যেই হিসাব দেখলাম তাতে তো বড়জোর এক-দেড় কোটি হবে। 
হায়রে আশার-ফুল মাত্র ১-২ কোটি টাকার জন্যে ১৬ কোটি মানুষের আবেগ বেঁচে দিলি?

