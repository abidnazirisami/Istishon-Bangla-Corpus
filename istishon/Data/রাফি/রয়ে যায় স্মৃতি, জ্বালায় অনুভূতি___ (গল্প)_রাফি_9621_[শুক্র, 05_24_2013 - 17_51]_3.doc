রয়ে যায় স্মৃতি, জ্বালায় অনুভূতি___ (গল্প)


"নিশাদ উঠো ...প্লীজ একটু উঠো...নিশাদ ..."
টিএসসিতে বন্ধুদের সাথে বসে গীটার হাতে গান আর আড্ডা দিচ্ছিল নিশাদ।রাত তখন ৩টা ।
এতো রাতে মেয়েলি ভয়েস শুনে অবাক হল সে। আওয়াজটা ক্রমশ তীব্র আর কর্কশ হচ্ছে...
"নিশাদ আমি এক থেকে পাঁচ পর্যন্ত গুনবো।এর মধ্যে না উঠলে বেডশুদ্ধ তোমাকে নিচে ফেলে দেবো।।উফ উঠো না জান ..."
নিশাদ ঝাকুনিতে কেঁপে উঠলো। গলার স্বর চিনতে আর দেরী হল না। তার স্ত্রী লীন ডাকছে তাকে।
বুঝতে বাকি রইল না এতক্ষন স্বপ্ন দেখছিল সে।
-উফফ কালকে অফিস আছে , এখন ডাকাডাকি করছ কেন?
-দ্যাখো! আমার সাথে রাগারাগি করবা না।
-আচ্ছা ঠিক আছে বাবা,কিন্তু এতো রাতে তুমি ঘুমাওনি কেন?
-ঘুমোতে ইচ্ছে করছে না। যাও মুখ ধুয়ে আসো।
-পাগল নাকি এখন মুখ ধুতে যাবো কেন?
-উফফ! যাও মুখ ধুয়ে আসো, না হয় এখনি আবার ঘুমায়ে যাবা।
নিশাদ জানে, এই মেয়ের মাথায় একবার যা ভুত চাপে তাই করা-ই লাগবে।তাই কথা না বাডিয়ে ওয়াশরুমের দিকে গেল সে।
 এই ফাকে সংক্ষেপে ওদের পরিচয়টা দিয়ে নেই,নামকরা মোবাইল ফোন সেবাদাতা প্রতিষ্ঠানের এক্সিকিউটিভ অফিসার নিশাদ ...আর তার স্ত্রী লীন।আট বছরের প্রেম শেষে বিয়ে করেছে দু'বছর হতে চলল।মোটামুটি ভালোই আছে এখন। এতো বছরেও প্রেম কমেনি একটুও...লীন অনেকটা পাগলাটে,কোন কিছুতেই তার সিরিয়াসনেস কাজ করেনা। আর নিশাদ অনেক ঘুমকাতর।তাই অফিসের কাছেই ফ্ল্যাট নিয়েছে।
 ওয়াশরুম থেকে বেরিয়ে লীনের ওডনায় মুখ মুছে দিল নিশাদ ।
-উফফ! কি যে করো না বাচ্চাদের মতো।
-হুমম... হাজির ম্যাম।বলুন এবার আর কি কি করতে হবে?
-বলছি...চলো বারান্দায় যাই।
মুখে ন্যাকা কান্না কান্না ভাব ফুটিয়ে তুলল নিশাদ।আজ এতো সহজে তাহলে আর ঘুমোতে দিচ্ছেনা লীন ...
 কিন্তু বারান্দায় গিয়েই মনটা খুশি হয়ে গেল তার। নিচে চট বিছিয়ে বসার ব্যাবস্থা করেছে লীন। অবাক হল নিশাদ।
-খেয়ে দেয়ে আর কাজ নেই ? এতো রাতে এসব কখন করলা তুমি?
-রাতের বেলা ইন্টারভিউ দিতে পারবো না। তুমি এখানে চুপচাপ বসে থাকো, আমি আসছি ৫ মিনিট।
কি আর করা। অনেক ভালোবাসে এই পাগলটাকে। তাই হুকুম পালন করতে থাকলো।
পাশেই গিটারটা রাখা ছিল।কেন জানি ওটা নিয়ে এই মধ্যরাতেও নাডাচাডা করার ইচ্ছে হল তার।
টুংটাং আওয়াজ তুলছিল। আর স্মৃতি হাতডানো...প্রথম যেদিন দেখা হলো ওর সাথে...
 তখন মাত্রই কলেজের গন্ডি পেরিয়ে ভার্সিটিতে উঠা। সবকিছু অচেনা।কারো সাথে তেমন খাতির হলোনা।ওকে প্রথম দেখি ক্যাফেটেরিয়ায়। দেখতে অনেক সুন্দরী হলেও কেন জানি আমি তেমন আহামরি কিছু খুজে পেলাম না তার মধ্যে। কিন্তু ওর মধ্যে যে চঞ্ছলতা দেখেছিলাম সেটিই বোধহয় তার জন্যে আমার মধ্যে জায়গা করে নিতে থাকল। প্রথম দেখার পর যা হয় আর কি ,এরপর সবখানে কেন জানি আমার সামনে পডছিল সে। পরদিন ক্লাসে ঢুকে দেখি সে বসে আছে বেঞ্ছের এক কোনায়। পাশে সিট খালি। ভাবলাম একটু বসি। 
বসেই বললাম, "এই মেয়ে কালকে কথা না বলে চলে গেলা ক্যান? তোমাকে আমার অনেক ভালো লেগেছে আর চোখে এতো মেকাপ করো কেন? যাক গে...আর তোমাকে না বলেছি আমার জন্যে ডান পাশে জায়গা রাখতে তুমি বাম পাশে রাখলা ক্যান?" এক নিঃশ্বাসে কথাগুলো বলেছিলাম।
কথা শুনে ভ্যাবাচ্যাকা খেয়ে গেল সে , "এই ছেলে অদ্ভুত তো !! কি বলছ আবোলতাবোল ?"
- যাক কানে শোনো তাহলে, আমি তো ভাবলাম শুনতেই পাও না!
-অনেক হইছে। জাস্ট শাট আপ ! আমার সাথে ফাজলামো করবে না বলে দিলাম।আর এখানে আরেকজন বসবে,দেখছনা ব্যাগ রাখা? তুমি পেছনে কোথাও গিয়ে বস।
তারপরও আমি বসেই রইলাম।পকেট থেকে চুইংগাম বের করে মুখে দিলাম।এসব ব্যাপার মেয়েদের একেবারেই পছন্দ না জানা আছে।
তারপরও আমার উঠার কোন লক্ষ্মণই না দেখে রাগে গিজগিজ করতে করতে কিছু না বলে পিছনে গিয়ে বসলো।
ভাবতে ভাবতে হটাত আবার কারো ডাকে ঘোর কাটলো নিশাদের ...
-বাহ! মাত্র পাঁচ মিনিটের জন্যে গেলাম আর এরই মধ্যে আপনি পুরাতন প্রেমিকাদলের কথা ভাবা শুরু করে দিয়েছেন, তাই না ?!
হাতের কফির মগ দুটো নামিয়ে রাখলো লীন।
-নাও কফি খাও।সারারাত আমাকে গল্প শোনাতে হবে।আমার ঘুম আসছে না তাই তুমিও ঘুমোতে পারবে না আজকে। নীলের পেটে চিমটি দিয়ে বলল লীন।
-আওউচচচ......! লাগছে তো বাবা।
কফির মগ হাতে নিয়ে ইচ্ছে করেই বানিয়ে বানিয়ে ভুতের গল্প বলা শুরু করল নিশাদ।জানে একটু পরই ভয়ে ওর কাঁধে মাথা রাখবে লীন। তারপর ঘুমিয়ে যাবে। শেষ রাতে ঘুমাতে গেল ওরা। 
 সকালে উঠে রেডি হয়ে নিল নিশাদ। একটু পরেই অফিস। লীনকে ডিস্টার্ব করতে ইচ্ছে করলো না।তাই ঘুম থেকে না ডেকে আজ নিজেই নাস্তা বানিয়ে খেয়ে নিল। রুমে এসে আস্তে করে স্ত্রীর কপালে চুমু খেলো সে। এরপর বেরিয়ে গেলো।
ঘুম থেকে উঠে টেবিলে হাত দিল লীন। জানে পাগল্টা প্রতিদিনই কবিতা রেখে যায় ওর জন্যে...
"ঘুমাস কেন একলা তুই?
ইচ্ছে করে একটু ছুঁই
আয় ছুটে আয় আমার বুকে;
তোকে ডাকি লক্ষ মুখে।"
হেসে গডাগডি খেলো লীন; কি সব বাচ্চাদের মতো কবিতা লিখেছে!
নিশাদ অফিসে চলে গেলে বড্ড একা লাগে তার।তাই বসে বসে সারাক্ষণ ওকে এটা ওটা মনে করিয়ে দেওয়া।দুপুর হলেই মেসেজ "প্লীজ জলদি খেয়ে নাও" ...আর সিগারেট কম খাওয়ার তাগাদা দেওয়া তো আছেই।অফিস টাইমে ফোন অনেক কম রিসিভ করে নিশাদ।
লীনের মেজাজ খারাপ হয়! এক মিনিট কথা বললে কি এমন দোষ হত! আবার পরক্ষণেই ভাবে, ওরই বা দোষ কি! অফিস টাইমে ব্যক্তিগত কথা বলতে দেখলে বস ওকে সাইজ করে দেবে! থাক বাবা দরকার নেই! সময় মতো অফিস শেষে বাসায় ফিরলেই হবে! আর জানে নিশাদের কাছে এই মেসেজগুলো অনেক দামি কোন গিফট থেকেও প্রিয়।
হঠাৎ সেল ফোনটা বেজে উঠলো লীনের। নিশাদ অফিস টাইমে কল ব্যাক করেছে! কর্পোরেট রোবটটা দেখি মানুষ হয়ে গেছে! ফোন ধরে নিশাদকে কিছু বলতে না দিয়ে আগেই বলে উঠলো লীন...
-হ্যালো...কি কর? আমার ভালো লাগছে না কিছু। তুমি কখন আসবা?
-আসব না আজকে! ফোন দিয়েছ কেন?
-আমার জানটার খবর নেয়ার জন্য! সকালে না ডেকে চলে গেলা ক্যান? মিস ইউ!
-কি বলে! অফিসে এসেছি মাত্র কিছুক্ষন হলো। এরই মধ্যে মিস!
-আজকে অফিস করা লাগবে না।চলে আস না! তোমার বসকে বল শরীর ভালো লাগছে না। এত কাজ করে কি হবে!
-দ্যাখো আমার এখন ঢং করার সময় নাই! বাইরে এসে কথা বলছি। ফোন রাখ।
- না রাখব না। রাখব না। রাখব না। তুমি আমার সাথে মিসবিহেভ করতেছ!
আজকের পর আর জীবনে ফোন দিবো না। দুপুরে খাবো না। আমাকে তো তোমার সহ্যই হয়না। থাকো এবার একা।
- এইরে সেড়েছে! সরি শোনা... সরি। লাভ ইউ তো ।
- খালি সরিতে হবে না।
-তো পাপ্পি! কিভাবে?.. ফোনে!
-হ্যাঁ! দিবা কি না বল।
-ওকে দিচ্ছি বাবা দিচ্ছি!
 ফোন কাটার পর আবার কাজে ডুবে যায় নিশাদ। ঘণ্টা তিনেক পর আবার লীনের এসএমএস।রাগ ভেঙেছে তাহলে! এসএমএস পেয়ে আর কাজে মন বসলো না নিশাদের। সহকারীকে কাজ বুঝিয়ে দিয়ে গাডি নিয়ে সাঁই করে অফিস থেকে বেরিয়ে গেলো সে।লীন এরইমধ্যে কয়েকবার ফোন করল। বাসার প্রায় কাছাকাছি চলে আসায় ফোন আর ধরেনি। গ্যারেজে গাডি রেখে নামা মাত্র আবার কল।এবার ধরতে ইচ্ছে হল কেন জানি।
-এইতো...আমি সিডিতে।
-উফফ! সিডিতে উঠতে কে বলেছে? গেটের বাইরে আসো।
-তুমি ওখানে কেন?
-এসেই দ্যাখো না বাবা,এতো প্রশ্ন করছো কেন!
 বাইরে গিয়ে দেখল লীন রিকসায় বসে আছে।
-কি হল এভাবে কি দেখছো ? উঠো !
-কোথায় যাবে?
-ঘুরবো তোমাকে নিয়ে।
-এখন?
-জী স্যার ! এখন।
অফিস থেকে ফিরেছে তাই টায়ার্ড কিন্তু কি আর করা,পাগলটার কথার অবাধ্য হতে ইচ্ছে করেনা তার।
রিকসা ড্রাইভার বলল, "কই যাবো আপামনি?"
স্ত্রীর দিকে তাকালো নিশাদ... লীন হেসে দিলো; তারপর বলল মামা আপনার যেখানে ইচ্ছে নিয়ে চলেন, তিন ঘন্টা পর আমাদের এখানে আবার নামিয়ে দিলেই হবে...ঠিক আছে?
ধানমণ্ডি লেকের পাডে রিকশা থামাতে বলল নিশাদ। রিকশাওয়ালার পাওনা মিটিয়ে ভেতরে ঢুকলো দুজন।দিনগুলো স্বপ্নের মত কেটে যেত। প্রতিবারই এসব ছিল নতুন আনন্দের সূচনা।
প্রতিবারই যেন নতুন করে দেখা।
 লেকের পাশে বসলো দুজন।কিন্তু দুইজন দুইদিকে তাকিয়ে আছে।
-এই যে,শোনেন। নীরবতা ভেঙ্গে বলল লীন।
-এই যে বলেন!
-আপনাকে একটা কথা বলি?
-হ্যাঁ, বলেন না !
-নাহ বলবো না, আগে আপনি এদিকে তাকান তো!"
-ঢঙী মেয়ে কোথাকার !
-আচ্ছা, থাক, তাকিও না,লজ্জা লাগে!
-কী যে করো না!
-আচ্ছা তাকাতে হবে না চোখ বন্ধ করো।
-করলাম!
 আমরা বসে কথা বলছি । আর পাশ দিয়ে যাওয়া লোকজন যাচ্ছে । আমাদের কে দেখে ভাবছে আমরা প্রেমিক প্রেমিকা । ঠিক যেমনটা আমি ভাবতাম যখন এখানে আসতাম ।
জোড়া দের কে দেখে ভাবতাম কত সুখেই না ওরা আছে ! আর আজ আমাদের কে একসাথে দেখে ওরা নিশ্চয়ই এক কথাই ভাবছে ।
-আমি চাই আমার মেয়ে তোমার মতোই হোক, তোমার মতো হাসি !
-ছেলেও তো হতে পারে
-নাহ মেয়েই হবে দেইখো!
হ্যাঁ নিশাদের কথাই ঠিক হলো। মেয়ে কোলে নিয়ে নিশাদের মনে হলো পুতুল কোলে নিয়ে বসে আছে সে।
আর বলল, "..একেবারে আমার মতো হয়েছ! একটুও তোমার মায়ের মতো পচা না !!
-হাহ! ছিলে তো কালো ভুত। শোকর করো আমি বিয়ে করেছি তোমাকে; তা নাহয় তো হুতুম পেঁচার মতো বউ পেতা।
-আচ্ছা লীন... আমাদের মেয়ের নাম কি হবে?
-আমি স্মার্ট আর সুন্দর নাম রাখবো! তুমি তো খ্যাত নাম রাখবা!
-হম বলছে আপনাকে!
-আচ্ছা ঠিক আছে, দুইজন মিলে রাখি?
শেষমেশ দুজন মিলে নাম রাখল "নিতু"।
-----------------
চোখে বয়স ভারী হওয়ার চিহ্ন মোটা ফ্রেমের চশমা বসে গেছে। ড্রইং রুমে বসে টিভি দেখছিলেন নিশাদ সাহেব।দেখতে দেখতে নিতু অনেক বড হয়ে গেছে।
মেয়ে হলেও কখনো চলাফেরায় কিংবা স্বাধীনতায় ওকে খুব একটা বাঁধা দেয়নি বাবা-মা কেউই। তাই ও নিজেই বলে বাবা-মা ই ওর বেস্ট ফ্রেন্ড !
-বাবা আজ ফার্স্ট ভার্সিটিতে ক্লাস। টাকা দাও তো কিছু।
-দাডা! এটা পডা শেষ করি।
-দাও না বাবা,এতক্ষন দাডাতে পারবো না,তুমি এটা একটুপরে পডো।
-তোর মা'র মতো এতো অধৈর্য হইসিস কেন? আমার কিছু গুণ তো তোর মাঝে থাকা উচিত ছিল, নাকি? তোর মাকে বল , ওর ড্রয়ারে আছে।
বলেই থমকে উঠলো নিশাদ।এসব কি বলছে সে! নাহ তিন মাস আগে ইন্ডিয়া থেকে ফিরছিল নিশাদ,লীন আর নিতু। এয়ারপোর্ট থেকে বসায় যাওয়ার পথে আরিচায় সেই রোড এক্সিডেন্ট।
এরপর হসপিটালে নেওয়া হয় ওদের। নিশাদ ড্রাইভ করছিল আর পাশে নিতু। লীন বসেছিল পেছনের সিটে। বাসটা পেছন থেকে ওদের গাডিকে ধাক্কা দেয়। আর সাথে সাথেই ওদের জীবন থেকে হারিয়ে যায় লীন। নিতুকেও বাঁচানো যাবে না ভেবেছিল ডাক্তাররা। কিন্তু তিনদিন কোমায় থাকার পর সেও মৃত্যুর মুখ থেকে ফিরে আসলো। আর নিশাদকে একা করে দিয়ে আঁধারে হারিয়ে গেছে লীন ...
মেয়েকে বিদায় করে নিশাদের মনে পডে গেলো ভার্সিটির প্রথম দিনের কথা। এভাবে হয়তো তার মেয়েকেও কোন এক নিশাদ তাদের কাছ থেকে দূরে নিয়ে নিজের কাছে টেনে নিবে।
হয়তো তার গল্পটা বাবা-মায়ের মতো এতো মসৃণ নাও হতে পারে। কিন্তু মেয়ের স্বাধীনতার ব্যাপারে বাবা-মা দুজনই অনেক উদার।তারা যে বাঁধা পেরিয়ে এসেছে,
ওসব বাঁধা তার মেয়ের সামনে রাখতে চায় না...এতবছরেও তাদের মধ্যেও তাদের কখনো বড কোন ঝামেলা হয়নি।বন্ধুরা প্রায় বলতো "করছিস তো লাভ ম্যারেজ, এবার বুঝবা কতো ধানে কতো চাল।" কই সবই মিথ্যে করে দিয়ে এখনো তাদের ভালোবাসা অটুটই তো ছিল।শেষের দিকে এসে আর ভাবতে চায়না নিশাদ।আক্ষেপ করে যায় কেন তাদের শেষটাও শুরুর মতো হলো না! 

