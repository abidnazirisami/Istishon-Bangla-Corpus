কাহলিল জিবরান থেকে ০১ঃ প্রেমের গান


একবার এক কবি মনোহর একটা প্রেমের গান লিখলো। অনেকগুলো কপি করলো সে গানটার; তারপর তার বন্ধু বান্ধবী, পরিচিত সব নারী পুরুষের কাছে পাঠিয়ে দিল; এমনকি দূর পাহাড়ের পিছনে যে উর্বশী রমনী বাস করতো - যার সাথে কবির কেবল একবারই দেখা হয়েছিল - তার কাছেও পাঠালো। 
তারপর একদিন সেই সুন্দরী যুবতীর কাছ থেকে দুজন বার্তাবাহক একটা চিঠি নিয়ে এলো। চিঠিতে লেখা ছিল : 'আপনি যে প্রেমের গান লিখে আমাকে পাঠিয়েছেন তা আমার মন ছুঁয়ে গেছে। আমি আপনার জন্য আকুল হয়েছি। এখন আসেন, আমার মা বাবার সাথে কথা বলেন, যাতে আমরা আমাদের বাসর রচনা করতে পারি। '
এবং কবি চিঠির উত্তরে লিখলো, ' প্রিয় বন্ধু, এটা কবির হৃদয় হতে উৎসারিত প্রেমের গান ছাড়া আর কিছুই নয়; প্রতিটা নারীর তরে নরের এই গান গাওয়া। '
কাচের টুকরোর মতোন ভেঙে গেল যুবতীর মন। সে লিখে পাঠালো, 'প্রতারক, মিথ্যুক শব্দের কারিগর !! শুধু তোর জন্য, যতদিন বাঁচবো, আজ থেকে পৃথিবীর সমস্ত কবিদের ঘৃণা করবো। '
- -- কাহলিল জিবরান থেকে অনূদিত। ( The Love Song from Gibran's The Wanderer )

