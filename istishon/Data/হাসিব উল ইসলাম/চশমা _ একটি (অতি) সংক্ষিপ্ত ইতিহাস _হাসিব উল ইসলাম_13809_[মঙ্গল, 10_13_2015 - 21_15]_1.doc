চশমা _ একটি (অতি) সংক্ষিপ্ত ইতিহাস 


চশমা। চশমা কি আরেকটা চোখ? শব্দের উৎপত্তির দিকে চোখ রাখলে দেখা যায় বাংলা 'চশমা ' শব্দটা এসেছে ফারসি 'চশমাহ' থেকে, যার অর্থ 'চোখ '। বাংলা ভাষায় চশমা বলতে সাধারণত নাক ও কানের ওপর দন্ডায়মান দৃষ্টিসহায়ক যন্ত্রকে বুঝি যাতে দৃষ্টিশক্তির সাহায্যকারী কাচ সংযুক্ত থাকে। অতএব চশমাকে 'উপনেত্র' বলে বিলকুল চালিয়ে দেওয়া যায়। 
চশমা শুধুমাত্র দৃষ্টিসহায়ক যন্ত্রই নয়, ফ্যাশনের একটা অনুসঙ্গও বটে। আচ্ছা, প্রাগৈতিহাসিক মানুষেরা কি চশমা পরে ফ্যাশন করতো? গল্প সিনেমার সেইসব একচোখ কানা ডাকাত — যারা একটা অন্ধ চোখ কালো পট্টি দিয়ে বেঁধে রাখতো — এরকম করে কি মানুষ শুধু একচোখেও চশমা পরে? 
আজ থেকে দুই মিলিয়ন বছর আগে পশ্চিম এশিয়ার নিয়ান্ডার ভ্যালিতে বসবাসকারী নিয়ান্ডারথাল একটা মানুষকে আধুনিক ইটালিয় ডিজাইনে তৈরি চশমায় কেমন লাগবে? না, তাদের সময়ে এরকম কোন চশমা ছিল না। আর তারা চশমার কথা ভাবতেই পারতো না। চশমার মতো জিনিস ব্যবহারের ধারণা মানুষের মাথায় আসে তারও হাজার হাজার বছর পরে। নৃতাত্ত্বিক গবেষণায় দেখা গেছে প্রাগৈতিহাসিক কালের মানুষেরা সামুদ্রিক প্রানীর চামড়ায় তৈরি চশমার মতোন জিনিস ব্যবহার করতো। এগুলোতে কাচের বদলে চোখের সামনে খুবই ছোট্ট ফুটো থাকতো। আর্কটিক অঞ্চলের মানুষেরা এরকম চশমা ব্যবহার করার ক্ষেত্রে উল্লেখযোগ্য। 
চশমা প্রাগৈতিহাসিক কালের বিশেষ ধর্মীয় আচার্য থেকে শুরু করে আধুনিক কালের সেলিব্রিটি সবারই ফ্যাশনের অনুসঙ্গ । এমনকি মানুষ শুধুমাত্র একচোখে ( যে চোখটাতে কম দ্যাখে) চশমা ব্যবহার করেও ফ্যাশন করতো! এধরনের চশমাকে ইংরেজিতে বলে 'মনোকল '(monocle)। মনোকল একচোখের জন্য একটা গোলাকার চশমা। এর কোন ডাঁটি নেই। নাকের সাথে বিশেষ কায়দায় বাঁধিয়ে রাখা হতো। আর নিচের অংশ থেকে একটা সুতো ঝুলতো যার অপর প্রান্ত জামার বোতামে লাগানো থাকতো। নাৎসী বাহিনীর অফিসারদের ফ্যাশন থাকায় পরে মনোকলের ব্যবহার কমে গিয়েছিল। 
চশমার কথা বলবো আর ইতালির কথা বলবো না তা কি হয়! যারা চশমা ব্যবহার করেন তারা নিশ্চয়ই ইতালিয়ান ব্র্যান্ডের খোঁজখখবরও করেন? খ্রিস্টপূর্বাব্দ থেকে আধুনিকালের প্রায় সব ধরনের চশমার আবিষ্কারের সাথেই ইতালি জড়িত। 
 ছোট্টবেলায় নষ্ট বাল্বের ভেতরে জিনিসপত্র সাবধানে বের করে ফেলতাম।তারপর বাল্বটা পরিষ্কার করে অর্ধেক পর্যন্ত পানি ঢালতাম। এই বাল্বের পানির ভেতর দিয়ে তাকালে বইয়ের অক্ষরগুলো বড় বড় দেখাতো। রোমান নাট্যকার সেনেকা অনেকটা এরকম পদ্ধতিতে তৈরি চশমার সাহায্যে, কথিত আছে, রোমের সমস্ত বই পড়ে ফেলেছিলেন। তিনি আবার রোমের আমুদে সম্রাট নিরোর শিক্ষকও ছিলেন। প্রথম খ্রিস্টাব্দে সম্রাট নিরো এমারেল্ডের তৈরি লেন্সের চশমা ব্যবহার করে গ্ল্যাডিয়েটরদের খেলা দেখতেন। এসময় তাকে সঙ্গ দিতেন তার রানী। আরো মজার ব্যাপার হচ্ছে রোমের সৈনিকেরাও চশমা পরতো। পবিত্র রোমান সম্রাজের সৈন্যদের (প্রথম ম্যাকমিলান থেকে অষ্টম হেনরী পর্যন্ত) যুদ্ধেপোশাকের মস্তকাবরণীর সাথে যুক্ত থাকতো কনরাড সেইসেনহোফারের তৈরি বিশেষ ধরনের চশমা। 
গ্রামের থুত্থুরে বুড়ো দাদুরা গোল গোল কাচের কালো ফ্রেমের চশমা পরতেন একসময়। এখনো হয়তো অনেকেই পরেন। চশমার ডাঁটি ভেঙ্গে গেলে দাদুরা নাকের ওপর চশমা বসিয়ে কানের পাশ দিয়ে সুতো টেনে মাথার সাথে বেঁধে রাখতেন। দাদুদের এরকম ডাঁটিবিহীন চশমার মতোন গোল গোল কাচের প্রথম আধুনিক চশমা তৈরি হয় ইতালির পিসাতে খুব সম্ভবত ১২৮৫ থেকে ১২৮৯ খ্রিস্টাব্দের মধ্যে। এধরনের চশমার ফ্রেমের জন্য ব্যবহার করা হতো বিভিন্ন ধাতু, প্রাণীর হাড় অথবা শক্ত চামড়া। সন্ত কিংবা পন্ডিতদেরকে এই চশমার আবিষ্কারক হিসেবে ধরা হয়। এ ধরনের চশমা শুধু নাকের ওপর বসেই রাজত্ব করতো। নাক ও কান উভয়ের ওপর চেপে বসা ডাঁটিওয়ালা চশমা আসে আরো পরে। 
মধ্যযুগে চশমা কারা পরতো? চশমা কি শুধু দৃষ্টিসাহায্যকারী যন্ত্র হিসেবেই ব্যবহৃত হতো? ধরুন দ্বাদশ শতাব্দীর কোন বিচারক গোমড়া গোমড়া মুখে কালো সানগ্লাস পরে কোর্টে বসে আছে। কালো সানগ্লাস পরা বিচারক! সেই দ্বাদশ শতাব্দীর প্রেক্ষাপটে ভাবতেই কেমন লাগছে, না? কিন্তু চীনে ওসময়ে ঠিক এমনটাই ঘটতো। চীনারা একধরনের সানগ্লাস আবিষ্কার করেছিল। বাহারি নাম তার : পোকার ফেস। ধোঁয়াটে কোয়ার্টজ থেকে তৈরি হতো। পোকার ফেস চশমা ছোট জিনিসকে বড় করে দেখাতো না। অর্থাৎ এর কোন পাওয়ারই ছিল না। বিচারকেরা তাদের মুখের অভিব্যক্তি লুকোনোর জন্য পোকার ফেস পরতেন। 
যারা বেশি বেশি বই পড়েন তাদের কি চশমা লাগে? মধ্যযুগে অনেকটা এমনই ঘটতো। বই পড়া কাজের সাথে সংশ্লিষ্ট সন্ত, পন্ডিতেরা চশমা পরতেন।দু একজন খ্রিস্টান পুরোহিতদের চশমা পরে গির্জায় বক্তৃতা দিতেও দেখা যেত। চশমাটা যেন তাদেরকে আলাদা এক ধরনের গৌরব দিতো। ধনীরা কেউ কেউ চশমা ব্যবহার করতেন। দৃষ্টি সহায়তার পাশাপাশি চশমা তাদের আভিজাত্যের প্রতীক হিসেবেও বিবেচিত হতো।
মধ্যযুগের আর্থসামাজিক ও সাংস্কৃতিক উন্নয়নের সাথে সাথে শিক্ষার ব্যাপক প্রসার ঘটেছিল। চতুর্দশ শতকে প্রিন্টিং প্রেসের আবিষ্কার এবং বেশি বেশি বই প্রকাশিত হওয়ার প্রভাব পড়েছিল চশমা তৈরি ওপর। এসময় তুলনামূলকভাবে নানান ধরনের চশমা তৈরি হয়েছিল। 
মুসলিম বিজ্ঞানী আলহ্যাজেনের ' বুক অভ অপটিকস '(১০২১) বিভিন্ন ভাষায় অনূদিত হবার পর, বিশেষ করে লাতিন (১২শ) ও ইতালীয়(১৩শ) ভাষায়, মানুষের দৃষ্টিশক্তি সাপেক্ষে প্রয়োজন মাফিক চশমা তৈরি পথ সুগম হয়েছিল। এরই ফলশ্রুতিতে ভেনিসে ১৩০১ খ্রিস্টাব্দে চশমা তৈরির কারিগররা 'গিল্ড ' বা নিজেদের সংগঠন প্রতিষ্ঠা করেছিলেন।
তরকারি ফেরি করার মতোন চশমাও ফেরি করে বিক্রয় করা হতো? হ্যাঁ, চশমারও ফেরিওয়ালা ছিল। ঊনবিংশ শতাব্দীর একেবারে শুরুর দিকে ইউরোপে চশমার ফেরিওয়ালা ছিল। এমনকি ফেরিওয়ালাদের যুগের প্রায় ষোল বছর আগে, ১৭৮৪ সালে, প্রথম বিজ্ঞাপন দিয়ে চশমা বিক্রি শুরু হয়েছিল। দ্বাবিংশ শতাব্দীর ঠিক শুরুতেই পৃথিবীতে প্রতিষ্ঠিত হয়েছিল চশমা ইন্ডাস্ট্রির।এরপরের ইতিহাস আর বলার প্রয়োজন নেই। 
 আমরা আধুনিক মানুষেরা এখনো সেই প্রাগৈতিহাসিক যুগের মানুষের জীন বহন করে চলেছি। হাজার হাজার বছর আগে আকর্টিকে আমাদের এক পূর্ব পুরুষ তুষারঝড়ের ভেতর পথ দেখার জন্য সামুদ্রিক প্রানীর চামড়া দিয়ে চশমার তৈরির কথা ভেবেছিলেন, হয়তো তার চিন্তার সুত্র ধরেই আমরা অন্ধদের পথ দেখার জন্য গুগল গ্লাস আবিষ্কার করেছি। আর ভবিষ্যৎ এমন সব চশমার পথ চেয়ে রয়েছে যা আমাদের সমস্ত বন্য কল্পনাদের বাইরে ....:

