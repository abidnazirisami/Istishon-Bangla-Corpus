প্রস্তাব 



‘তোমার হাতটা একটু ধরতে পারি? ‘
‘শখ!! দুম করে বললেই একটা যুবতী মেয়ের হাত ধরা যায়, না? এই হ্যাংলা, ঢ্যাঙা লোকটার
মতলবটা কি? আমি মনে মনে বললাম।
আমি লক্ষী মেয়ের মতোন চুপচাপ বসে আছি। আমার চোখ হাসছে। সম্ভবত খুশিতে। আমি আমায় পায়ের নখগুলো খুটিয়ে খুটিয়ে দেখছি।
গতকাল রাতে নেইলপলিশ লাগিয়েছি। আশ্চর্য! পরিষ্কার দেখতে পাচ্ছি না। আমার চোখ এখন
মনের কথা শোনায় ব্যস্ত। মন চাচ্ছেটা কি?
লোকটা আমার পাশে বসা। বেঞ্চের পেছনে – পাহাড়ের ঢালে ছোট বড় নানান কিসিমের গাছ।একটা মাঝারি শিরিষ গাছের ঘন
পাতার ভেতর দুইটা টুনটুনি পাখি খেলছে।
লোকটা মাঝে মাঝে টুনটুনি পাখির খেলা দেখছে। তার দৃষ্টি শিশুদের মতোন। কৌতুহল আর বিস্ময়মাখানো।
মুহূর্ত পরে লোকটা উঠে দাড়ালো।
‘ অল্প কিছুক্ষণের জন্য। লোকটার
কন্ঠে আহবান । কি করতে চাই মানুষটা? আমার মনে দ্বিধা। জড়তা। কয়েক সেকেন্ডের জন্য আমাকে আড়ষ্টতায় পেয়ে বসলো।
কিন্তু আমি মানুষটার আহবান অগ্রাহ্য করতে পারলাম না। দাড়িয়ে গেলাম। বুক কাঁপছে আমার। আমি মানুষটার দিকে ধীরে ধীরে হাত
বাড়িয়ে দিলাম। 
পড়ন্ত বিকেল বেলাটা কেমন যেন মায়াময় আজ। কোথায় যেন খুব করুণ
বেদনার সুরের ভেতর থেকে ভয় মেশানো বন্য আনন্দ আমাকে হাতছানি দিয়ে ডাকছে ।
আমাকে ভেঙেচুরে দুমড়ে মুচড়ে ফেলছে কোথাও বাধ ভেঙে যাচ্ছে।কেমন যেন
নেশা নেশা লাগছে আমার। কিসের নেশা জানিনা।
‘আমার চোখের দিকে তাকাও, প্লিজ। ‘ হ্যাংলা লোকটা কোমল স্বরে বললো। আমার স্বাস্থ্যবতী আঙুল ছুয়ে আছে তার হাত। আমি একটা মেয়ে। সহজাতভাবেই আমি পুরুষের
দৃষ্টি চিনি। আমি বুঝতে পারি কোন চোখে মায়া, কোন চোখে শরীর ছোয়ার কামনা। কয়েক মুহূর্ত আমি মানুষটার চোখের
দিকে চেয়ে থাকলাম। মন্ত্রমুগ্ধের মতোন। একজোড়া সাধারণ চোখ। চোখের গভীরে মায়া – যে মায়া অপরিচিতদের আপন করে বেধেঁ রাখে। আমি লোকটার স্পষ্ট
আত্নবিশ্বাসী উচ্চারণে কেঁপে উঠলাম।
” ভালবাসি। ”
শেষ বিকেলের কনে দেখা হলুদ আলো পড়েছিল আমার মুখে। আমি জানতাম আমাকে ভীষণ মায়াবতী দেখাচ্ছে। বদল হচ্ছে প্রকৃতির রঙ। ‘ধ্যাত ..’ জোর এক ঝটকায় হাত ছাড়িয়ে নিলাম আমি। ভীষণ রেগে যাওয়ার ভান করলাম। লোকটা স্থানুর মতো দাড়িয়ে গেল। আমি দুষ্টু হাসি হাসলাম। অই হ্যাংলা, কেমন
মজা? মনে মনে বললাম। লোকটা বিষন্ন মুখে ঘুরে দাঁড়ালো। কিছুক্ষণ দাড়িয়ে থাকলো। হয়তো পা বাড়াবে রাস্তায়। আমি পিছন থেকে তার কাধ ছুঁয়ে দিলাম। বললাম,
“আমি জানতাম। ”
আমি জানি লোকটা হাসছে। এই
ঢ্যাঙা লোকটার হাসি খুব সুন্দর।

