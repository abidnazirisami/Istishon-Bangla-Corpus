ও'হেনরি _ একটি অদ্ভুত গল্প


একটি অদ্ভুত গল্প
একসময় অস্টিনের উত্তরাঞ্চলে স্মুদার্স নামে একটা সৎ পরিবার বাস করতো। জন স্মুদার, তার স্ত্রী, তিনি নিজে, তাদের ছোট্ট পাঁচ বছরের মেয়েটা আর তাদের মা - বাবা - এভাবে শহরের জনসংখ্যা গননার সময় ছয়জন তৈরি করতো যদিও প্রকৃতপক্ষে সংখ্যায় ওরা ছিল তিন জন। 
একদিন রাতের খাবারের পর তাদের ছোট্ট মেয়েটার মারাত্মক পেট ব্যথা আর পাতলা পায়খানা শুরু হল। জন স্মুদার্স তাড়াতাড়ি ঔষধ আনতে শহরের দিকে ছুটলেন।
তিনি আর কখনও ফিরে আসেননি।
 ছোট্ট মেয়েটা সুস্থ হল এবং যথাসময়ে বড় হয়ে যুবতী হয়ে উঠলো।
মা ভদ্রমহিলা তার স্বামী হারানোর বেদনায় খুবই শোকাহত হলেন, এবং প্রায় তিন মাস পূর্ণ হওয়ার আগেই আরেকজনকে বিয়ে করে সান আন্টোনিও তে চলে গেলেন।
যথাসময়ে ছোট্ট মেয়েটারও বিয়ে হল। কয়েকটা বছর গড়ালো। তারও এখন পাঁচ বছরের ছোট্ট একটা মেয়ে আছে।
সে এখনও সেই একই বাড়িতে বাস করে যেখানে তারা বাস করতো যখন তারা বাবা ঔষধ আনতে গিয়ে আর কখনও ফিরে আসেননি।
 একদিন রাতে তার ছোট্ট মেয়েটাকে মারাত্নক শূল বেদনায় পেল। বিশেষ কাকতালীয় ঘটনায় সেদিন ছিল জন স্মুদার্সের হারিয়ে যাওয়ার দিন, যদি তিনি বেঁচে থাকতেন, তার একটা ভালো চাকরি থাকতো, তবে তিনি এই ছোট্ট মেয়েটার নানা হতে পারতেন। 
'আমি শহরে গিয়ে ওর জন্য ঔষধ নিয়ে আসি। ' জন স্মিথ বললেন। ( ইনি আর কেউই নন মেয়েটার স্বামী)।
'না, না, প্রিয়তম জন, ' তার স্ত্রী কেঁদে বলল, 'তুমিও চিরতরে হারিয়ে যেতে পারো, আর তারপর ফিরে আসতে ভুলে যাবে। '
অতএব জন গেলেন না। তারা দু 'জনে ছোট্ট প্যানসির বিছানার পাশে বসে রইলেন ( তাদের ছোট্ট মেয়েটার নাম ছিল প্যানসি)।
কিছুক্ষণ পর প্যানসির অবস্থা আরো খারাপ মনে হচ্ছিল। জন স্মিথ আবারও ঔষধ আনতে যাওয়ার চেষ্টা করলেন। কিন্তু তার স্ত্রী তাকে যেতে দিলেন না।
হঠাৎ দরজাটা খুলে গেল। বয়সের ভারে ন্যুব্জ শাদা চুলের একজন বৃদ্ধ ঘরে ঢুকলেন।
'এই যে নানু এসেছে', প্যানসি বলল। অন্য কারো আগেই সে লোকটাকে চিনতে পেরেছে। বৃদ্ধ লোকটা তার পকেট থেকে একটা ঔষধের শিশি বের করলেন এবং প্যানসিকে এক চামচ খাওয়ালেন।
সে তখনই ভালো হয়ে গেল।
'আমার একটুখানি দেরি হয়েছিল,'জন স্মুদার্স বলল, 'কারণ আমি রাস্তায় একটা গাড়ির জন্য অপেক্ষা করেছিলাম। '

