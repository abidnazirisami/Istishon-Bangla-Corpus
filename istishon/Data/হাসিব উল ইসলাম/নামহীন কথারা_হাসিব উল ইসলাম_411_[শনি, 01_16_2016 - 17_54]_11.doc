নামহীন কথারা


আকাশ কত্তো বড়
আর টুকরো টুকরো মেঘেরা কত্তো স্বাধীন
আমি যতবার ভালোবেসেছি
সত্যি সত্যি আকাশের মতোন বিশাল ভালোবেসেছি
আমি যতবার কেঁদেছি
সত্যি সত্যি মেঘের মতোন স্বাধীন কেঁদেছি নরম বৃষ্টি হয়ে ...
আমার আনন্দেরা সব্বাইকে ছুঁয়ে গেছে শীতের সকালে রোদের আদরের মতোন। আমার কান্নারা শুধু ঈশ্বরের মতোন একা একা হুমড়ি খেয়ে পড়েছে বুকের গভীরে উচ্চারিত শব্দের পায়ে পায়ে। 
আমার নিঃসঙ্গ ছায়ারা যতবার ঠিকানা খুঁজে ফিরেছে পথে পথে ততবারই স্বপ্নে হেসে হেসে হাজির হয়েছে ময়লা শাড়ি পরা ক্লান্ত এক শ্রমিক মাতা।
আমি কেঁদে কেঁদে বলেছি : আমি ধর্মহীন, মা।
'ধুর, বোকা! প্রতিটি মুহুর্ত সত্যি সত্যি বেঁচে থাকাই পরম ধর্ম। '
'সবশেষে আমার কোথাও যাবার নেই। আমি ঠিকানাবিহীন, মা। '
'কে বলেছে? মা জিজ্ঞাসা করেছে। মনে পড়ে তোর, এত্তটুকুন ছিলি তুই ... তুই স্বাধীন খেলবি বলে অনেক নরম জলের আগুনে পুড়ে পুড়ে নিজেকে বিক্রি করে তোর জন্য কিনেছি সমস্ত আকাশ আর রঙিন মেঘেদের .....'
এখনো যখন মন খারাপেরা ভীষণ হয়ে আসে
আমি আকাশের দিকে তাকাই। মা কে মনে পড়ে। 
আজ আকাশ পুরোটাই আমার
আর শাদা কালো ধূসর রঙিন সব মেঘেরাও....

