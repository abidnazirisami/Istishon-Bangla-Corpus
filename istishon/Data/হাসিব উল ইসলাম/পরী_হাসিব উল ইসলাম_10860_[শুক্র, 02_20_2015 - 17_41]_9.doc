পরী



ছোটবেলায় পরীদের গল্প শুনতাম। লালপরী নীলপরীদের গল্প। ভরা পূর্নিমা রাতে পরীরা নাকি পৃথিবীতে আসে; নাচতে, গাইতে আর জ্যোস্নার আলোয় গোসল করতে। টুপটাপ ঝরে পড়া শিশিরে ওদের ডানা ভিজে যায়। আমার ইচ্ছে ছিল একটা পরীর সাথে বন্ধুত্ব করা। আমি স্বপ্ন বুনতাম পরীদের নিয়ে। নানু আদর করে আমার কপালে চুমু দিয়ে বলতো, দেখিস যখন আবার আম্মি আসবে, তোর জন্য একটা পরী নিয়ে আসবে। 
বিকেলের হলদে রোদে লাল - নীল -কমলা অসংখ্য রঙের ছোপ দেয়া বাহারি সব প্রজাপতির পিছনে পিছনে ঘুরতাম। একটা প্রজাপতি ধরার আপ্রাণ চেষ্টা করতাম। কিছুতেই ধরতে পারতাম না। আর প্রজাপতিগুলো সব সাংঘাতিক চালাক! পিছন থেকে ধরতে গেলেই ফুরুত করে উড়ে যেত। আরেকটা ভাটি ফুলের ডগায় বসে আমাকে ভেংচাতো। আমিও কম যেতাম না। প্রজাপতিটার মুখের সামনে গিয়ে দাঁতমুখ খিচিয়ে শব্দ করে মুখ ভেংচাতাম। বেচারা উড়ে পালাতো। আর আমি অবাক চোখে তৃষ্ণা নিয়ে চেয়ে দেখতাম বিকেলের কনে দেখা হলুদ আলোর কিরণ লেগে ঝিকিমিকি করছে প্রজাতির রঙিন পাখা।
খুব ইচ্ছে ছিল আমার পছন্দের পরীকে এমন একটা প্রজাপতি ধরে দেবো। 
আমি শুধু নানু কে খোচাতাম, নানু আম্মি কখন আমার জন্য পরী নিয়ে আসবে? আমি নানুর মুখের দিকে চেয়ে থাকতাম। তার চোখে চিকচিক করে উঠতো জল। চোখ মুছে আমায় বলতো, এই দ্যাখ তো, আমি কি দেখতে তোর পরীর মতোন নই। ধ্যাত, আমার কন্ঠে বিরক্তি খেলা করতো। আমি রাগ করতাম। নানু ঘনঘন শাড়ির আচলে চোখ মুছতেন। আমার নানু কিন্তু অনেক সুন্দরী মহিলা ছিলেন। হুম, ঠিক পরীর মতোই। আম্মি আমাকে আর কখনো দেখতে আসেননি। কেন আসেননি বুঝতাম না। আমার পরীও আর পাওয়া হয়নি। একটা প্রজাপতি ধরে রেখেছিলাম। কোথায় যেন উড়ে গেছে। কয়েকমুঠো জোনাকি ছিল আমার। একদিন রাতে বৈয়ামের মুখ খুলে ছেড়ে দিলাম। জোনাকিরা আমার চারপাশে জ্বলছিল আর নিবছিল। আমি কাঁদছিলাম।খুব কষ্ট হচ্ছিল। কেন জানি মনে হচ্ছিল আম্মি আর আসবেন না। 
এখন বড় হয়েছি আমি। আমার কেউ নেউ। সবাই যেন কোথায় হারিয়ে গেছে। কেবল আমিই আছি। ঈশ্বরের মতোন একলা আমি। অপেক্ষায় আছি....একটা পরীর সাথে পরিচিত হয়েছি। হয়তোবা ভুলে। একটা প্রোফাইল পিকচারের ছবি -- ছোট্ট পরী অবাক হয়ে চেয়ে আছে উড়ন্ত রঙিন পাখামেলা প্রজাপতির দিকে --এই হঠাৎ চোখে পড়া ছবিটার গায়, প্রজাপতিটার পাখায় যেন আমার ছোট্টবেলা লেখা; অবুঝ আনন্দ লেখা; আমার ছোট্ট হৃদয়ের কষ্টগুলো লেখা। 

