নামহীন কথারা ০৩


০১.
তোর চোখে দেখি প্রভাতের আলো
নতুন দিনের গানে
তোর চোখে দেখি স্বপ্নেরা হাসে
নেশা নেশা আহবানে
তোর চোখে দেখি সমুদ্র সফেন
নীল জল খায় দোল
তোর চোখে দেখি না বলা কথারা
পেয়েছে নতুন বোল 
তোর চোখে দেখি পৃথিবীর ছাঁয়া
মায়ার কারাগার
তোর চোখে দেখে নিজেকে আমি
খুঁজে পাই বারবার 
০২.
ছাইরঙা আকাশের ক্যানোপির নিচে
তোমার খোলা চুলে এসে জুটেছে রাশি রাশি কালো মেঘ
মুঠো মুঠো আগুন-রঙ আলো জ্বলে উঠেছে
মাস্তুলে মাস্তুলে...
নরম নদীর ভেজা বাতাস হৃদয়ের প্রান্ত ছুঁয়ে বয়ে নিয়ে গেছে আজকের গোধূলিকে
অন্য কোন প্রেমের দেশে
অন্য কোন বসন্তে...

