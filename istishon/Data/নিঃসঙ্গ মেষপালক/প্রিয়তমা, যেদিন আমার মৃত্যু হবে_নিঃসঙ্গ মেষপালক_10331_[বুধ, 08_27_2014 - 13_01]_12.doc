প্রিয়তমা, যেদিন আমার মৃত্যু হবে


প্রিয়তমা
আমি স্বপ্ন দেখি সেইদিনের, যেদিন আমার মৃত্যু হবে।
যেদিন আমার মৃত্যু হবে সেদিন শহর জুড়ে সবাই ক্লান্ত হয়ে যাবে
রাস্তায়, ছাদে, খোলা মাঠে, এমনকি শোবার ঘরে
আমার কুশপুত্তলিকা পোড়াতে পোড়াতে।
সেদিন মাইকে অনবরত বাজবে আনন্দসঙ্গীত
মোড়ে মোড়ে চীৎকারের সুরে বাজবে শুভদিনের গান
অলিতে গলিতে আয়োজন হবে নৃত্যানুষ্ঠান।
একদল সুনাগরিক আয়োজন করবে আমার সৎকারের
টুকরো টুকরো করে আলাদা করে ফেলবে আমার সমস্ত শরীর
উত্তাল সমুদ্রে এলবাট্রসদের জন্য ছুড়ে দেয়া হবে আমার নাক, চোখ-
হাতের আঙুল, গ্রীবা, ফুসফুস, এমনকি যেখানে তুমি ছিলে।
প্রতিটি দৈনিক পত্রিকায় বের হবে নাগরিক শুভেচ্ছা
কেউ হয়তো লিখে ফিলবে প্রচন্ড আনন্দে কিছু প্যারোডি
বসার ঘরে শোভা পাবে আমার খুলিতে বানানো ছাইদানি।
প্রতিটি রাজপথে শুরু হবে সমস্ত দিনব্যাপী রঙ উৎসব
এখানে ওখানে ভুড়িভোজে মানুষের স্রোত
কিংবা আকাশে কাক শকুনের মহা সমাবেশ।
প্রিয়তমা
আমি স্বপ্ন দেখি, তুমি সেইদিন এসবের নেতৃত্বে থাকবে।
নিঃসঙ্গ মেষপালক
২৭.৮.২০১৪

