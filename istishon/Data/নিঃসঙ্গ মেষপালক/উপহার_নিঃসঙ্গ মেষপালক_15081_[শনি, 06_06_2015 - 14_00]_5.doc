উপহার


আমার সীমাহীন বিরুদ্ধতা কিংবা প্রচন্ড চিৎকার
অথবা ভালোবেসে চোখ বুজে ফেলা
ধবধবে শাদা ক্যানভাসে রক্তের মত ভারমিলিয়ন
খুন আর খুনের স্বপ্ন কিংবা
আমার সমস্ত কবিতা
সমস্তই তোমার জন্যে, তুমি নাও।
পুরোনো ভাঙ্গা ছাদ, চাঁদবিহীন অন্ধকার আর
অন্ধকারের গান, দেয়ালে জমে থাকা নিঃসঙ্গতা
নয়তো নিঃসঙ্গতার সমস্ত গুমোট মশাল
তুমি নাও, নিয়ে নাও সমস্তই। 
ফুলার রোডের নির্ঘুম রাত, রাতের আকাশ
ধূসর কবিতার খাতা, বলপয়েন্ট
এবং আমার সমস্ত প্রেমিকা
চায়ের কাপ
সিগারেটের আগুন কিংবা
ছাইদানির অভিমান আর সিডেটিভস। 
তুমি নাও, সমস্তই তোমার জন্যে
তুমি নিয়ে নাও।
নিঃসঙ্গ মেষপালক
৬/৬/২০১৫, বনানী 

