মধ্যদুপুর


মধ্যদুপুর ।
রেললাইনের উপর হাঁটছি...
উদ্দেশ্যহীন হাঁটা ।
একা না, সাথে একটা কুকুরও আছে । তখন থেকে আমার আশেপাশেই ঘুরঘুর করছে , মাঝে মাঝে পায়ের কাছে এসে আহ্লাদী হয়ে ঘেউ ঘেউ করে ডাকছে । 
যা ! তোর নাম দিলাম ঘেউ , মি. ঘেউ । 
একেবারে মাথার উপরে সূর্যটা ।
মৃদু মৃদু উষ্ণ বাতাসও হচ্ছে...
ঘেমে একেবারে যেমন-তেমন অবস্থা !
কিন্তু খারাপ লাগছেনা......বরং ভালোই তো !
এমন মধ্যদুপুরে উদ্দেশ্যহীন হাঁটা-ই হল নিয়ম ।
মাথার মধ্যে একটা গান ঘুরপাক খাচ্ছে, অঞ্জন দত্তের ' রং পেন্সিল ' ।
এমন সময়ে এই গানটাই কেন মাথায় আসছে বুঝতে পারছিনা । ব্যাকগ্রাউন্ডে অন্য গান বাজানোর চেষ্টা করছি কিন্তু পারছিনা ।
অদ্ভুত !
.
.
.
জনমানবহীন রেললাইনের উপর আমি হাঁটছি , আমার পাশে মি. ঘেউ । আমার সাথে সাথেই হাঁটছে ।
তবে তার লম্বা জিহ্বার অর্ধেকটাই বের করা । 
মি. ঘেউর দিকে একটু ঝুঁকে এসে জিজ্ঞেস করলাম,
- কিরে ? পিপাসা পেয়েছে ?
জবাবে ছোট্ট করে ঘেউ বলে শব্দ করলো ।
প্রশ্ন বুঝতে পারলো নাকি ?!!!
- আমার সাথে সাথে হাঁটছিস কেন ? যা, চলে যা !
কথা বুঝতে পেরে নাকি না বুঝেই কি জানি; আমার পাশে এসে বসে পড়লো কুকুরটা ।
ভালোই যন্ত্রণা তো ! 
কিছুক্ষন বসে থাকার পর আবার হাঁটা শুরু করলাম ।
রোদের চোটে মাথা ভনভন করা শুরু করেছে ।
তীব্র সোনালি আলোয় চোখ মেলতেও কষ্ট হচ্ছে ।
ব্যাকগ্রাউন্ডে গান বাজা আপাতত বন্ধ ।
কুকুরটার ছোটাছুটি হঠাৎ বেড়ে গেছে ।
বারবার পেছনে ফিরে কিছু একটার দিকে লক্ষ্য করে অনবরত ডাকছে , তারপর কাছে এসে আমার চারপাশে ঘুরছে ।
বুঝতে পারছি , ট্রেন আসছে । দূর থেকে ট্রেনের শব্দ পাচ্ছি ।
আসুক ! এই ট্রেনের জন্যই তো আমার অপেক্ষা...
কুকুরটা অস্থির হয়ে পড়েছে ।
সিদ্ধান্তহীনতায় ভুগছে বোধ হয়...
এই সময়টায় আমার সাথে থাকা উচিত না আমার সঙ্গ ত্যাগ করা উচিত এই সিদ্ধান্তহীনতা । 
খুব কাছ থেকেই ট্রেনের শব্দ পাচ্ছি।
মি. ঘেউও আর আমার সাথে নেই, চলে গেছে । এখন একাই রেললাইনের উপর হাঁটছি ।
যাওয়ার সময় শুধু আমার দিকে মাথা উঁচু করে তাকিয়ে একবার ঘেউ করে শব্দ করেছে ।
ক্ষমা প্রার্থনা করছিল হয়তো... আমার সঙ্গ ত্যাগ করার জন্যে ক্ষমা ।
যা ! তোর প্রার্থনা মঞ্জুর করা হল ।
আমার অপেক্ষার পালা শেষ ! সেই খুশীতে তোর একটা অপরাধ মাফ ! 
আর একটু সময় বাকি...
এই অদ্ভুত সময়টায় মাথার ভেতর আবার গানটা উঁকি-ঝুঁকি দিচ্ছে...
অঞ্জন দত্তের... ' রং পেন্সিল ' । 
" ছিল সবুজ রঙের আকাশ আমার এক
ছিল হলুদ রঙের কত গাংচিল
ছিল নীল রঙের কোকিল, লাল রঙের কাক
গেল কোথায়... গেল কোথায়...পেন্সিল...
রঙ পেন্সিল " 
( বিঃদ্রঃ প্রায় ৪ মাস আগে এই ইস্টিশনে টিকিট কেটেছিলাম । কিন্তু কখন কোন কিছু পোস্ট করিনি ।
সাহস পাইনি...
কিন্তু আজকে অনেক সাহস নিয়ে, চোখ মুখ বুজে, কাঁপতে কাঁপতে সংরক্ষণ বাটনে টিপ দিলাম !
জ্ঞানী গুণীদের সমালোচনা শুনলেও নাকি লাভ !  ) 

