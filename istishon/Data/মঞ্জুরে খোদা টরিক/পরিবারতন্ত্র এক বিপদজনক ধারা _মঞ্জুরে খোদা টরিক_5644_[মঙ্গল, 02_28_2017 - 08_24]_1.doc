পরিবারতন্ত্র এক বিপদজনক ধারা 


পরিবারতন্ত্র এক বিপদজনক ধারা
পরিবারতন্ত্রের এক বিপদজনক ধারা-প্রবণতা শুরু হয়েছে বাংলাদেশের রাজনীতিতে। কেন্দ্র থেকে যা এখন প্রান্তকেন্দ্রীক সম্প্রসারিত হচ্ছে! পরিবারতন্ত্রের জন্মই হয়েছে নেতৃত্বের ক্রন্দল কারণে! আরেকটি হচ্ছে মৃতু ব্যক্তির পরিবার-পোষ্যরাও চায় রাজনীতি ও ক্ষমতার সুবিধাভোগী হতে। বঙ্গবন্ধুর মৃত্যুর পর আওয়ামী লীগের হাল ধরার অনেকেই ছিলেন, কিন্তু তাদের হানাহানিতেই একটি অংশ শেখ হাসিনাকে রাজনীতি নিয়ে আসে। এখান থেকেই কেন্দ্রের পরিবারতন্ত্রের শুরু, এবং প্রান্তও তার ব্যতিক্রম না! জেলা-থানা গুলোও একই ঘটনার প্রান্ত সংস্করণ! যখন একজন নেতার মৃত্যু হয়, তার পরের সারির নেতারা সর্বসম্মত ভাবে নিজেদের মধ্যে থেকে একজন নেতৃত্ব নির্ধারণ করতে পারে না। আর সে পরিস্থিতিতে দলের বিশৃংখলা ঠেকাতে কেন্দ্রের নজীর প্রান্তেও স্থান পায়! বিষয় একটাই নেতৃত্বের অগণতন্ত্রিক নীতিহীন অসম-অসুস্থ প্রতিযোগিতা। এই ধারায় কেন্দ্রও তার অগণতন্ত্রিক প্রক্রিয়াকে অধিক বৈধ ও মজবুদ করে নেয়।
৯০’র দশকে দেখেছি আওয়ামী লীগে কর্মীর চেয়ে নেতা বেশী, আর বিএনপিতে দেখেছি নেতার চেয়ে কর্মী বেশী। যেজন্য ৯১’র নির্বাচনে বিএনপি মোনোনয়ন দেয়ার লোক খুঁজে পায়নি। আর আওয়ামী লীগে অধিক নেতা থাকায় বিদ্রোহী প্রার্থীর ছিল ছড়াছরি। এসময়ে দলে অনেক নেতার সৃষ্টি হলেও নীতি-আদর্শ চর্চা না থাকায় পরিবারতন্ত্রই শেষ কথা। অন্যান্য নেতাকর্মীরাও তাদের জমিদারী ও দাসত্ব মেনে নিচ্ছেন। পরিবারতন্ত্রের বিষোদাগার করার আগে বাঙালির চরিত্র বিশ্লেষণ করা জরুরী একারণে যে, কোন সামাজিক ও সাংস্কৃতিক পরিবেশে এমন রুগ্নতা পুষ্টি পায়। নিজেদের আদর্শিক ও চরিত্রিক দূর্বলতার কারণেই এই অসুস্থ ধারার কাছে আমরা আত্মসমর্পন করছি। এক্ষেত্রে আত্মসমালোচনা, আত্মউন্নয়ন ও আত্মশুদ্ধি জরুরী প্রয়োজন।
এই বৃত্ত থেকে বের হতে হলেঃ
১. পরিবারতন্ত্র উচ্ছেদ প্রথমে বাঙালিকে তার আদর্শিক এ চরিত্রিক অবস্থান পরিবর্তন করতে হবে।
২. রাজনীতি না করে, রাজনীতিতে ভূমিকা না রেখে, নির্বাচন করার ধারা পরিবর্তন করতে হবে। এবং রাজনৈতিক দলের গঠনতন্ত্র ও ধারায় পরিবর্তন আনাতে হবে।
৩. নির্বাচন কমিশনকে আইন করতে হবে, কেবল উত্তরাধিকার নয়, নুন্যতম ৪/৫ বছর বছর সরাসরি রাজনীতি না করলে কোন গুরুত্বপূর্ণ রাজনৈতিক নির্বাচনে অংশগ্রহন না করার বিধান।
৪. রাজনীতিকরা যদি মনে করেন তারা পরিবারতন্ত্রের বিরোধী, সেক্ষেত্রে প্রকাশ্যে ঘোষণা করতে হবে, তাঁর অবর্তমানে কোন উত্তরাধিকার হটাত করে নির্বাচন করবে না। অথবা পারিবারিক সম্পত্তির মত এ বিষয়েও উইল করে যাবেন।
৫. জেলা-থানা নেতাদের নিজেদের মধ্যে দলাদলি না করে একটা সমঝোতার পরিবেশ গোড়ে তুলতে হবে, যাতে নিজেদের মধ্যে থেকে পালা করে একজন মূল নেতৃত্বে ও জনপ্রতিনিধিত্বে আসতে পারে।
৬. যেখানে পরিবারতন্ত্র নেই, সেখানে বর্তমান নেতৃত্বের ক্রন্দলের কারনে বাইর খেকে তৃতীয় ব্যক্তিকে টেনে আনার ধারা বন্ধ করা।
৭. হাইব্রিড, বাইব্রন, মৌসুমী নেতার পরিবর্তে দলের অপেক্ষাকৃত ভাল-ত্যাগী নেতাদের মূল্যায়ন করার প্রক্রিয়া চালু করা, ভবিষ্যতে নিজেদের মূল্যায়নের স্বার্থেই। না হলে দলে সারাজীবন কামলাই থেকে যেতে হবে।
৮. কেন্দ্রের কথা বাদ দিলাম, দেশের কোন একটি জেল বা ইউনিট কি আছে, যেখানে সেই ইউনিটের সকল পর্যায়ের নেতা-কর্মীরা সবাই মিলে একজন নেতা ঠিক করেছে, কিন্তু কেন্দ্র তার মূল্যায়ন করেনি? সেটা যদি না হয়ে থাকে, কেবল কেন্দ্রের দূর্বলতা না দেখে, নিজেদের চরিত্র ও উদ্দেশ্য পরিষ্কার করুণ।
না হলে আমাদের পরিণতি হবে- এই গল্পের অনুরুপ!
একবার নরকের এক কূপের মধ্যে কয়েকজন বাঙালিকে রেখে দারোয়ান চলে যাচ্ছে! তখন পাশের নরকের দারোয়ান তাকে বলছে, হায় হায়, তুমি করছ কি? এরাতো সব একে অন্যের কাধে উঠে, নরক থেকে বের হয়ে- স্বর্গে চলে যাবে! দারোয়ান বলছে, ধুর বোকা এই ‘নরক কূপে’ সব বাঙালিকে রেখেছি! এরা কেউ কারো ভাল দেখতে পারে না! এরা নরকের কূপ থেকে একজন আরেক জনের কাঁধে উঠে পার হতে চাবে ঠিকই, কিন্তু দেখবি- কেউ যেতে পারবে না! যেই পার হতে চাবে, এরা তখন একেঅন্যের পা ধরে টানাটানি করবে, কিন্তু কেউ নরক থেকে বের হতে পারবে না! এবং নরকেই থাকবে..!
ড. মঞ্জুরে খোদা, লেখক-গবেষক, সাবেক ছাত্রনেতা।

