জীবনবেদ [অগ্রন্থিত] - জীবনানন্দ দাশ


অনেক বছর কেটে গেছে - আরো কিছুদিন চলে যাবে
ফুরিয়ে ফেলেছি নীড় শিশির অনেক - আরো রৌদ্র আকাশ ফুরাবে
অনেক চিহ্নিত গাছ মাঠ স্তম্ভ জনতা বন্দর - আছে, তবু কাছে নেই আর
মনন আভার মতো ঘিরে রেখেছে সে সব অন্ধকার।
শরীরের থেকে শক্তি ক্ষয়ে গলিত মোমের মতো যাবে
ক্রমে আরো ক্ষমাহীন অগ্নির ভিতর -
বিষয়ের থেকে দূর বিষয়ে হারাবে
মানুষের ক্ষুধাতুর মন - প্রেমের বিষয়ে তবু স্থির
হয়ে থেকে ভয়াবহ ইতিহাস কিছু স্নিগ্ধ করে
নিভে যাবে মন ও শরীর।।

