না,,এটা কোনো প্রেমপত্র নয়___!!


প্রিয় ঘাসফড়িঙ.. 
তোমার অনেক কষ্টে বোনা কথার গাঁথুনি আমার প্রযত্নে এসে পৌঁছেছে সেই কবেই। তারপর 
গড়িয়ে গেলো কতো জল। আজ এই অপরাহ্ণে দাঁড়িয়ে যখন নিজস্ব হিসেবের খাতা খুলি,তখন খুব অবাক লাগে। আমার সঞ্চয় বলে কিছু নেই,লাভ বলে কিছু নেই। প্রতিটি পাতার যোগফলে শুধু দুঃখ,বেদনা আর হতাশার হলুদ বর্ণ শব্দ। পৃথিবীর বহু মানুষ দেখেছি। জীবনের বহু রঙ 
দেখেছি,নানা গন্ধ শুকেছি,মদ খেয়েছি,মাতাল হয়ে নিজেকে গালি দিয়েছি কুকুর বলে। তবে সুখ 
খুঁজিনি। খুঁজেছিলাম আশ্রয়, সেটাও জোটেনি । 
আমি নাকি কচুরিপানা।যার সুন্দর গন্ধথাকে, অথচ শেকড় থাকেনা মাটির গভীরে গাঁথা। এককথায়,আমি নাকি জলে ভাষা অস্তিত্বহীন একটা মানুষ। যার শুধু সৌন্দর্য উপভোগ করা যায় মাত্র, কিন্তু অবলম্বন খোঁজা জায়না।জলের বুকে বসে জলপান আর নয়। মাটিতে শেকড় গেঁড়ে গভীর থেকে জল তুলে তবেই এবার তৃষ্ণা মেটাবো। তাতে আমার বৃক্ষ শাখায় যদি ফুল নাও ফোটে,ক্ষতি নেই। ঝড়তো বুঝবে আমার অস্তিত্বটা কতো দৃঢ় । 
কিন্তু বড্ড বেশী ক্লান্ত হয়ে আছি। আর পারছিনা। আবারও নিজের কাছ থেকে পালাতে ইচ্ছে করে। হয়তো আবার কোথাও হারিয়ে যাবো বহু দূরে। সেইতো মঙ্গল। তাই নয় কি?? কোনো প্রত্যাশা নেই তোমার কাছে। ভয় নেই, কোনোদিন কোনো দাবীনামা হাতে নিয়ে এসে বলবোনা, “ পূরণ করো আমার আবদার ’’ এমনকি ভুল করে এসেও বলবোনা, “ ভালোবাসি তোমাকে ” ।। না...এটা কোনো প্রেমপত্র নয়। 
আমি মোটেও সত্যবাদী নই। তবে চিঠিতে আমি কখনো মিথ্যাচার করিনা। এ আমার অহংকার। আমার প্রত্যাশাগুলো ঘাসফুলের মতো ক্ষুদ্র ও ক্ষণস্থায়ী। মানুষের পায়ের তলায় যার জীবন ও মৃত্যু। তবে আমার স্বপ্নগুলো তোমার আকাশের চেয়েও বড় সুন্দর। সে কারণেই আমার এই সহজ স্বীকারোক্তি, “ বহুদিন বেশ ভালো ছিলাম। ”।। ইদানিং কেনো জানি বড় নিঃসঙ্গ লাগে,বড় 
একা লাগে। টের পাই যে, বুকের মধ্যে একটা রাজহাঁস দিনে রাতে সজোরে ডানা ঝাপটাচ্ছে । সে চায় আকাশ বা স্বচ্ছ জলের দীঘি। 
আমার কেনো জানি ভালো লাগেনা। যে কোনোদিন হয়তো অনেক দূরে চলে যাবো কাউকে কিছু না বলেই। অথবা ঘুমের মধ্যে আমার ইচ্ছাকৃত মৃত্যু হবে। আর এটাই হবে আমার শেষ বিলাসীতা। সুখ আমার সতীন। আনন্দ আমার অশ্রু। তুমি যেমন সাপকে ভয় পাও, আমিও তেমনি ভয় পাই এই আমার আমিকে। আমি দুঃখকে অবলীলায় প্রিয়তমা ভেবে তার বুকের ভাঁজে মুখ লুকিয়ে খুব সহজেই ঘুমিয়ে যেতে পারি। 
ভোরবেলার কোনো এক স্বপ্নকে ঘিরে হয়েছিলাম উচ্ছ্বসিত। আনন্দধারায় করেছিলাম স্নান। এখন 
দুপুর। আমি শঙ্কিত সেই স্বপ্নসুখে। এক বৃদ্ধ শকুন বাতাসে তার অগ্রীম মৃত্যু সংবাদ ছড়িয়ে গেলো এইমাত্র। আমিও প্রস্তুত। ঠিক সন্ধ্যার আগে গোধূলিলগ্নে চন্দন কাঠের চিতায় শুইয়ে দেবো আমার সেই ভোরের স্বপ্নকে। তোমাকে আমন্ত্রণ রইলো ঘাসফুল। এসো আমার মুখাগ্নি করতে। 
পূজার ফুলের রঙ কি জানো ?? সাদা ।। মজার কথা কি জানো, পৃথিবীর অধিকাংশ সাদা ফুল ফোটে রাত্রির গাড় অন্ধকারে। তারা জন্ম নেয় সবার অলক্ষে, নীরবে, নিভৃতে। আমার ভীষণ এক প্রতিজ্ঞা ছিলো এই নিজের কাছে নিজের। পূজার ফুল আর কখনোই হবোনা। আর 
কারো চরণে নিজেকে দেবোনা জলাঞ্জলী। কিন্তু তাও পারলাম না ।। 
আমি যখন কাউকে দেবী ভাবি, তখন আমি আর মানুষ থাকিনা। হয়ে যাই পূজারী। সবকিছু 
হয়ে যায় ওলট_পালট। ভালো লাগেনা পৃথিবীর রুপ, রস, গন্ধ। তখন শুধু একটাই প্রার্থনা আমার, “দেবী তার রাঙা ঠোঁটে আলতো চুমু দিয়ে বলুক, ঘুমাও পূজারী। আমি আছি” 
“ ইতিহাস তুমি কেঁদোনা। পরিবর্তন আসে, চিরক্লান্তির ভাবনা যে তোমায় ভালোবাসে। ” যে ভালো কিছুর মোহে আবিষ্ট হয়ে একদিন পথচলা শুরু হয়, দিনের শেষে সেই মোহো কেটে গেলে বেঁচে থাকে শুধুই বাস্তবতা ।। 
আকাশ...সে কখনো আমার নয়। তাই মাঝে মাঝে মনে হয় একফালি আকাশ ছিঁড়ে এনে যদি আমার শোবার ঘরে ঝুলিয়ে রাখতে পারতাম, তাহলে বলতে পারতাম, এই যে এক টুকরো আকাশ, এ শুধুই আমার। একটা মানুষ, যাকে আমার ভালোলাগে, যাকে আমি ভালোবাসি, 
সে শুধুই আমার থাক। হ্যাঁ..সে শুধুই আমার হয়ে থাকুক। জানি এই চাওয়াটা অসম্ভব। আর 
একারণেই আমার নিজস্ব বলে কিছু নেই, এই আমার আমি ছাড়া। তাইতো নিজেকে এতোবেশী ভালোবাসি ।। 
স্বপ্ন দেখতে ভালোবাসি। নানা ধরনের স্বপ্ন। কখনো স্বপ্ন দেখি আমি এক চমৎকার প্রেমিক, 
কখনো এক রাঙা বৌয়ের আদরের স্বামী, আবার কখনো স্বপ্ন দেখি, আমি এক ফুটফুটে সোনামণির গর্বিত বাবা ।। 
আমি তোমাকে সত্যিই ভালোবাসি। আর এইযে এতোটা ভালোবাসি, এটা আগে বুঝিনি। এখন 
বুঝি। তবে আর কখনোই হয়তো এই কথাটি বলা হয়ে উঠবেনা। তোমার কথামতো এই কথাটা শুধু নিজের ভিতরেই রেখে দিলাম। আমি তোমাকে স্বপ্ন দেখতে শেখাবো, তবে স্বপ্নের ঠিকানা দেবোনা। আমি শুধু তোমার কষ্টটাকে জানতে চাই। 
আমি তোমার কাছে কৃতজ্ঞ। আর এই কৃতজ্ঞতা মন থেকেই এসেছে। কারণ, মানুষ হিসেবে মানুষকে বুঝে নেওয়ার ও সন্মান দেওয়ার স্বতঃস্ফূর্ত ভাবটা কখনো মেকী মনে হয়নি। ভালোবাসা আদায় করে নেওয়ার যে ব্যর্থটা, তা শুধু আমাকেই বইতে হবে। অথচ আমার বিশ্বাস, আমার 
মাঝে ভালোবাসার সত্ত্বাটা সেভাবেই আছে, আগে যেভাবে ছিলো। বিশ্বাস করে লাভ বা ক্ষতির হিসেব করোনা। তবেএতে অন্য কারো লাভ হলো কিনা জানিনা। তবে আমার কি হলো, আমি কি পেলাম, তা সম্ভবতো বুঝানো যাবেনা কোনোদিনও। আর বুঝিয়েই বা কতোটা লাভ বা ক্ষতি, তার হিসেব আমরা কেউ কখনোই করবোনা...।।
 
ভালো থেকো... 
ইতি
ঘাসফুল

