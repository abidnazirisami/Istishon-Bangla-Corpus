তুমি এবং আমার অপরাধ 


 তোমাকে প্রথম দেখার অপরাধে
আমাকে সূর্যের আলো থেকে
বঞ্চিত করেছিল কিছু লক্ষ্মী পেঁচা ।
তারপর কেটে গেল কয়েকটি ছায়াশূন্য ফাল্গুন
এরকম আরেকটি ফাল্গুনে
হঠাৎ তুমি আলো হলে,
তারপর কথা হয়েছিল ।
সেই প্রথম কথা বলার অপরাধে
আমার স্বরথলি ছিঁড়ে নিয়েছিল
একজন বাক প্রতিবন্ধী ।
অনাকাঙ্ক্ষিত আরেকটি ফাল্গুনে
আমার জন্ম নেয়ার দায় ঘোচাতে
তুমি হাতের স্পর্শ দিলে
তারপর দু-পা হাটা হয়েছিল ।
তোমাকে প্রথম স্পর্শ করার অপরাধে
আমাকে স্নায়বিক অনুভূতি থেকে
বঞ্চিত করেছিল কিছু জেসোকিন ফোঁটা ।
তারপর আর ফাল্গুনের আশা হল না ।
অন্যরকম বৃষ্টি ভেজা শ্রাবণে
তোমাকে কিছু বলা হল
তুমি রেগে গিয়েছিলে ।
সেই শেষ বারের মত প্রথম প্রশ্ন করার অপরাধে
আমার জীবন অবসান ঘটালো
কয়েকজন ডুবে যাওয়া মাদক-সেবী ।

