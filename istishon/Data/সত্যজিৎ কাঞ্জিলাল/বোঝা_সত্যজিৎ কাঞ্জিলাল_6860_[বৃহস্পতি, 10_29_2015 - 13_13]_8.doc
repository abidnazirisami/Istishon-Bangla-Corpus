বোঝা



কুলুকুলু বয়ে চলা নদের তীরে ছোট্ট একটি ঘাট। শ্রাবণ মেঘের অকৃপণ দানেও ব্রহ্মতনয় এখনো আধোযৌবনা। বর্ষায় যে নদী প্রমত্ত হয়ে উঠে, বিস্তীর্ণ চরাঞ্চল ভেসে যায় তার প্রবল ক্রোধে, এবার তার ছিঁটেফোটাও দেখা যাচ্ছে না। সেই শান্ত নদের মতই নীরব ঘাটে শ্যালোনৌকার আবির্ভাব আর অন্তর্ধানের খেলা চলে সারাদিন । অন্ধকার ধরনীতে সূর্যদেবতার আগমনের সাথে সাথে এই ঘাট দিয়েই অন্তর্হিত হয় চরাঞ্চলের শ্রমযোদ্ধারা। ওপারে সূর্যের আলোয় ঝলমল করে শহরের অট্টালিকাগুলি। প্রকৃতির মাঝে অশালীনভাবে দাঁড়িয়ে থাকা আকাশসম অট্টালিকার দিকে তাকিয়ে নিজেকে বড্ড ছোট
লাগে রতনের। নদের তীরে দাঁড়িয়ে দশ বছরের ছোট্ট ছেলেটি পৃথিবীর সমস্ত আনন্দযজ্ঞ থেকে নিজেকে বঞ্চিত ভেবে হতাশায় ব্যকুল হয়। পেছনে পড়ে থাকে বিস্তীর্ন চরাঞ্চল, তাদের ছোট্ট মাটির ঘর আর সে মাটির দেয়ালে সদাঅঙ্কিত হতে থাকা দারিদ্রের নিপুন শিল্পকর্ম। একঝাঁক পাখি উড়ে যায় ওপারে। রতন ভাবে ঐ উঁচু অট্টালিকায় উঠে কি ছোঁয়া যায় আকাশচারী পাখিদের? প্রতিদিন ভোরে পাখিরা ওদের জানালায় গিয়ে কি মিষ্টি স্বরে ডাকে ? জানালার কাঁচ ভেদ করে অট্টালিকার বাসিন্দারা কি শুনতে পায় পাখিদের আহ্বান ? রতনের বড় ইচ্ছে জাগে একদিন সেই উঁচু অট্টালিকার চুড়ায় উঠে দেখবে নিচের মানুষগুলিকে কেমন দেখায় ।
আধঘন্টা ব্যার্থ হাঁকডাক করে আর যাত্রীদের গালিগালাজে মাঝির ধৈর্য্যের বাঁধ ভাঙ্গে। গোটাদশেক যাত্রী নিয়ে শ্যালোনৌকাটি ছেড়ে যায় ভিন্নপৃথিবীর দিকে। ইঞ্জিনের ভটভট শব্দ আর লাউডস্পীকারে বাজতে থাকা দুর্বোধ্য সঙ্গীতের উত্তাল তান্ডবে হারিয়ে যায় মাঝির গান। মাঝির কন্ঠ কেড়ে নিয়েছে সভ্য দুনিয়ার অসভ্য যন্ত্র। তবু রতনের কানে বাজতে থাকে “মাঝি বাইয়া যাও রে.....।” দার বাইতে বাইতে আব্বা যখন গানে টান দিত তখন ছোট্ট রতন তাকিয়ে থাকত নদীর উপরিভাগ জবরদখল করে দাঁড়িয়ে থাকা শম্ভুগঞ্জ ব্রিজের দিকে। ব্রিজের উপর দিয়ে চলতে থাকা যন্ত্রদানবগুলির গর্জনে নদী যেখানে বাক্হীন। সে দু’কুলকে মিলিয়েছে বটে, তবে মেলাতে পারেনি মানুষগুলিকে। মেলাতে পারেনি দুটি শ্রেণীকে। রতন পিছু ফিরে। হাতে ভাঁজ করা একটি খালি বস্তা। তার দৃষ্টি ছড়িয়ে যায় প্রকৃতির মাঝে। রোদতপ্ত বালুচরকে বৃদ্ধাঙ্গুুলি দেখিয়ে যেখানে সবুজ প্রকৃতির বহুল আয়োজন। রতন এগিয়ে যায় আর প্রকৃতি তাকে টেনে নেয় কাছে। অকৃপণ প্রকৃতির দান গ্রহণের উদ্দেশ্যে কাঁধের বস্তাটি থেকে কাঁচি বের করে রতন। খুঁজে খুঁজে বের করে মাটিকে জড়িয়ে থাকা কচি সবুজ ঘাস। তারপর পছন্দসই স্থানে চালায় তার মারণাস্ত্র। মেঠোপথ দিয়ে এলাকার অবস্থানসম্পন্ন পরিবারের বালক-বালিকারা দল বেঁধে যাচ্ছে ঘাটের দিকে। তাদের কাঁধে বইয়ের বোঝা আার হাতে টিফিনের বাক্স। ওরা পড়তে যায় শহরের বড় কোন স্কুলে। রতন তাকিয়ে থাকে ওদের দিকে। আব্বা কাল ইলিশমাছ এনেছিল। রতন তো খুশিতে বাকবাকুম। আজ সকাল পর্যন্ত সে ইলিশ মাছ দিয়ে পান্তভাত খেয়ে এসেছে। দামের ক্ষেত্রে বাজার জুড়ে ইলিশ মাছের বেটাগিরি! তবু কালেভদ্রে গরীবের ঘরে দেখিয়ে যায় তার রুপালি ঝিলিক। বাড়িতে তখন উৎসব উৎসব ভাব। মা উঠোনে বসে মাছ কাটেন আর বাড়ির ছেলেপুলেরা এই দর্শনীয় বিষয়টি দর্শনের উদ্দেশ্যে তাকে ঘিরে থাকে। পাড়া-প্রতিবেশী দু’একজন এসে মাছ কাটা বিষয়ক উপদেশ দিতে থাকে। যদিও দুঃখে ভারাক্রান্ত থাকে তাদের মুখ। রতনের মা কারও সাথেই খারাপ ব্যাবহার করেন না। হাসিমুখে সবার কথা শুনতে শুনতে মাছ কাটতে থাকেন। রতনের আফসোস লাগে যদি দুপুরেও খেতে পারত মাছ দিয়ে। আহা! মাছের স্বাদ এখনও মুখে লেগে রয়েছে।
পেছন থেকে ঘাড়ে ধরে হঠাৎ কে যেন প্রায় শুন্যে তুলে ফেলল রতনকে। রতন অস্ফুট চিৎকার করে উঠে। তারপর তাকে ছুৃঁড়ে দেয়া হয় মাটিতে। ঘুরে দেখে ব্যাপারি বাড়ির চাকরটা তার দিকে তাকিয়ে দাঁত বের করে হাসছে। রতন কোনমতে উঠে বসে। তার কোমরে খুব লেগেছে। গলাটা ব্যাথা করছে। লোকটি বলে -কিরম লাগল ? বলেই আবার হাসতে থাকে। রতনের মুখ দিয়ে একটা গালি বের হয়ে আসে। কিন্তু তা চাকরের কান পর্যন্ত পৌছে না। তবে তার ঠোঁটের নাড়াচাড়া দেখে চাকর গর্জন করে উঠে -ওই কি কস ? খুন কইরা ফালমু কইলাম। চুরি কইরা ঘাস কাটতাছস; ঘাস কি তোর বাপে লাগাইছে? রতনের কোন ভাবান্তর হয়না। প্রকৃতি তাকে লড়াই করতে শিখিয়েছে। বাবার কাছ থেকে শুনেছে এই মরুসম চরে যখন ব্যাপারি বাড়ি বানানোর সিদ্ধান্ত নেয় তখন অনেক মজুরের মাঝে তার বাবাও ছিল একজন। অথচ সেই বাড়ির সীমানায় অবহেলায় বেড়ে উঠা সামান্য ঘাসের উপর কোন অধিকার নেই তাদের। অধিকার নেই ব্যাপারির চাকরটার ও। তবু মনিবের সম্পত্তি রক্ষায় তৎপর হয়ে চাকর তাকে বিভিন্ন গালিগালাজ আর হুমকি-ধামকি দিয়ে চলে যায়। রতন অপেক্ষা করে। দুপুরের মাঝেই তাকে ঘাস নিয়ে ফিরতে হবে। নতুবা জুটবে আব্বার পিটুনি। কৃষকের বাড়িতে গরুর অবস্থান পূত্রসন্তানের চাইতে কোন অংশে কম নয়। ধীরে ধীরে ঘাটের দিকে অদৃশ্য হয়ে যায় চাকরটা। রতন আবার তার স্বস্থানে ফিরে ঘাস কাটতে থাকে। চাকরের কাছে মার খেলেও প্রকৃতির রাজ্যে সে মহারাজা। সে যা ইচ্ছা তাই হরণ করতে পারে পারে প্রকৃতি থেকে। তার এই নির্দয় আচরণে প্রকৃতি তাকে প্রত্যাঘাত করে না, করেনা কোন প্রতিবাদ। স্বত্ব ত্যাগ করে সন্তানকে দান করে তার সকল ঐশ্বর্য। 
তিনটি গরু ছিল তাদের। গেল বছর ব্রহ্মপূত্রের প্রলয় রোদনে মারা গেল একটি । সভ্যতার আঘাতে আঘাতে ক্ষতবিক্ষত ব্রহ্মপূত্র যেন বুকের সমস্ত দুঃখ ছড়িয়ে দিল বিস্তীর্ন চরে। তার দুঃখে সমব্যাথী হল চরাঞ্চলের গরীব মানুষ। ঘর-গৃহস্থালি সব দান করে দিল ব্রহ্মপূত্রকে। সেবার রতনদের ঘরে হাঁটুপানি হয়েছিল। কোথাও একটু উঁচু জায়গা নেই। বিস্তীর্ন চরজুড়ে শুধু পানি আর পানি। ব্যাপারীর উঁচু বাড়ি থাকলেও তাদের মত অনেকেরই কোথাও আশ্রয় হয়নি। অনেকে বলেছিল নদীর ওপারে চলে যাবার জন্য। রতনের আব্বা এই প্রস্তাব তীব্রভাবে প্রত্যাখ্যান করে বলেছিলেন - “আমি বাড়ি ছাইড়া কুথাও যামু না। অন্যের আশ্রয়ে গিয়া আর কত অপমান হমু ?” সবাই বলেছিল এটা তার নির্বুদ্ধিতা। গরীবের এত দেমাগ থাকতে নাই। কিন্তু সিদ্ধান্তে অটল থেকে রতনের আব্বা বাঁশ জোগার করে মাচা বানালেন। সেইটুকু মাচাতেই আশ্রয় হল পরিবারের সবার। যাতায়াতের জন্য কলাগাছ জোগার করে ভেলা তৈরি করলেন তিনি। এটিই ছিল বাইরে যাতায়াতের একমাত্র বাহন। সূর্য ওঠার আগে বাবা কিংবা মায়ের সাথে দূরে কোথাও গিয়ে প্রাকৃতিক কাজ সারা ব্যাতিত রতনের ভেলায় উঠা নিষেধ। কিন্তু প্রকৃতির দূর্বিনীত বালক কি সে কথা শোনে? আব্বা একটু ঘুমালেই রতন চুপিসারে বেড়িয়ে পড়ত ভেলা নিয়ে। তার মায়ের এতে নীরব সমর্থন ছিল। রতন বেশিদুর যেত না। তার চাহিদা খুব বেশি নয়। তার সঙ্গী-সাথীরা কোথায় আছে সেটাও সে জানে না। একদিন সে ভেলা করে বাড়ির সামনে আসতেই দেখল অনেকগুলি লোক বড় ইঞ্জিনওয়ালা নৌকায় বিহার করছে। লাউডস্পীকারে গান বাজছে। দু-তিনজন নাচছে সেই তালে তালে। বাকীরা চিৎকার করে এবং হাততালি দিয়ে উৎসাহিত করছে তাদের। ”নৌকাভ্রমন” বিষয়টি বোঝার মত বয়স তখনো রতনের হয়নি। সে ভাবত এই ঘোর বিপদের মাঝে ওরা এত মজা করছে কেন। ওদের বাড়িতে কি পানি ওঠেনি ? নৌকা ধীরে ধীরে মিলিয়ে যেত; রতন তাকিয়ে থাকত সেই দিকে। মাঝে মাঝে একটু সাহস করে সে চলে যেত ব্যাপারি বাড়ির সামনে। তাদের গরুগুলিকে একনজর দেখতে। অনেক হাতে-পায়ে ধরে গরু তিনটি রাখার ব্যাপারে ব্যাপারীকে রাজি করিয়েছিলেন ওর আব্বা । শর্ত ছিল সদ্য মা হওয়া গাভীটা থেকে প্রাপ্ত দুধের পুরোটাই প্রতিদিন ব্যাপারিকে দিতে হবে। রতনের আব্বা রাজি হয়েছিলেন। হঠাৎ একদিন সকালে ব্যাপারির বাড়ি গিয়ে জানতে পারলেন সাপের কামড়ে গতরাতে সেই গরুটা মারা গেছে। রতনের আব্বা কেঁদে ফেললেন। কাঁদল রতনের মা, রতন; আর ছোট্ট বোনটি কিছু না বুঝে ফ্যালফ্যাল করে তাকিয়ের্ ইল সবার দিকে। বিপুল বর্ষায় পরাক্রমশালী ব্রহ্মপূত্র চোখের জলে ভাসিয়ে নিয়ে গেল রতনের খুব প্রিয় লাল গাভীটির লাশ। একদিন পানি নেমে গেল। গরুদুটি ফিরে আসল আপন আবাসে। কিন্তু তাদের জন্য কোন খাবারই যে অবশিষ্ট নেই ! জল-কাঁদা ভেঙ্গে অনেক দুর থেকে রতনের বাবা কিছু ঘাস কিংবা গাছের পাতা নিয়ে আসতেন। সেই ভয়াবহ শ্রাবণ পেরিয়ে আজ আরেক শ্রাবণ। ব্রহ্মপূত্র যেন কান্নার শক্তিটুকু হারিয়ে ফেলেছে।
ভীষণ ভ্যাপসা গরম পড়েছে। রতন কন্ইু দিয়ে কপালের ঘাম মোছে। হঠাৎ হৈ হৈ করতে করতে রতনের সমবয়সী কয়েকজন জুটে যায়। গ্রামের স্কুলের মাঠে খেলতে যাবে তারা। রতন তাদের আমন্ত্রণে দ্বিধান্বিত হয়ে পড়ে। যদিও তার ঘাসের বস্তা প্রায় পূর্ণ হয়ে গিয়েছে; তবু রতন ভাবে যে বাড়ি যাওয়া দরকার। আব্বা যদি মাঠ থেকে ফিরে আসে তবে নিশ্চিত পিটুনি খেতে হবে। কিন্তু বন্ধুরা নাছোড়।
-তর বাপে নামাজের আগে ফিরত না, আয় খেলিগা।
এক বন্ধুর মুখে এমন আশ্বাস পেয়ে রতন কিছুটা আশ্বস্ত হয়। তারপর বাকীদের অকুন্ঠ সমর্থনে রতন ঘাসের বোঝা পিঠে তুলে নেয়। তার আব্বার ফেরা সম্পর্কিত তথ্যের সত্যতা যাচাই না করেই হৈ হৈ করে ছুটে চলে সবার সাথে। গন্তব্য চরে নতুন গজিয়ে উঠা একটি কিন্ডারগার্ডেন স্কুলের খোলা মাঠ। সন্তানদের শহরের স্কুলে পাঠানোর সামর্থ্য যাদের নেই তাদের জন্যই এই কিন্ডারগার্ডেন স্কুল। প্রথমে ছিল টিনের ঘর। বছর ঘুরতে না ঘুরতেই সেটা আধাপাকা ঘরে পরিনত হয়েছে। কে জানে, খুব তাড়াতাড়িই হয়ত সেটা পাকা ঘরে পরিণত হবে। রতনের জন্য কোনটিই প্রযোজ্য নয়। একটি সরকারী প্রাথমিক স্কুল রয়েছে অনেক দূরে। আসতে যেতে যে সময় নষ্ট হবে তার চেয়ে ছেলেকে কৃষিকাজে তালিম দেয়াই রতনের আব্বার কাছে শ্রেয় মনে হয়েছে। খেলা শুরু হয়ে যায়। কলাগাছের গুঁড়িকে যতটা সম্ভব গোল করে ফুটবলের আকার দেয়া হয়েছে। সেটা দিয়েই মহানন্দে খেলে চলছে ওরা। দলের মাঝে যারা ছোট তারা নিন্মাঙ্গের বস্ত্র উপহার দিয়ে তৈরি করে গোলপোস্ট। তাদের বস্ত্রহীন দেহ নিয়ে দুষ্টুমির আনন্দটাও কম নয়। ওদের চিৎকার-চেঁচামেচিতে সরগরম হয়ে উঠে স্কুল মাঠটি। ক্লাসরুমে বসে থাকা বাচ্চাগুলি করুণ দৃষ্টিতে তাকিয়ে থাকে ওদের দিকে। বহু চেষ্ঠা করেও তারা মনকে ক্লাসরুমে আটকে রাখতে পারেনা। ওরা একসাথে দেখে ফেলতে চায় বিশ্বব্রহ্মান্ডকে। তাই বদ্ধ ক্লাসরুমে বসে বেরসিক শিক্ষকের তর্জন-গর্জন ওরা মেনে নিতে পারেনা। ওরা চায় মুক্ত আকাশ। নিরানন্দ ক্লাসরুম ওদের পঙ্গু করে দেয়। একটি গোল হয়ে যায়। গোলদাতার উল্লাসে যেন জোয়ার চলে আসে ব্রহ্মপূত্রে। নানান রকম অঙ্গভঙ্গি আর স্লোগানে স্লোগানে গোল উদ্যাপিত হয়। রতনের দল গোল খেয়ে মুখ গোমড়া করে। আবার শুরু হয় খেলা। আকাশ কালো হয়ে যায় শ্রাবণের মেঘে। ক্ষুদে খেলোয়ারের দল তাতে মোটেই বিচলিত হয়না। বরং বৃষ্টির মাঝে খেলার যে বাড়তি মজা সেটা ভেবে পুলকিত হয় তাদের মন। প্রকৃতি তার সন্তানদের মনের কথা বুঝে নেয়। আকাশ ভেঙ্গে নেমে আসে শ্রাবণের বারিধারা। রতন ভুলে যায় বাড়ি ফেরার কথা। হঠাৎ কোত্থেকে একটি মোটরসাইকেলে দু’জন লোক এসে হাজির হয়। তাদের গায়ে রেইনকোট। পেছনের লোকটি একটি ছাতা খুলে উপরে ধরে। সামনের লোকটি ব্যাগ থেকে একটি ক্যামেরা বের করে ছবি তুলতে থাকে বর্ষা¯œাত ক্রীড়ামগ্ন দুরন্ত বালকদের। ক্ষুদে খেলোয়ারদের একজন টের পেয়ে যায় যে ওদের ছবি তোলা হচ্ছে। সে ত্বরিৎ গতিতে বাকীদের খবরটা জানাতেই সবাই খুশিতে হৈ হৈ করে ছুটে আসতে থাকে ক্যামেরার দিকে। তাদের হতাশ করে সামনের লোকটি ক্যামেরা ভরে নেয় ব্যাগে। তারপর মোটরসাইকেল ঘুরিয়ে চলে যায় গন্তব্যে। বালকদের আহ্বান তাদের কানে পৌছায় না। এই ছবিগুলো হয়ত কোন বড় পত্রিকায় ছাপা হবে। হয়ত ছবির শিরোনাম হবে “বর্ষায় ক্রীড়ারত দুরন্ত বালকের দল।” তারপর অনেক প্রশংসা হবে, পুরস্কার আসবে, আবহমান বাংলার ঐতিহ্য নিয়ে বুদ্ধিবিক্রেতাগন বড় বড় কথা বলবেন। তাতে কিছুই যাবে আসবে না ছবির বিষয়বস্তু হয়ে যাওয়া বালকদের। হয়ত আবহমান বাংলার ঐতিহ্য টিকিয়ে রাখার জন্যই তাদের বারবার জন্ম নিতে হবে মাটির ঘরে। হতে হবে আমার মত অতি ক্ষুদ্র থেকে শুরু করে বড় বড় মনীষির শিল্পচর্চার বিষয়বস্তু। তারা বাঁচিয়ে রাখবে মানুষের চিন্তাকে, প্রচন্ড ক্ষমতাসম্পন্ন চুম্বকের মত ওরা আমাদের টেনে নিয়ে যাবে গ্রামের মেঠোপথে। যেখানে কোন এক বর্ষামুখর শ্রাবণের দুপুরে জলে-কাঁদায় মাখামাখি হয়ে আমরা খুঁজে পাব কার্ল মার্কস, লেনিন, মাও সে তুং কে। তত্ত্বের লড়াই থেকে মুক্ত হবে কাঠের টেবিল। শ্রেণীচরিত্র, শ্রেণীশত্রু, শ্রেণীসংগ্রাম, পুঁজিবাদ, সা¤্রাজ্যবাদ, আগ্রাসনবাদ, আধিপত্যবাদ, সংশোধনবাদ, বুর্জোয়া, পেটি-বুর্জোয়া ইত্যাদি কঠিন কঠিন শব্দ ভুলে যাব আমরা। ব্রহ্মপূত্রের জলের মত সরল গতিতে বয়ে চলবে আমাদের চিন্তাধারা। সেই সাধারণ মনের অসাধারণ চিন্তাগুলি শ্রাবণের অঝোর ধারার মত ছুটে আসবে সবার মাঝে। মিলিয়ে দেবে খাল-বিল, হাওর, নদী আর সমূদ্রকে। 
ঢং ঢং ঢং করে স্কুলের ঘন্টা বেজে উঠে। ছোট ক্লাসগুলি ছুটি হয়ে গেছে। থেমে গেছে বৃষ্টি। বন্যার জলের মত বাঁধভাঙ্গা উচ্ছাসে মাতোয়ারা হয়ে শিশুর দল ছুটে আসতে থাকে মাঠে। রতনের মনে পড়ে যায় বাড়ি ফেরার কথা। সে খেলা থামিয়ে দেয়। রতনের এমন নির্মম সিদ্ধান্তে বন্ধুরা আহত হয়ে তাকে বিদায় জানায়। স্কুলের ক্ষুদে শিক্ষার্থীরা পিঠে বইয়ের বিশাল বোঝা নিয়ে বাড়ির পথ ধরে। বইয়ের ভারে নুয়ে নুয়ে জল কাঁদা ভেঙ্গে ছুটে যায় বদ্ধ গৃহকোন ছেড়ে মুক্ত পৃথিবীর দিকে। তাদের মাঝে বড় বেমানান হয়ে চলতে থাকে রতনের পথচলা; কাঁধে ঘাসের বোঝা নিয়ে।
সত্যজিৎ কাঞ্জিলাল সুমন
০৬-০৭-২০১৩

