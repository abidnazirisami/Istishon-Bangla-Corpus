আঘাত



নিয়ন আলোয় ডুবে থাকা রাস্তাটিতে ঝরে পড়েছে কৃষ্ণচূড়া। ফাগুনের উদ্দাম হাওয়া শিহরণ জাগায় না। কান পাতলে শোনা যায় প্রকৃতির নিরব ক্রন্দন।
নিঃসঙ্গ নন্দিনী বলে “হে রাজপথ, তুমি আমাকেও নিতে বুকে টেনে। পারলে না তো?”
অশরীরী কণ্ঠের জবাব আসে “এখনি কেন? কিসের এত তাড়া তোমার ? আমার বুকে তোমার দ্রোহী পদাঘাতেই নিহিত আছে মুক্তি।” মুক্তি? সেতো অনেক রক্তের ফসল। নির্জন রাত্রি। নিঃস্তব্ধ চারিদিক। ভাল করে খেয়াল করলে এখনো বোঝা যায় কংক্রিটের গায়ে লেগে আছে ছোপ ছোপ রক্ত। দেহ পচে গলে যায়। কিন্তু রক্তের দাগ যুগ যুগ ধরে বিদ্রোহ করতে থাকে। জাতির আত্মবিস্মৃতি ঘটলে, মনে মননে ঘুণপোকায় আক্রমণ করলে জেগে ওঠে রাজপথে লেগে থাকা বহু বছরের পুরোনো রক্ত। রক্তপিপাসু শেয়াল-শকুন ভয়ে আত্মগোপন করে। নন্দিনী সেই শুকিয়ে যাওয়া রক্তে হাত বুলোয়। মানুষটিকে অনুভব করে।
এমনই কোন এক বসন্তের পাতাঝড়া দুপুরে নন্দিনী বলেছিল “আমায় নেবে সাথে?”
জবাব আসে “আমি মৃত্যুকে সাথে নিয়ে চলি।”
-সে তো সবাই। অন্তত যারা সুস্থ আছে। আমিও। এই দেখ আমার কলম। আমার মৃত্যুকুঠুরির চাবি।
কলমটি হাতে নিয়ে বলেছিল “চলো, তবে শুরু হোক পথচলা।”
নন্দিনী ওর বামবাহু জড়িয়ে ধরে দু’হাতে। তারপর দুজনে হাঁটতে থাকে সেই পথ দিয়ে যেখানে আজ পড়ে আছে শুকিয়ে যাওয়া রক্ত। হাতের ওপরই ওদের যত আক্রোশ। হাতেই ধরা থাকে কলম। নন্দিনীর হাতে সেই কলমটি।
প্রথম বিবাহবার্ষিকীতে এই ছোট্ট উপহারটি দিয়ে সে বলেছিল “এই নাও, এটাই তোমার মরণ; এটাই তোমার প্রতিরোধ।”
তারপর হাত ছাড়া করেনি কোনদিন। আজ নন্দিনীর ইচ্ছে করছে বিশ্বদরবারে দাঁড়িয়ে কলমটি ভেঙে ফেলতে। কাদের জন্য এই যুদ্ধ! মৃত্যুপথযাত্রী এক মানুষের চারপাশে দাঁড়ানো অসংখ্য দর্শকদের জন্য? তাম্বুলচর্চিত ঠোঁট আর মেহেদীরাঙানো কেশরাজির সাথে ডিনার পার্টিতে বসা রাজার জন্য?
রাজপথ থেকে শোনা যায় “কে দেখবে তোমার প্রতিবাদ? মানুষ? সে তো এদেশে হয়না। মৃত্যুদৃশ্য দেখা পাশবিক আনন্দের হতে পারে, কিন্তু প্রতিবাদের মাঝে যে সৌন্দর্য্য লুকিয়ে আছে সেটা ভুলে গেছে সবাই ।”
-তবে কি দলবেঁধে রাজপথে দাঁড়িয়ে স্ব স্ব প্রাণ সংহার করব? ধাঁরালো ছুৃরি দিয়ে নিজেই নিজের রগ কাটবো? ছুরির ফলা দিয়ে উন্মুক্ত ত্বকে লিখব প্রতিবাদী কবিতা?
- ভুল বলছ তুমি। তোমাদের আত্মঘাতী হতে দেবে না ওরা। তোমাদের রক্ত পরিষ্কার করতে কর্পোরেশনের ওপর চাপ পড়ে যাবে। সারা দেশটি তো ভরে গেছে আবর্জনায় । তোমাদের রক্ত সেই আবর্জনার উপর হীরের মতো ঝলসে উঠবে। ওরা! পারবে না সেই জ্যোতি রুখতে।
হতাশ হয়ে বসে থাকে নন্দিনী। কোন রাতের পাখি রোদন করে কুহু কুহু স্বরে। ঠান্ডা বাতাস বইতে থাকে জোরে। নেতিয়ে পড়া প্রাণহীন পত্ররাজি উড়তে থাকে সেই বাতাসের সাথে। উড়ে যায় না শুধু কৃষ্ণচুড়া। দেহান্তরের পরও যার বিচ্যুতি ঘটেনি সে হাওয়ায় গা ভাসাবে- এ অসম্ভব। হঠাৎ একদল লাঠিয়াল এসে ঘিরে ধরে ওকে।
বলে “মেয়ে মানুষ দেখছি! এত রাতে কি? ”
নন্দিনী বলে “আপনারা কি ‘মানুষ’ দেখতে পান না?”
একজন হো হো করে হেসে বলে “মানুষ হলে তো ‘মানুষ’ দেখব। জন্তুর কাছে তো সবাই জন্তু।”
কি নির্লজ্জ সরল স্বীকারোক্তি! পশুর ভেতরে তো পাশবিকতাই থাকে। এরা পোষাক পড়া পশু।
লোকগুলি এবার হুংকার ছেড়ে বলল- “দেখে তো ভদ্রঘরের মনে হচ্ছে! এত রাতে কি? কি তোমার উদ্দেশ্য? কোন দলের তুমি?”
-আমি কোন দলের নই। আমি দেশের। আমার কাছে কোন মারণাস্ত্র নেই। আছে শুধু একটি কলম। ব্রহ্মাস্ত্র। লাঠিয়ালরা ভয় পেয়ে পিছিয়ে যায়। সর্দারের নির্দেশে সবাই অস্ত্র উঁচিয়ে ধরে হম্বিতম্বি করতে থাকে। সর্দারের নিশিকালীন মৌতাত কেটে যায়। একজন তাড়াহুড়া করে বোম্ব ডিজপোজাল ইউনিটকে খবর দেয়। অল্প সময়ের মধ্যেই সাইরেন বাজিয়ে কয়েকটি গাড়ি এসে পড়ে। মধ্যরাতে নির্জন রাস্তাটিতে হঠাৎ হইহই রইরই পড়ে যায়। গাড়ির ওপর সম্প্রচারযন্ত্র চাপিয়ে লাইট-ক্যামেরা নিয়ে চলে আসে সংবাদকর্মীরা। এতসব মহোৎসবের মাঝে ভাবলেশহীনভাবে বসে থাকে নন্দিনী। নিরাপদ পোশাক পরে এগিয়ে আসে দু'জন। তারা নন্দিনীর কাছে এসে জানতে চায় কলমটি কোথায়? কিভাবে একটি সাধারণ কলম ভয়ানক অস্ত্র হয়ে উঠে এটা ল্যাবে নিয়ে গবেষণা করা জরুরি। প্রবল কষ্টের মাঝেও নন্দিনী হেসে ওঠে। এই মুর্খ লাঠিয়ালগুলি জানেও না কলম কে কেন ওরা ভয় পায়। সে কলম এগিয়ে দেয়। সাধারণ মানের পাঁচটাকা দামের কলম। ওরা খুব সাবধানে কলমটি পরীক্ষা করে দেখতে থাকে। প্লাস্টিক-কালি আর নিব এর আড়ালে যদি 'মারাত্মক' কিছু থেকে থাকে! দেশের অবস্থা সুবিধের নয়। মিডিয়াম্যানরা নন্দিনীকে ব্যাকগ্রাউন্ডে রেখে ক্যামেরার সামনে দাঁড়িয়ে সরাসরি সম্প্রচার করছে। অবশেষে কলমটি পরীক্ষা করে তারা কিছুই পেল না। সংবাদ বিক্রেতাগণ মুখ গোমড়া করে পাতাতাড়ি গোটাতে লাগল। রাগে কটমট করে লাঠিয়াল সর্দার বলল “ফাজলামি করেন! এটা একটা সাধারণ কলম। আমাদের ভয় দেখান! জেলে পুরে দেব কিন্তু!”
- আমি তো আপনাদের ভয় দেখাইনি। আপনারাই ভীত হয়েছেন। নিজেরাই ভীতু হলে জনগনকে অভয় দিবেন কিভাবে?
- অস্ত্র বলার মানে কি?
- এই যে দেখুন, শুকিয়ে যাওয়া রক্তের দাগ। দেখতে পাচ্ছেন?
আবছা হয়ে গেলেও দেখা যায়। এই রাতের আলো আঁধারিতেও দেখা যায়। ওই মানুষটির হাতেও কলম ছিল। জানেন না আপনারা, কলম যখন কাগজের সংস্পর্শে আসে তখন হয়ে উঠে ব্রহ্মাস্ত্র! লাঠিয়ালরা পিছিয়ে যায়।
নন্দিনী ক্ষুরধার কণ্ঠে বলতে থাকে -এই মানুষটির ব্রহ্মাস্ত্র উন্মুক্ত করেছিল চিন্তার বন্ধ দুয়ার। তাই মানুষের মস্তিষ্ককে পাহারা দিয়ে রাখা ওই নষ্ট আত্মাগুলি ছুরির আঘাতে আঘাতে ফিনকি দিয়ে বের হওয়া রক্তের ধারায় প্রশান্তি খুঁজে পেয়েছে।”
-বুঝতে পারলাম না। এটুকু বুঝেছি আপনি মারাত্মক কিছু নন। তবে এত রাতে কি করছেন মেয়ে মানুষ?
-আমি মারাত্মক। আমি ভয়ঙ্কর। আমি মানুষ। আমি ...
-মেয়েমানুষ
-না আমি মানুষ। ডাইনি বুড়ির ভয়ে যখন সবাই বেঘোর ঘুমে মগ্ন, তখনও আমি জেগে থাকি। আমি বসে থাকি রাজপথে। ছুটে বেড়াই মানুষের মগজে। আমি জানি একদিন অনেকজন ‘আমি’ একত্র হয়ে ‘আমরা’ হয়ে উঠব।
-পাগল নাকি ?
- না যোদ্ধা।
-আপনাকেও এভাবে মারবে। আমরা তো আর সবসময় পাহারা দিতে পারব না। পাগলামী না করে বাসায় চলে যান।
-কাদের পাহারা দিচ্ছেন আপনারা?
-এসব বলে লজ্জা দিবেন না।
-তবে চলে যান। আমি রাতকে উপভোগ করি। এভাবে যারা গিয়েছে চলে আমি তাদের পূণ্যাত্মার সাথে গল্প করব। তাদের কথা শুনব। আমি আরো ভালবাসব। এই দেশকে ভালবাসব। ঘুমিয়ে থাকা মানুষগুলিকে ভালবাসব। তাদের মাথায় হাত বুলিয়ে ধীরে ধীরে জাগিয়ে তুলব। আমার মনন দিয়ে তাদের মননে প্রবেশ করব। সহযোদ্ধা হয়ে রাজপথে। দাঁড়াব হাত ধরে। আপনারা যান। আমার অনেক কাজ বাকী। বিস্মিত লাঠিয়াল বাহিনী চলে যায়। তাদের মান্ধাতা আমলের গাড়ির ঘড়ঘড় শব্দ আর ধোঁয়ায় ভরে উঠে রাজপথ। একা একা বসে নন্দিনী রাজপথের সাথে কথা বলে। রাজপথ তাকে আশ্বাস দেয়। জানায় আহ্বান। রাত বাড়তেই থাকে। ভোর কখন হবে ঠিক নেই।
আঘাত-দৈনিক কালের কন্ঠআঘাত-ঢাকা রিপোর্ট

