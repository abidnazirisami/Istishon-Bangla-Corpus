দরজা


চৈত্র মাসের শেষ। খা খা রোদ। হাউজিং সোসাইটির সরু রাস্তাটি যেন চৈত্রের উত্তাপে তৃষ্ণার্ত হয়ে তাকিয়ে আছে নির্দয় আকাশের পানে। সেই রাস্তাটি ধরে কাঁধে একটি ব্যাগ ঝুলিয়ে অপু হাঁটছে বাসার উদ্দেশ্যে। এতটুকু পথ আসতেই ঘেমে নেয়ে উঠেছে সে। ঘামে ভিজে জবজবে পাঞ্জাবিটা দিয়ে মাথা বেয়ে আসা ঘাম মুছে অপু বাসার সামনে দাঁড়াল। একটি বড় নিশ্বাস ফেলে ক্লান্ত ভঙ্গিতে কলবেল চাপল। প্রায় সাথে সাথেই কাজের ছেলেটা এসে দরজা খুলে দিল। ছেলেটার চোখ লাল, মুখ বিষন্ন। অপু প্রায়দিনই এই দৃশ্য দেখে অভ্যস্ত। এতটুকু ছেলে বাবা-মা কেউ নেই। রাস্তা থেকে কুড়িয়ে এনেছিলেন অপুর আব্বাজান সৈয়দ ঈসমাঈল হোসেন। সেই থেকে ছেলেটার নাম হয়ে গেল ছটকু। এই টুকটাক ফাই-ফরমাস খাটা ছাড়া তার কাজ বেশী নয়। তবে মাঝেমধ্যে রাতের বেলা ঈসমাঈল সাহেবের হাত-পা টেপাটেপির জন্য তার ডাক পড়ে। সেই সময় ঈসমাঈল সাহেবের ঘরের দরজা বন্ধ থাকে এবং অপুর আম্মিজান গম্ভীর মুখে আপুর রুমে এসে বসে থাকেন। অপু এর কারণ বোঝে না, বুঝতেও চায়না। ছোটদের সব জানতে নেই। অপু ঘরে ঢুকতেই দেখে মাথায় টুপি পড়া একজন লোক আব্বাজানের সাথে ড্রয়িংরুমে গল্প করছে।
Ñআপনার ছেলে বুঝি ? কি নাম বাপজানের ?
অপরিচিত লোকটা পানের পিক শুষে নিতে নিতে প্রশ্নটা করে। তার মুখে অদ্ভূত ধরনের একটি হাসি। এক হাত দিয়ে দাঁড়িতে হাত বুলাচ্ছে।
Ñআমার নাম অপু।
Ñআব্বাজান, কেউ নাম জিজ্ঞেস করলে পুরো নাম বলতে হয়। পুরো নাম বলেন। রাগত স্বরে বললেন ঈসমাঈল সাহেব। “অপু” নামটা অপুর বোন ফাতেমার দেয়া। কোথা থেকে এই নাম পেয়েছে ফাতেমা সেটা কেউ জানে না। একমাত্র ফাতেমাই অপুকে এই নামে ডাকে। যা ঈসমাঈল সাহেবের পছন্দ নয়।
Ñসৈয়দ আবুল কাশেম।
Ñলোকটা হা হা করে হেসে বলল বাহ্ বাহ্ কি চমৎকার নাম। কি করেন আপনি বাপজান?
Ñদাখিল পরীক্ষা দিব।
Ñআলহামদুলিল্লাহ। আচ্ছা বাপজান যান এখন। ভিতরে যান। ঘামে গোসল করে ফেলছেন একেবারে। অপু চলে যেতে উদ্যত হতেই ঈসমাঈল সাহেব বললেন- শোনেন আব্বাজান, ইনি আমার ব্যাংকের কলিগ সালাউদ্দিন সাহেব। আজই বদলি হয়ে এসেছেন। খুব পরহেজগার লোক। চাকরির পাশাপাশি ইসলাম কায়েমের জন্যও কাজ করেন। ইসলামের জন্য কাজ করা হল সর্বশ্রেষ্ঠ কাজ। বুঝতে পারছেন?
Ñজ্বি আব্বাজান।
Ñএখন যান।
অপু তার রুমে গিয়ে খোলা জানালায় দাঁড়ায়। মৃদু বাতাস আসছে। জানালার বাইরে কোন ফুলগাছ নেই। কিন্তু প্রতিদিনের মত দেয়ালের উপরে, আশে-পাশে উড়ে বেড়াচ্ছে রঙ্গীন একটি প্রজাপতি। আনমনে অপু হাত বাড়িয়ে দেয় জানালার দিকে। প্রজাপতিটি ধরা দেয় না। শুধু উড়ে উড়ে অপুর মন ছুঁয়ে যায়; কিন্তু রঙ্গীন করতে পারে না ওর মনকে। অপুর মা আর আপু প্রায় সবসময়ই অন্তঃপুরেই থাকে। খাওয়ার সময় বাদে সাধারণত দেখা হয় না বা প্রয়োজনও হয়না। অপুর দেখাশোনার জন্য আছে বৃদ্ধ সোলায়মান চাচা। এই বাড়ির সবচেয়ে পুরাতন চাকর। অপুকে কঠিন অনুশাসনে রাখেন তিনি। অপু বাধ্য ছেলের মত সব মেনে চলে। প্রজাপতিটি একসময় চলে যায় চোখের আড়ালে। অপু জানালা থেকে সরে এসে বাথরুমে ঢোকে। গোসল শেষ করে খাবার টেবিল। খাওয়ার পর কিছুক্ষণ বিশ্রাম তারপর অজু করে নামাজ পড়ে কোরআন শরীফ নিয়ে বসা। প্রতিদিনের রুটিন। এত বড় হবার পরও বাইরের ছেলেদের সাথে খেলতে যাওয়া নিষেধ। অপুর আম্মাজান খুব সুন্দর সুর করে কোরআন পড়তে পারেন। ফজরের নামাজের পর মায়ের সুললিত কন্ঠের কোরআন তেলাওয়াত শুনতে অপুর ভীষণ ভাল লাগে। যদিও তখন ফাতেমা ভীষণ অল্প সাউন্ডে বাসার সেলফোনটিতে শুনতে থাকে রবীন্দ্রসঙ্গীত; যা এ বাড়িতে নিষিদ্ধ। অপু জানে ঐ সেলফোনে রবীন্দ্রসঙ্গীত ভরে দিয়েছিল শুভ্রা খালা। অপুর আম্মাজানের সবচেয়ে ছোট বোন। শুভ্রা খালার বাড়ি ময়মনসিংহে। তিনি ভীষণ সুন্দর গান করেন আর ছবি আঁকেন। শুভ্রা খালা এবং খালু খুব আদর করেন অপু ও ফাতেমাকে। ময়মনসিংহের খালার বাসায় অপুর প্রিয় দৃশ্য হল শুভ্রা খালা গুন গুন করে গান গাইতে গাইতে ছবি আঁকছেন। এত সুন্দর ছবি আঁকেন তিনি; তবু পাজি খালুটা খালাকে শুধু ক্ষেপায়। অপুকে ডেকে বলে -দেখতো, কিসব ছাগলের ঠ্যাং এঁকেছে। শুভ্রা খালা রাগে আগুন হয়ে যায়। অপু দুজনের এই প্রেমময় খুনসুটি দেখে প্রাণ খুলে হাসে। শুভ্রা খালা ধমক দিয়ে বলে হাসবি না; হাসির কি হয়েছে এতে? একবার শুভ্রা খালা অপুর সুন্দর একটি ছবি এঁকে দিয়েছিল। কিন্তু আব্বাজান দেখার পড়ে সেটা ছিঁড়ে ফেলেন। সবার উপর প্রচন্ড রাগারাগি করে বলেন যে মুসলমানের বাড়িতে এইসব ছবি থাকা গুনাহ্। আর যেন কোনদিন এই ধরনের ঘটনা না ঘটে সে জন্য অপুর আম্মিজানকে বলেন শ্যালিকাকে সতর্ক করে দিতে। ছবির কষ্টে সারারাত অপু ঘুমাতে পারেনি। ভীষণ কেঁদেছে। রাতে স্বপ্ন দেখেছে বিশাল বড় একটি ক্যানভাসে পাগলের মত তুলির আঁচড় কাটছে সে। কিন্তু কিছুতেই কোন রং লাগছে না ক্যানভাসে। অপু চিৎকার করছে, কালার প্লেট ছুঁড়ে মারছে ক্যনভাসে, কিন্তু স্বপ্ন বড়ই নির্মম।
এই ঘটনার পর থেকে অপুদের ময়মনসিংহে যাওয়া প্রায় বন্ধই হয়ে যায়। ঈসমাঈল সাহেব নিয়ম-কানুন পালনে আরও কঠোর হলেন। কিন্তু গোপনে ফাতেমার বালিশের নিচে ঠিকই বাজতে লাগল রবীন্দ্রসঙ্গীত। অপুর জানালায় উড়ে চলল রঙ্গীন প্রজাপতি। প্রজাপতি তার ইচ্ছেমত আসে আবার ইচ্ছেমত চলে যায় দেয়ালের ওপারে। অপু যেতে পারে না। তাকে দেয়ালের এপারেই থাকতে হয়। ওর জন্য দেয়ালটা বড্ড উঁচু। অপুর ভীষণ ইচ্ছে জাগে, একদিন ব্যালকনি থেকে লাফিয়ে দেয়ালটি পার হয়ে সে দেখবে প্রজাপতিটি কোথায় যায়? পরেক্ষণেই ভাবে, লাফিয়ে যদি পা ভেঙ্গে যায়, তবে কি উঠে দাঁড়াতে পারবে কোনদিন ?
Ñছোট হুজুর।
ভাবনায় ছেদ পড়ে অপুর। দরজায় এসে দাঁড়িয়েছে সোলায়মান চাচা।
Ñবলুন চাচা।
Ñবড় হুজুর আপনাকে ডেকে পাঠিয়েছেন।
Ñযাচ্ছি। বলে উঠে দাঁড়াল অপু। সোলায়মান চাচা চলে যেতে যেতে কেন যেন আবার দাঁড়ালেন। গম্ভীর মুখে অপুকে বললেন, Ñছোটকুডার শরীর খুব খারাপ ছোট হুজুর। গত রাত থেকে জ্বর আর শরীর ব্যাথা। সারাদিন কাউকে বলেনাই। সন্ধ্যার পর থেকে সেই যে বিছানায় শুইছে, আর উঠেনাই।
অপু মুখ থেকে কথা সরে না। অবাক হয়ে দাঁড়িয়ে থাকে। দুপুরে সে দেখেছে ছেলেটির চোখ লাল।
সোলায়মান বলে
-ওর এত কম বয়স এই বিষয়টাও তো বোঝা দরকার। তাই না ? বলেই চলে যায় সোলায়মান।
অপু সোলায়মানের কথার মাথামুন্ডু কিছুই বুঝতে পারেনা। সে মাথায় একরাশ ভাবনার বোঝা নিয়ে এগিয়ে যায় আব্বাজানের রুমের দিকে। ঘরের স্বল্প আলোয় ঈসমাঈল সাহেব তসবিহ্ হাতে আরাম কেদারায় বসে আছেন। নির্বাক করে রাখা টিভিতে একটি ইসলামিক চ্যানেল চলছে। আম্মিজান ঘরে নেই। হয়তো আপুর ঘরে। আব্বাকে ডাকতে গিয়েও ডাকতে পারেনা অপু । শেষ পর্যন্ত কিছু না বলে দাঁড়িয়ে থাকে। কংক্রিটের দেয়াল ভেদ করে কোন শব্দ আসার সুযোগ নেই। কিন্তু অদ্ভূত বিষয় হল অপুর মনে হচ্ছে কেউ যেন গান গাইছে গুনগুন করে! সুরটা ভীষণ চেনা। কে গাইছে গান ? আপু? না এত সাহস আপুর নেই। সে জানে আব্বা জানতে পারলে কঠিন শাস্তি দিবে। আব্বা প্রায়ই বলেন, মেয়েদের কাজ হল কেবলমাত্র পর্দা করা ও পতিসেবা করা। যেহেতু ফাতেমার বিয়ে হয়নি তাই এখন শুধু কঠোর পর্দাই পালন করতে হচ্ছে। কিন্তু তাহলে গান গাইছে কে? নাকি শুধুই অপুর মনের ভুল ?
Ñআব্বাজান এসেছেন ?
Ñজ্বি আব্বাজান।
Ñকথা না বলে দাঁড়িয়ে আছেন কেন? আদব-কায়দা কি ভুলে গেছেন?
অপু কিছু না বলে দাঁড়িয়ে থাকে। সে খেয়াল কওে ভয়ে তার পা কাঁপছে। আব্বা কি তার উপর রেগে আছে কোন কারণে?
Ñকথা বলেন না কেন?
Ñজ্বি আব্বাজান ভুল হয়ে গেছে। কোনমতে ঢোক গিলে বলে অপু।
ঈসমাঈল সাহেব কিছু বলেন না। অপু তার দিকে না তাকিয়েও বুঝতে পারে আব্বাজান তার দিকে রাগত দৃষ্টিতে তাকিয়ে আছে। ঈসমাঈল সাহেব বলেন
Ñআপনাকে ডেকেছি একটা বিশেষ প্রয়োজনে। মনযোগ দিয়ে শোনেন। আপনার ময়মনসিংহের ছোটখালার কন্যাসন্তান পয়দা হয়েছে। শুনে আমি খুশিও হইনি অখুশিও হইনি। সন্তানের জন্ম হয়েছে সুবেহ সাদিকের সময়ে। বড় ভাল সময়।
তার একটি বোন হয়েছে শুনে অপু ভীষণ খুশি হল। তার ঠোঁটে হাসির রেখা ফুটে উঠল। ঈসমাঈল সাহেব বলে চললেন
Ñআমাদের বংশের রীতি অনুযায়ী আত্মীয়স্বজনদের মাঝে কারও সন্তান হলে তাদের উপহার পাঠাতে হয়। তাই আপনাার খালার বাসায় উপহার পাঠাতে হবে। বুঝতে পেরেছেন?
Ñজ্বি আব্বাজান।
Ñকিন্তু আপনার খালা-খালু যেভাবে দ্বীনের পথ থেকে সরে গেছেন তাতে ঐ বাড়িতে আমার যাওয়া চলে না। আপনি বুঝতে পারছেন আমার কথা ?
Ñজ্বি আব্বাজান।
Ñতাই আমি সিদ্ধান্ত নিয়েছি উপহারসমেত আপনাকে ময়মনসিংহ পাঠাবো।
ভীষণ চমকে উঠল অপু। সোজাসুজি তাকাল আব্বার দিকে। এবার খুশিতে তার শরীর কাঁপছে। আবার ময়মনসিংহ। ঝিক্ ঝিক্ ঝিক্ ঝিক্ ট্রেন। জানালা দিয়ে মুক্ত আকাশ। আগেরবার আপু ছিল। এবার বুঝি একাই যেতে হবে। ঈসমাঈল সাহেব বললেন
Ñ বুঝতে পেরেছি আপনি খুশি হয়েছেন। কোথাও তো যাওয়া হয় না। খুশি হবারই কথা। আগামীকাল সকাল সাড়ে সাতটায় ট্রেন। সোলায়মান আপনাকে স্টেশনে নিয়ে যাবে। এখন যান। পড়াশোনায় মন দিন।
অপু প্রায় নাচতে নাচতে বেড়িয়ে আসে আব্বাজানের ঘর থেকে। আব্বাজানের কাছে যে খবর এসেছে তা কতটুকু সত্যি কে জানে। কারন অপু জানে তার খালা-খালু অধার্মিক নয়। আব্বাজানের কাছে কে কি বলেছে কে জানে ? ওসব এখন চিন্তা করার সময় নেই। খুশিতে অস্থির লাগছে অপুর। পড়াশোনা-ঘুম কিছুই হলোনা তার। কেবল চোখে ভাসতে থাকে রেলগাড়ি, খালা-খালুদের সাথে ব্রহ্মপূত্রের তীরে ঘুরে বেড়ানো, চটপটি-ফুচকা খাওয়া আর খালার গুনগুন গান। গতবার পার্কে যাবার আগে খালা বলল
-এই আলখাল্লা পড়ে তুই আমাদের সাথে যেতে পারবি না। এসব খুলে তোর খালুর টি-শার্ট আর প্যান্ট পড়ে নে।
অপু আপত্তি করতে যাচ্ছিল; কিন্তু খালা বলল -কোন ভয় নেই সোনা। এখানে তো “বড় হুজুর” নেই। বলেই খালা হাসতে লাগল। অপুও হাসতে লাগল জোরে জোরে। শেষ পর্যন্ত খালুর সবচেয়ে ছোট কাপড়গুলো পড়েও অপুর দেহে একটু বড়ই হয়ে গেল। ফাতেমা তাকে ক্ষেপাতে লাগল। খালা একটা মৃদু ধমক দিল ফাতেমাকে। তারপর সবাই মিলে বেড়িয়ে পড়ল একটা অটোরিক্সা ভাড়া করে। ঘড়ির কাটা ঘুরে চলছে। কিন্তু অপুর সময় যেন থমকে আছে । রাত কিছুতেই কাটছে না।
ফজরের নামাজ পড়েই অপু রেডি হয়ে বসে আছে। জানালার ওপাশে পাখিদের কিচিরমিচির। আম্মাজান কোরআন তেলাওয়াত করছেন। অপুর ভীষণ ইচ্ছে করছে আপুর কাছে বসে রবীন্দ্রসঙ্গীত শুনতে। আচ্ছা খালা কি এবারো রবীন্দ্রসঙ্গীত গাইতে গাইতে ছবি আঁকবে? নাকি শুধু বাচ্চাকে নিয়েই ব্যাস্ত থাকবে? ঐ গানটা- “কোথাও আমার হারিয়ে যাবার নেই মানা”- অপুর ভীষণ প্রিয়। গতরাতে আব্বাজানের কক্ষে এই গানের সুরটিই তার কানে এসেছিল। কিভাবে এসেছিল সেটা অপু জানেনা। তবে যেদিন খালা প্রথম এই গানটি শুনিয়েছিল সেদিনই অসম্ভব ভাল লেগেছিল। তার অনুরোধে খালা সেদিন তিনবার গানটি গেয়েছে। গানটি শুনে অপুর মনে হয়েছে মানুষ এত সুন্দর গান কিভাবে লিখে? তারপর থেকে রবীন্দ্রনাথের প্রেমে পড়ে গেছে অপু। রবীন্দ্রনাথ যে একজন বিধর্মী হিন্দু, এই বিষয়টিও অপুর কাছে গুরুত্ব পায়নি। খালু বলেছিল মানুষ বিচার করতে হয় তার গুনে। ধর্ম দ্বারা নয়। খাবার ডাক পড়লে অপুর নির্ঘুম রাতের ভাবনার রেলগাড়ি থামল। খাবার টেবিলে আপু ফিসফিস করে বলল -আমার জন্য কিছু গান নিয়ে আসিস। বলেই একটি মেমরি কার্ড টেবিলের নিচ দিয়ে অপুর হাতে চালান করল। অপু দ্রুত মেমরি কার্ডটি পাঞ্জাবির পকেটে ঢুকিয়ে দেখে নিল আম্মাজান দেখল কিনা। তার বুক দুরুদুরু করছিল। ধরা পড়লে কঠিন শাস্তি পেতে হবে। খাওয়ার পর আম্মাজান দোয়া-দরুদ পড়ে অপুর বুকে ফুঁ দিল। অপু আম্মাকে সালাম করে সোলায়মানের সাথে রওনা হল স্টেশনে। সোলায়মানের কাছ থেকে শুনল আব্বাজান নাকি গত রাত থেকে বাসায় নেই। ছোটকুর জ্বর কমেছে ঠিকই কিন্তু শরীরে ভীষণ ব্যাথা। এসব শুনতে শুনতে স্টেশন এসে গেল। বিশালকায় ট্রেনটি দাঁড়িয়ে আছে। যাত্রীরা যার যার কামরায় উঠছে। নিন্মশ্রেণীর কামরাগুলোয় ভীষণ ভীড়। ঠেলাঠেলি করে উঠছে সবাই । হকার আর কুলিদের হাঁক-ডাকে স্টেশনটি এখন সরগরম। এতসব মানুষের মাঝেই মিশে আছে কিছু পকেটমার সুযোগের অপেক্ষায়। অপুর জন্য প্রথম শ্রেণীর টিকিট কাটা হয়েছে। সে তার নির্দিষ্ট কামরায় উঠে সোলায়মান চাচাকে বিদায় জানাল। তারপর তার আসন খুঁজতে লাগল। মুখোমুখি চারটি করে সিট। অপু তার নির্দিষ্ট সিটে পৌছে কাঁধের ব্যাগটি নির্দিষ্ট জায়গায় রাখল। এবার সে দৃষ্টি দিল তার সহযাত্রীদের দিকে। তার সামনের দুটি সিটে একজন মহিলা এবং একটি অসম্ভব সুন্দরী মেয়ে। তারা দূজন যে মা-মেয়ে তা চেহারা দেখেই বলে দেয়া যায়। তার ডান পাশের সিটের ভদ্রলোককে মেয়েটি বাবা বলে সম্বোধন করেছিল। কি একটা বিষয় নিয়ে আলোচনা চলছিল তাদের মাঝে; কিন্তু এখন তারা তিনজনই হা করে তাকিয়ে আছে অপুর দিকে। অপু অপ্রস্তুত বোধ করতে লাগল। সে ধরেই নিল তার পোষাক-আষাকই এই বাড়তি আগ্রহের কারণ। আঁড়চোখে দেখল মা-মেয়ে দুজনই লালপেড়ে সাদা শাড়ি পড়েছে। মেয়েটির খোঁপায় চারটি লাল টুকটুকে গোলাপ গাঁথা। তার বাবা পড়ে আছে মেরুন রঙ্গের একটি পাঞ্জাবী। অপু আরও লক্ষ্য করে দেখল যে ট্রেনের যাত্রীদের বেশীরভাগই রঙ্গীন পোষাক পড়ে আছে। সবার মনেই খুশি খুশি ভাব। এর মাঝে হঠাৎ একজন যাত্রীর পরিচিত বেড়িয়ে পড়ায় তাকে জড়িয়ে ধরে বলে উঠল Ñশুভ নববর্ষ।
অপু একটি ধাক্কা খেল। আজ নববর্ষ? অথচ সে জানেই না। অবশ্য বাংলা নববর্ষ তাদের বাড়িতে কেউ উদযাপন করেনা। অপু তবু প্রতিবার লুকিয়ে মেলায় যায়। কিছু কিনলে বাসায় ধরা পড়তে হবে। তাই বিভিন্ন ধরনের মিষ্টিদ্রব্য কিনে খেতে খেতে ফিরে আসত বাসায়। কিন্তু গতরাতের উত্তেজনায় সে ভুলেই গিয়েছিল যে আজ পহেলা বৈশাখ। ট্রেনটি ছুটতে শুরু করেছে। মৃদুস্বরে গান বাজছে -“আজি ধানের ক্ষেতে রৌদ্রছায়ায় লুকোচুড়ি খেলা...”। সব মিলে এক অদ্ভূত পরিবেশ। অপুর মনে পড়ছে তার খালা আর খালুর কথা। মনে পড়ছে আপুর কথা। আপুটা থাকলে বেশ ভালই হতো।
Ñএই যে শুনছ
অপুর ভাবনায় ছেদ পড়ল । মেয়েটির মা তাকে ডাকছে।
Ñজ্বি বলুন।
Ñকোথায় যাবে তুমি?
Ñময়মনসিংহ।
Ñবেশ ভালই তো। আমরাও ময়মনসিংহে যাচ্ছি। নাম কি তোমার ?
Ñজ্বি আমার নাম অপু।
Ñকি কর তুমি? এবারের প্রশ্ন মেয়েটির।
অপু একটু অপ্রস্তুত হয়ে বলল আমি এবার দাখিল পরীক্ষা দিব।
Ñও তার মানে তুমি মাদ্রাসায় পড়।
Ñজ্বি।
Ñ আমার নাম মিতু। আমি ঢাকা কলেজে অর্থনীতিতে অনার্স করছি। এবার তৃতীয় বর্ষ।
Ñতবে তো আপনি আমার আপুর সমান।
Ñতোমার আপু? কোথায় পড়ে?
অপু জবাব দিল না। ওর কেমন যেন লাগছে। শরীরে ঘাম হচ্ছে। জার্নিটা অনেক দীর্ঘ মনে হচ্ছে। মেয়েটি ও তার বাবা-মা উত্তরের অপেক্ষায় তাকিয়ে আছে। অপু শুধু একটি নিঃশ্বাস ফেলে বাইরে তাকাল। ওরা সেই নিঃশ্বাসের অর্থ বুঝে নিল। নীরবতা ভঙ্গ করে মিতু বলল
Ñময়মনসিংহ যাচ্ছ পার্কে যাবে না আজ ? হাজার হাজার মানুষ আসবে আজ পার্কে । সারা শহর ভেঙ্গে পড়বে। আজ যে পহেলা বৈশাখ।
অপু হেসে বলল Ñঅবশ্যই যাব।
Ñভেরী গুড। আমিও যাব। জানো আমার বেড়াতে খুব ভাল লাগে। বাবা আমাকে অনেক জায়গায় বেড়াতে নিয়ে যায়। সামনে গ্রীষ্মের ছুটিতে কুষ্টিয়া যাব। লালন সাঁইজির আখড়ায়।
অপু আরও গুটিয়ে যায়। কারন লালন সাঁইজি কে সে তা জানে না। মেয়েটি যদি জিজ্ঞেস করে বসে তবে তো বোকা বনে যেতে হবে। কিন্তু মিতু সেটা জিজ্ঞেস করল না। সে বলেই চলল
Ñজানো বাবা বলেছে আমাকে বিয়ে দেবে না। সারাজীবন তার কাছেই রাখবে। আর আমরা তিনজন মিলে সারাদেশ ঘুরব। বলেই হি হি করে হাসতে থাকে মিতু। অপুও হেসে ফেলে। মিতুর বাবা-মা মুচকি হেসে মেয়ের কান্ড দেখতে থাকেন। এই ভীষণ মিশুক মেয়েটিকে অপুর খুব ভাল লাগে। ঠিক শুভ্রা খালার মত। কথা বলে জমিয়ে রাখে। অপুর জীবনে নারী বলতে তার মা, আপু আর শুভ্রা খালা। মা কিংবা আপুর সাথে মন খুলে কথা বলা যায়না। কিন্তু এই অনাত্মীয়া মেয়েটি একেবারেই নতুন অভিজ্ঞতা। অপু মুগ্ধ হয়ে শুনতে থাকে ওর গল্প। মিতু বলতে থাকে
Ñজানো, আমার না পাহাড় সবচেয়ে ভাল লাগে। ইচ্ছে করে, যদি পাহাড়ের মত বড় হতে পারতাম তবে ঐ মেঘগুলি ছুঁতে পারতাম। বাবা বলেছে দার্জিলিং গেলে নাকি মেঘ ছোঁয়া যায়। আগামী শীতে যাব দার্জিলিং। কিন্তু জানো আমি তো পাহাড়েই উঠতে পারব না।
একটু অবাক হয়ে অপু বলল -কেন? মিতু ইশারা করে বলল- নিচে তাকাও। নিচে তাকাতেই মিতুর পায়ের দিকে চোখ গেল অপুর। মেয়েটির পায়ের দিকে তাকিয়ে অপুর মাথায় যেন বজ্রপাত হল! কোনমতে জিজ্ঞেস করল
Ñ কিভাবে?
মেয়েটির বাবা বলল Ñছোট থেকেই ওর পা দুটি এমন।
মিতু বলল Ñদেখলে মনে হয় বাচ্চাদের পা...হি...হি। শোন এতে আমার কোন দুঃখ নেই। বরং আমার ইচ্ছে কি জান?
অপু তাকাল। মিতু বলল, Ñআমার ইচ্ছে হল এই বাচ্চাদের মত পা নিয়ে ঠিকই পাহাড়ে উঠব। বাবা আমাকে নিয়ে যাবে । তাই না বাবা ?
Ñহ্যাঁ মা। তুই আমাকে ঢাকার ছবিগুলো দেখালিনা তো। দেখা না ছবিগুলো।
মিতু ব্যাস্ত হয়ে ক্যামেরা বের করতে থাকে। সে হেসেই চলছে। উচ্ছল প্রাণবন্ত হাসি। অপু বিশ্বাস করতে পারছে না এমন সুন্দরী উচ্ছল প্রাণবন্ত একটি মেয়েকে প্রকৃতি এইভাবে অপূর্নাঙ্গ করে দিল কেন? ট্রেন চলছে। সাথে চলছে ভাবনার রেলগাড়ি। অপু হঠাৎ সিট থেকে উঠে পড়ল। কল্পনায় সে দেখতে লাগল ঐ মেয়েটির স্থলে বসে আছে তার আপু। পড়নে লালপেড়ে সাদা শাড়ি, খোঁপায় চারটি লাল গোলাপ। মেয়েটির মায়ের জায়গায় তার মা; কপালে লাল টিপ। আর.. না অপু আর ভাবতে পারছে না। ভয় করছে। মিতুর চেয়ে তার পৃথিবীটা বড্ড ছোট। আর অপুর আম্মাজান আর আপুর কাছে ঐ চার দেয়ালই পৃথিবী। জানালার মাপে সীমাবদ্ধ তাদের আকাশের সীমানা। প্রতিবন্ধী তবে কে? খালার কথা মনে পড়ছে। কল্পনায় সে দেখতে লাগল খালা সদ্যজাত বোনটাকে কোলে নিয়ে দোলাতে দোলাতে গুনগুন করছে। পকেটে হাত দিয়ে অপু দেখে নেয় আপুর মেমরিকার্ডটা ঠিক আছে কিনা। আপুর জন্য রবীন্দ্রসঙ্গীত আনতে হবে। বিনিময়ে আপুর লুকানো সম্পত্তি রবীন্দ্রনাথের বইটা চেয়ে নিয়ে পড়তে হবে। সদ্যজাত বোনটার জন্য একটি সুন্দর নাম খুঁজতে হবে। ভাবতে ভাবতে ট্রেনের দরজার সামনে এসে দাঁড়ায় অপু। ভেজানো দরজাটি খুলে প্রবল বাতাসে প্রশান্তির নিঃশ্বাস নেয়। শালবন ভেদ করে সশব্দে ছুটে চলছে ট্রেন। প্রচন্ডগতিতে সামনের দৃশ্যপট সব নিমিষেই হারিয়ে যাচ্ছে। মাতাল বাতাসের সাথে উড়তে থাকে অপুর মনের প্রশ্œগুলি। অপু যেন দেখতে পায় শালবনের ভেতর ছুটোছুটি করছে লালপেড়ে সাদা শাড়ি পড়া দুটি মেয়ে। অপুর কোলে ছোট্ট একটি শিশু। সে মা আর বোনের কীর্তি দেখে হাততালি দিচ্ছে। হুইল চেয়ারে বসে মিতু বলছে -“বাবা আমি যাই?” কে যেন ডাকল - এই ছেলে এই। অপু পেছন ফিরে তাকাল । টিটি খুব কড়া কন্ঠে বলল- টিকিট আছে? অপু টিকিট বের করে দেখাল। টিটি একটু অপ্রভিত হয়ে বলল -বাইরে কেন বাবা, সিটে গিয়ে বস। অপু বলল -না আমি এখানেই থাকব। টিটি কড়াভাবে বলল -বাইরে থাকা যাবে না। নিয়ম নেই। ভেতরেই আসতে হবে। শেষ কথাটি বলার আগে টিটির মুখে কেমন যেন বিদ্রুপের হাসি দেখা গেল। অপু একমূহুর্তও ভাবল না। দরজার হাতল দুটি ধরে ট্রেনের সিঁড়িতে পা রাখল। ঘাড় ঘুড়িয়ে টিটির দিকে তাকাল। টিটির চোখে এখন রাজ্যের বিষ্ময়। অপু হাসতে হাসতে বলল -এইতো আমি বাইরে। আপনি এবার দরজা লাগিয়ে দিন।
সত্যজিৎ কঞ্জিলাল
০৫/০৮/২০১৩

