অধিকারের উপড় মামলা ! সভ্যতার পতন


অবস্থা যা দাঁড়িয়েছে, ব্লগাররা ফাঁসিতে ঝুললেও অবাক হব না। ডাক্তার আইজুর মত বলতে গেলে, খুনের জামিন আছে নারী নির্যাতনের জামিন আছে কিন্তু ব্লগিং এর জামিন নেই।
আমাদের দেশে সবই সম্ভব। দশটা নারী ধর্ষন করে বিন্দাস থাকতে পারব কিন্তু লিখালিখি করে শান্তিতে থাকতে পারব না। মানুষকে হত্যা, লুন্ঠন করে ভন্ডামি করতে পারব কিন্তু ভন্ডামীর মুখোশ খুলে দিতে পারব না।
কেউ কি বুঝতে পারছে না, এই যে ব্লগারদের আটক করে রাখা হয়েছে এটা চরমভাবে মানবতাবিরোধী! হাস্যকর! তাদের জেলে রেখে চিন্তা করছে কিভাবে জেলে রাখা যায়!!! মানুষের শিক্ষা ও বোধ যখন শুন্যের নিচে যায় তখন তাকে মানুষ ও বলা যায় না, আবার জন্তু ও বলা যায় না। তারা হয়ে যায় আরও অধস্তন!
এক্ষেত্রে হুমায়ুন আজাদের কিছু কথা বলা যায় :
বাংলার ইতিহাস যুগপৎ স্বাধীনতা পাওয়া ও হারানোর ইতিহাস। একদিকে আমরা যতটা স্বাধীনতা পাই, একই দিনে আরেকদিকে আমরা তার অনেক বেশি স্বাধীনতা হারাই। এক দশকে আমরা যতটুকু স্বাধীনতা পাই, অর্থাৎ রক্ত দিয়ে অর্জন করি ; এক বছরেই তার কয়েকগুন চিন্তার বাকস্বাধীনতা হারাই। ব্রিটিশপর্বে রাজনীতিকভাবে পরাধীন ছিলাম, কিন্তু চিন্তার ও তার প্রকাশের স্বাধীনতা ছিল অনেক বেশি। তখন অনেক বিষয়ে সরব চিন্তা করা যেত, প্রকাশও করা যেত।
নজরুল আর বেগম রোকেয়ার কথাই ধরা যাক। তারা সামাজিক ও ধর্মীয় ব্যাপারে এমন অনেক বক্তব্য প্রকাশ করেছেন, যা এখন ভাবতেও ভয় লাগে। এখন সে সব প্রকাশ শুধু অসম্ভবই না ; ভয়াবহও। পাকিস্তান ও বাংলাদেশ পর্বে কোন নজরুল বা রোকেয়ার জন্ম সম্ভব ছিল না ও অসম্ভব। এখন কোন নজরুল বা রোকেয়া ওই সব বক্তব্য প্রকাশ করলে তাঁদের রাস্তায় ছিঁড়ে ফেলা হবে। আমরা ভন্ড বলে মৃত নজরুল রোকেয়ার কবরে সৌধ তুলি, কিন্তু জীবিত নজরুল রোকেয়ার গলা কাটার জন্যে সবচেয়ে ধারালো ছুরিকাগুলো প্রতিদিন শানিয়ে রাখি।
- মাতাল তরণী (হুমায়ূন আজাদ) 
কি মনে হয়? কথাগুলোর সাথে মিলে যাচ্ছে না আমাদের বর্তমান অবস্থার সাথে! ধর্মভন্ডরা আল্লাহ, রাসুল আর ধর্মকে রসাতলে নামাচ্ছে সে খবর আমরা রাখি না। আমরা খবর রাখি না যারা ধর্মের নামে মানুষ হত্যা, নারী ধর্ষন, প্রতারণা হালাল করে। আমরা জেলে পুড়ি যারা এগুলো আঙ্গুল দিয়ে দেখিয়ে দেয়। মনে রাখা উচিত, সভ্য ও সভ্যতা অন্যায়কে ক্ষমা করে না। ব্রুনোর মৃত্যুদণ্ড কারীদের সভ্যতা কখনো ক্ষমা করবে না। সভ্যতা ছাড়বে না যারা আল বিরুনী, ইবনে সিনা কে নিস্পৃহ করতে চেয়েছিল। সময় অপরাধীকে ছেড়ে দেয় ; সভ্যতা ছাড়ে না। সভ্যতার ধৈর্য্য অসীম, রাগ অশেষ।

