আমাদের বিবর্তন ও ভাল লাগা


আমাদের মন মানুষিকতা এরকম কেন? এই যে আমাদের ভাল লাগে খারাপ লাগে এর পেছনের কারনটি কি? একটা সময় ঢালাও ভাবে এটা বলা হত যে, আমার ভাল লাগে তাই ভাল লাগে। এটা কিন্তু বিজ্ঞানের জগতে একটা বাজে কথা। বিজ্ঞান বিশ্বাস করে যেকোন কিছু হওয়ার আগে একটা প্রক্রিয়ার ভেতর যায়। আমাদের মনের ভাল লাগা- চাহিদা আজ আমাদের সমাজে এই অবস্থায় এর ভেতর ছিল সুদীর্ঘ একটা প্রক্রিয়া। আজ হয়তো আমি বনের ভেতর সবুজের ভেতর দিয়ে হাটলে অনেক প্রশান্তি আসে মনে, এটাকে আমি বলতে পারি না শুধু শুধু আমার ভাল লাগছে। এর পেছনে একটা অবশ্যই কারন থাকবে। এই যে দেখুন আমাদের মিষ্টি খেতে ভাল লাগে, কেন ভাল লাগবে? আবার দেখুন রাতের নির্জন রাস্তায় হাটলে মনে হয় এই বুঝি আমাকে অনুসরন করছে কেউ, এগুলো অনুভব হওয়ার পেছনে কি কোন কারন নেই? আড়শোলা তো একটা নিরীহ প্রানী নিঃসন্দেহে তবুও কেউ ভয়ে আতকে উঠে কেন সেটা দেখলে? অনুভূতির কারনটা কি? রবীন্দ্রনাথ জীবনের শেষ সময় পর্যন্ত সময় ব্যয় করেছিলেন সৌন্দর্য কি বুঝতে এবং সৌন্দর্যের সংজ্ঞা খুজতে। হুমায়ুন আহমেদও বলেছিলেন, সৌন্দর্য্য অধরা। কিন্তু আজকের বিবর্তনের প্রান্তিক জ্ঞান কিন্তু বলে না। বিবর্তনের মনোবিজ্ঞান বলে আমাদের যে অসংখ্য অনুভূতি এগুলোর মূলে ছিলে একটি সূদীর্ঘ ইতিহাস ও একটি বিবর্তনীয় কারন। 
এবং আমি আলোচনা করতে চেষ্টা করব আমাদের অনুভূতিগুলোর পেছনের কারনটা কি এবং কখন শুরু হয়েছিল এর প্রক্রিয়া মূলত। আমরা এই লিখাটির মাধ্যমে তিনটি প্রশ্নের উত্তর দিতে চেষ্টা করব। প্রশ্ন তিনটি
১। আমাদের উদ্দেশ্য কি?
২। ভাল কি?
৩। আমরা কেন আড়শোলা দেখে ভয় পাই?
*আমি চেষ্টা করব লিখাটিতে জীববিজ্ঞানের খুটিনাটি ব্যাপারগুলো তুলে না আনতে। একটি অতি সরলীকরন বলতে পারেন। পুরো বিজ্ঞানটির একটি কাঠামো সৃষ্টি করা হবে যা মাধ্যমে আপনারা এই শাখাটির মূল সূত্রটা ধরে ফেলতে পারেন* 
প্রথম প্রশ্নের যদি স্থুল একটা জবাব দেই তাহলে বলব আমাদের উদ্দ্যেশ্যই আমাদের বাচিয়ে রাখা। আমাদের সকল কাজকর্মের মূলে রয়েছে নিজেকে বাচিয়ে রাখার তাগিদ। তাই আমরা খাই, এখন আধুনিক সময়ে জ্ঞান চর্চা করি, ভুমিকম্প এলে তরতর করে বাসা থেকে বের হয়ে যাই। হলো তো উত্তর? আবার যদি এই প্রশ্নের সর্বোচ্চ সূক্ষভাবে উত্তর দিতে চাই তাহলে বলতে হবে, আমাদের উদ্দ্যেশ্য আমাদের জিনকে বাচিয়ে রাখা। আমাদের জিনকে বাচিয়ে রাখতে হলে আমাদের প্রথম কাজ হবে আমাদের বাচিয়ে রাখা। কারন জিনের বাহক তো আমরাই! আমাদের জিনটা বাচিয়ে রাখতে হলে আর ই করতে হবে? আমাদের সন্তানদের বাচিয়ে রাখতে হবে এর আগে আমাদের একটি বিয়ে করতে হবে । আর এমন এমন মেয়ে বাছাই করতে হবে যারা আমাকে খুব ভালবাসবে আর আমার সন্তানও তার কাছে থাকবে নিরাপদ। আবার মেয়েদের ক্ষেত্রেও এই কথা। তাহলে আমরা খুব দ্রুত সিদ্ধান্তে আসতে পারি যে, আমাদের উদ্দ্যেশ্য জিন বাচিয়ে রাখা আমাদের যার জন্যে আমরা আমাদের বাচিয়ে রাখি এবং প্রচুর ভালবাসি আমাদের সন্তানদের এবং ভালবাসতে চাই সমাজের মানুষগুলোকে (সামাজিক ভালবাসা পাওয়া এই সমাজে এতই গুরুত্বপূর্ন যে এটা ছাড়া একক ভাবে বেচে থাকে অসম্ভব)। আমরা কিন্তু মোটামুটি (সম্ভবত ভালভাবেই) পেয়ে গেছি প্রথমটির উত্তর । 
দ্বিতীয়টির উত্তর শুধু প্রথম উত্তরের অনুসিদ্ধান্ত। আমরা খুব সহজভাবেই আন্দাজ করতে পারছি আমাদের কাছে তাই ভাল হবে যা আমাদের বাচিয়ে রাখত সাহায্য করে এবং আমার জিনকে পরবর্তি প্রজন্মে পৌঁছে দিতে পারে নিরাপদভাবে। আর আমাদের কাছে ভাললাগা বলতে তাই। সহজ কথায়, ভাল জিনিসটাই আমাদের উদ্দ্যেশ্যকে বাস্তবায়িত করতে পারে। এই ভাল থেকেই আসে আমাদের ভাল লাগা। বিবর্তনের মাধ্যমে আমাদের মানস গঠন এমন হয়েছে যে যা আমাদের জন্য ভাল ছিল তাই আমরা ভালভাবে গ্রহন করেছি আর গঠন হয়েছে আমাদের অনুভূতি। খাওয়াটা আমাদের জন্য ভাল কারন খাওয়া আমাদের বাচিয়ে রাখে তাই আমাদের খেতে ভাল লাগে। লড়াই করাটা ভাল কারন লড়াই আমাদের বাচিয়ে রাখতে সাহায্য করে তাই এটা আমাদের ভাল লাগে। আবার বিয়ে করাটাও ভাল কাজ কারন এটা আমাকে বাচিয়ে রাখার পাশাপাশি আমার জিনকে পাঠিয়ে দেয় পরবর্তি প্রজন্মে (তাই এটা বেশি ভাল  ) । দেখুন যৌনতাও কিন্তু ভাল। এবং ভাল দেখেই যৌনতা আমাদের ভাল লাগে। দ্বিতীয় প্রশ্নের উত্তর আরেকটু সূক্ষভাবে দিব কি? জিনের কাছে সেটাই ভাল যা তাকে পরবর্তি প্রজন্মে সবচেয়ে বেশি ছড়িয়ে দেয়। এবং আমরা ভাল লাগাই তাকেই যা এই কাজটা করতে পারে। জিন সমাজ বুঝে না। উত্তর এখানেই শেষ। 
সামান্য একটু খটকা লাগে দ্বিতীয় প্রশ্নের উত্তরে। আমাদের তো অনেক খারাপ কাজও করতে ভাল লাগে। এই যেমন হিংসা করতে, স্বার্থপরতা করতে, অবাধ যৌনতা করতে, অন্যের ক্ষতি করতে, মিথ্যা বলতে, এমন হাজারটা কাজ করতে ভাল লাগে যা আমাদের বাচিয়ে রাখতে সাহায্য করে না তো না-ই উপর্যোপরি ক্ষতি করে। ঠিক এই জিনিসটার উত্তর দিতে চেষ্টা করব আমরা তৃতীয় প্রশ্নের উত্তরের মাধ্যমে। এবং আমাদের ফিরে যেতে হবে সেই লক্ষ বছর আগের ইতিহাসে। এবং আমাদের বুঝতে হবে সাভানা প্রকল্প ঠিক যেই সময়টা আমরা আফ্রিকার সাভানায় শিকার করতাম। 
সাভানের তৃনভূমিতে আমরা শিকার আর ফলমূল সংগ্রহই করতাম। বলা হয় যে, মানুষের ৯৮ শতাংশ সময় ব্যয় করেছে শিকারি সমাজে। মানুষ তার জীবনকালের ইতিহাসে মাত্র দুই শতাংশ সময় ব্যয় করেছে এই আধুনিক সমাজে। একটু লক্ষ্য করলেই দেখবেন এবং অবাক হবেন আমরা আধুনিক যুক্তিনির্ভরতার সময়ে মাঝে মাঝে ব্রেইন অযৌক্তিক আচরন করে। এর কারন আমাদের মস্তিস্ক পুরোপুরি তৈরী হওয়ার সময় পায়নি এ সমাজের জন্যে। কারন আমাদের বিজ্ঞান এবং বিচক্ষনতা এত দ্রুত উন্নতি করে ফেলেছে যে মস্তিস্ক সেটা অভ্যেস করার সেরকম সময় পায়নি (সব ক্ষেত্রে না, কিছু কিছু ক্ষেত্রে)। আমাদের মস্তিস্কের কোরে আছে শিকারি সমাজের মস্তিস্ক। শুধু উপড়ের সামান্য অংশটুকু এসেছে মানুষ সমাজবদ্ধ হওয়ার পর এবং পরিবার গঠন করার পর। যাই হোক মূল আলোচনায় ফিরে যাই। তো আমাদের মস্তিস্কের অনেক ভাল লাগা, মন্দ লাগা, চাহিদার ব্যাপারগুলো সৃষ্টি হয়েছিল সে শিকারি সমাজের প্রেক্ষিতে। বলা যায় আমাদের অনুভূতির মূলে সে প্রস্তর যুগের অবদান আছে। বিবর্তন সবসময়েই যেটা বলে সেটা হচ্ছে পরিবেশের সাথে পরিবর্তন, আবার ঠিক বিপরীত কথাও বলে যে, বিবর্তনের একটা নিয়ম আছে সেটা হলো জীব প্রকৃতিতে বিবর্তনের ছাপ রয়ে যাবে একটু হলেও। বিবর্তনের ফল একটা প্রানী বহন করে বিশাল একটা সময় জুড়ে। এর অনেক অংশ একটা সময় হারিয়ে যায় কিন্ত ছাপটা রয়ে যায়। আমি জানি না ব্যাপারটা আপনাদের বুঝতে সমস্যা হচ্ছে কিনা, আমি এরচেয়ে আর সহজভাবে বলতে পারছি না। আমরা আসি তৃতীয় প্রশ্নে।
আমরা কেন আড়শোলা ভয় পাই !
মানব সমাজ যখন বাস করত সেই শিকারি সমাজে মানে বনে জঙ্গলে তাকে বাচিয়ে রাখতে হত অনেক বিষাক্ত কীটপতঙ্গ হতে। এর মাঝে একটা কিন্তু আড়শোলা, সাপ, বিচ্ছা এগুলো। আমরা এমনও জানি এমন অনেক আড়শোলার কামড়ে মারা যেতে পারে মানুষ। তাদের থেকে বাচিয়ে রাখার জন্যে যে ভয়টা সৃষ্টি হয়েছিল তার ছাপ রয়ে গেছে আমাদের জিনে আর আমরা মাঝে মাঝে হঠাত আতকে উঠছে ওই অবয়বের কীট পতঙ্গ দেখে। ঠিক একই ব্যাপার মিষ্টির ক্ষেত্রে, আমাদের একটা সময় বাড়তি শক্তি জোগানের জন্যে সুগার আছে এমন কিছু খেতে হত। মিষ্টিতে কিন্তু সুগার থাকে। যার জন্যে মিষ্টি আমাদের এত দরকারি ছিল যে এর প্রতি তৈরী হয়েছে আমাদের ভাল লাগা। এখন হয়তো মিষ্টি খেলে উপকারের চেয়ে ক্ষতিই বেশি কিন্তু পুরোনো বিবর্তনীয় ছাপের কারনে এখনো আমাদের মিষ্টি খেতে ভাল লাগে। স্বার্থপরতা একটা সময় নিজেকে বাচিয়ে রাখার জন্যে সবচেয়ে গুরুতপূর্ন মাধ্যম ছিল যা এখন নয়। এখন পরার্থতা নিজেকে অনেক বেশি যোগ্য প্রানী করে গড়ে তুলতে পারে কিন্তু তবুও আমরা স্বার্থপরতায় মগ্ন প্রাচীন বিবর্তনের কারনে। এখন আপনাদের জন্যে একটা কুইজ। রাতে নির্জন রাস্তায় হাটার সময় ভয় পেলে আমাদের কেন মনে হয় পিছনে কেউ আসছে এবং ভয়টা ঘুরপাক খায় আমার পেছনের দিকটাকে কেন্দ্র করে? কেন সামনে এবং আশে পাশে নয়? 
এখন কিন্তু আমরা একটা নীতিবিদ্যার মানদন্ড করতে পারি। যা আমাদের ভাবনাকে অনেক পরিচ্ছন্ন করতে পারে। যা আমাদের প্রজন্মকে সুন্দরভাবে রক্ষা করতে পারে তা হবে আমাদের জন্যে ভাল। এবং আমাদের সব ভাল লাগার মধ্যে দেখতে হবে সেটার উপযোগিতা এখনও আছে কিনা এবং দেখতে হবে যেই কারনে জিনিসটির প্রতি আমাদের ভাললাগা জন্মেছিল সেই কারনটা এখনো আছে কিনা। আমরা হয়তো সুষ্ঠ গানিতিক হিসাব-যুক্তি এবং গেইম থিওরীর মাধ্যমে বুঝতে পারব কোন ভাল লাগাটি সত্যিই হবে আমাদের জন্যে ভাল তথা সমাজের জন্যে ভাল। এই আধুনিক যুগে তো আমি মানেই সমাজ। 
আমাকে এক সহব্লগার প্রশ্ন করেছিলেন কেন আমরা বিবর্তনের মাধ্যমে খারাপগুলোকে ঝেড়ে ফেলতে পারছি না। আমি প্রবন্ধতে ঠিক এই উত্তরটা দেয়ারই চেষ্টা করেছি যথাসম্ভব সংক্ষিপ্ত এবং সরলভাবে। কেউ যদি একটু বিস্তারিত জানতে চান তাহলে অভিজিত রায়ের ‘ভালবাসা কারে কয়’ বইটি পড়তে পারেন। তার বইয়ের মোটামুটি অংশ পাবেন এখান থেকে। আর পড়তে পারেন রিচার্ড ডকিন্সের সেলশফিশ জিন। আরেকটা কথা বলে নেই, প্রবন্ধে আমার অনেক চিন্তার প্রতিফলন ঘটেছে বিশেষ করে নীতিবিদ্যায় এবং ছিল নির্দিষ্ট দৃষ্টিভঙ্গি। সরলীকরন করার চেষ্টা থাকলেও কোন ভুল রাখতে চেষ্টা করিনি। তবুও যদি কোন ভুল ধরা পড়ে তাহলে মন্তব্যে জানিয়ে দিতে কার্পণ্য করবেন না।

