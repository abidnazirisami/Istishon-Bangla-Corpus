বাস্তবতা বনাম ভার্চুয়ালিটি ও আমি


আপনি ফেসবুকে একটি ভাল মানুষ দেখলেন, উনি খুব সাম্যের কথা প্রচার করেন, উনি বলেন নারীর অধিকারের কথা, উনি করতে পারেন ঘৃনা অশালীনতাকে, মোটকথা উনি হচ্ছেন চেতনার একটা আধার এবং বিস্ফোরক। সেই মানুষটিকেই আপনি বাস্তবে দেখতে পারেন- ভাড়ার জটিলতা নিয়ে রিক্সাওয়ালা পিটাচ্ছেন, বাসায় বৌ পিটাচ্ছে, নারীর দেহ গবেষনা করছেন আড্ডায়, মোটকথা উনি হতে পারেন একটা ভন্ডামীর আধার। 
আমি ফেসবুক থেকে বাস্তবতায় দেখা করি না এই ভয়ে। মাঝে মাঝে দেখা করেছি। আর হতাশ হয়েছি বেশিরভাগ সময়ে। 
আমি চেয়েছিলাম সৎ হতে। আমার কথা এবং কাজের একটা মিল রাখতে চেয়েছিলাম সবসময়। আমি যেরকম শুদ্ধ চিন্তা করি আমার ব্যাবহারিক জীবনেও সেরকম শুদ্ধতা দিতে চেয়েছিলাম। আমি যখন একটা মতবাদ দেই মনে প্রানে চেষ্টা করতাম সেটা প্রত্যেকটা ক্ষেত্রে প্রতিফলন করার। আমি যখন বাক স্বাধীনতার কথা বলি তখন আমি সেটার সবার জন্যেই রাখতে চেয়েছি উন্মুক্ত। আমি যখন বলেছি আমার কথা তোমাদের শোনা উচিত তখন আমি অন্যের কথা শোনার জন্যেও আপ্রান করেছি চেষ্টা। আমি যখন অশালীনতা বিরুদ্ধে কথা বলি আমি ইন্টারনেট থেকে মেয়েদের নাম্বার নিয়ে ফোন সেক্সের জন্যে গভীর রাত্রে মত্ত হয়নি কিংবা ডাউনলোড করি নি সানি লিওন। আমার আদর্শের সাথে যা মিলে না তার বিরুদ্ধেই যৌক্তিক প্রতিক্রিয়া দিতে চেয়েছিলাম। আমি বিশ্বাস করি সভ্যতা শালীনভাবে সমালোচনা করবে আর যা ভাল তাই জাস্টিফাইড হয়ে টিকে থাকবে। আমার কথা হচ্ছে আমি তো ঘৃনা করব না কেউকে কিংবা করব না অপছন্দও। তাই বলে আমি কেন খারাপ কাজের সমালোচনা করব না? আমার তো খারাপ মানুষ নিয়ে সমস্য নেই, আমার সমস্যাটা কাজের বিরুদ্ধে। আমার কি এতটুকু অধিকার নেই নিজেকে সমাজের অংশ ভেবে অন্যের কাজ নিয়ে সমালোচনা করার? সেটা নাকি ব্যাক্তিগত আক্রমন হয়ে যায় ? 
আপনারা যারা এতটুকু পড়েছেন তারা কি বুঝতে পেরেছেন আমি বাস্তবতায় আঘাত পেয়েছি? এবং আমাকে গালি দেয়া হয়েছে চুশীল বলে? গতকাল বা তার আগের দিন আমি গালি নিয়ে লিখেছিলাম, তা ছিল মূলত এই চিন্তার প্রতিফলন। আমি বলতে চেয়েছিলাম আমরা যখন রেগে গালি দেই আমরা আমাদের আদর্শকেই পদদলিত করি। বিশ্বাস করুন এই উপদেশটি ছিল আমার জন্যেও কারন আমিও রেগে গেলে মাঝে মাঝে গালি দিতে যাই। 
কেউ বলতে পারে অনেক ভাল কথা। কেউ ছড়াতে পারে আদর্শের বানী, কেউ উদ্ভাসিত হয়ে যেতে পারে জাতির সততার হাহাকারে – আবার সেই কেউই যখন বাস্তবতায় সামান্য মোহের কাছে বলি দেয় এই আদর্শকে তাদের আমি বলি , তুমি আদর্শের কথা লিখা ছেড়ো না কারন আদর্শের কথা শুদ্ধতম চিন্তারই প্রতিফলন- কিন্তু এ-ও বলি, তুমি উল্লেখ করে দাও যে তুমি সেটা বাস্তবতায় পালন করতে পারছ না মোহ আর প্রবৃত্তির জন্যে। আমি দেখতে চাই সৎ মানুষকে। তুমি খারাপ কাজ করেও হতে পার সৎ। এবং আমি চাই একজন সৎ মানুষকেই আমার আশেপাশে। 
দোয়া করবেন আমি যাতে স্রোতে গা না ভাসাই বাস্তবতার মোহে। যেদিন আমি পারব না সেদিন আমি স্বীকার করে যাব কিভাবে আমি ব্যাহত করেছি আমার আদর্শকে। কথা দিলাম। 

