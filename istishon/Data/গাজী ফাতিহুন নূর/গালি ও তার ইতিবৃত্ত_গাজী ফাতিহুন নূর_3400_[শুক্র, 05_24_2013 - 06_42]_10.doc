গালি ও তার ইতিবৃত্ত


আমরা একটা প্রশ্ন কিন্তু খুব সহজেই করতে পারি ! প্রশ্নটা হচ্ছে, “আমরা কি জিততে চাই? নাকি, হারাতে চাই?” । প্রশ্নটা অনেক সাদামাটা মনে হতে পারে। কিন্তু আমার কাছে প্রশ্নটা অনেক গভীর এবং বিভ্রান্তিপূর্ণ। প্রশ্নটা সাদামাটা নয় মোটেও। আমরা কি জেতার আনন্দ উপভোগ করার জন্যেই হারাই নাকি হারাতে চাই দেখেই জেতার আনন্দটা আমরা নিই? আমার কাছে মনে হয় উত্তর হবে ঃ আমরা আসলে হারাতে চাই। আমরা হারাতে চাই দেখেই প্রোডাক্ট হিসেবে এসেছে জেতার আনন্দ। 
একটু ইতিহাসে আসা যাক। সেই শিকারি সমাজে ! আমরা শিকার করতাম, ফলমূল সংগ্রহ করতাম। শুরু হত প্রতিযোগিতা খাদ্যের জন্যে। অনেক চ্যালেঞ্জ ছিল। আমরা সবকিছু হারাতে চাইতাম। জয়ী হতে চাইতাম। আমরা জয়ী হওয়ার জন্যে কোনটি মহত্বের পথ কোনটি ভীরুর পথ তা দেখিনি। মোট কথা ছিল প্রতিযোগিতায় অন্যকে বা অন্যকিছুকে হারানো। তাদের হারিয়ে হবে আমার জয়লাভ তারপর পাব আমি একটি সুবিধা। হারানোটাই মূল কথা। ছিল বন্যতা, আদিমতা। আমরা জেতার কৌশল হিসেবে বেছে নিয়েছিলাম আঘাত। এভাবে শিকার অথবা জন্তু অথবা গোত্রের প্রতিযোগী দমন হত সহজেই।
শিকারি সমাজটা এমনিতেই টেনে আনলাম। কোন দরকার ছিল না। এখনকার সমাজকে ঘিরেই আমার লিখাটি থাকবে। যাচ্ছি ফেসবুকে। হোমপেজে দেখি গালির সম্ভার। এখানে গালি দেয় অনেক লাইক পাওয়া মানুষ, কিছু সুশীল (ওনারা সুশীল বলে নিজেকে দাবি করেন না কিন্তু অন্তরে বিশ্বাস করেন তারাই সুশীল প্রকৃতপক্ষে), আবার গালি দেয় কিছু অসাংস্কৃতিক ছেলেপুলে, নারীবাদী কিছু নারী...... যে যার মত। আমি গালির ব্যাবহারে প্রায়ই আতকে উঠি। আমাদের সহনশীলতা কত নিচে নেমে গেছে যে আমরা সামান্য বিপরীত মন্তব্য সহ্য করতে পারছি না ! আমার ইচ্ছে হলো গালির মনোবিজ্ঞান নিয়ে একটু লিখার জন্যে। গালির মনোবিজ্ঞান নিয়ে আমার আগ্রহ হলো কেন একটু ছোট করে বলি, যারা গালি খুব পছন্দ করে তাদের চরিত্রের একটা মিল থাকে। যারা গালি দেয়না তাদের নিজেদের মধ্যে থাকে আলাদা সাদৃশ্য। অনেক ব্যাপারগুলো আপনারা নিজেরাও জানেন। যেমন যারা গালি ব্যাবহার করেন তারা অসহনশীল। 
আমরা গালি কেন দেই? আমরা হারাতে চাই বলে গালি দেই। আসলে ব্যাপারটা এখানে দমিয়ে রাখা অথবা কেউকে আগাতে না দেয়া। গালি হচ্ছে জেতার একটা বন্য পদ্ধতি। আমরা ধরে নেই আমরা তখনই জিতে গেছি যখন আমি আমার প্রতিযোগিকে আগাতে দিচ্ছি না। আমরা গালিতে সেই পদ্ধতিটাই প্রয়োগ করি। অত্যন্ত ভীরু এবং অসৃজনশীল একটা পথঃ আগাতে না দেয়া। আমরা মানব সমাজ অনেক এগিয়ে গিয়েছি বুদ্ধিমত্তা দিয়ে আর এসময়ে কেমন যেন জনপ্রিয় হয়ে যাচ্ছে গালি। দেদারসে সবাই সবাইকে গালি দিয়ে যাচ্ছে ! 
একটা মানুষ যখন যুক্তিতে পরাস্ত হয় তখন সে সাহায্য এই গালির। কারন গালির ভুমিকাটাই হচ্ছে পথ অবরোধ করা। আপনি আমাকে একটা যুক্তি দিলেন তাহলে আমার একটা সম্ভাবনা থাকে সেই যুক্তিটা খন্ডানোর। কিন্তু যেই না আপনি আমাকে ‘মাদারচোদ’ বললেন আমার খন্ডানোর কিছু থাকে না। যুক্তিতর্কে বা আলোচনায় জিততে হলে বিপক্ষের বাক্যগুলো মিথ্যা প্রতিপন্ন করে আগাতে হয়। এভাবে তর্ক এগিয়ে যায়। গালি শোনার মাঝে আপনি এভাবে একটা হারার অনুভূতি পেতে পারেন। কিন্তু আপনি যদি মনে করেন যারা সভ্য জয়টা তাদেরই কারন আমরা বন্যতাকে হারিয়ে এসেছি সেই কবে ! তাহলে আপনি হৃদয়ের গভীরে একটা জেতার একটা আনন্দ পেতে পারেন। আমরা বেশিরভাগই এখানে এসে আটকে যাই। আমরাও জেতার আনন্দ পেতে বন্যতা বেছে নেই। শুরু হয় আবারও গালি, যুক্তির অবরুদ্ধ পথ। 
মনোবিদ্যায় খুব দ্রুতই বলা যায়, আমরা বিতর্কে বিপক্ষকে আগাতে না দেয়ার জন্যেই কথায় যে বন্যতা ব্যাবহার করি তা হচ্ছে গালি। একভাবে বলতে গেলে গালিতে আমরা জিততে চাই না, আমরা বিপক্ষকে দমিত করতে চাই। আবার আরো সুক্ষ ভাবে বললে গালিতে আঘাত করতে চাই, আঘাতের মাধ্যমে দমিত করতে চাই (আবার সেই শিকারি সমাজ। আঘাতের মাধ্যমে বিপক্ষকে ঘায়েল করা)। সেই দমন করার প্রোডাক্ট হিসেবেই পাই জেতার আনন্দ। গালি দমন করার জন্যে খুব সহজ একটা মাধ্যম হতে পারে কারন সেখানে খন্ডন করার কিছু নেই। ফেসবুকে আমার ফ্রেন্ডলিস্টে অনেকেই ডাক্তার আইজু দ্বারা বেশ প্রভাবিত। ইদানিং রাসেল রহমান নামেও শিকারি সমাজের বনমানুষ দেখা যায়, প্রত্যেকটা বাক্যে ওনাদের পরিচয় ধরে রাখতে না পারলে শিকার ধরা পড়ে না। সে যাই হোক, স্বাভাবিকভাবে একটা সভ্যতার বিজ্ঞানে এটা বড় হুমকি একদল মানুষ হারানোর জন্যে শিকারি সমাজে প্রত্যাবর্তন করছে। 
গালিগুলো কেন এরকম ঃ 
গালিগুলো কিরকম? কয়েকটা বেশ শালীন এবং মধুর। শালা গালিটা মধুর। কুত্তার বাচ্চা গালিটা মেজাজ খারাপ করে কিন্তু ঘৃণিত না। বেশকয়েকটা ছাড়া বাকিগুলো কামুক শব্দে ভরপুর। 
কেট মেলেট একজন নারীবাদী গবেষক। উনি দেখিয়েছিলেন ধর্ষন হচ্ছে পুরুষতন্ত্রের জয়। কারন কামের মাধ্যমেই পুরুষ জয়ের আনন্দ ভোগ করে কারন সেখানে সক্রিয় থাকে পুরুষ আর নিষ্ক্রিয় থাকে নারী। পুরুষের নারীর সাথে প্রথম জয় সঙ্গমে। সে যাই হোক, এখানে একটা কথা পরিস্কার হওয়া যায় যে পুরুষ তার জয়ের মধ্যে সবসময় যৌনতা ঢুকাতে চেষ্টা করে। কারন পুরুষের (পুরুষতন্ত্রের দৃষ্টিতে) কাছে তার প্রথম জয় ঘটেছিল কামের মাধ্যমে (এই ধারনাটা সত্য কিন্তু এটা কোনভাবেই উচিত হতে পারে না। এটা অবশ্যই অন্যায়)। গালিটা পুরুষদেরই আবিস্কার নিঃসন্দেহে। সেখানে আছে পুরুষের কামের কথা। আর গালিতে কামটা এসেছে অবদমিত যৌনতাবোধের মাধ্যমে। পুরুষের জয়ের সাথে মিশে আছে কাম ! আমার ধারনাটা ছুড়ে ফেলে দিলে খুশি হব না মোটেও। আমি মানুষের গভীর একটা বোধের কথা বলেছি। নব্বই শতাংশ গালিতে কামবোধ থাকে। আরো ভালভাবে ভাগ করলে দেখা যাবে একভাগে কামে নিজে সক্রিয় আরেকভাগে বিপক্ষের মা-বোন। আমি কি প্রথমভাগের গালির উদাহরন দিব? আপনারা দয়া করে উদাহরন নিজে নিজে বুঝে নিন। দ্বিতীয়ভাগের উদাহরন দেয়ার কিছুই নেই। এখন বলতে পারেন এখানে নিজের কামবোধ আসলো কোথা থেকে। এখানে কামবোধ না থাকলেও কাম আছে। কারন কাম যেহেতু আমাদের সমাজে টেবু সেহেতু আমরা বিপক্ষের গভীর সম্পর্কের কেউকে সেখানে জড়িয়ে আমরা আঘাত করতে চাই। আবার দেখুন, বিপক্ষের মা-বোন থাকবে সেখানে যুক্ত বাবা-ভাই নয়। কারন কামের মাধ্যমে পরাজয় ঘটবে নারীদেরই। কাম গালিতে থাকবেই। নিস্তার নেই। আমরা কামে ভাসি কামে ডুবি (হাস্যকর এবং বন্য)। গালির উদ্দ্যেশ্য অবদমন আর যদি বলতে চাই কেন গালিগুলো এরকম তার কারন কামবোধ। মানব জাতি নপুংসক হলে ‘fuck you’ টাইপ গালি কখনোই আসতো না। চাইলে গালির প্রকরনে আরো গভীর ভাবে হাত দেয়া যায়, উদাহরনে বুঝিয়ে দেয়া যায় গালির কর্মপদ্ধতিগুলো। কোন অংশ কোনভাবে কাজ করে তাও দেখিয়ে দেয়া যায়। কিন্তু গালি লিখতেই যত অস্বস্তি ! 
আমি চাই যুদ্ধ চলুক যুক্তি এবং বিজ্ঞান দিয়ে। আঘাত অবদমন কোনভাবেই তর্ক যুদ্ধের অস্ত্র হতে পারে না। গালি পুরুষতন্ত্রের সৃষ্টি হলেও বাংলাদেশে স্বঘোষিত নারীবাদীরা এ লাইনে খুব নাম কামাচ্ছেন। আমি একটা পুরুষের গালি যেভাবে পড়ি একজন নারীরটা পড়ি সেভাবেই। মন খারাপের ব্যাপার হচ্ছে, তারা পুরুষের সমান হওয়ার জন্যে এমন একটা ব্যাবস্থা নিচ্ছে যার উদ্ভবই ঘটেছে নারীদের অন্যায়ভাবে হারিয়ে। একটা মেয়ে গালি দিলে আমার খারাপ লাগে না। কিন্তু আমি চাই তারা একটা বিকৃত জিনিসকে ঘৃণা করুক। এখন নারীবাদী অনেকেই আমাকে বলতে পারে, সেক্ষেত্রে তো পুরুষদেরও একই উপদেশ দেয়া উচিত। আমি অবশ্যই সেটা দিব। এখানে নারী ব্যাপারটা আলাদাভাবে আসলো অনেক মেয়েকে আমি দেখেছি তারা কথায় কথায় গালি দিয়ে জয় ঘোষনা করছে। এখানে পুরুষদের মত আদিম বন্যতার চেয়ে গভীরভাবে মিশে ছিল পুরুষের সমান হওয়ার জন্যে পুরুষের ব্যাবহারকে আদর্শ হিসেবে নেয়া। তবে নারীবাদের যেকোন জিনিসই অনেক বেশি সূক্ষ্ম ও জটিল। এর পেছনে থাকতে পারে আরেকটি নারীবাদী কারন। এরকমও হতে পারে যা ছিল এতদিন শুধু তাদেরই জন্যে টেবু আর পুরুষের জন্যে স্বাভাবিক সেটা তারা মানছে না। মানুষের পথ যা পুরুষ আর নারীর পথও তা। সেটা যেভাইবেই বলুক, আমি যদি সব মানুষের কথাই ধরি , অনুকরণ তাই করো যা সভ্যতাকে সুবিধা দিবে। তুমি পুরুষ নারী যাই হও না কেন। আমি কখনো বলব না, তুমি এটা করতে পারলে আমি এটা করব না কেন ! আমি একটা অন্যায় দিয়ে আরেকটা অন্যায়কে হালাল করতে পারি না কখনো। সে গালি দিলে আমারও উচিত নয় গালি দেয়া, কোনভাবেই না। তাহলে বিকৃত ব্যাবস্থার চর্চা হতেই থাকবে , হতেই থাকবে।
আমি চেয়েছিলাম যারা গালি দেয় এবং দেয়না তাদের জীবন যাপনের একটা সাদৃশ্য বৈশাদৃশ্য ও সততা তুলে ধরতে। কিন্তু কীবোর্ড মানে না উদ্দ্যেশ্যে। এটা একটা স্বতস্ফুর্ত লিখা। তাই ক্ষমা সুন্দর দৃষ্টিতে দেখবেন ভুল হলে। হতে পারে আমি অনেক সাধারন ব্যাপার নিয়ে আলোচনা করেছি। কিন্তু আমি জাতির সর্বোচ্চ উতকর্ষে বিশ্বাসী। তাই ছোটখাটো হলেও প্রতিক্রিয়া দেখাতে হবে আমাদেরই। 

