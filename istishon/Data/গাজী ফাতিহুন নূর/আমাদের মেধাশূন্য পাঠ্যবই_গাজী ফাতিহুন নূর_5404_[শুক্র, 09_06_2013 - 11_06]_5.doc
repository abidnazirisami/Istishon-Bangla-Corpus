আমাদের মেধাশূন্য পাঠ্যবই


বাংলাদেশে যাঁরা পাঠ্যবই লিখছেন তাঁরা প্রকৃতপক্ষে প্রতিভাশূন্যতায় ভুগছেন। তাই বইগুলোও হচ্ছে রুগ্ন। এর প্রথম উদাহরণ হিসেবে আসবে গাজী আজমলের প্রানীবিজ্ঞান বইটি। এই বইটি যে মৌলবাদিদের বই তা বইয়ের ভূমিকা দেখলেই স্পষ্ট করে বুঝা যায়। লেখক যেভাবে পেরেছেন সেখানেই গোপণ অভিসন্ধি প্রমাণ করতে চেয়েছেন অবৈজ্ঞানিকভাবে । উনি বেশ কিছু জায়গায় বিবর্তনবাদের বিরুদ্ধে বেশ অবৈজ্ঞানিক কথা বলেছেন যেটাকে আমি অন্যায় বলে মনে করি কারণ উনি কোন সুযোগ্য তত্ত্ব তুলে ধরেন নি । আমার হাতের কাছে বইটা নেই তাই ধরিয়ে ধরিয়ে দেখাতে পারছি না। উনি যে আধুনিক বিজ্ঞানের সাথে ইচ্ছে করে অপরিচিত হতে চাচ্ছেন সেটা ওনার নিজের জন্যে ক্ষতির হলে সমস্যা ছিল না, সমস্যাটা ছাত্রছাত্রীদের জন্যে। তাঁরা লেখকের কথাকেই যুক্তি হিসেবে নিবে। এটা ভয়াবহ হতে পারে। তাছাড়া উনি আমার চেয়ে ইভ্যুওলিউশ কম পড়েছেন, অথবা পড়লেই বুঝে উঠতে পারেন নি, আত্মস্ত করার কথা বাদই দিলাম। 
উচ্চ মাধ্যমিক পদার্থবিজ্ঞানের বইগুলোতে লেখকের মৌলিক বিশ্লেষন এবং মননশীলতার খুবই অভাব। এ বই পড়ে পদার্থবিজ্ঞানকে ভালবাসা যায় না। রেসনিক, হ্যালিডে, ওয়েকারের ফান্ডামেন্টাল অফ ফিজিক্স পড়লে গিলে গিলে খেতে মনে চায়, আকন্ঠ পান করতে মনে চায় পদার্থবিদ্যা। কি সুন্দর ভাষ্য ! কি গভীর প্রকাশ ! কি আকর্ষনীয়ভাবে বিষয়ের উপস্থাপণ ! অথচ আমাদের বইয়ে এরকম কোন কৌশল নেই। যান্ত্রিকভাবে তুলে ধরা হয়েছে জিনিসগুলো, লেখক দায়িত্ব নিয়ে বিশ্লেষন করার প্রয়োজন মনে করেন নি। এদিক থেকে ভাল করেছেন মোহাম্মদ ইসহাক এবং ডঃ আমির হোসেন খান। তাঁরা বেশ কিছু বর্ণণা নিজস্ব আগ্রহ নিয়ে করেছেন শিক্ষকের মত। কিছু কথা এদিকে বলা প্রয়োজন, একটা বই কি দায়সারাভাবে লিখে ফেললেই হলো? একটা আর্টিটেকচারিং মত গাণিতিক কাজেও নিজস্ব মণণশীলতার প্রকাশ ঘটে, এবং সেটা যেকোন সৃষ্টিতেই প্রকাশ পায়। বিজ্ঞানের পাঠ্যবই দেখে সমস্ত মণণশীলতা ও মৌলিক বিশ্লেষন বাদ দিতে হবে ? এটা কেমন কথা ! একটা পাঠ্যবই যখন তৈরী করা হয় সেখানে থাকতে হয় আপত্য স্নেহ, বিজ্ঞানের প্রতি শ্রদ্ধা ও মৌলিক বৈজ্ঞানিক বিশ্লেষন। আমি বলছিনা স্টিফেন হকিং এর মত নিজের মত করে বই লিখতে হবে, অথবা লিখতে হবে জাফর ইকবালের মত কিংবা অভিজিৎ রায়ের মত, রিচার্ড ডকিন্সের, কার্ল স্যাগানের মত। মূল ব্যাপারটা হচ্ছে পাঠ্যবইও আকর্ষনীয় করে করা যায়। আমি বুঝি না উচ্চ মাধ্যমিক পড়ে কেন একটা বিজ্ঞানের ছাত্র ভেক্টটরটা ভালবাসবে না, থিওরি অফ রিলেটিভিটি নিয়ে ভাববে না। পদার্থবিজ্ঞান দ্বিতীয়পত্র একদম শেষের পরিচ্ছেদটা ছিল আপেক্ষিকতা নিয়ে। গতিসূত্রের অধ্যায়গুলো যেভাবে লিখা হয়েছে সেটা লিখা হয়েছে একই যান্ত্রিকভাবে। ছাত্রছাত্রিরা পড়ে যায় কিন্তু ভাবে না । কারন সেখানে ভাবার জন্যে কিছু রাখে নি। ভাবনার কোন উপাদান যোগ করে নি। আপেক্ষিকতা যে যথেষ্ট ভাবনার বিষয় সেটার ধারণাও পাওয়া যায় না অধ্যায়ের ভাষ্যটুকু পড়ে। মনে হয়, এ আর এমন কি ! আলোর গতির চেয়ে আর কিছুর গতি বেশি হতে পারবে না, এই তো !
অতি সাধারণভাবে উপস্থাপণ। সরল ছন্দিত স্পন্দনের যে একটা অধ্যার ছিল (ছিল বলছি এই কারণে যে এবার সৃজনশীল পদ্ধতির বইয়ে কয়েকটা অধ্যায়কে একত্র করে ফেলা হয়েছে) সেটা যে অত্যন্ত মজাদার একটা বিষয় তা ধারণাতেও আসে না। সেটা ভালমত বুঝলে যে জগতটা অনেক বেশি সহজ হয়ে যায় সেটাও ধারণাতে আসে না। তাপের অধ্যায়ে এন্ট্রপি নিয়ে আলোচনা করা হয়েছে গাল চুলকোতে চুলকোতে যাতে একটা বিকৃত ধারণা জন্মে। পদার্থবিজ্ঞানে যে গণিতগুলো সমাধান করতে বলা হয়েছিল সেগুলোতে একটু আত্মস্ত করা জ্ঞান নিয়ে ভাবতে হয় না। যান্ত্রিকভাবে কয়েকটা সূত্র বসিয়ে দিলেই হলো। গতিসূত্র থেকে যে কত মজার মজার গণিত প্রশ্ন করা সম্ভব যা পদার্থবিজ্ঞানকে ভাল লাগাতে সাহায্য করবে সেটা তাঁরা ভেবে দেখেন না। ভেক্টর থেকে যে গণিত সমস্যা দেয়া হয় টা একটা ক্লাস ফাইভে পড়ুয়া বাচ্চা সমাধান করতে পারবে ভেক্টর না বুঝেই। ভেক্টরের ডট গুণণ যে উপলব্ধি করার প্রয়োজন আছে তা পাঠ্যপুস্তক নির্মাতারা উপলব্ধি করতে পারেন নি। বিদ্যুতের অধ্যারগুলোর শোচনীয় অবস্থা। ওনারা মূলত হ্যালিডে থেকে অনেক কিছু নকল করেছেন কিন্তু কৌশলটা রপ্ত করতে পারেন নি। 
রসায়নের বইগুলোর কথা নাই বা বললাম। দ্বিতীয়পত্রের কথা বাদ দেই। প্রথম পত্রের সবগুলো অধ্যায়গুলো তো বুঝার, হৃদয় দিয়ে আত্মস্ত করার, এই সাহায্যটাই বইগুলো করে? পাঠ্যবইয়ের বিজ্ঞান উপস্থাপণভঙ্গি বিজ্ঞানের প্রতি আরো বিতৃষ্ণার উদ্রেক করে। উচ্চ মাধ্যমিকের ছাত্রছাত্রিগুলো এইচএসসি দিয়ে রসায়নের প্রতি সম্মান নিয়ে অন্তত বের হতে পারে না। এটার জন্যে রসায়নের নিজস্ব কিছু দোষও রয়েছে কিন্তু সেটা হতে পারে দ্বিতীয়পত্রে। 
আমাদের দেশে পাঠ্যবইয়ের মধ্যে সবচেয়ে অবিকশিত বই হচ্ছে গণিতের বই। পদার্থবিজ্ঞান, রসায়ন, জীববিজ্ঞানও একটু রাত জেগে কষ্ট করে নিজে নিজে বুঝা সম্ভব। কিন্তু গণিতের বইগুলো এমনভাবে রচনা করা হয়েছে যে তা অন্যকারো সাহায্য ছাড়া একটা চ্যাপ্টারও করা সম্ভব না। অথচ এটা খুব সহজেই করা যেত। জ্যামিতিতে কণিকের অধ্যায়গুলো পড়লে উপবৃত্ত, অধিবৃত্ত সম্পর্কে খুব একটা ভাল ধারণা পাওয়া যায় না, ধারণাগুলো আলাদাভাবে খুব আন্তরিকভাবে শিক্ষকরাও দেন না। কণিকের প্রতি একটা বিকলাঙ্গ ধারণা নিয়ে বের হওয়া লাগে। একটা জিনিষও এমনভাবে সংজ্ঞায়িত করা নেই যে যাতে ছাত্রছাত্রীরা কল্পনার জিনিষগুলো ধরতে ছুঁতে পারে। এজন্যা বাংলাদেশের ছাত্ররা দ্রুত উত্তর মেলাতে পারে কিন্তু বাস্তব সমস্যাগুলো গণিতের ছায়াতলে আনতে পারে না কিংবা আনতে বেগ পেতে হয়। ক্যালকুলাস না শিখিয়ে খুব দ্রুত ক্যালকুলাসের নিয়ম শেখানো হয়। লম্ব আর অতিভুজের অনুপাত সাইন থিটা সেটা জানি কিন্তু কেন সেটা সাইন থিটা দিয়ে প্রকাশ করার প্রয়োজনীয়তা এল সেটা জানা যায় না। মূলত কোন কোন সমস্যা সমাধানের জন্য সাইন, কসের মত ধারণাগুলো গুরুত্বপূর্ণ হয়ে গিয়েছিল তা অনুভব করা যায় না। ছাত্রছাত্রীদের তো ইতিহাস জানানো দরকার নেই, বিষয়ের জ্ঞানটা উপলব্ধি করানো জরুরী। 
বাংলা দ্বিতীয়পত্রের লেখকরা হুমায়ূন আজাদের ভাষা বিজ্ঞানের বইটাও পড়েন নি তাই কিছু শিখতে পারে নি। মৌলিকভাবে ভাবনার প্রয়াস তো আমরা হারিয়ে ফেলেছি হাজার হাজার বছর ধরেই। বারো বছর ধরে বাংলা ব্যাকরণ পড়ার পড়েও বিশেষ্য বিশেষণ আলাদা করতে পারে না অনেকেই। কারণ ভাষা নিয়ে যে চিন্তা করা যায় এই ধারণাও আসে না পাঠ্যবইগুলো পড়ে। ধ্বনিতত্ত্ব যে গবেষণা করা যায় রুমে বসেই সেটাও অজানা থাকে। আরো আছে ভুল ব্যাকরণ। বাংলা প্রথম পত্রে কবিতা এবং গল্প বাছাইও অত্যন্ত নিম্ন মানের। তাঁদের রুচি নিয়ে আমার প্রশ্ন জাগে। অনেক আধুনিক গল্প কবিতা পাঠ্য বইয়ে আনা সম্ভব। সাহিত্যের সাথে পরিচয় করিয়ে দেয়ার প্রবণতা পাঠ্য বই প্রণেতারা উপলব্ধি করতে পারেন না। বাংলা এবং ইংরেজির ক্ষেত্রে মূলত শিশুতোষ ভঙ্গিই একটু একটু করে সাইজে বড় হয়েছে ক্লাসক্রমে। বাংলা ইংরেজি বইয়ের মান বাড়ানোর চিন্তা কারো নেই ! সৃজনশীল পদ্ধতিতে মান বাড়েনি, একটু পরিবর্তন হয়েছে। নতুন একটা বিষয় আনতে গিয়ে বইগুলো ছোট করা হয়েছে। পদার্থবিজ্ঞান প্রথম পত্রে বাদ পরে গেছে গুরুত্বপূর্ণ করেকটা বিষয়। তাপের অধ্যায়গুলোতে ছেলেখেলার মত বিষয় উপস্থাপণ করা হয়েছে। ভেক্টর অধ্যায়ে বাদ গেছে উপাংশ নির্ণয়ের মত গুরুত্বপূর্ণ বিষয় (শাহজাহান তপন)। 
এবার আমি একটু আমার কথা বলি। আমি ব্যাক্তগতভাবে ছোটবেলা থেকে নিজ থেকে পাঠ্যবই পড়ে ধারণা পরিস্কার করতে চেষ্টা করেছি। অনেক ক্ষেত্রেই ব্যর্থ হয়েছি। তখন মনে হত আমার ব্রেইন ভাল না এজন্যে বুঝতে সমস্যা হচ্ছে। এখন দেখছি বইয়ের ভাষ্যেই হাজারো সমস্যা, বর্ণণাভঙ্গিতেও কোন স্বীয় কৌশল নেই, লেখকের নিজস্ব কোন ভাবনা না থাকলে পাঠক কখনো সে বই পড়ে ভাবা শেখে না। প্রায় প্রত্যেকটা ছাত্রছাত্রীই নিজে নিজে বুঝার একটা মনমানসিকতা নিয়ে বইটা খুলে আর হতাশ হয়ে বন্ধ করে। মাঝখানে নষ্ট হয় আত্মবিশ্বাস; আসে পরনির্ভরতা। সবচেয়ে বড় কথা স্কুল কলেজের বাইরেই বা কেন একটা ছাত্রকে আলাদাভাবে পড়তে হবে? শিক্ষকদের কি কোন সততা নেই তাঁর কাজের প্রতি ? ঠিক এই প্রশ্নটি বহুমাত্রিকভাবে ভাবার দাবি রাখে। এই প্রশ্নের সাধারণভাবে উত্তর করার স্পর্ধা আমার নেই। এর পেছনে কাজ করে শত সহস্র উপাদান। কারন আমরা বাংলাদেশের মত দরিদ্র্য একটা দেশে জন্ম। 
আমার এই ব্লগ পোস্টে কিছুই হবে না শিক্ষাব্যাবস্থার কিংবা পাঠ্যবইয়ের। আরো অনেক কথা বলা যেতে পারত কিন্তু আমাদের বইগুলোর পদ্ধতিগত ত্রুটি এত বেশি যে বলে শেষ করা যায় না। বাংলা প্রথম পত্র আর ইংরেজি ব্যাকরণ নিয়ে তো আলোকপাতই করা হলো না। পাঠ্যবইটার গুরুত্ব এ জন্যেই দিচ্ছি কিছু কিছু অসহায়েরা নিজে নিজে একটু বুঝতে চায়, একটু স্বশিক্ষিত হতে চায়, এর সংখ্যা অনেক এদেশে। তাদের হতাশ করার কোন অধিকার কারো নেই। হ্যালিডের পদার্থবিজ্ঞান আমি পড়লাম অনার্সে, সেরকম একটা বই যদি ক্লাস টেইনের কিশোরও পড়ত তাহলে বিজ্ঞানের সূক্ষাতিসূক্ষ ধারণাগুলো পরিস্কার হয়ে যেত কারন সেখানের লেখকরা একটা পাঠ্যবই লিখতেও সাধণা গবেষনা করে যেটা আমাদের দেশ কিয়দাংশে পেয়েছে। 

