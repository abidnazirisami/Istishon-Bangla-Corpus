আমি যেসব বলতে চাই


আমি বলতে চাই সেসব,যেগুলো গুরুত্বপূর্ণ নয় একটুও
তবু কিছু গোঁরা খোয়ারে উঁকি দিতে দিতে দেখতে চাই
কালি এবং জলরঙের পার্থক্যগুলো বলতে দিতে হবে আমাকে
আমার কথা কেউ শুনুক আর না শুনুক আমার আপত্তি নেই
তবু সবাই মনে রাখুক আমি একদিন কিছু বলতে চেয়েছিলাম
দেয়ালে ক্ষয়ে যাওয়া ইটের কথা কেউ বলে না
আমি সেসব ইটে গেঁথে থাকা স্মৃতি নিয়ে কিছু বলতে চাই
আমি শৈশব নিয়ে বলতে চাই
ভাঙা লাল গাড়ি আর হারানো লালফিতা নিয়ে ঘণ্টার পর ঘণ্টা বক্তৃতা দিতে চাই
আমি সম্পূর্ণ অপিরিচিতাকে বলতে চাই , "আপনার মাফলারটা কিন্তু বেশ"
প্রতিদিন ঝুলে ঝুলে চলা বাসের ড্রাইভার এবং হেল্পারকে বলতে চাই
"ধন্যবাদ সুন্দর একটি ভ্রমণ উপহার দেবার জন্য"
প্রিয় মানুষগুলোকে আরো কষ্ট দিতে চাই তারপর নিজেই বিষাদে তলিয়ে যেতে চাই
আমি কি বলবো তা নিয়ে মিছিল হোক আমি চাই না
শুধু আমি চাই এ মিছিলে সবাই ভালো কিছু সময় কাটাক
যাতে আমি আরো অনেকের কথাগুলো বলতে পারি সম্পূর্ণ নিজের হয়ে
সৃষ্টির শুরুতে জমা থাকা কথাগুলো বলতে চাই
আমাদের সংকট এবং ধূলা নিয়ে আমাকে অনেক কিছুই বলতে হবে
আমার কথাগুলো টিকে থাকতে হবে না
সময়ের গর্ভে হারিয়ে যেতে দিতে হবে কারণ
আমার কথাগুলো শুধু আমার সময়ের জন্য
যে সময় প্রতিদিন হাতে একগাদা গোলাপ নিয়ে সবাই ঘৃণা করতে শিখতো
আমিও ঘৃণা কি দেখতে চাই,হাসিমুখ অনেক দেখেছি
ঘৃণাভরা মুখে কি কথা বলা থাকে তা আমি জেনে নিতে চাই
ঘৃণার মাঝে ডুবে গিয়ে বলতে চাই,ভালোবাসি তোমাদের...

