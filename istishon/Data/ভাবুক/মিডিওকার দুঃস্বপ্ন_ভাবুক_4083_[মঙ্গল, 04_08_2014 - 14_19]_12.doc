মিডিওকার দুঃস্বপ্ন


পুরনো গলিতে মিডিওকার শ্যাওলারা ভালো থাকে
মোড়ে মোড়ে গজিয়ে উঠা আয়নায় রঙিন উড়ন্ত চুল
আর সেই গলিতেই আমরা ঘুরে বেড়াই
একবার পাক দেয়া হয়ে গেলে ভাতঘুমের পর আরেকবার
এভাবে শুরু থেকে একবার শেষ করি তারপর
শেষ থেকে আরেকবার সব শুরু হয়
প্রাচীরের ভেতর থেকে ক্রমশ প্রতিহিংসা উঁকি দেয়
আর মিডিওকার সদস্যরা দুঃস্বপ্নে ভালো বোধ করে
আমাদের পূর্বপুরুষদের চোখে আমরা মিডিওকার এ এক বড় যন্ত্রণা
গভীরে সবাই ভয়ে থাকে “আমি মিডিওকার হয়ে যাচ্ছি”
আমার স্যাঁতস্যাঁতে বুলি আর রাজপথে লেগে থাকবে না
আর্ট আর যা কিছু সব গলে গিয়ে চামড়ায় সৃষ্টি করবে সিম্ফনি
মূলধারার রিক্সার পেছনের চিত্রগুলিও কোন না কোন পিকাসার আঁকা
আর মিডিওকার শিল্পীর তুলিতে কলমে শুধু লালা ঝরে
মিডিওকার কবি দুঃস্বপ্নে সব প্রসন্ন কবিদের ফেলে দেয়া আবর্জনায়
হাতড়ে হাতড়ে কিছু শব্দ খুঁজে বেড়ায় তার আসন্ন কাব্যে ব্যবহৃত করবার আশায়
মিডিওকার পাখা গ্রীষ্মের দুপুরের মতন শরতের সাদা মেঘেও একইভাবে ঘুরে যায়
আর প্রতিটি মিডিওকার কবি পেশা হিসেবে নক্ষত্র দেখা বেছে নেয়...

