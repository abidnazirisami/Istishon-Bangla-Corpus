মৃত শহরে


 এ শহরে আর কোনো ফ্যান্টাসি অবশিষ্ট নেই
মৃত নিকষ একটি শহর হয়ে দাঁড়িয়েছে কেবল
রাস্তায় ভেসে আসে নিয়ত কর্কট নয়েজ
হারমোনি নেই কোনো আছে শুধু বিকট ধ্বংস
একেকটি হর্ন রক্তে ক্রমাগত ঢেলে দিচ্ছে বিষ
পথচারী ব্যস্ত সবাইকে মাড়িয়ে এগিয়ে যাওয়ায়
কাওকে সময় নেই জিজ্ঞেস করার “আছেন কেমন?
ভাবী বাচ্চা দু’টো ভালো আছে কি?”
এসবই আমি দেখি কারণ আমার চোখে পড়ে
না পড়েও উপায় নেই আমার যে ব্যস্ততা শুন্য
উদ্দেশহীন ঘুরি আর চষে চলি বিমর্ষ গলিসমূহ
আবার বাসের অভ্যন্তরে বস্তা হিসেবে বহিত হই সবার সাথে
আসন্ন স্টপেজে নেমে যাবার প্রহর গুনি
দুটাকা ভাড়া কমিয়ে সুখ পাই সমগ্র রুটে
সময়যন্ত্রে ডিটেইলসসমূহ আমি খুঁজি
এক অথবা কয়েকচুমুক শরবতপানে
পথিকের জুড়িয়ে যাওয়া আমি দেখি
সন্ধ্যে নামলে সবার অস্থিরতা কমে তখন
চায়ের কাপেও চুমুক দেবার ফুরসত মিলে
গাঢ় লাল নীল কাপে চা খাওয়া কখনোই হয় না
বিষণ্ণ সাদা পেয়ালায় শেষ হয় প্রতিটি দিন...

