ভার্টিক্যাল গোধূলি


ভার্টিক্যাল গোধূলির স্বাদ ভুলে যেতে বসেছিলাম
নির্গত পরবাস্তব স্বপ্নে দু'টি ভিন্ন আদিকালের কিচ্ছা একত্র দেখে
আবার জন্মের পর পর দেখা সূর্যাস্তের রঙ ভুলে যাচ্ছি
এক বিমর্ষ জমকালো স্মৃতির লেন ধরে হাঁটার আমন্ত্রণে
ঘুম থেকে জাগার আগ্রহ হারিয়ে ফেলছিলাম শুধু
আমার পূর্ববর্তী সেই সময়ের অধিবাসীরা আমার বর্তমানের সমান
আমরা রাত জেগে এই ইহলৌকিক আবেগ ধরে বেঁধে বেঁধে দলা পাকাচ্ছিলাম
আমাদের পুরনো প্রচ্ছায়ায় ভবিষ্যৎ তার সংজ্ঞা হারিয়ে পথে বসেছিল
"এদের মাত্রা অতিক্রম বেশি হয়ে যাচ্ছে" ওদের কুড়ানো অহমিকা
অনেক পুরনো প্রশ্নকে খুঁড়ে দাঁড় করিয়ে উত্তর দিতে বাধ্য করছে আজ
মনে আছে চতুর্দিকে লেগে থাকা ঝাপসা জালে কিছু অপিরিচিতের মুখ বিকৃত হচ্ছিল
এই আদি পরিবেশে সবাই তাদের নিয়ন্ত্রণ হারিয়ে সেই লাল কালো লেকে আত্মাহুতি
দিতে প্রস্তুত ছিল
কিন্তু অভাগা চাঁদ তার আলোতে এসব দৃশ্য মেনে নিতে পারছে না
তরুণগুলো একে একে রক্ত ফিল্টার করে এসে সব ডালপালা মেলা শুরু করলো
কেউ উড়তে গিয়ে ডানা মেলতে ভুলে গেলো
কেউবা সমগ্র ব্যাপার অস্বীকার করার গোঁ ধরে বসে রইলো
যারা কিছুই পারলো না তারাও অবাক হয়ে দেখালো
লম্বা একটি লাঠি তাদের বাস্তবতার ছায়া
নতুন মুদি এসে খট করে একটি লাঠি ভাঙলে তার ছায়া থেকে আরেকটি জন্মায়
এ সময় তীব্র চিৎকার "আমাদের কল্পনা বাঁধ ভেঙ্গে ফেনিল হয়ে ছুটে আসছে!"
একজন চোখ বন্ধ করে সামনে এই ফেনিল রূপ দেখে আর চোখ মেলতে পারলো না
এই সৌন্দর্য মানুষ তার আজীবন খুঁজে বেড়ায় হঠাৎ এর মুখোমুখি হলে নিরেট
দাঁড়িয়ে স্তম্ভ হওয়া ছাড়া উপলব্ধি করার সুযোগ শেষ হয়ে যায়
এ ল্যাপটানো ফ্যান্টাসি ভেঙে গুড়ো হয়ে যাওয়া সিঁড়ি বেয়ে বেয়ে আর উপরে উঠা সম্ভব হয় না...

