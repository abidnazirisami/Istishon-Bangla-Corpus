নিস্তরঙ্গ ফিনিক্স


কোথাও একদিন হয়তো এক শর্ষেখেতে জ্বলে যাচ্ছিল আমার দুচোখ
বিকট কাশবনে সাদার আঘাতে ঢলে পড়ে যাচ্ছিলাম যখন
তখন কেউ যেনো নীল পাড় বেয়ে আমার হাত ধরে দাঁড় করিয়ে দিলো
আমি উঠে বসতে বসতে ভেবে মরি ওপারের লগি ধরে এতগুলো অন্ধকার আসলো কবে?
দু'বার ভালমতো তাকিয়ে আকাশে একটি নিস্তরঙ্গ ফিনিক্স ভাসতে দেখলাম
শৈশবে আমাকে বলা হয়েছিল তুমি কি হতে চাও?
আমি পরিক্ষের খাতায় ডাক্তার হবার কথা বহুকাল লিখে এসেছি
কখনো বলিনি আমি নীল ফিনিক্সের পাখা ধরে হাঁটতে চাই
কারণ এতে প্রবীণ শিক্ষক আমাকে নাম্বার কম দিয়ে দিতে পারতো
আজ এসবের কোনো বালাই অবশিষ্ট নেই আমার আশেপাশে সব লাল আর নীল
পুরাকালের ফিনিক্স ভেসে বেড়াচ্ছে আর আমাকে হাত ধরে তুমি উঠে দাঁড়াতে শিখালে
কথা দিচ্ছি যে যৌবনে তোমার শর্ষেচোখে অন্ধকার হাতড়ে বেড়িয়েছিলাম
বার্ধক্যে উপনীত হলে ডাক্তারের দেওয়া বড়িগুলো আমরা আসমানে ছড়িয়ে দিবো
আমাদের বয়স হয়নি,ফিনিক্স পাখি সবে মাত্র আমাকে তার নীল ডানার লোভ দেখাচ্ছে
সমস্যা নেই ফিনিক্সের দুটি ডানা আছে ওপাশের ডানা তোমার থাক
অন্ধকার নেমে এলে ঠিক সেই আবার বয়স ঠেলে ঠেলে কমিয়ে যৌবনে নামাব...

