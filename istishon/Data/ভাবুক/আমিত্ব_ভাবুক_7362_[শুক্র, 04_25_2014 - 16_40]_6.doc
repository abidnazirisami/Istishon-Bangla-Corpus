আমিত্ব


এ আসলেই অন্যরকম একটা ব্যাপার
আমার চারপাশে এতো আলো কেন থাকবে?
আর আমি শুধুই আমি আমি করে চলেছি
আমার আমিত্বে আমি জ্বলে যাচ্ছি
তুমি কিংবা তোমাদের আমিত্ব অর্থহীন হয়ে দাঁড়িয়েছে আমার কাছে
এছাড়া চারিদিক বিষণ্ণ সাদায় আলোকিত হলে
অন্ধকারের আমিত্ব-ই গুরুত্বপূর্ণ হয়ে দাঁড়ায়
আমিত্ব কি?
সত্যি বলছি নিরীহ নিউক্লিয়ার বোমাটিও জানতো না তার আমিত্ব
নিজেকে সে শুভ্র ধাতব সিলিন্ডার ভেবে-ই সুখে ছিল
নাগাসাকি ছিন্ন হবার আগপর্যন্ত এই মিথ্যা আশ্বাসেই বেঁচে ছিল সে
অবশেষে তার মিথ্যা আমিত্ব ছিঁড়ে-ফুঁড়ে ভেঙে এলো তোমাদের দেওয়া আমিত্ব
তুমিও কি তোমার আমিত্ব নিয়ে খুশি?তৃপ্ত?
একদিন তোমার যাবতীয় অহমিকাও
পচানো মাংসে ফিরে যাবে কোনো ব্যাকটেরিয়ার অবদানে
প্রসাধনীর আড়ালে লুকানো স্কালেই তুমি হবে অনন্তের যাত্রী...

