মধ্যবিত্তিক ভুঁইফোঁড়


 মধ্যবিত্তিক ভুঁইফোঁড়
অজস্র রঙ্গিন সিলিং ফ্যানে সমগ্র আসমান এলোমেলো
কৃত্তিম নির্যাস আমাদের মানিব্যাগ চুইয়ে পড়ছে
পথে হারানো বাসমতী চাল খুঁজে বেড়াচ্ছে বুবুক্ষ কাঙাল
নতুন লাল জুতো পেয়ে শিশু মুগ্ধ
অফিসের কেরানি মুগ্ধ আসন্ন বোনাসে
আমাদের চোখজোড়া লেগে থাকে অন্তরজালে
কিংবা ভিউফাইন্ডারে যে করেই হোক
সব কাঁপিয়ে দিতে হবে শালা
একহাত লম্বা শেষ সেলুলয়েডে আগুন ধরুক
আমার আজ আর্ট নিয়ে কপচানোর প্রয়োজন নেই
সব আর্ট ছেড়ে ছুড়ে ডাস্টবিনে লাফ দিয়েছে
বয়স্ক হাত খুঁজে বেড়াচ্ছে ভিটামিন
একটু আয়রন কোথায় পাবো?
দু'টুকরো আলখেল্লায় মুখ ঢাকা কোন উত্তম ভূত ডেকে বলে,
হ্যাঁরে তোর না আজ বড় বড় শিল কুড়িয়ে গামলা ভরার কথা?
বসন্তের প্রথম অথবা আত্মজ চিরহরিৎ দমকানো লেনে
বিপরীতমুখী দু'পেয়ে যন্ত্রে যেভাবে এক দুই ফোঁটা করে রক্ত চুষে
এ যুগের মহাপুরুষের আর রক্তের প্রয়োজন নেই
দুবেলা দুমুঠো আবেগেময় চিৎকারেই কাজ হয়ে যাচ্ছে...

