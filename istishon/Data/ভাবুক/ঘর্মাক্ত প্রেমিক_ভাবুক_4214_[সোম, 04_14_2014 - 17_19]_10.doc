ঘর্মাক্ত প্রেমিক


 আর্টের সাথে ঘৃণা খুব ভালোভাবে মিশে যায়
কারখানার চিমনি দিয়ে আমাদের প্রস্তর ভালোবাসা
ধূলা আর প্রাচীন অবয়বে ছায়া হয়ে লেগে থাকে চিরকাল
পুঁজিবাদী প্রেমিক আবারো শেষ কয়েনে কিনে
প্রেমিকার জন্য একগাদা শাপলা ফুলের অনাহূত নির্যাস
এইসব ছিল চিরকাল,শুধু চিরকাল ছিল না একটুকু লাল সিগন্যালে
আটকে পড়া ফুল হাতে কিছু ছেলেমেয়ে বিএমডাব্লিউ এর নামানো কাঁচে
শহুরে ধনীর হাঁসফাসে টাইয়ে যেটুকু চিন্তা ঘাম হয়ে এক্সিলেটরে নামে
বেকার প্রেমিকের মানিব্যাগে প্রেমিকার ছবি,ক্ষয়ে যাওয়া জুতোতে
এযাবতকালের সব সার্টিফিকেট ভর করে আর এগুতে দেয় না একপা
থেমে থাকে পথচারী,ট্র্যাফিক পুলিশের সাধারণ বাঁশি রংবেরঙের হয়ে
উৎসবের মিছিল গড়ে ব্যস্ত মোড়ে
হাতে থমকানো দেয়াল ঘড়ি আটকে পড়ে ছোট্ট কাটার ডিজিটাল সময়ের মহল
অন্যপাড়ে একাকী প্রেমিকা হাত বাড়িয়ে এপারের ঘর্মাক্ত প্রেমিকের গালে কষে থাপ্পর বসায় মধ্যবিত্তিক বিষাদে...

