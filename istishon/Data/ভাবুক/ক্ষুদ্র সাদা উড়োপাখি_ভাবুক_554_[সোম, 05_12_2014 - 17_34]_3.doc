ক্ষুদ্র সাদা উড়োপাখি


 অনেকেই বলে থাকে সাদা এবং কালো কোনো রঙ নয়
অথচ সাদা কালোয় সম্পূর্ণ ভাব রঙে প্রকাশ সম্ভব
পথে গাঢ় লাল কৃষ্ণচূড়া রক্তের চেয়ে কম নয়
বিলবোর্ডে গোলাপি আভা জড়ানো মডেলের গাল
বয়স কমে যাওয়ার সুখে জর্জরিত
সম্পাদনের পর ছবি সাদাকালোয় ফিরে আসে
শুধু কিন্তু বর্তমান সাদাকালো নয়
বর্তমানের নীল চশমা পার্পল বেগুনি মেরুন সবকিছু প্রচণ্ড গোলমেলে
স্মৃতির আর্কাইভে তাই সব সাদা এবং কালোতে দাগ কাটে
দু’টি সাদা এবং কালো স্মৃতির মাঝখানে আবার আলাদা করে ধূসর
ধূসরকে রঙিন বললে ঠিকভাবে বলা হয় না
কিছুটা সাদা থেকে কিছু কালো ধার করে তার জন্ম
রঙিনে ফিরে যেতে উন্মুখ আমরা সবাই
গেলাসটি সাদা বলে জগটি রঙিন হোক সেটাই সবাই চায়
শিশুর হাতে সাদাকালো বেলুন মানায় না
বেলুনগুলো হতে হবে অনেক রঙিন
লাল যেমন রঙিন তারচেয়েও হয়তো বেশি
সাদা কালো মানায় বৃদ্ধের মোটা ফ্রেমের চশমা হিসেবে
নিরস পুথির সাদা পাতায় কালো হরফগুলো ঠিক মানিয়ে যায়
প্রেমিকার ঠোঁটে লাল রঙ মানায়
সাদা হয়ে যাওয়া রক্তশুন্যতা ভালো লাগে না
আবার সবুজ উড়োপ্লেনের কল্পনা করলে বিষণ্ণতা লাগে
বরফ কালো রঙের হলে জল আর নীল হতে পারতো না
এসব ছাড়িয়ে খাতায় লাল কালিতে দেওয়া দাগগুলো মনে পড়ে
শুধরিয়ে ঠিক করা হয় না লাল দাগ লেগে থাকে পুরনো পোকায় কাটা পাতায়
আচ্ছা পদ্ম কালো হলে কি ঐশ্বরিক লাগতো?
সাদাকালো রংধনু কোনোদিন উঠলে কি আমরা আর ঘটা করে দেখবো না?
রঙিন চশমা পড়া হয়তো কখনোই হবে না তখন
পার্থিব রঙের ফোয়ারায় চাপা পড়ে থাকে না ক্ষুদ্রতা
একদিন হঠাৎ সব রঙ শেষ হয়ে গেলে সবাই উৎসুক দৃষ্টিতে আকাশে তাকাতাম
আকাশ থেকে একদিন অনেক রঙ ঝরলে আমরাও বিগত কালের রঙগুলো সব ভুলে যেতাম...

