শুভ এবং মানবতা


পরন্ত বিকেল আকাশের এক কোনে সোনালি আর লাল আভা।রাস্তা দিয়ে জিদান হেটে যাচ্ছে হাতে তার দামি একটা স্মার্টফোন।আনমনে হাঁটছে আর সমান তালে মোবাইলে আঙ্গুলগুলো কাজ করে যাচ্ছে।রাস্তার পাশে পৌরসভার একটা নর্দমার স্লাব খোলা ছিল।বেচারা!!আনমনে পরবি তো পর নর্দমার ঘাড়ে মানে একবারে নর্দমার সামনে।যতক্ষণে বুঝতে পেরেছে ততক্ষণে যা ক্ষতি হওয়ার হয়ে গেছে।নিজে কোনমতে বাঁক কেটে বাঁচলেও সাধের দামি মোবাইল হাত থেকে ছুটে ডুব দিয়েছে কাদাময় নর্দমার গভীরে।
জিদান চারপাশে চোখ বুলিয়ে দেখল তার এই ব্যাপার টা কেও দেখেছে কিনা।নিশ্চিত হয়ে মোবাইলটা উদ্ধার করার জন্য বুদ্ধি খুজতে লাগল।হঠাৎ সামনে এক দল ধুলো-কাদা মাখা ছেলে দেখতে পেল।ওদের মাঝে গিয়ে বেশ উচ্চ কণ্ঠে ঘোষণা দিল।ওর মোবাইল যে ড্রেন থেকে তুলতে পারবে তাকে ১০ টাকা দেয়া হবে।ঘটনা শুনেই ওদের মধ্যে হৈচৈ আরও বেড়ে গেল।দলটা সগর্বে জিদানের দেখানো পথে হাঁটতে লাগল।নর্দমার কাছে গিয়ে ওদের মাঝে বেশ একটা কলহ দেখা দিল।কারন ওরা সবাই অনেক ছোট আর ওদের তুলনায় নর্দমাটা অনেক গভীর আর অন্ধকার।ছেলেটা তার পুরুস্কার আরও বেড়ে ২০ টাকা ঘোষণা করলো।এইবার ছেলেগুলোর মাঝখান থেকে একটা ছেলে এসে বলল সে নামতে চায়।জিদান ২০ টাকা ওর হাতে ছুড়ে মারল।ওর ভয় হল ছেলেটা না ওর নোংরা হাত দিয়ে ওকে আবার ছুয়ে ফেলে।বিশ টাকা পেয়ে ছেলেটার সাদা দাঁত খুশিতে ঝিলিক দিয়ে উঠল।নেমে পরল নোংরা নর্দমাতে।
রাস্তার পাশে এতক্ষণে একটা ছোট জটলা হয়ে গিয়েছে।মানুষ এমনিতেই এখন বিনোদন কম পায়।একটা ছেলেকে সন্ধ্যাবেলাতে নোংরা নর্দমাতে নামতে দেখে সবার বিনোদনের আশা করা অমূলক না।শুভ প্রথমে অন্ধকারে নর্দমাতে নেমে কিছুই দেখতে পারল না।অন্ধকার অবস্থাতেই সে প্যাচপেচে নোংরা নর্দমার মাটি হাতাতে লাগলো।দুর্গন্ধে ভরপুর নোংরা নর্দমা থেকে শুভ চিৎকার করে আলোর সাহায্য চাইলো।জিদান একটা কুৎসিত গালি দিল উপর থেকে।কোন সহৃদয়বান আলো ধরতেই শুভ মোবাইলটা দেখতে পারল।মোবাইলটা দ্রুত তুলে উপরে জিদান এর হাতে দিল।নোংরা কাঁদামাখা হাত দেখে জিদানের বমি পেল,দ্রুত মোবাইলটা নিয়ে নিল টিস্যু দিয়ে ধরে।শুভ ভেবেছিল উপরের লোকটা বোধহয় ওকে টেনে তুলবে।ও বেশ হতাশ হল এখন ও উঠবে কিভাবে।উপরে চীৎকার করে সাহায্য চাইলো উঠার জন্য।ও দেখত পারল ছোট ছোট হাতগুলো নেমে এসেছে।শুভ উপরে উঠল বীরের মতো।ওর সঙ্গী সাথিগুলো ওকে নিয়ে কাধে তুলে উল্লাস করতে লাগলো।লোকজনের আগ্রহ কমে এলো তার বদলে ঘিরে ধরল ঘৃণা।কাঁদাতে মাখামাখি নোংরা একটা ছেলের জন্য আর যাই হোক কারও কোন উল্লাস থাকার কথা না।শুভ জিদান কে খুজল কিন্তু কোথাও তাকে খুজে পেলনা।
বস্তিতে যখন শুভ ফিরল তখন ওকে ভয় ঘিরে ধরল।ওর মা যদি কাজ থেকে ফিরে এসে থাকে তাহলে হয়ত ওর কপালে আজ শনি রবি সব একসাথে আছে।ও সোজা বস্তির কলপার গেল।কথাই আছে, যেখানে সিংহের ভয় সেখানে রাত্রি হয়।কলপার ঢুকেই মাকে ওজু করতে দেখল।মা প্রথমে ওকে অন্ধকারে ঠিকমত বুঝতে পারেনি।কিন্তু যখন বুঝল তখন একটা চীৎকার দিয়ে ওকে ধরে আচ্ছামত ধোলাই দিতে লাগলো।শুভও ভয়ে জোড়ে চিল্লাতে লাগলো।বস্তির কলপারে এই রকম ঝগড়া নিয়মিত ঘটনা।তাই কাওকে আগ্রহী হতে দেখা গেল না।শুভকে পুরো গোছল করে মা ঘরে নিয়ে আসল কোলে করে।আসতে আসতে শুভ মাকে সব বলে দিল।কারন জানে মা আর এখন শুভকে বকবেনা।কিভাবে ও বিশ টাকার বাজি জিতছে সব বলল।কিন্তু মাকে খুশি মনে হলনা।রাতে যখন শুভ মার কোলে ঘুমাল তখন মা ভাবছিল,বাবাহীন এই ছেলের কোন সখ আল্লাদ সে পুরন করতে পারেনা।শুভ ২০টাকা জিতছে এটা মনে হতেই কেমন জানি বুকের ভিতরটা মুচড়ে উঠল।গলার ভেতরে একটা দলা পাকানো বমি বমি ভাব লাগছে।নরপিশাচটার কথা মনে পড়তেই তা আরও জোরালো হয়ে উঠল।

