আন্দোলনের স্বার্থে যে সব কাজ থেকে বিরত থাকি।


আপনি কি লিখবেন, কি পড়বেন, কি শেয়ার দিবেন,কি মন্তব্য করবেন সেটা আপনার স্বাধীনতা আছে। এই নিয়ে আমি যেমন কারো কথা শুনতে বাধ্য নই। আপনিও বাধ্য নন। কিন্তু এই আন্দোলনের বিষয় চিন্তা করে আমিও অনেক বিষয়ে চুপ থাকি। অনেক বিষয়ে সতর্ক থাকি। অনেক বিষয়ে ঢোল পিটাই। আমি কেন করি, সেটাই বলতে চাই। আপনার পছন্দ হলে করবে না হলে করবে না।
প্রজন্ম চত্তর থেকে অনেক স্লোগানই আমি শিখেছি। চার পাশ থেকে অনেক স্লোগান প্রতিদিন যোগ হচ্ছে। এর মাঝে আমি কোনটা গ্রহন করবো কোনটা করবো না এটা সিদ্ধান্ত নেবার দ্বায়িত্ব আমার। যেমন গো আজম ইহুদি। এখানে ইহুদি কে নেতিবাচক ভাবে দেখানো হলো। আবার ধর্মান্ধের মতো একটা ধর্মকে আক্রমন করা হলো। এখন এই স্লোগানের বিরোধিতা করে আমি বিস্তর লম্ব ব্লগ লিখতে পারি। স্টাটাস দিতে পারি। কিন্তু আমি চুপ থেকেছি। এই স্লোগানে আমি কোন লাইক পর্যন্ত দেই নাই। আমার মতো অনেক মানুষের নিরবতা ই হয়তো এই স্লোগানটিকে জনপ্রিয় করতে পারে নাই। এই স্লোগান আন্দোলনের যে ক্ষতি করেছে এমনও মনে করিনা। অর্থাৎ যার ইচ্ছে দিক, আমার পছন্দ হয়নি আমি দেইনি। এটা উদাহরন দেবার জন্য বললাম মাত্র।
এই উদাহরণের মতো অনেক বিষয় চারপাশে প্রতিনিয়ত ঘটছে। আমি মনে করি এই বিষয়ে নিরবতা খুবই দরকারি। যে বিষয়ে বিভেদ তৈরী হতে পারে এমন বিষয়ে বিতর্ক করে,নিজের ইনটেলেকচুয়ালিটি হয়তো প্রকাশ করা যাবে। কিন্তু প্রকারন্তরে তা আন্দোলনের ক্ষতি করবে। আর বৃহত্তর স্বার্থে এসব ব্যপারে সমর্থন দেয়া এবং বিরোধিতা করা দুইটাই ক্ষতিকর হতে পারে।
আমাদের চেনা,প্রগতিশীল অনলাইন এক্টিভিস্ট দেখছি কোন ছাড় দিতে রাজি নয়। ছাড় দেয়ার সংস্কৃতি তাদের থাকলেও হঠাৎ কেন তারা নিজেদের নিজেদের বিরোধিতার করছে আমার বোধগম্য হচ্ছে না।
এই আন্দোলনে আমার মতের সাথে মিল আছে এমন মানুষ যেমন আছে, আমার মতের বিপরিতে এমন মানুষও আছে। আমরা একটা উদ্দেশ্যে এক সাথে মিলিত হয়েছি। সেই উদ্দেশ্যটা কে কোন ভাবেই খাট করে দেখে ব্যক্তিগত দর্শনকে দাঁড় করাতে পারিনা। হিন্দুর সাথে মুসলমান মিলেছে, সাদার সাথে কালো মিলেছে,পুঁজিবাদের সাথে সমাজতান্ত্রিক মিলেছে। আস্তিকদের সাথে নাস্তিক মিলেছে। ধনীর সাথে গরীব মিলেছে। আমাদের মাঝে অনেক বিভেদ থাকলেও আমরা তো একসাথে হতে পেরেছি। এক সাথে দীর্ঘ তেরটি দিন কাটিয়ে দিতে পেরেছি। তাহলে এখন কেন নতুন করে সমস্যা হচ্ছে?
সমাজের কিছু মানুষ আছে যারা এই আন্দোলনের পক্ষে কিংবা বিপক্ষে কোন মতামত দিচ্ছেনা। আপনি হয়তো তাদের আচরন বা তাদের এই নিশ্চুপতার বিষয়ে ভাল বুঝতে পারছেন। কিন্তু আমরা তো আর জানি না। যেমন ডা. ইউনুস। আমি বিতর্কের জন্য বলছি না,আমি ব্যক্তিগত ভাবে তাকে দেখতে পারি কি পারিনা সেটা ভিন্ন কথা। কিন্তু এই ইস্যুতে তাকে নিয়ে কথা বলার প্রয়োজন দেখছিনা। আমি মনে করি এই রকম আরো সেলিব্রেটি আছে তাদের ব্যপারে নিশ্চুপ থাকা আন্দোলনের জন্য দরকার।
প্রতিদিন সংবাদ পত্রে বিএনপির নেতারা যে বিবৃত্তি দিচ্ছে। তার প্রতিউত্তর করে লেখা দিয়ে ব্লগ ভরে ফেলা যায়। দেয়া দরকারও আছে। কিন্তু গালা গাল দেয়াটা সঠিক পথ নয়। এই নেতার ব্যপারে আমি চুপ থাকার পক্ষে। সহজ কারন হলো এই যে প্রজন্ম চত্ত্বরে এত মানুষ জড়ো হয়েছে তাদের কেউ কেউ হয়তো বিএনপির কোন সংগঠন করে। আমরা কিন্তু তাদের সমর্থন পেয়েছি। এবং আশা করতে পারি তাদের দল থেকে নেতারা না আসুক কিন্তু সমর্থকরা এসে আন্দোলনে যোগ দিবে। এবং দিচ্ছে ও। তাই ব্যক্তিগত ভাবে যদি ঐ নেতাদের আক্রমন করি তবে তাদের সমর্থকদের উপর নেতিবাচক প্রভাব পড়বে। আর যদি আমরা ঐ ধরনের ধুরন্ধর ব্যক্তি ব্যাপারটি ইগনোর করি। অথবা পজিটিভলি তার প্রতিউত্তর করি তবে আন্দোলনের কোন প্রভাব না পরে বরং লাভ হবে।
ধর্ম ব্যপারে ও কিছু উৎসাহী দেখছি ঘোষণা দিচ্ছে এই আন্দোলন থেকে উগ্র ধার্মিকদের সাথে উগ্র প্রগতিশীলদের ও বাতিলের দাবী জানানো হোক। লক্ষ করলে দেখা যাবে কথাটা বিভেদ তৈরীর জন্য যথেষ্ট। কারন যে টাইপের মানুষই হোক সে যদি এই আন্দোলনের সাথে একাত্মতা প্রকাশ করে লাইনে এসে দাঁড়ায় তাকে তাড়িয়ে কেন দিবেন। কেন তাকে বিভেদের দেয়াল তুলে এই আন্দোলনের উদ্দেশ্যকে প্রশ্নবিদ্ধ করার সুযোগ দিবেন? বিপরীতও দেখা যায় কেউ উৎসাহি হয়ে রাজিবের জানাযা কেন পড়ানো হলো এই নিয়ে হৈচৈ শুরু করেছেন। এই দেখে মনে রবীন্দ্রনাথের কথা মনে পড়ে গেল" নতুন দাঁড়ি গজালে বার বার আয়নায় দেখতে ইচ্ছে করে" । তাদেরকে প্রশ্ন করি রাজিবের জানাযা হওয়ায় আপনাদের(নাস্তিকদের ) কি সমস্যা হলো? নাকি আপনারাও পরকালে বিশ্বাস করেন যে জানাযা পড়ায় রাজিবের আত্মা শান্তি পাবে না। এই প্রসঙ্গ উত্থাপন করার কোন কারন আমি খুঁজে পাইনি। যারা করেছেন সচেতন ভাবে হোক কিংবা অচেতন ভাবে হোক, কেবল বিভেদ তৈরীর জন্য করেছেন। 
ফেসবুকে অপপ্রচার বা বিভ্রান্তিকর লিংক গুলো শেয়ার থেকে বিরত থাকি। যে সব বিষয় অস্পষ্ট মনে হয় তাও লাইক বা কমেন্ট থেকে বিরত থাকি। যাতে এই স্টাটাস টি খুব বেশি মানুষের নজরে না আসে।কোন ভাবেই নেতিবাচক খবর শেয়ার দেই না। যে খবর গুলো আন্দোলনকে বেগবান করতে পারে। আন্দোলনকারীদের উৎসাহিত করতে পারে। সেই খবর গুলো নিয়মিত শেয়ার দিতে থাকি।
আন্দোলনের সাথে প্রযোজ্য নয় এমন বিষয় টেনে এনে বিতর্কিত করার চেষ্টা কেবল বিরোধীরা ই করতে পারে। আপনি যদি আন্দোলনের বিরোধিতা করতে চান করতে পারেন। তবে সমর্থন দিয়ে অযথা বিভেদ তৈরী থেকে বিরত থাকবেন।

