এ শহর


এ শহর পঙ্গু ভিক্ষুকের সাথে খুঁড়িয়ে খুঁড়িয়ে হাটে
রাত্রির শরীরে এটে থাকা চাঁদের ললাটে
চুমো খায়,ফুলের দোকান থেকে ফুল চুরি করে
মানুষকে বিলায় নিত্যদিন সাহেব বাজারে,জুড়ে
দেয় অটোর স্লোগান মর্জি মাফিক,খসে পড়া প্লাস্টারের
গন্ধে ভরে উঠে, তার্কিক ভার্সিটির মাস্টারের
কাছে হাত পাতে নিয়ম করে রোজ
রাজনৈতিক বক্তা হয়ে মাঝে মাঝে ভোজ
সভায় বক্তৃতা দেয়,ট্রেনের হুইসেল মেনে চলে
কখনো বা কবির কানে কানে মদ্যপের মত কথা বলে
এ শহর উদাসীন ধুলার টুটি চেপে ধরে রাস্তা সাজায়
কখনো বা সংস্কৃতিপরায়ণ হয়ে উতসবে আনন্দে ঢোল বাজায়

