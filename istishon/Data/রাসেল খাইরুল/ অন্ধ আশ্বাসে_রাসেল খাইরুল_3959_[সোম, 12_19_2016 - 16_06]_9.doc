 অন্ধ আশ্বাসে


এতটা নাচন কেন?পাখি তুই কিসের আশায়
এতটা প্রফুল্ল প্রাণে গান গেয়ে যাস, আমি তো ভাষায়
রচতে চাই লাল মুক্তো,কবিতার খাতায় ছড়িয়ে দেই
স্বার্থপর ভাবনাগুলোকে,ওগো পাখি তোর কি স্বার্থ নেই?
এতটা সুঘ্রাণ কেন,হে ফুলেরা নন্দিত তোদের শরীরে?
এ কেমন চমকিত ভাষায় নদী তুই ধীরে ধীরে
কথা বলে যাস? বৃক্ষ তুই কেন যে সাজিস দৃঢ় চিত্তে
পাতার খেলায়, আমার তো সমস্ত সুখ অক্ষরে অক্ষরে মিথ্যে
সাজাবার,বৃষ্টির ফোটার মত এত ত্যাগ নিয়ে আমি পারিনা বলতে
"হে মানুষ সিক্ত হও,চির চঞ্চল অমিয় ধারায়"কেবলি চলতে চলতে
স্বার্থের প্রলাপ শুনি,নেচে উঠি মৃত্যুকে জয়ের সুবাসে
আটকা পরি ঘুরে ফিরে গোলকধাঁধায়,অন্ধ আশ্বাসে।

