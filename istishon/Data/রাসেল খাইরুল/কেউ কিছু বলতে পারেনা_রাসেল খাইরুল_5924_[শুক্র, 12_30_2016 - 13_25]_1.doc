কেউ কিছু বলতে পারেনা


কেউ কিছু বলতে পারেনা
ঐ যে আকাশ করে ছলনা
তার রূপ ক্রমশ বিলীন হয়ে আসে
ফুলে আর গন্ধ নেই,রঙ নেই আর ঘাসে ঘাসে
পাখির গলায় আর সুর নেই যেন
কেউ কিছু বলতে পারেনা কেন!
ক্রমশ মুমূর্ষু হয়ে আসে প্রেমিকার স্নিগ্ধ কন্ঠস্বর
ঝড়ে আর বেগ নেই,যেন প্রেম নেই বুকের ভেতর
শব্দগুলো বড় বেশি অর্থহীন বুঝি আজ
বৃষ্টির ফোটায় কোন ছন্দ নেই,মেঘে মেঘে নেই কারুকাজ
কারো মনে সুখ নেই,মন যেন কিছুতে ভরেনা
কেউ কিছু বলতে পারেনা।
কেউ কিছু বলতে পারেনা আর
তপ্ত রোদ গায়ে যেন ঝলসে উঠেনা,মাঠঘাট করেনা ছারখার
আশাহত পথিকের চোখে আর জাগেনা পিপাসা
হেমন্তের স্বপ্ন নেই কারো বুকে,শীতে আর পড়েনা কুয়াশা
কিছুতেই কারো চোখে অশ্রু ঝরেনা
কেউ কিছু বলতে পারেনা।

