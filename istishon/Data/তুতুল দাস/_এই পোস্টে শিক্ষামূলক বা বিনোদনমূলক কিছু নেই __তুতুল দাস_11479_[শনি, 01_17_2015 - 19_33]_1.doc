_এই পোস্টে শিক্ষামূলক বা বিনোদনমূলক কিছু নেই _


মিনিবাস থেকে নেমেছি। খাওয়া দাওয়া শেষ করে আসতে আসতে ঘড়িতে সময় রাত ৯ টা ১৭ মিনিট।আবহাওয়া খুব থমথমে। শীতের প্রকটতা ধীরে ধীরে বৃদ্ধি পাচ্ছে। ল্যাম্পপোস্টের দু একটা ছাড়া প্রতিটি বাতি আজ খুব ভালোই আলো দিচ্ছে। রাস্তায় কাজ চলছে। শহরের ব্যস্ততম রাস্তা তাই রাতের বেলায় কাজ করতে হয়। 
প্রথম গন্তব্য টংয়ের দোকান। ওখানকার মেনুটা মোটামুটি সবারই জানা। পুদিনা পাতা, আদা আর লেবু দিয়ে এক কাপ রং চায়ের সাথে একটা সিগারেট কিন্তু খুব যায় এবং এটা খুবই কমন। শহরের রাস্তায় হাটে কিন্তু এগুলো খায়নি এরকম বিলুপ্ত প্রজাতির ডায়নাচর পৃথিবীর কোন সংগ্রহ শালায় পাওয়া যাবে আমার জানা নেই। পাঁচ টাকার চা আর ছয় টাকার সিগেরেট। এগারো টাকার নাস্তা শেষ করে আমি পতিত হলাম অতল চিন্তার সাগরে । নিজের মধ্যে প্রশ্ন একটাই, কি করব এবার....???
রাতটা এখানেই কাটাতে হবে তাই আগ-পর চিন্তা না করে সকালে বাসা ফেরার জন্য কিছু টাকা পকেটে রেখে বাকি টাকাগুলো দিয়ে সিগেরেট নিয়ে নিলাম, কারণ এটাই আমার সারা রাতের সঙ্গী। 
ডানে বামে তাকিয়ে বসার জন্য একটা জায়গা যোগাড় করে বসলাম। রাস্তায় গাড়ির চাপ অনেকটা কমে এসেছে। বড় বড় শপিংমল আর দোকানগুলোতে শার্টার মোটামুটি পড়ে গেছে। টংয়ের দোকানগুলোও অন্তিম পর্যায়ে। গোছগাছ চলছে বন্ধ করার। 
জায়গাটা খুব একটা সুবিধার না তাই আজ আমার ঐতিহাসিক ফোনটা নিয়ে এসেছি। যার সাথে জড়িয়ে আছে আমার অনেক সুখ-দুঃখের স্মৃতি। সময় কাটাবার মতো তেমন কিছুই নেই ফোনটাতে। কি আর করা ইনবক্সে একটু ঢুঁ মারতেই প্রাক্তন প্রেমিকার কিছু আবেদনময়ী এস.এম.এস গুলো চোখে পড়লো। ব্রেক আপের পর ফোনটা আর ব্যবহৃত হয়নি, তাই এগুলো আর মুছে ফেলাও হয়নি। কিছুক্ষণের জন্য হারিয়ে গেলাম। যাইহোক এগুলো নিয়ে মাথা ঘামালে আমার চলবে না, কারণ আজকের রাতটি আমাকে কাটাতে হবে শহরের একটি অন্যতম ব্যস্ত চার রাস্তার মোড়ে। মাথায় ভূত উঠেছে। ওকে তো মাথা থেকে নামাতে হবে। 
হতদরিদ্র উদ্বাস্তু মানুষগুলো আস্তে আস্তে ঘুমানোর প্রস্তুতি নিচ্ছে। কেউ ফুটপাতে, কেউ ব্যাংক বা শপিংমলের নিচে, কেউবা মাজার কিংবা মসজিদের সামনে খালি জায়গায় । যার যা আছে তা নিয়ে সারা রাত শীতের সাথে যুদ্ধ করার প্রস্তুতি নিয়ে শুতে যাচ্ছে। কারো গায়ে পাতলা কম্বল, কারো গায়ে ছেঁড়া চাদর তার উপর একটা প্লাস্টিক পলিথিন, কেউবা শুধুমাত্র একটি লুঙ্গির দ্বারা মাথা থেকে পা পর্যন্ত মুড়িয়ে শুয়ে পড়েছে । পাগল মা তার নিজের চুল বা শরীরের যত্ন না নিতে পারলেও তার সন্তানের যত্নে একটুও অবহেলা করেনি। নিজে যত পোঁচা খাবারই খাক না কেন, সন্তানকে কিন্তু পৃথিবীর সব চেয়ে মুল্যবান আর স্বাস্থ্যকর খাবার তার বুকের স্তন পান করাচ্ছে। নিজে শীতে কাঁপছে কিন্তু সন্তানকে রেখেছে সবচেয়ে উষ্ণতায় আর নিরাপদে। দেখে খুবই কষ্ট হচ্ছিল। কিছুই করার নেই ওরা স্বাধীন দেশের স্বাধীন নাগরিক। যার যেভাবে ইচ্ছা সে সেভাবে চলতে পারবে । এতে কারো কিছুই যায় আসে না। 
এক জায়গায় অনেকক্ষণ। আমার আবার এক জায়গা আর এক কথা চক্ষু আর কর্ণ শূল। কিছুদূর হেঁটে গিয়ে আবার বসলাম। সিগেরেটে এক টান দিতেই চোখ আটকে গেল সুন্দরী এক রমণী দেখে। আহা কি পোশাক ....!!! পুরাই ওয়েস্টার্ন। কি ম্যাইকাপ .....!!! পুরাই পাঙ্খু.......
আসে পাশে তাকিয়ে কোথাও কোন বিয়ে বাড়ি বা কমিউনিটি সেন্টার দেখতে পেলাম না। তাহলে এই পরী এতো রাতে রাস্তায় নেমে এসেছে কেন ......??? আবার মানুষের সাথে কি নিয়ে জানি মুলামুলি করছে। হাতে কোন বিক্রি করার মতো জিনিসও দেখছি না । এক পর্যায়ে একজন মধ্যবয়সী লোক মেয়েটির কাঁধে হাত রেখে অন্ধকারে বিলিন হয়ে গেল। দেরিতে হলেও এবার ঠিকই বুঝতে পারলাম এতোক্ষণ কিসের নিলাম হচ্ছিল। জীবিকার তাগিদে এখন নারীত্বও নিলামে ওঠে। পেটের দায়ে সম্পূর্ণ অপরিচিত মানুষের সাথে করতে হচ্ছে সম্পূর্ণ পরিচিত আর কাছের মানুষের সম্পর্ক। যাই হোক এটাও কিন্তু একটা পেশা হয়তো সমাজ কর্তৃক স্বীকৃত নয় তাই সবার অপছন্দ ও ঘৃণার । কিছুই করার নেই ওরাও স্বাধীন দেশের স্বাধীন নাগরিক। যার যেভাবে ইচ্ছা সে সেভাবে জীবিকা নির্বাহ করতে পারবে । এতে কারো কিছু আসে যায় না।
রাত যত গভীর হয়, স্তব্ধতাও তত গভীর থেকে গভীরতর হয়। বাতাসে ভেসে আসার কথা হাস্নাহেনা, বেলী বা অন্য কোন সুগন্ধি ফুলের সুভাষ। কিন্তু তাতেও খটকা। কেমন জানি পেট মোচড়ানো বিশ্রী গন্ধ। কিছুদূর পা বাড়াতেই উৎসের সন্ধান মিললো। নীল প্লাস্টিকে পেচানো ফুট ছয়েক লম্বা। সোজা কথায় বলি। মর্গে একটা নতুন লাশ এসেছে। এখনো ভিতরে ঢুকানো হয়নি। লাশটি এক কলেজ শিক্ষকের। ছাত্রীকে উত্তপ্ত করায় ছাত্রকে প্রহার করেছিল। পরিণামে মৃত্যুর পরও তাকে শাস্তি পেতে হচ্ছে মর্গের বারান্দায়। কিছুই করার নেই ওরাও স্বাধীন দেশের স্বাধীন নাগরিক। যার যেভাবে ইচ্ছা সে সেভাবে চলতে পারবে। এতে কারো ডাক দেওয়ার অধিকার নেই। 
রাত প্রায় দুইটা। আমার বন্ধুরা তাদের নাইট ডিউটি ,ওভার টাইম শেষ করে ঘুমাচ্ছে (এই ডিউটি কিন্তু একটু ভিন্ন) । আর আমি রাস্তায় বেকার হাটছি। কেউ কানে হেডফোন লাগিয়ে স্লো মোশানের ছেকা খাওয়া গান শুনছে, আর আমি রাস্তায় পড়ে পড়ে কুকুরের সুমধুর ঘেউ ঘেউ শুনি। 
এক হাতে সিগেরেট আর এক হাত পকেটে। সারাদিনের ক্লান্তি আস্তে আস্তে দুই চোখের পাতায় ভর করছে। শরীরের সব অঙ্গ-প্রত্যঙ্গ অসার হয়ে আসছে। মস্তিষ্ক জানান দিচ্ছে এবার RAM টাকে একটু বিশ্রাম দিতে হবে। যাত্রী ছাউনির ঢেলনাটাকে বিছানা বানাবো বলে ঠিক করলাম। এত জামা-কাপড় পরেও ঠান্ডায় পিঠ লাগানো যাচ্ছিলো না। ঢেলনাটা ছিল স্টিলের তৈরী। নেই একটা বালিশ, নেই একটা কম্বল নেই একটা পাতলা কাঁথা। বালিশ ছাড়া ঘুমানোর অভিজ্ঞতা স্কাউট থাকা অবস্থায় নিয়েছিলাম। কায়দাটা রপ্ত করে ছিলাম খুব ভাল করেই। বালিশ ছাড়া না হয় চলবে কিন্তু গায়ে দেওয়ার জন্য কিছুতো একটা দরকার। অবশেষে সুয়েটারের হুডিটার ফিতাগুলো শক্ত করে বেধে আঁখি দুটো গুজার বৃথা চেষ্টায় মগ্ন হলাম।
হঠাৎ কি জানি শুনে ঘুম থেকে বসে গেলাম। এ কি.....??? এখানেতো দেখছি জলসা মিলেছে। গিটার, ড্রামস, ভোকাল সবই আছে। ড্রামস হিসেবে ব্যবহৃত হচ্ছে ফুটপাতের দোকানের স্টিলের আলমারি বা বক্স টেবিলটি। গলাগুলো ওতোটা সুরে বাধা না হলেও খুব একটা খারাপ
শুনাচ্ছিল না। 
সেই তুমি কেন এতো অচেনা হলে .........
ভালো আছি ভালো থেক, আকাশের ঠিকানায় চিঠি লিখ .......
শিরোনামহীনের তুমি যে আছো তাই আমি পথে হেঁটে যাই , বন্ধ জানালা ..........
আমায় এতো দুঃখ দিলি বন্ধুরে..........
আরো কত গান। ওদের গাওয়া দেখে মনে হচ্ছিল গানগুলো ওদের লেখা আর ওদের জন্যেই লেখা। ভার্সিটির স্টুডেন্ট দেখেই বুঝা যাচ্ছে। এক জাঁক ছেঁকা খাওয়া পাগলা অবুঝ প্রেমিক। গানের প্রতিটি অন্তরার পর সিগেরেটে টান দেওয়াটা ছিল মিউজিকের ব্রেক।
 গান শুনতে শুনতে কখন যে ঘুমিয়ে পড়েছি নিজেও বুঝিনি। সিগেরেটের প্যাকেটটা খালি করতে পারিনি। আস্তে আস্তে প্রকৃতি জানান দিচ্ছিল, কর্মব্যস্ততার জন্য প্রস্তুত হও। দৌড় শুরু করার জন্য ট্রেকে উঠো। দৃষ্টি ঠিক কর। আর এগিয়ে যাও তোমার স্বপ্নের রাজ্যে।
সূর্য আলো ছড়িয়ে দিয়েছে পুরো শহর জুড়ে। নগর পরিষ্কার করার জন্য সিটি কর্পোরেশনের কর্মীরা কাজ শুরু করে দিয়েছে। মানুষ জগিং করার জন্য পার্কে ছুটছে। ময়লা অপশারনের গাড়িগুলো দৌড়াতে শুরু করে দিয়েছ। রাস্তায় চার পাঁচটা পাবলিক পরিবহনও নামতে শুরু করেছে। এক সংগ্রাম শেষে আরেক সংগ্রামের প্রস্তুতি নিচ্ছিল মানুষগুলো। সব কিছু গুটিয়ে আবার পেটের তাগিদে দৌড় শুরু করতে হবে। মানুষের দরজা থেকে দরজায়, রাস্তার মোড় থেকে মোড়ে, এক ডাস্টবিন থেকে আরেক ডাস্টবিনে। দুটো ভাতের জন্য কত মানুষ কি না করছে। চুরি, ছিনতাই, খুন, ভিক্ষা এমনকি পর পুরুষের বিছানায় যেতেও বুক কাঁপে না আর। কিন্তু কেন তারা এসব করে.....??? শুধুমাত্র নিজের আর কাছের মানুষগুলোর মুখে দুমুঠো অন্ন তুলে দেওয়ার জন্য। ক্ষুধার্ত স্বজনের অনাহারি মুখ আর কান্নার সুর যে কতটা করুন তা সবচেয়ে ভালো তারাই জানে। জীবনের বাস্তবতার কথা ওদের মুখেই সব চেয়ে ভালো মানায়।
বিচিত্র সব মানুষ, বিচিত্র তাদের জীবনধারা, বিচিত্র তাদের পথ চলা। সালাম তোমাদের সংগামী জীবনকে। সালাম তোমাদের পেশাকে। তোমরা হাজার বছর বেঁচে থাক আমাদের সংগ্রামী চিন্তা আর মানসিকতাকে বাঁচিয়ে রাখতে। আর এভাবেই ভালবেসে যেও কাছের মানুষদের। 
(পোস্টটি কাল্পনিক কিন্তু ঘটনাগুলো আমাদের দেশের রাস্তায় প্রতিদিনই ঘটে চলেছে, আর একটা কথা আমি কিন্তু সিগেরেট পান করিনা) 

