৫৭ ধারা,রাজনীতি আর কিছু হুমায়ূন আজাদ


বরাবরের মতই আমি রাজনৈতিক ছত্রছায়ার বাইরে থাকতে চেয়েছি,পেরেছি কি?প্রত্যক্ষ কিংবা পরোক্ষ ভাবে জড়িয়ে যাইনি একটুও?নাহ্‍ রাজনীতি আমি না করলেও রাজনীতি আমায় করছে,প্রতিনিয়ত করছে আর আপনি? আপনি নিজেকে আমজনতা বলে চালিয়ে নেন!ভোট দিতে যান না?নির্বাচনের দুদিন আগ থেকেই কালুর দোকানে চায়ের কাপে তুমুল ঝড় তুলে নানান তর্কে লিপ্ত হন না?হ্যাঁ,মানছি আপনি রাজনীতি করেন না আপনি সুবিধানীতিতে বিশ্বাসী,আপনি সুরে সুর মেলান,আপনি চমৎকারে বিশ্বাসী,আপনার দেখার চোখ নেই তাই অদেখাকে ক্ষমতার শিরোমণি বানিয়ে সাজিয়ে রেখেছেন মনের ভেতর।আপনি দেখেন না ৫৭ ধারার সৃষ্টি কেন,বোঝেন না মেধাশুন্য করে দেয়ার মানে।হ্যাঁ,আপনাকেই বলছি।গঞ্জে যেতে হলে সুখনিদ্রা ছেড়ে উঠুন,বেলা গড়ালেই অন্ধকারে পথ হারাবেন।
পথ দেখেছিলেন কিছু সালাম,রফিক,বরকত;পথ দেখেছিলেন কিছু হুমায়ূন আজাদেরা, পথেএগিয়ে যেতেই সাজিয়েছিলেন কিছু শব্দ-
"আমার অজস্র অনুভূতি দিনরাত আহত হয়;
পত্রপত্রিকায় গ্রন্থে গ্রন্থে নিকৃষ্ট
শিল্পকলাহীন কবিতার
মতো ছোটো বড়ো পংক্তির প্রাচুর্য
দেখে আহত হয় আমার কাব্যানুভূতি,
নিকৃষ্ট লঘু অপন্যাসের
লোকপ্রিয়তা দেখে আঘাত পায় আমার
উপন্যাসানুভূতি; রাজনীতিবিদদের
অসততা ভণ্ডামোতে আহত হয় আমার
রাজনীতিকানুভূতি; এবং আমার এমন
অজস্র অনুভূতি নিরন্তর আহত রক্তাক্ত
হয়, আমি ওগুলোর
কোনো চিকিৎসা জানি না,
ওগুলো নিয়ে আমি কোন জঙ্গলে কোন
রাস্তায় চিৎকার করবো, তাও জানি না।
রাষ্ট্র এগুলোকে অনাহত রাখার
কোনো ব্যবস্থা করে নি, রাষ্ট্রের মনেই
পড়ে নি এগুলোর কথা।
রাষ্ট্রের কি দায়িত্ব নয় আমার এসব
অমূল্য অনুভূতিকে অনাহত রাখার
সাংবিধানিক ব্যবস্থা নেয়া? সবাই
বলবে এটা রাষ্ট্রের পক্ষে সম্ভব নয়,
তাহলে তাকে খুলতে হবে একটি বিকট
‘অনুভূতি মন্ত্রণালয়’, যার কাজ
হবে কোটি কোটি মানুষের
কোটি কোটি অনুভূতির হিসেবে নেয়া,
সেগুলোর আহত হওয়ার সূত্র বের করা,
এবং সেগুলোকে সব ধরনের আক্রমণ
থেকে রক্ষা করার ব্যবস্থা করা। আমার
শিল্পানুভূতি সৌন্দর্যানুভূতি
রাজনীতিকানুভূতি
কাব্যানুভূতি প্রভৃতি পাহারা দেয়া রাষ্ট্রের
কাজ নয়, কিন্তু এখন রাষ্ট্র এক উদ্ভট
দায়িত্ব নিয়েছে,
মনে করছে ধর্মানুভূতি পাহারা দেয়া তার
কাজ; তাই রাষ্ট্র দেখে চলছে কোথায়
আহত হচ্ছে কার ধর্মানুভূতি।"

