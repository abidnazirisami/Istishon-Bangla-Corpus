না ফেরার দেশে চাষী নজরুল ইসলাম



একুশে পদক পাওয়া প্রখ্যাত চলচ্চিত্র নির্মাতা চাষী নজরুল ইসলাম আজ রবিবার রাজধানীর ল্যাবএইড হাসপাতালে চিকিৎসাধীন অবস্থায় চলে গেলেন না ফেরার দেশে। মৃত্যুকালে তার বয়স হয়েছিল ৭৩ বছর।
চাষী নজরুল ইসলাম ১৯৪১ সালের ২৩ অক্টোবর শ্রীনগর থানার সমষপুর গ্রামে জন্মগ্রহণ করেন। তাঁর বাবার নাম মোসলেহ উদ্দিন খান। মা শায়েস্তা খানম। চার ভাই ও তিন বোনের মধ্যে তিনি ছিলেন সবার বড়।
১৯৫৫ সালে টাটানগরে নির্মিত একটি প্রামাণ্যচিত্রে প্রথম অভিনয় করেন প্রখ্যাত এই নির্মাতা। ১৯৬০ সালে ফতেহ লোহানীর সঙ্গে ‘আসিয়া’ ছবিতে সহকারী পরিচালক হিসেবে কাজ শুরু করেন। এরপর কাজ করেন ওবায়েদ উল হকসহ আরও অনেকের সঙ্গে। অভিনয়ও করেন কিছু ছবিতে। ১৯৭২ সালে পরিচালনা করেন বাংলাদেশের মুক্তিযুদ্ধভিত্তিক প্রথম পূর্ণাঙ্গ ছবি ‘ওরা ১১ জন’। ছবিটি দারুণ প্রশংসিত হয়।
চাষী নজরুল ইসলাম সব মিলিয়ে ৩৫টির মতো ছবি নির্মাণ করেন। এর মধ্যে ছয়টি মুক্তিযুদ্ধভিত্তিক। তাঁর পরিচালিত উল্লেখযোগ্য চলচ্চিত্রগুলো হলো—
ওরা ১১ জন - (১৯৭২), সংগ্রাম - (১৯৭৪), ভালো মানুষ - (১৯৭৫), বাজীমাত - (১৯৭৮), দেবদাস - (১৯৮২), চন্দ্রকথা - (১৯৮৫), শুভদা - (১৯৮৬),
লেডি স্মাগলার - (১৯৮৬), মিয়া ভাই - (১৯৮৭), বেহুলা লক্ষিন্দর - (১৯৮৭), বিরহ বেথা - (১৯৮৮), মহাযুদ্ধ - (১৯৮৮), বাসনা - (১৯৮৯), দাঙ্গা ফাসাদ - (১৯৯০), পদ্মা মেঘনা যমুনা - (১৯৯১), দেশ জাতি জিয়া - (১৯৯৩), আজকের প্রতিবাদ - (১৯৯৫), শিল্পী - (১৯৯৫), হাঙর নদী গ্রেনেড - (১৯৯৫), হাছন রাজা - (২০০১), কামালপুরের যুদ্ধ - (২০০২), মেঘের পরে মেঘ - (২০০৪), শাস্তি - (২০০৫), সুভা - (২০০৫), দ্রুবতারা - (২০০৬), দুই পুরুষ - (২০১১)
দেবদাস - (২০১৩) (দ্বিতীয় এবং বাংলাদেশের প্রথম রঙিন সংস্করণ)।
দেশের এই প্রখ্যাত চলচ্চিত্র নির্মাতার ব্যাপারে আরো জানতে: চাষী নজরুল ইসলাম

