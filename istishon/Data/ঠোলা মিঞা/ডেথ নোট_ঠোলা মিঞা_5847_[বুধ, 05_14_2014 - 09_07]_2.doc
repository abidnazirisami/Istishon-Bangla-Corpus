ডেথ নোট


কলমের কালি ফুরিয়ে গেছে। খাতার পেজগুলো তাই সাদা শূন্য রিক্ত। কিবোর্ডে এখন আর আঙ্গুল চলেনা। কিবোর্ড তাই ধুলোয় ধূসরিত। ময়লা জমে আছে। ময়লাগুলো আর বোধহয় কোনদিন আঙ্গুলে লাগবে না । কোন কিছু লিখে হয়তো ন্যাকড়া খুজবো না কিংবা হাত ধোয়ার জন্য ব্যস্ত হবোনা। হার্ড ডিস্কে নতুন কোন নোট জমা হবেনা। অনেক জায়গাই খালি থাকবে। স্মৃতি রক্ষার্থে সিপিইউটা হয়তো বাক্সবন্দি হয়ে থাকবে। ধুলো ইদুর তেলাপোকার বাসা জমবে । ধীরে ধীরে সব যন্ত্র নষ্ট হয়ে যাবে। সাথে সাথে হারিয়ে যাবে আমার না বলা কথা গুলো যা আমি অনেক যত্নে সবার অলক্ষ্যে লিখেছিলাম। লেখা গুলো লিখতে অনেক জল ঝরে পড়েছে। কেউ দেখেনি। রাতের পর রাত জেগে চোখের বারোটা বাজিয়ে কতনা কষ্ট অভিমানে লেখা গুলো লিখেছিলাম। কেউ জানতে পারবে না। ভালোই হবে । কারো করুণার স্বীকার হবো না । আমার লেখা পড়ে যদি কারো মন খারাপ হতো কিংবা কারো চোখের কোনে অশ্রু এসে যেত তাহলে তো আমিই দায়ী হতাম। অনেকের আফসোসের স্বীকার হতাম। তারচেয়ে ভালো সিপিইউটা তেলাপোকা ইদুরের বাসা হোক। একলা জন্ম নিয়েছি একলাই জীবনটা কাটিয়েছি আবার একলাই চলে যাবো । কিছুই নেই আমার এই ক্ষুদ্র জীবনের কিছু আনন্দ বেদনার স্মৃতি ছাড়া । কিছু স্মৃতি ধরে রাখতে যন্ত্রের সাহায্য নিয়েছি। স্মৃতি গুলো অক্ষরের আকৃতি দিয়ে সযত্নে সংরক্ষণ করেছি। কেউ কখনো হয়তো সেসব স্মৃতি জানতে পারবে না । না জানুক সেটা আমার কোন সমস্যা না । এই পৃথিবী ছেড়ে যেতে খুব কষ্ট হবে। চিরচেনা প্রিয়জনদের হাস্যোজ্জল মুখগুলো যে আর কখনোই দেখতে পারবো না। প্রকৃতিকে উপভোগ করতে পারবো না। কখনো রাস্তায় একলা বসে পূর্ণিমাকে দেখা হবে না । মনের আনন্দে পুকুর নদীতে ঝাপাঝাপি করতে পারবো না। বিকেলের ক্রিকেট খেলায় যে কেউ কখনো রান চুরি করবে না। কিংবা শিমুল তুলার বাতাসে ভেসে যাওয়া দেখতে আমি আর কখনো ঘন্টার পর ঘন্টা রাস্তায় দাঁড়িয়ে থাকবো না । তারপরও বিকেলে ক্রিকেট খেলা হবে শিমুল তুলা বাতাসে ভেসে বহুদূরে যাবে । ওরা কি কখনো আমার জন্য এক ।মিনিট নীরবতা পালন করবে ? কিছু সময়ের জন্য সব কিছু কি প্রকৃতি থামিয়ে রাখবে ? কখনোই না । প্রকৃতি সব সময় গতিশীল। প্রকৃতি আমার মত আরেকজন দর্শক বানিয়ে নিবে। সেই দর্শকের জন্য আশির্বাদ রইলো । আমিও হারিয়ে যাবো আমার লেখাগুলোর মত ।
""" আসবার কালে আসলাম একা
যাবার কালে যাবো একা
মাঝে মাঝে মনরে বলি
চক্ষু মেইলা কি দ্যাখলা
মনও বলে দুনিয়াদারী দুই দিনেরই এক জেল"""

