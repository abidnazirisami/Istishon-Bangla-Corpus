নিরন্তর ছুটে চলা


 একটু হাটলেই প্রাচীন একটা বট গাছ। বটের পাশে ছোট্ট একটা নদী। বর্ষায় নৌকা গাছের সাথে বাধা হয়। এখন অবশ্য ধান চাষ করা হয়েছে। ধান হয়েছে অনেক। ধানের গোছার ভারে অনেক গাছ বাঁকা হয়ে আছে । কয়েকদিন পর কাটা হবে। চাষীদের মুখে হাসির রেখা থাকবে । তাদের অনেক ইচ্ছা শখও নিশ্চয় পূর্ণ হবে । রাস্তায় একটা ব্রিজও রয়েছে। ছেলেদের আড্ডার জন্য উপযুক্ত স্থান। তার ওপর পাশেই গার্লস স্কুল। তবুও কোন আড্ডা হয়না । কারণটা পরিষ্কার জায়গাটা থানার সামনেই। অবশ্য আমি একাকী ব্রিজের উপর বসি। প্রকৃতির অপার সৌন্দর্য প্রাণ ভরে উপভোগ করি। কদিনই বা বাঁচব। মারা যাওয়ার পর এগুলো যে কখনোই পাবনা । বসে থাকার সময় কখনো কখনো অতীতে ফিরে যাই। আনন্দ বেদনার স্মৃতি গুলো রোমন্থন করি । এছাড়া বা কি করার আছে । মাঝে মাঝে আবেগ চারিদিকে ঘিরে রাখে। মনের অজান্তেই চোখের দুকোন ভিজে যায়। আমাকে জোর করে মনে করিয়ে দেয় সব কিছু সবার জন্য নয়। আনমনেই জীবনের হিসাব মিলাতে বসে যাই । কত কিছুই না চেয়েছিলাম। সব কিছু পাইনি। অনেক কিছুর আশা ছিল। সব আশা হয়তো পূর্ণ হবার মত ছিলনা । তবুও বসে থাকতাম আশা পূর্ণ হবার আশায়। 
 অনেক লক্ষ্য ছিল । কয়েকটা লক্ষ্য পূরণের চেষ্টা শুরু করার আগেই লক্ষ্য শেষ হয়ে গেছে । খুব খারাপ লাগে । একটু চেষ্টা করতেও পারলাম না । তার আগেই সব শেষ হয়ে যায় কেন ? সৃষ্টিকর্তার প্রতি প্রশ্ন রইল । জবাব্টা দিও অন্তত। নাকি এটাও পাবো না ?
 ইচ্ছা শখ আশা আকাঙ্ক্ষা সবই ধূসর হতে চললো। হবেই না কেন। এগুলো যে পূরণ হবার নয়। কত রাতই না নির্ঘুম কাটিয়েছি প্রেয়সীর কথা ভেবে। তার হেটে যাওয়াকে কল্পনার মানসপটে কত বার-ই তো সাজিয়েছি। তাকে নিয়ে প্রকৃতির সাথে মিশে যেতে চেয়েছি। প্রকৃতির মাঝে হারিয়ে যেতে চেয়েছি। পূর্ণিমার জোছনায় ভিজতে ভিজতে গ্রামের মেঠো পথে হাটতে চেয়েছি । গাছের ছায়ায় বসে ঘন্টার পর ঘন্টা মন উজাড় করে কথা বলতে চেয়েছি। কিছুই তো হলোনা । দীর্ঘশ্বাস ছেড়ে ব্রিজ থেকে চলে আসি । একজনের কথা বারবার মনে হয় "সব কিছু সবার জন্য নয়। "
 এখন আমি প্রকৃতির সাথে মিশে যাই হারিয়ে যাই। জোছনায় ভিজে ভিজে হেঁটে বেড়ায়। পাশে কেউ নেই । থাকার কথা না । সৃষ্টিকর্তার ইচ্ছের সাথে আমার চাওয়ার কোন মিল নেই । ভাগ্যকে দোষারোপ করিনা । হয়তো একলা থাকার জন্য জন্মেছি । সারা জীবন একাই নিরন্তর ছুটে চলবো । একসময় এই নিরন্তর ছুটে চলাটা চিরকালের মত থেমে যাবে । কিন্তু তখনো পাশে কেউ থাকবে না । একাই এসেছি পৃথিবীতে। মায়ার বাধনে না জড়িয়ে একাই চলে যাবো ।

