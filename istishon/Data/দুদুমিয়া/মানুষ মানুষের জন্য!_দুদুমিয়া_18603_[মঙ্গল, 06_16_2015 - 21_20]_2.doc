মানুষ মানুষের জন্য!


ফার্মগেট মোড়ে দাড়িয়ে আছি। অপেক্ষা মধ্যবিত্ত, নিম্নবিত্তের বাহন পাবলিক বাসের। গন্তব্য শাহবাগ। মুষলধারে বৃষ্টি হচ্ছে। বৃষ্টির হাত থেকে বাচার জন্য একটা চায়ের স্টলে একপাশে কোন রকমে দাড়িয়ে আছি। রাত এগারোটার মত বাজে। আমার মত অনেককেই বাসের জন্য অপেক্ষা করতে দেখছি। থেকে থেকে দুই একটা বাস আসছে সবাই হুমড়ি খেয়ে পরছে বাসের উপর। সবার উদ্দেশ্য একটাই, নিজেকে যেকোন ভাবে বাসের ভিতরে প্রবেশ করানো। কিন্তু সেটা একরকম অসম্ভবের কাছাকাছি একটা পর্যায়ে পৌছে গেছে। সবাই বিপুল উদ্দাম নিয়ে বাসের দিকে এগিয়ে যাচ্ছে আর হতাশ হয়ে ফিরে আসছে। আমি নিজেও কয়েকবার ব্যার্থ চেষ্টা চালয়ে অবশেষে ক্ষান্ত দিলাম। হঠাৎ করে অনুভব করলাম এই বৃষ্টিস্নাত রজনীতে আমার ঠোট তার একমাত্র প্রেয়সীর চুম্বন পাবার জন্য ব্যাকুল হয়ে উঠছে। খুব দ্রুত দোকানীকে একটা গোল্ডলিফ সিগারেট আর চা দিতে বললাম। গরুর দুধের চা। খারাপ না টাইপের। লিকার কম। তারপর মনে হল ফেসবুকে লগিন করা দরকার। একটা স্টাটাস দেই।ল্যাম্পপোস্ট এর মৃদু আলোতে একটা সেল্ফিও তুলে ফেললাম। আপলোড দেওয়ার জন্য...ছবি ব্রাউজ করছি। হঠাৎ করে মোবাইলে একটা হেচকা টান অনুভব করলাম। সাথে সাথে আমার চোখ থেকে মোবাইলের উজ্বল স্ক্রিনটা গায়েব। পিছন থেকে একটা ধক্কার মত খেলেম। খুব জোড়ে না তবে টাল সামলাতে না পেরে রাস্তার মধ্যে হুমড়ি খেয়ে পরে গেলাম। একজনের সাহায্যে উঠে দাড়াতেই দেখি...চারদিকে লোকজনের ভীর। না আমাকে ঘিরে না...তিন নম্বর বাস আসছে। পাশের লোকেরে জিজ্ঞাস করলাম...ভাই একটু আগে আমার মোবাইলটা নিয়ে একটা ছেলে দৌড়ে পালিয়ে গেছে। আপিনি কি বলতে পারেন কোন দিকে গেছে। লোকটা এমন একটা দৃষ্টিতে আমার দিকে তাকাল...যেন আমি বিশাল বড় একটা আঁতেল টাইপ কথা বলে ফেলেছি। তার চোখের ভাষাটা ছিল অনেকটা ধুর মিয়া টাইপের। আমি দ্বিতীয় বার প্রশ্নটি করার আগেই উনি হাটা দিলেন। সোজা হাটা। স্টাইল দেখেই বোঝা যাচ্ছে গন্তব্যহীন হাটা। গন্তব্যহীন কিন্তু উদ্দেশ্যহীন না। উদ্দেশ্য আমাকে এড়িয়ে যাওয়া। উটকো ঝামেলা কে মাথায় নিতে চায়। যাই হোক আমি হতাশ না হয়ে চায়ের দোকানদার মামাকে জিজ্ঞাস করলাম মামা...আপনি কি দেখছেন লোক দুজন কোন দিকে পালাইছে। ভাল করেই জানি মোবাইলটা পাব না তারপরও.... কিসের জন্য যেন জিজ্ঞাসা করতেছি। হয়ত এর নামই আশা। চায়ের দোকানদার মামার প্রথম কথাটা খাপছাড়া মনে হল। তিনি বললেন "মামা আমি গরীব মানুস"। আরে ভাই মোবাইল হারাইছে আমার,তুই গরীব না ধনী এইটা দিয়া আমি কি করমু। কিন্তু তার পরের কথায় সব ক্লিয়ার হয়ে গেলো। "মামা এই একটা দোকান দিয়াই আমার সংসার চলে। আফনের মোবাইল যারা নিছে তাগো লগে বেহূদা ঝামেলায় জড়াইয়েন না। লাভ কিছুই হবো না। আমি যদি কই তাইলে আমারে জানে মাইরা ফালাইবো। আফনেও মোবাইলডা পাইবেন না। খালি আস্তে আস্তে বলল আফনে এই যায়গা থিকা যানগা। আসল জন না থাকলেও অগো সাথীরা আশে পাশেই আছে।" 
আশে পাশে তাকিয়ে বোঝার চেষ্টা করলাম কোন সন্দেহজনক কিছু পরিলক্ষিত হয় কিনা। কেন জানি সবাইরেই ওই মুহূর্তে সন্দেহ হতে লাগল। যাই হোক সহজেই বুঝতে পারলাম আর মায়া কান্না করে লাভ নেই। গন্তব্যে পৌছান যাক।
চায়ের মামাকে বিল দিতে গিয়ে দেখি...মামা বিল নিবে না। তার বক্তব্য এত টাকার একটা মোবাইল হারাইছে, সহানুভূতিপ্রকাশের জন্য তিনি আমার বিলটা মাফ করে দিয়েছেন।
চাওয়ালার এহেন মহানুভবতা আমাকে যারপরনাই অবাক করল। যে ঢাকার শহরে কেউ যদি রাস্তায় কুকুরের মত করে মারা যায় তাহলেও পানি দেওয়ার মত একজনকে পাওয়া মুশকিল সেই ঢাকার শহরে বিপদের সময় একজন সুহৃদ পাওয়া আসলেই অনেক ভাগ্যের ব্যপার।
আমার প্রতি উনি যে দয়া প্রদর্শন করেছেন তার বিনিময়ে আমি উনাকে কি বলে ধন্যবাদ দিবো তা ভাবতে ভাবতেই....উনি আমার কানে ফিস ফিস করে বললেন...আপনি যদি বলেন তাহলে আমি আপনার মোবাইলটা উদ্ধারের চেষ্টা করে দেখতে পার।
আমি আবারো টাসকি...বলে কি আমার গরীব,সংসার চালাতে হিমশিম খাওয়া বন্ধুটি।
আমি তাকে জিজ্ঞাস করলাম কেমনে!
উনি উত্তরে বললেন"মামা অনেক দিনের পুরান ব্যাবসা,অনেক পোলাপানের সাথে খাতির আছে আমার,অগোর পাঁচশ টেকা খাওয়াইলেই কাম হইয়া যাইবো। লোকাল পোলাপান। লিংকের অভাব নাইক্কা অগোর।"
আবার আমি আমার লন্ডভন্ড হৃদয়ে নতুন করে আশার জাল বুনতে শুরু করলাম।
বললাম মামা তাহলে আপনে একটু দেখেন।(তুমি থেকে আপনে)।
মামা উত্তরে যা বললেন তা অনেকটা এ আমরা কাস্টমার তাহার লক্ষ্মী, কাস্টমারের বিপদ দেখা তার দায়িত্ব। নইলে সে মরণেও সুখ পাবে না...ইত্যাদি ইত্যাদি।
আমি তাহার উপর সকল দায়িত্ব ন্যাস্ত করে,আবার বাসের উদ্দেশ্যে পা বাড়ালাম।
পিছন থেকে আবার মামার ডাক শুনে তার কাছে ফিরে যেতে হল....শুনলাম তার ব্যাবসা খুব ছোট। চালানের বাহিরে যা থেকে তা দিয়ে ঠিক মত চাল ডালই কিনতে পারে না।
প্রতিদিনই তার মাল কিনতে হয়। তাই পাঁচশ টাকা তার পক্ষে লোকাল পোলাপানকে দেওয়া সম্ভব না।
সারমর্ম হল আমি তাকে পাঁচশ টাকা আগাম দিয়ে রাখা। যদি সে সেট উদ্ধার করতে পারে তাহলে তো হল...আর যদি না পারে তাহলে পয়সা ফেরত।
মধ্যবিত্তের কগজ আর কার্ড সর্বস্ব মানিব্যগের গোপন কুঠুরি হতে দুরুদুরু বুকে চকচকে একটা নোট বের করে তার হাতে ধরিয়ে দিয়ে বাসে সোজা ডেরায় ফিরলাম।
তারপর সকাল বেলায়, নাস্তা করেই হাজির হলাম দোকানের সামনে। কিন্তু কোথায় আমার বন্ধুর দোকান। মনে করলাম হয়ত আরেকটু পরে আসা উচিত ছিল। বেশী সকালে আসছি। তারপর আবার আসলাম সন্ধার পর পর...কিন্তু একি একদিনে মামার চেহারা এত বদলে গেলো কেমনে। কাছে যেতেই স্পষ্ট হল আসল বিষয়টা মামার যায়গায় এখন অন্যজন বসে আছে।
আমি তাকে জিজ্ঞাস করলাম... গতকাল এইখানে যে ছিল উনি কই...উত্তরে বললেন এই দোকানটা তার...তিনি মাস দুয়েকের জন্য ছিলেম না। গ্রামে গিয়েছিলেন জমি সংক্রান্ত কাজে। ওই সমটা দোকানের যায়গাটুকু একজনের মাধ্যমে ভাড়া দিয়ে গিয়েছিলেন।
তিনি দুইদিন আগেই ঢাকায় এসে...আজ থেকে আবার নিজের ব্যাবসা শুরু করে দিয়েছেন।
তাকে আর কিছু বললাম না, আসলে বললাম না বললে ভুল হবে...বলার সাহস করলাম না।
খালি একটা কথা মাথায় আসল...হোয়াট টাইমিং এন্ড টেকনিক।
যাই হোক এই ঘটনাটা হয়ত পুরু বাংলাদেশের চিত্রকে তুলে ধরে না। তবে পরিমানগত দিক থেকে এরকম ঘটনা কিন্তু নেহাত সামান্য নয়।
প্রতিনিয়ত আমরা একজন আরেকজনের প্রতি ক্রমাগত আস্থা হারাচ্ছি। এখন ধীরে ধীরে এমন একটা অবস্থা তৈরী হচ্ছে...যে আমরা বিপদে পরলেও পারতপক্ষে কাউকে সাহায্যর জন্য ডাকি না। ভয় হয় যদি বিপদের সুযোগ নেয়।
কিন্তু এ রকম তো হবার কথা ছিল না। ...মায়ের ভাষার পবিত্রতা রক্ষার জন্য,মায়ের বোনের সম্ভ্রম রক্ষার জন্য,পিতার উপর জুলুম বন্ধের জন্য একটা আহ্বানই যেখানে লাখো জনতাকে এক করে তুলেছিল,নিজেদের জীবনকে তূচ্ছ করে সহযোদ্ধার প্রান বাঁচানোর মন্ত্রে দীক্ষিত জাতি আজ কেন এত বেশী স্বার্থপর?
আমার সাথে ঘটে যাওয়া ঘটনাটা হয়ত খুব বড় কিছু না। কিন্তু হাজারটা বড় ঘটনার উদাহরন ছড়িয়ে ছিটিয়ে আছে।
আজ থানায় যান সাহায্যের জন্য,ঘুষ ছাড়া খুব কম ক্ষেত্রেই পাবেন।
আদালতে যান...বাদী বিবাদীকে অনেক ক্ষেত্রে পথের ফকির বানিয়ে ছেড়ে দেওয়া হয়। যত ছোট কেসই হোক না কেন সহজে যেন নিষ্পত্তি হবার নয়।
জীবন বাঁচাতে ডাক্তারের কাছে যান... হাজারটাকার নিচে কথায় বলবে না।
মন্ত্রি এমপিদের তো দেখাই পাবেন না আর সাহায্য!
মানুষের প্রতি মমত্ববোধ,নৈতিকতা,মানবিকতা শেখার স্বাভাবিক মাধ্যম যে স্কুল কলেজ...সেখানে যান, হা হা যাবেন কেমনে....ওইখানে যেতে হলে লাগবে লবিং,মামার জোড়,নাহয় বাপের টাকা।
কেরানীরর সাহায্যের জন্য দেয়া লাগবে তার চা পানের টাকা,হেডমাস্টারকে দেয়া লাগবে..ঈদের বোনাস।
আসলে আমরা সবাই এখন, অনেক বেশী স্বার্থপর হয়ে গেছি। সাহায্য নামক জিনিসটাকে এখন বোনের মোষ তাড়ানোর মত একটা ব্যাপার মনে করি।
সুযোগের অপেক্ষায় থাকি; কখন চুষতে পারব।
আগে শোষন উপর থেকে নিচের দিকে হত আরর এখন উপর নিচ বা সমান্তরাল যেকোন দিক থেকেই হতে পারে।
গরীব সুযোগ পেলে গরীবকে ছাড়ে না, বড়লোক বড়লোককে ছাড়ে না। সবাই এক ঘৃণ্য প্রতিযোগিতায় মেয়ে উঠেছে! শেষ কোথায় কে জানে?

