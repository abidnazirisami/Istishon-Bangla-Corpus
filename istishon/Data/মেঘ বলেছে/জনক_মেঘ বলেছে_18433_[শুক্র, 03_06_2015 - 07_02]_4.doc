জনক


আমাকে দেখতে এসেছেন বাবা।
দীর্ঘদিন গ্রামের বাড়ি যাওয়া হয় না।
বাবা আমার কাছে এসে প্রথম যে কথা বললেন, তোকে দেখতে এসেছি ভাবিস না। এসেছিলাম অফিসের একটা কাজে। ভাবলাম এসেছি যখন তোকে দেখেই যাই।
আমি বাবাকে এ ব্যাপারে তেমন কিছু বলি নি। শুধু মুঁচকি হেসে বলেছি, বাড়ি থেকে খাবার দাবার এসব নিশ্চই আমার জন্যে আনেন নি। আপনার অফিসের এডি ফেডিদের জন্যে আনা, তাই না? কিন্তু আমি যে খাবার দাবারের প্যাকেট খুলে টেস্টও করে ফেলেছি। কি মুশকিল! আচ্ছা যা খেয়েছি, খেয়েছি। বাকি গুলো প্যাকেট করে দিচ্ছি।
বাবা হকচকিয়ে গিয়ে বললেন, থাক থাক, খেয়ে ফেলেছিস জিনিস আবার প্যাকেট করতে যাবি কেন? এডিরা কি আমাদের গরীবি এঁটো অখাদ্য গুলো খাবে? তুই বরং তোর বন্ধুদের নিয়ে আয়েশ করে খা।
বাবা আমার রূমে বসে আছেন।
চোখ বুলিয়ে এদিক ওদিক দেখছেন।
- কিরে মোজা, তোর ঘর দেখি বেশ গোছানো।
আমি মোজাম্মেল। বাবা আমাকে মোজা বলে ডাকেন। অবশ্য এই নামে বাবা আমাকে আগে ডাকতেন না।
একদিন স্কুলের এক বন্ধু এসেছিল আমার খোঁজে। সে এসে বাবাকে বলে, চাচা মোজা আছে বাসায়?
বাবা সেই ছেলেকে কড়া ধমক দিয়ে বিদায় করে দিয়েছিলেন।
বাবা আমাকে রাতে ডেকে বলেন, তোর মোজা নামটা কিন্তু খারাপ না। আজ থেকে আমিও তোকে মোজা বলেই ডাকব।
- আচ্ছা বাবা।
- আর শোন, তোর ঐ বন্ধুকে কাল একবার বাসায় নিয়ে আসিস তো।
এমন কড়া ধমক দেয়া উচিৎ হয়নি।
বেচারা সম্ভবত প্যান্টে হিসু টিসু করে দিয়েছিল।
এই কথা বলেই বাবা হা হা হা করে হেসে উঠলেন। স্বতঃস্ফূর্ত হাসলে বাবাকে অসম্ভব সুন্দর লাগে। এই হাসি দিয়ে নিশ্চিত বাবা যৌবনে অনেক রূপবতী পটিয়েছিলেন। ভাগ্য আমার বাবার কপালে জুটালেন আমার মায়ের মত বিরস একজন মহিলা। যে মহিলা সংসার ছাড়া আর কিছুই বুঝেন না।
- বুঝলি মোজা, পরিষ্কার পরিচ্ছন্ন আর গোছগাছ থাকা খুব ভালো। আহ! তোর বিছানায় শুলেই ঘুম এসে যাচ্ছে।
- আপনি কিছুক্ষন ঘুমান। আমি দুপুরের খাবারের ইন্তেজাম করি।
- এন্তেজাম আবার কিসের? তোদের মেসে ডালের পানি আর মাটির ঢিলার মত মাংস পিচ ছাড়া আর কি থাকতে পারে?
এই বলে বাবা আবার হো হো হো করে হেসে দিলেন।
আমি বললাম, বাবা আপনি বিশ্রাম নেন।
দুপুরের খাবারের আয়োজন দেখে বাবা চমকে গেলেন! মনে হল উনি আসমান থেকে জমিনে পড়েছেন। বেঁচে গিয়ে চারপাশে তাকিয়ে বলছেন, একি! আমার হাত পা দেখি কিছুই ভাঙেনি!
বাবার প্রিয় কিছু খাবারের আয়োজন আমি নিজের হাতেই করেছি।
চিকন চালের ভাত। বেশি নরোম ও নয় বেশি শক্তও নয়। ভাত থেকে ধোঁয়া উঠছে। চাইলেই ভাতের ভিতর হাত ডুবিয়ে রাখা যাবে। কিন্তু হাত পুড়বে না।
চিকন চিকন করে কেটে করলা ভাজি করেছি। সাথে চিকন কুচি করে অল্প আলু কেটে দেয়া।
বেগুন ভাজা হয়েছে গোল গোল করে। তাতে ঘি ঢেলে দেয়া।
তিনটা আস্ত কোয়েল পাখি এনে রেঁধেছি বাবার জন্যে। ঘন করে ডাল পাকানো হয়েছে, তাতে একটা টমেটো ফেলা হয়েছে। ডাল থেকে অদ্ভুত সুন্দর একটা সুবাস আসছে। ডালে পাঁচফোড়নটা আমি ইচ্ছে করেই দিয়েছি।
সাথে আছে রসুনের আচার। এটা অবশ্য মা বাসা থেকে পাঠিয়েছেন। মা জানেন যে তার মেজো ছেলে রসুনের আচারের কত বড় ভক্ত!
- মোজা এসব কে রেঁধেছে?
- বাবা বুয়া রেঁধেছে।
- মিথ্যে বলছিস। বুয়ার রান্ধন কি তোর মায়ের রান্ধনের মত হবে? বুয়াদের রান্ধন কেমন হয় তা আমি ভালো করেই জানি। বুয়াদের রান্ধনে ভালোবাসা থাকে না, যা থাকে তা হচ্ছে টাকা টাকা গন্ধ।
- আমাদের বুয়া বেশ ভালো রাঁধেন।
আমি বাবাকে বলতে পারলাম না যে রান্নাটা মায়ের কাছ থেকে জিজ্ঞেস করে করে আমিই রেঁধেছি।
বাবা বেশ তৃপ্তি করে খেলেন।
তবে খাবারের পর বাবার বেশ অস্বস্তি হচ্ছে। বাবা খাবার পর পরই একটা সিগারেট ধরান। আমার রূমে স্পষ্ট করে লেখা, ধূমপান নিষেধ। তাই হয়ত বলতে পারছেন না।
আমার বুক সেলফ থেকে একটা বই হাতে নিয়ে তিনি বালিশে হেলান দিয়ে আধশোয়া হয়ে আছেন।
বইটা পড়ে বাবা বেশ আনন্দ পাচ্ছেন। কারন তিনি কিছুক্ষণ পরপর হেসে উঠছেন।
আমার মেট্রেসে মোড়ানো বিছানায় উনি। তা না হলে ওনার হাসির ঝংকারে খাট কেঁপে উঠত।
দুধ ঘন করে সাথে চিনি দিয়ে কফি বানিয়েছি।
এক কাপ এনে বাবার সামনে ধরলাম।
- বাবা কফি খান।
উনি বইয়ের উপর থেকে মুখ সরালেন না। কফিটা হাতে নিয়ে চুমুক দিয়ে বললেন, কফিটা নিশ্চই তোদের বুয়া বানায় নি।
- না বাবা। কফিটা আমি বানিয়েছি।
- এই জন্যেই তো বলি কফি থেকে মোজা মোজা গন্ধ আসছে কেন?
আমি কিছু বললাম না।
বাবা বইয়ের ফাঁক দিয়ে তাকিয়ে আমাকে বললেন, তুই কফিটা কিভাবে বানিয়েছিস তার ইনগ্রেডিয়েন্টস লিখে দিস তো।
- কেন বাবা?
- আরে তোর মাকে নিয়ে দেখাবো। ইদানিং সে যে বিদঘুটে কফি বানায়। ইচ্ছা করে কফি দিয়ে কুলকুচি করে তোর মায়ের মুখে ফেলি। জঘন্য স্বাদ!
আমি বাবাকে এই কথাটাও বলতে পারলাম না যে কফিটার ইনগ্রেডিয়েন্টস মা'র কাছ থেকেই নেয়া।
- বাবা, আপনি সিগারেট খাবেন?
- কই দে?
বাবার মুখ আনন্দে ভরে উঠল।
কিন্তু কি যেন ভেবে বাবা বললেন, না থাক।
আমি বুঝতে পারলাম বিষয়টা।
পকেট থেকে বেনসনের প্যাকেটটা বের করে বাবার সামনে এগিয়ে দিলাম।
সাথে লাইটার এশট্রেও।
বাবা খুব আগ্রহ নিয়ে সিগারেট ধরালেন।
আমার দিকে তাকিয়ে বললেন, সিগারেট ফিগারেট খাস টাস নাকি?
আমি মাথা নিচু করে বললাম, জ্বি বাবা।
বাবা আমার দিকে না তাকিয়ে দেয়ালে ঝুলানো 'ধূমপান নিষেধ' কাগজটার দিকে তাকালেন।
বললেন, তুইও সিগারেট ধরা। দেখি তুই কেমন টানতে শিখেছিস।
আমি বললাম, বাবা আপনার সামনে?
- আমার সামনে ধরালে সমস্যা কী? শোন ছেলে মেয়ে যখন খুব ছোট থাকে তখন তারা বাবা মায়ের বন্ধুর মতন। তুই কতবার আমার পিঠে উঠে ঘোড়া ঘোড়া খেলেছিস মনে নাই? অবশ্য তোর মনে থাকবে কেমনে? তুই তো ছোট ছিলি তখন। মনে রেখেছে সেই স্মৃতি শুধু-একটা ফটোগ্রাফ।
আর বাবা মা যখন বুড়ো হয়ে যায়, তখনও তারা ছেলে মেয়ের বন্ধুদের মত হয়ে যায়।
মাঝখানে তোরা শুধু বাবা মায়ের রাগটাই দেখিস। রাগের পেছনে ভালোবাসা দেখিস না।
'আফসোস' বলে বাবা সিগারেটে শেষ টান দিলেন।
আরেকটা সিগারেট চেয়ে বললেন, তুইও একটা ধরা। বাপ বেটা একসাথে বসে সিগারেট টানছি এও এক আনন্দঘন মুহুর্ত। আমাকে এই আনন্দঘন মুহুর্ত লাভ থেকে বঞ্চিত করিস না।
আমি বাবাকে বঞ্চিত করলাম না।
সারা সন্ধ্যে বাবা কে নিয়ে রাস্তায় রাস্তায় ঘুরেছি।
হেঁটে হেঁটে ওঁনার এডি সাহেবের বাসায় গিয়েছি।
আর পথে পথে বাবার অদ্ভুত অদ্ভুত দর্শন গুলো মাথায় ঢুকিয়েছি।
রাতের খাবার এডি সাহেবের বাসাতেই হল।
খাবার দাবার অনেক উচ্চ মানের ছিল। কিন্তু বাবা সম্ভবত তৃপ্তি পাননি।
- বুঝলি মোজা, বড় সাহেবদের বাসায় খেয়ে মজা পাওয়া যায় না। ভাত গলা দিয়ে নামতে চায় না। ভাত গুলোকে মনে হয় তারা 'জ্বি স্যার' 'জ্বি স্যার' করতে করতে চরম অনিচ্ছা নিয়ে পাকস্থলীতে যাচ্ছে।
জীবনটাই গিয়েছে জ্বি স্যার আর জ্বি হুজুর করতে করতে।
- জ্বি স্যার।
- তুই আমাকে স্যার বললি কেন?
- এমনি।
- এমনি এমনি আর কখনোই বলবি না।
- জ্বি স্যার।
বাবা রাতের বাসেই চলে যাচ্ছেন।
ওঁনাকে টিকেট করে দিয়েছি। বসেছেন জানালার পাশে।
বাবা সিটে বসে আছেন। জানালা দিয়ে মুখ বের করা। আমি তাঁর বরাবর গাড়ির নিচে দাঁড়িয়ে আছি।
- মোজা, একটা সিগারেট ধরাতো। গাড়ি ছাড়লে আর টানতে পারব না।
আমি বাবার দিকে সিগারেট আর লাইটার বাড়িয়ে দিলাম।
- তুইই ধরা। আমি শেষে কয়েক টান দেব।
বাবা এখন আর আমার চোখের দিকে তাকিয়ে কথা বলছেন না।
নিচু হয়ে কথা বলছেন। আমি বুঝতে পারলাম, বাবার চোখ ভিজে এসেছে।
তিনি আমার চোখের দিকে তাকালেই হড়হড় করে কেঁদে ফেলবেন।
- মোজাম্মেল?
- হুঁ বাবা।
- আমি যে তোর সাথে সিগারেট খেয়েছি তোর মাকে ভুলেও বলবি না।
- আচ্ছা বাবা। বলব না।
- জানতে পারলে আমাকে ঘরে জায়গাই দিবেনা। তোর মা'টা ইদানিং যা ডেঞ্জারাস হয়েছে না! বাড়ি থেকে বের হয়ে পরে দেখা গেল বাকি জীবন তোর সাথে মেস বাড়িতে এসে কাটাতে হচ্ছে।
এই কথা বলেই বাবা হা হা হা হো হো হো করে হেসে ফেললেন।
বাবার হাসি আমি অতি উৎসাহ নিয়ে দেখছি। এত সুন্দর করে একটা পুরুষ মানুষ কিভাবে হাসে?
- মোজা দুপুরের খাবারটা যে তুই নিজের হাতেই রেঁধেছিস তা আমি ভালো করেই জানি। তুই আমার ছেলে। আর তোর হাতের ঘ্রাণ আমি ধরতে পারব না?
কথা গুলো বলতে বলতে বাবার গলা জড়িয়ে এল। তিনি নিচু হয়ে চোখ মুছছেন।
গাড়িটা চলে যাচ্ছে।
বাবা জানালা দিয়ে মাথা বের করে আছে।
আমি চিৎকার দিয়ে বললাম, বাবা, মাথাটা ঢুকান গাড়ির ভেতরে।
কি আশ্চর্য! বাইরে বৃষ্টি নেই। তবুও টুপ করে জলের ফোটা আমার শার্টে পড়ল কোত্থেকে?

