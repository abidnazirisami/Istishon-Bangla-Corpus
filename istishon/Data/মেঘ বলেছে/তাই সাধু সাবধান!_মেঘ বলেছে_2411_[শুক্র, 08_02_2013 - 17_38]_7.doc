তাই সাধু সাবধান!


অমি আসরের নামাজ পড়ে মসজিদ থেকে বেরিয়েছে মাত্র।
একটা ২৫ কি ২৬ বৎসর বয়সের লোককে খেয়াল করল সে। বারবার তার দিকে তাকাচ্ছে। লোকটাকে মসজিদেই দেখেছে সে। অমিকে কিছু একটা বলতে চাচ্ছে সে। কিন্তু অই লোকটার দিকে তাকালেই লোকটা অন্য দিকে ফিরে যাচ্ছে। এমনি এমনি তাকাচ্ছে ভেবে অমি আর লোকটার দিকে তাকালো না। বাসার দিকে রওয়ানা দিলো সে। হঠাৎ কে যেন তাকে পেছন থেকে ডাকল।
-এক্সকিউজ মি, ভাইয়া।
অমি পিছনে ফিরে তাকিয়ে দেখে এ লোকটা, যে অমির দিকে ফিরে ফিরে তাকাচ্ছিল।
-ভাইয়ার সাথে কি একটু কথা বলতে পারি?
-জ্বি ভাইয়া বলুন।
-আমি আসলে একটু সমস্যায় পড়েছি।
-কী ধরনের সমস্যা?
-কিভাবে যে বলব! লজ্জা লাগছে। তবুও বলি। আমি ফয়সলেকের কাছে একটা কোম্পানিতে চাকুরী করি। এই দেখুন আমার ভিজিটিং কার্ড।
লোকটা তার মানি ব্যাগ বের করে একটা কার্ড দেখাল। কার্ডের লিখা অনুযায়ী লোকটার নাম এনামুল করিম। *** কোম্পানির এইচ আর কনসালট্যান্ট।
-তো এই কার্ড দিয়ে আমি কী করব?
- না মানে ভাইয়া, আমি সচারচর মানি ব্যাগে টাকা রাখি না। কোম্পানি থেকে আমাকে বেতন দেওয়া হয়েছিল খামে করে। সে খামটা আমি প্যান্টের পকেটে রেখেছিলাম। সাথে আমার নিজেরও কিছু খুচরা টাকা ছিল। একটা ৪ নং বাসে উঠেছিলাম জি.ই.সি আসব বলে। ভাড়া দেওয়ার জন্যে খামটা খুলেছিলাম। ভাড়া দিয়ে যথারীতি খামটা আবার প্যান্টের পকেটে রেখে দেই। কিন্তু বাস থেকে নেমে দেখি আমার খামটা নেই। পকেটমারে নিয়ে গেছে।
-বলেন কী!
-জ্বি ভাইয়া, আমি সত্যিই বলছি। অনেক কষ্টের টাকা আমার। বাসায় আমার মা অনেক অসুস্থ হয়ে বিছানায় পড়ে আছেন। আমার ছোট ছোট ভাই বোন গুলো সারাদিন রোজা রেখেছে। তাদের অনেক ইচ্ছা ঈদে আমি তাদের নূতন কাপড় চোপড় কিনে দেই। সংসারে আয় করার মত লোক শুধু আমিই। আর দেখেন, নিয়তির কি নির্মম পরিহাস, আমার হাত এখন একদম শুণ্য।
কথাগুলো বলতে বলতে লোকটা প্রায় কেঁদেই দিচ্ছিল!
অমির অনেক খারাপ লেগে গেল। লোকটার জন্যে তার মায়া হল।
-ভাইয়া আপনি কাঁদবেন না। আমি দেখি কি করতে পারি। আপনি এখন কোথায় যাবেন?
-আমি এখন চকরিয়া যাব। আর ভাইয়া আমার জন্যে আপনার কিছুই করা লাগবে না। আপনি দেখতে আমার ছোট ভাইয়ের মত। সবাইকে তো আর সব কিছু বলা যায় না, তাই আপনাকে খুব আপন ভেবে কথাগুলো বলে ফেললাম।
-আরে ভাইয়া এভাবে বলবেন না। মানুষই তো মানুষের জন্যে।
-তা ঠিক ভাইয়া। কিছু যদি মনে না করেন তবে আমাকে ৮০টা টাকা দিন। আমার বাড়ি যাবার ভাড়া। আর সাথে আপনার মোবাইল নাম্বারটা দিন। বাড়িতে গিয়েই আমি আপনাকে টাকাটা ফ্লেক্সি করে দিব।
অমি বলল, আমার কাছে তো শুধু ২০ টাকা আছে। এক কাজ করুন, আপনি আমার সাথে আসেন। দেখি আম্মুকে বলে আপনাকে কিছু টাকা ব্যবস্থা করে দিতে পারি কিনা।
- না থাক ভাইয়া। লাগবে না। আমি বরং দেখি পরিচিত কাউকে ফোন দিয়ে দেখি।
- আরে না ভাইয়া। চলেন তো আমার সাথে। আমার আম্মু অনেক ভালো মানুষ। উনি আপনাকে সাহায্য করবেন।
অমি লোকটাকে বাসায় নিয়ে এসছে।
লোকটাকে ড্রয়িং রূমে বসতে দিয়ে সে ভেতরে গেল। তার মা'কে সব খুলে বলল।
অমির মায়ের বিশ্বাস হল না ব্যপারটা। কিন্তু অমি অনেক বুঝিয়ে তার মা'কে রাজি করাল।
অমির মা এসে লোকটার সাথে কিছুক্ষণ কথা বলল। কথা বলে লোকটার প্রতি ওনারও কিছুটা সিম্প্যাথি জন্মে গেল।
অমির মা লোকটাকে বলল, আপনি বসুন। আমাদের সাথে ইফতার করে যাবেন। আর অমির বাবা ঘুম থেকে উঠুক, তারপর দেখি আপনাকে কিভাবে সাহায্য করা যায়।
কিন্তু লোকটা কোনভাবে রাজি হল না। সে বলল, আন্টি আমাকে চকরিয়ার বাস ধরতে হবে। একটু দেরি হলেই শেষ বাসটা মিস হবে। তাহলে আবার আমাকে এই রাত শহরে থেকে যেতে হবে। এমনিতেই এই সমস্যা। তার উপর শহরে আমাদের আত্মীয় বলতে কেউই নেই।
অমির মা চিন্তা করল যে লোকটাকে তাহলে কিছু টাকা দিয়ে বিদায় করে দেয়া ভালো। পরে বাস না পেলে আবার এই বাসায় চলে আসতে পারে।
অমির মা ওনার কাছে থাকা কিছু টাকা থেকে লোকটাকে ১৫০০ টাকা দিল। প্রথমে লোকটা এত টাকা নিতেই চাইছিল না। অমির মা অনেক বুঝিয়ে সুঝিয়ে টাকাটা তার হাতে তুলে দিল। কিন্তু সে আবদার করেছে যে এই টাকাটা যাতে তাকে একেবারের জন্যে দিয়ে দেওয়া না হয়। পরের মাসে সেলারি পেলেই সে টাকাটা পরিশোধ করবে। অমির মা হাসি মুখে রাজি হল। লোকটাকে বিদায় দেওয়ার আগে একটা বাটিতে করে কিছু ইফতার দিয়ে দিল।
অমিকে ধন্যবাদ দিয়ে এবং তার মোবাইল নাম্বারটা নিয়ে লোকটা চলে গেল।
ঘটনাটির কিছুই অমির বাবা জানে না। উনি তখন ঘুমিয়ে ছিলেন।
ঘুম থেকে উঠেই মা ছেলের কৃর্তীকলাপে উনি কিছুটা বিরক্ত হয়েছিলেন। তবে তেমন কিছু বলেন নি।
শার্ট প্যান্ট পড়ে উনি একটা ইফতার পার্টিতে যাওয়ার জন্যে প্রস্তুতি নিয়েছেন। বিপত্তি ঘটল।
ড্রয়িং রূমে টিভির পাশে রাখা ওনার মানি ব্যাগ,এবং মোবাইল ফোন খুঁজে পাচ্ছেন না। মানি ব্যাগে আবার হাজার দশেক টাকা সহ একটা এটিএম কার্ড ছিল। ওনার তো মাথায় হাত!
অমি এবং অমির মায়ের আর কিছুই বুঝতে বাকি রইল না।
কিন্তু অমির মা কোনভাবেই ঐ লোকটাকে সন্দেহের তালিকায় একমাত্র সদস্য হিসেবে রাখতে পারছেন না। ওনার সন্দেহের তালিকায় বাসার কাজের বুয়া সহ ওনার আদরের একমাত্র ছেলে অমিও আছেন।
ভাবছেন অমি হয়ত ইচ্ছে করেই এই নাটকটা সাজিয়েছে। কিন্তু উনি কাকে কি জিজ্ঞেশ করবে তাও বুঝতে পারছেন না। একদিকে আদরের ছেলে, অপরদিকে অনেক দিনের পুরোনো বিশ্বস্ত কাজের বুয়া! মধ্যখানে এক আগুন্তুক!

