রানুকে


ঠোঁটে হালকা করে লিপস্টিক দিয়েছি খানিক আগে। হাতে পড়েছি মায়ের চুড়ি। শাড়ি পড়িয়ে দিয়েছেন মেজো ফুপু। বলা নেই কওয়া নেই মেজো ফুপু এসে বললেন, এই রানু, ঝটপট নেংটো হয়ে যা তো।
আমি তো আকাশ থেকে পড়ার মত করে বললাম, কেন ফুপু!
- আজ তোকে আগা গোড়া মনের মত করে সাজাবো।
- তাই বলে ইয়ে হতে হবে!!! আর তোমার মুখে কি কোন কথা আটকায় না ফুপু?
- বাজে বকিস না। যা বলেছি তা কর। হাতে সময় একদম কম।
- আমি পারবো না। আর তুমি যাও তো। আমি একা একাই সব করতে পারবো।
- ছাঁই পারবি। মনে আছে গতবার শাড়ির কুঁচি উঁচুনিচু করে করেছিস দেখে কী কেলেঙ্কারিটাই না হলো।
- হলে হয়েছে। আমি তোমার কাছে সাজবো না।
- সাজবি না ভালো কথা। আয় শাড়িটা ঠিক মত পড়িয়ে দেই।
ফুপু যে চমৎকার শাড়ি পড়াতে পারেন তা আয়নায় নিজেকে দেখেই বুঝতে পারছি।
আমাকে পড়ানো হয়েছে একটা গাঢ় টিয়া রঙের শাড়ি। টিয়া রঙের শাড়ির সাথে হালকা মেরুন রঙের থ্রি কোয়ার্টার ব্লাউজ। কে বলবে আমার মত একটা কালি মেয়েকে এত ভালো দেখাচ্ছে কেন?
অবশ্য আমি বোধহয় বাড়িয়েই বলছি। মানুষ তার সৌন্দর্যের প্রেমে পড়তে পছন্দ করে। আজ আমি একটু বেশিই পড়ে গিয়েছি।
ও বলাই তো হলো না, কেন এত সাজগোছ। আজ আমাকে দেখতে আসছে। দেখতে আসা মানে কনে দেখতে আসা। পছন্দ হলে আজই বিবাহ। আমাকে সেভাবেই প্রস্তুত থাকতে বলা হয়েছে। প্রস্তুত আর অপ্রস্তুত কী! আমি আমার মতই আছি। সে তো ১৭ বছর বয়স থেকেই দেখে আসছি। এখন চলছে সাতাশ।
প্রতিবারই ছেলে পক্ষ আমাকে দেখতে আসে। ঘুরিয়ে ঘারিয়ে দেখে। তারপর হাতের মধ্যে টাকা গুঁজে দিয়ে চলে যায়। কী জঘন্য! হাতে যখন টাকাটা গুঁজে দেয় তখন নিজেকে চিড়িয়া খানার পশু ছাড়া আর কিছু মনে হয় না। আমি বাঁদর। লোকজন আমার বিচিত্র কর্মকান্ডে আনন্দ পেয়েছে। আনন্দ পেয়ে বাদাম স্বরূপ কিছু টাকা ছুড়ে দিয়েছে।
আমার খুব ইচ্ছে করে টাকাটা ওদের মুখের উপর ছুঁড়ে দিয়ে বলি, চিড়িয়াখানায় এসেছেন, চিড়িয়া দেখেছেন, এবার টাইম আউট। গেট লস্ট নাও।
কিন্তু মা আর বড় চাচার মুখের দিকে তাকিয়ে কিছু বলতে পারি না।
অবশ্য টাকাটা যেভাবে দেয় ঠিক সেভাবেই আমি ওয়াশরূমে ফ্লাশ করে দেই।
আর হাত ধুয়ে ফেলি ক্যামিকেল দিয়ে।
এসব কনে দেখাদেখি বিষয়টা কে বের করেছে কে জানে? অবশ্য যুগযুগ ধরে তো এভাবেই চলছে। আর কনে দেখতে না এলে বিয়ে হবে কিভাবে? আমার যদি ক্ষমতা থাকতো তাহলে আমি একটা সমাজ ব্যাবস্থা করতাম। যেখানে মেয়েরা গিয়ে ছেলেদের দেখে আসবে। আর উল্টাপাল্টা প্রশ্ন করে ছেলেদের মাথা ঘুরিয়ে দেবে।
অবশ্য এমন ট্রাডিশন তো বহু দেশে আছেই। খোদ শ্রীলংকাতে শুনেছি বিয়ের পর ছেলেরা মা বাবাকে ছেড়ে বউয়ের বাড়ি গিয়ে উঠে। তাহলে তো অবশ্যই মেয়েরা ছেলেদের চালচলন এসে দেখে যায়।
এই দেশে যা উল্টো সে দেশে তা পাল্টো।
প্রতিবারই ছেলে পক্ষ আসার আগে বড় চাচা আমার কাছে আসেন। আমার অনুমতি নিয়েই তিনি ছেলে পক্ষকে খবর দেন। আমার বাবা মারা গিয়েছেন আমি মায়ের পেটে থাকতে থাকতেই। মা এই সংসারের মায়ায় পড়ে এবং আমার মুখের দিকে তাকিয়ে এখানেই পড়ে রয়েছেন। আমাদের সংসার চলে বড় চাচার উপর। বড় চাচার মত পুরুষ মানুষ আমি আমার দেখায় ২য়টা দেখিনি। একটা মানুষ এত ভালো হয় কী করে?
প্রতিবারই উনি আমার কাছে আসেন। এসে বলবেন,
- আম্মাজি, অনুমতি দিলে বসতাম।
- ছি! ছি! বড় চাচা এসব কী বলছেন। বসতে আমার অনুমতি লাগবে কেন?
- শুনেন আম্মাজি প্রত্যেকেরই একটা প্রাইভেসি বলে কথা আছে। আপনার রূমে আপনিই রানী। বাকিরা উজির মন্ত্রী প্রজা।
- বড় চাচা, আপনি আমাকে প্লিজ তুমি করে বলবেন। আমার আপনি শুনতে ভালো লাগে না। আপনি করে বলে পর মানুষ। আপনি আমার পর না।
- এইটা কী বললেন আম্মাজী! জানেন আপনার চেহারায় আপনার দাদিজানের ছায়া আসে।
এই বলেই বড় চাচা কেঁদে ফেলেন। এত তাড়াতাড়ি পুরুষ মানুষের চোখে পানি আসে না। বড় চাচার চোখে আসে।
কথা বার্তা শেষে আমি বড় চাচকে ছেলে পক্ষকে আসার জন্যে সম্মতি দেই।
অবশ্য এই পর্যন্ত যত ছেলে পক্ষ এসেছে প্রায় প্রতিবারেই আমি বিদায় করেছি।
মা এই নিয়ে বেশ বকাঝকা করেন। কিন্তু বড় চাচা কিচ্ছু মনে করেন না। কিন্তু চাচীরা যে কানাঘুষা করেন বুঝতে পারি।
হাসি পাচ্ছে। বড় চাচা নিজেই একবার এক ছেলেকে ঘাড় ধাক্কা দিয়ে বের করে দিতে চেয়েছিলেন। সে সময় খোঁজ খবর না নিয়েই একটা ছেলে আমাকে দেখতে আসে। আমি তখন অনার্স সেকেন্ড ইয়ারে পড়ি। অথচ ছেলে আন্ডার মেট্রিক। বিদেশ গিয়ে কিছু কাঁচা টাকা পয়সা জমিয়েছে। দেশে এসেই ভেবেছে টাকার কাছে সব মেয়ে ফেল।
কী আশ্চর্য! এই ছেলের সাথে বাই চান্স যদি আমার বিয়েও হয়ে যেত, তবে এ তো আমার চাওয়া পাওয়া কিছুই বুঝতে পারতো না। সবসময় একটা দূরুত্ব থেকে যেত। যে দূরুত্ব সৃষ্টি করে দিয়েছে পড়াশোনা।
ছেলে পক্ষ এলো সন্ধ্যার দিকে।
আমাকে বলা হয়েছে প্রস্তুত থাকতে। যেকোন সময় আমাকে তাদের সামনে নেয়া হবে।
লম্বা ঘোমটা দিয়ে ফুপু আর মা আমাকে ছেলেদের সামনে নিয়ে বসিয়ে দিলেন।
ছেলেটা আমার মুখোমুখি সোফায় বসেছে।
একটা জিনিস লক্ষ্য করলাম, প্রতি ছেলে পক্ষের সাথেই একজন বেশি কথা বলা লোক আসে। এবারও এলো। মাঝ বয়েসি। খুব সস্থা ধরনের রসিকতা করছেন। আর নিজে নিজেই হাসছেন। বড় চাচা যে অনিচ্ছা সত্ত্বে হাসছেন তা বুঝতে পারছি।
আমার ঘোমটা ফেলে ফুপু খানিক মুখটা তুলে দিলেন। এই আধুনিক যুগে কি অনাধুনিক আচার! কেমন জানি লাগছে আমার।
কিছু বেসিক প্রশ্ন করা হলো আমাকে। আমি মিনমিনে উত্তর দিয়েছি। দোভাষীদের মত ফুপু সেগুলো ওনাদের কাছে বলে দিয়েছেন।
আমি আমার রূমে চলে আসলাম।
অবাক হলাম! এই পক্ষ আমার হাতে কিছুই দেয় নি।
আরও অবাক হলাম যখন শুনলাম ছেলে পক্ষ চলে গিয়েছে। বাকী কথা ফোনে জানাবে।
মনে মনে অপমান বোধ হচ্ছে।
কেন হচ্ছে তা জানি না। নিজেকে রাস্তার ধারের বড়ই গাছ বলে মনে হচ্ছে। যে সে এসে ঢিলিয়ে যাচ্ছে।
বেশ কয়েকদিন ধরে আমার মনে হচ্ছিল নিজের পছন্দের কাউকে বিয়ে করলেই বোধহয় ভালো হত। কিন্তু আমার তো পছন্দের কেউ ছিল না কোন কালে। আমাদের পারিবারিক এবং সামাজিক অবস্থা দৃষ্টে সে সাহস আমি ইচ্ছে করেই করি নি। এখন মনে হচ্ছে সাহসটা করলেই বোধহয় ভালো হত।
অবশ্য কলেজে থাকতে আমার একটা ছেলেকে ভালো লাগতো।
ছেলেটার কথা বলার ধরন এত সুন্দর! খুব সুন্দর আবৃত্তি করত। গানও গাইতে পারত চমৎকার।
একবার ছেলেটার কন্ঠে একটা নজরুল সংগীত শুনেছিলাম। 'আজো কাঁদে কাননে কোয়েলিয়া'। এত সুন্দর করে গেয়েছে সে! আমি সারাক্ষণই তার ঠোঁটের দিকে তাকিয়ে ছিলাম। আর ভাবছিলাম, ছেলেটা যদি আমার ইয়ে হত তাহলে ওকে আমি ফার্স্ট নাইটে ঠোঁটে লিপস্টিক দিয়ে তাকিয়ে থাকতাম সারারাত। কারন ছেলেটার ঠোঁট দু'টো এত আর্টিস্টিক।
ছেলেটার নাম ছিল রাতুল। আমাদের ধর্ম আলাদা।
প্রেম ওখানেই কবর দিতে হয়েছিল।
মনে হয় আমি ছেলেটাকে ভালোবেসে ফেলেছিলাম। তা না হলে এই মাস্টার্স কমপ্লিট করে ফেলা পর্যন্ত অনেক ছেলেকে আমি রিফিউজ করবো কেন?
কাউকে ভালো ও তো বাসতে পারি নি আর।
আমার মা বিড়ালের মত হাঁটেন।
তিনি কবে এসে আমার পাশে দাঁড়ান তা বুঝা মুশকিল। এখনো আমার পাশে এসে দাঁড়িয়েছেন। কিন্তু আমি বুঝতে পারি নি। যদি রানু বলে না ডাকতেন তবে বলতেও পারতাম না।
- কীছু বলবে মা?
- ছেলেটা তোর সাথে একটু একা কথা বলতে চায়।
- কোন ছেলে!!!
- অবাক হচ্ছিস কেন? যে ছেলে তোকে দেখে গেল সে।
- ওরা না চলে গেল। এখন আবার কী?
- আবার এসছে তো কী হয়েছে। কথা বলতে তোর আপত্তি কিসের?
- আমি বুকে পশম ওয়ালা ছেলের সাথে কথা বলতে পারব না।
- বুকে পশম তুই দেখলি কিভাবে?
- ওখানে যখন বসেছি তখন। শাদা পাঞ্জাবির বোতাম খোলা ছিল। ওভাবে দেখেছি।
- তোকে তো দেখলাম সারাক্ষণ মাথা নামিয়েই ছিলি।
- মাথা নামিয়ে নামিয়েই দেখে নিয়েছি। যাও তো মা বিরক্ত করো না।
আমি ঐ ছেলের সাথে কথা বলতে পারব না, ব্যাস।
মায়ের পরে বড় চাচা এলেন। উনি এসেই আম্মাজী বলতেই আমি আর কিছু বলতে পারলাম না।
বড় চাচা আর কিছু বলার আগেই আমি বললাম, চাচা আমাকে ৫ মিনিট সময় দিন। আমি রেডি হচ্ছি।
দরজার কড়া নড়ছে। আমি বললাম, আসুন।
ছেলেটা পা টেনে টেনে রূমে ঢুকল।
কী আজিব! এই ছেলের দেখি হাঁটায়ও সমস্যা। একটা পুরুষ মানুষ এভাবে হাঁটবে কেন! সে হাঁটবে শিনা টাইট করে।
- আপনি রানু?
- অবান্তর প্রশ্ন।
- দুঃখিত। আমি টুটুল।
- আর কিছু বলবেন?
- আমরা ওভাবে চলে যাওয়ার জন্যে দুঃখিত।
- দুঃখিত হবার দরকার নেই। গিয়েছেন গিয়েছেন, আবার ফিরে এলেন কেন?
- চলে গিয়েছিলাম সম্ভবত ফিরে আসব বলে।
- আপনার কথা শেষ হয়েছে?
- শুরুই তো হয়নি।
- শুরু হয়নি মানে!
- আপনি কিন্তু খুব চমৎকার করে কথা বলেন। তখন ভ্যাবদা মাছ হয়ে ছিলেন কেন?
- ভাই, আপনার কথা শুনতে ভালো লাগছে না। আপনি দয়া করে আসুন...
আমার কথা শেষ না হতেই ছেলেটা হাঁটু গেড়ে বসে গেল।
তার একহাত যে এতক্ষণ পিছনে ছিল আমি খেয়ালই করি নি।
সেই একহাত এগিয়ে সে সামনে আনল।
হাতে টুকটুকে লাল গোলাপের তোড়া।
- রানু, আমি এই জীবনে কোন মেয়েকে প্রপোজ করি নি। কোন মেয়েকে বলিনি, আমি তোমাকে ভালোবাসি। কারন আমি সব সময় চেয়েছি এই বাক্যটা একজনকেই শুনাতে। যে হবে আমার স্ত্রী সে শুনবে এই মূল্যবান কথা। আজ সময় এসেছে। এতদিন ধরে লালন করে রাখা সে কথা সম্পদ আমি তোমাকে দিতে চাই। আমি তোমাকে বিয়ে করতে চাই। তোমার কী অভিমত?
এই ছেলে কী বলছে এসব?
অবাক করা কান্ড! মেয়ে দেখতে এসে এমন পাগলামো সম্ভবত এই প্রথম।
সে এখনো নতজানু হয়ে আছে। বিড়বিড় করে আরো কী যেন বলছে। তার চোখ ছলছল করছে। মুক্তোদানার মত তার চোখের কোনে পানি জ্বলছে।
তার কোন কথাই এখন আমার কানে আসছে না।
আমার হঠাৎ করেই মনে হলো, এই ছেলের চোখ দুটো ভয়াবহ মাত্রার সুন্দর। ভ্রু গুলোও প্লাক করার মত। সে কিছুক্ষণ পর পর চোখের পলক ফেলছে। এবং যখনই ফেলছে পরপর দুইবার ফেলছে।
আমি ভাবছি, প্রথম রাতে এই ছেলের চোখে কাজল লাগিয়ে তাকিয়ে থাকলে কেমন হয়? সম্ভবত মন্দ হবে না।
ভাবনাটা আসতেই আমি মন থেকে বলে ফেললাম, ওয়াও!
#মেবচৈযা ©

