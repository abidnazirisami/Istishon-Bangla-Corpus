জীবন


হাইওয়ে।অঝোর বৃষ্টি,হঠাত্‍ হঠাত্‍ বয়ে যাওয়া দমকা বাতাসের বয়ে আনা বেমানান শীতে গাছের পাতাদের কেঁপে ওঠার শব্দ আর দু'পাশের ডোবা-নালা থেকে ভেসে আসা ভেকসমাজের উল্লাসধ্বনি পরিবেশটাকে কেমন ভৌতিক করে তুলছে।কিছুক্ষণ পরপর সদা ব্যস্ত ওয়াইপার আর দানবের চোখের মত হেডলাইট জ্বেলে পানি ছিটিয়ে ছুটে যাওয়া গাড়িগুলোকে কেমন অপার্থিব মনে হয়।
রাস্তার ল্যাম্পপোস্ট গুলো এই প্রবল বর্ষণ কে কেবল কোমল আলোয় চোখ রাঙিয়েই তাদের দায়িত্বের দায় সারছে,নীচে রাস্তায় শুধুই রহস্যের রাজত্ব।
এই রহস্যের ভাণ্ডারকে আরেকটু সমৃদ্ধ করতেই যেন আঁধো-অন্ধকার রাস্তার ঠিক মাঝখানে অগোছালো ভঙ্গিতে পড়ে আছে ছেলেটা।কিছুক্ষণ আগের পরাবাস্তব বিলাসবহুল চারচাকাগুলোর কোন একটায় চড়ে আত্মাটা পালিয়েছে,নিতে ভুলে গেছে শরীরটাকে।একলা শরীরটা বৃষ্টিতে ভেজে,অপেক্ষায় থাকে গাড়িগুলোর ছিটানো কাঁদাপানিতে মাখামাখি হওয়ার,মহাকাল থামেনা,চলতেই থাকে..........

