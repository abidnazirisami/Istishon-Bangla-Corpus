যুদ্ধাপরাধীদের ফাঁসির দাবি- অসমাপ্ত মুক্তিযুদ্ধ সমাপ্ত করার ডাক


৫ফেব্রুয়ারি কুখ্যাত যুদ্ধাপরাধী জামায়াত নেতা কাদের মোল্লার বিচারের রায় প্রদান করে মানবতাবিরোধী অপরাধ ট্রাইব্যুনাল। ট্রাইব্যুনালে কাদের মোল্লার বিরুদ্ধে দায়ের করা ৬টি অপরাধের ৫টিতে তার সংশ্লিষ্টতা প্রমাণিত হয়। ৩৮৮টি খুন, ধর্ষনের মতো গুরুতর অপরাধ প্রমাণের পরও ট্রাইব্যুনাল কাদের মোল্লাকে যাবজ্জীবন কারাদন্ডের সাজা প্রদান করে। ট্রাইব্যুনালের এই রায় এর প্রেক্ষিতে দেশব্যপি তুমুল গণআন্দোলন দানা বাধে। বিক্ষোভে উপচে পড়ে সারা দেশ। শাহবাগে জমা হতে শুরু করেন প্রগতিশীল ব্লগার,প্রগতিশীল বিভিন্ন সংগঠনের ব্যক্তিবর্গ। শাহবাগে লাখে লাখে আসতে শুরু করে মানুষ। সবার মনে ক্ষোভ। কিন্তু এই ক্ষোভ কিসের প্রতি? একটূ খতিয়ে দেখলে বোঝা যায়, এই ক্ষোভ ছিল ট্রাইব্যুনালের রায়ের প্রতি, যেখানে একটি খুনের অপরাধ প্রমাণিত হলেই অপরাধীকে এদেশের আইনে সর্বোচ্চ সাজা মৃত্যুদন্ড প্রদান করা হয়, সেখানে তিন শতাধিক খুন করার পরও কাদের মোল্লাকে কেন যাবজ্জীবন দেওয়া হবে?- মানুষগুলোর চোখেমুখে ছিল এই প্রশ্ন। ট্রাইব্যুনালের রায় এর বিরুদ্ধে যে অসন্তোষ, তা কি ট্রাইব্যুনালের প্রতিও যায় না? আবার ট্রাইব্যুনালের বিরুদ্ধে যে ক্ষোভ, তাও কিন্তু ট্রাইব্যুনাল গঠনকারী সরকারকেও কাঠগড়ায় দাড় করায়। আবার সরকার যখন কাঠগড়ায় দাঁড়ায়, তখন প্রচলিত রাষ্ট্রব্যবস্থাও কাঠগড়ায় দাঁড়ায়, যে রাষ্ট্রব্যবস্থায় শাসক শ্রেণী নির্বাচনের সময় 'ইসলাম ধর্ম' বা '৭১ এর চেতনা' বা 'যুদ্ধাপরাধীদের বিচার'- এর মতো বিষয়গুলোকে মূলা হিসেবে ব্যবহার করে ভোটের রাজনীতির মাধ্যমে ক্ষমতা লাভ করে!
১৯৭১ সালে দেশের কৃষক, শ্রমিক, ছাত্র, যুবক, বুদ্ধিজীবী সহ আপামর জনসাধারণ অংশ নিয়েছিল মহান স্বাধীনতার যুদ্ধে। যুদ্ধ শুধুমাত্র একটা পতাকা, একটা জাতীয় সঙ্গীত আর একটা মানচিত্রের জন্য হয়নি। যুদ্ধ হয়েছিল গোলামীর পিঞ্জির থেকে মুক্ত হবার জন্য। যুদ্ধ হয়েছিল অর্থনৈতিক মুক্তির জন্য। এই ভূখন্ডের মানুষের শান্তিপ্রিয় হিসেবে একটা নাম আছে। তারা সচরাচর কোন ধরণের ঝামেলায় যেতে চায় না। সেই মানুষগুলোই যখন ৭১ সালে অস্ত্র হাতে নিয়েছিল, তখন এটা স্পষ্ট, মুক্তিযুদ্ধে তারা নিজেদের প্রকৃত 'মুক্তি'র স্বপ্নই দেখেছিল। তারা স্বপ্ন দেখেছিল যুদ্ধের মাধ্যমে এমন একটি দেশ আনবে, যেখানে তাদের একবেলাও অভুক্ত থাকতে হবেনা। তাদের সন্তানরা শিক্ষার অধিকার থেকে বঞ্চিত হবেনা। অসুস্থ হলে বিনা চিকিৎসায় তাদের মরতে হবেনা।
এখন সেই মানুষগুলোই যদি নিজেকে প্রশ্ন করে, যুদ্ধের মাধ্যমে সে কি পেয়েছে? বা পুরো জাতি যদি সেই মানুষগুলোর হয়ে প্রশ্ন করে, ৩০ লাখ শহীদের আত্মত্যাগ, ২ লক্ষাধিক মা-বোনের ইজ্জতের বিনিময়ে জাতি কি পেয়েছে? উত্তর পাবে পেয়েছে একটা মানচিত্র, একটা পতাকা। আরো উত্তর পাবে, পেয়েছে একটা ১৫ আগস্ট, পেয়েছে ১৫ বছরের উর্দিশাসন, উর্দিধারীদের বিনাবিচারে মানুষহত্যার লাইসেন্স! পেয়েছে স্বৈরাচার, অতঃপর নির্বাচনী ব্যবস্থা, বহুদলীয় গণতন্ত্রের নামে এমন এক আজগুবিতন্ত্র, যেখানে ৭১ এর পরাজিত শক্তির তাবেদাররা ৭১ এর পূর্ববর্তী অবস্থায় জাতিকে নিয়ে যাবার কথা বলে অংশগ্রহণের সুযোগ পায়। পেয়েছে সংসদীয় ব্যবস্থা, যেখানে সাংসদরা জাতীয় গুরুত্বপূর্ণ বিষয়ে একমত না হলেও নিজেদের বেতন, শুল্কমুক্ত গাড়ী- ইত্যাদির দাবিতে ঠিকই একমত হয়! পেয়েছে এমন একটা দেশ, যেখানে প্রাইমারী শিক্ষকরা এমপিওভুক্তির দাবিতে আন্দোলন করলে তাদের চোখে মরিচের গুড়া ছিটানো হয়, বুট দিয়ে থেতলে দেওয়া হয় জনতার ন্যায়সঙ্গত আন্দোলন। পেয়েছে এমন একটা দেশ, যেখানে ৭১ এর পরাজিত শক্তির দোসররা দিনে-দুপুরে সাম্প্রদায়িক উস্কানি ছড়িয়ে মসজিদ-মন্দিরে আগুন দিয়ে বেড়ায়, আর নিরীহ বিশ্বজিতকে প্রাণ দিতে হয় শাসকের ছত্রছায়ায় থাকা সন্ত্রাসীদের হাতে! পেয়েছে এমন একটি দেশ, যেখানে সঙ্কীর্ণ স্বার্থের জন্য অবলিলায় শতশত শ্রমিককে পুড়িয়ে মারা হয়!
৭১ এর মুক্তিযুদ্ধের মূল চেতনা ছিল একটা অসাম্প্রদায়িক বাংলাদেশ। অথচ আমাদের আজও জোর গলায় বলতে হয়, আমরা মুসলিম। আমরা ইসলাম ধর্মে বিশ্বাস করি! যেন আমি বা আমরা মুসলিম না হলে আমাদের কথার কোন দামই নেই এই দেশে! তাইলে ৭১আমাদের কি দিল?
দুর্ভাগ্যজনক হলেও সত্যি আমাদের মহান মুক্তিযুদ্ধ আমাদের একটা পতাকা, একটা জাতীয় সঙ্গীত আর একটা মানচিত্র ছাড়া কিছুই দিতে পারেনি। ঘৃণ্য দ্বিজাতিতত্বের প্রেতাত্মা এখনো আমাদের রাষ্ট্রব্যবস্থার কাধে ভর করে আছে। মুক্তিই যদি না আসে তা হলে কিসের মুক্তিযুদ্ধ? এজন্যই প্রান্তিক মানুষগুলোর চোখে মুক্তিযুদ্ধ মুক্তিযুদ্ধ নয়, গন্ডগোল। কিন্তু যে মানুষগুলো মুক্তির জন্য তাদের প্রাণ উতসর্গ করল, তাদের আত্মত্যাগের কি কোন দাম নেই? ইতিহাস বলে, কোন আত্মত্যাগই বৃথা যায় না। তাদের আত্মত্যাগও নিশ্চয়ই বৃথা যায়নি। তাদের আত্মত্যাগ আমাদের সাহস যুগিয়েছে মৌলবাদী একাত্তরের পরাজিত শক্তির চোখরাঙ্গানি উপেক্ষা করে শাহবাগ চত্বরে জড়ো হতে! মুক্তি আজও অধরা। কিন্তু তা আর বেশীদিন অধরা থাকবে না। স্পষ্ট বিজয়ের ধ্বনি ভেসে আসছে নিকট ভবিষ্যৎ থেকে।
আর অসমাপ্ত মুক্তিযুদ্ধকে সমাপ্ত করার ডাক ভেসে আসছে শহীদদের তরফ থেকে!
জয়বাংলা
জয় জনতা

