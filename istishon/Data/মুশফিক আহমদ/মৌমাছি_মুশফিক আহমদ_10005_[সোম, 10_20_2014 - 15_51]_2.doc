মৌমাছি


বাবামায়ের আদরের ছেলে ছোটন। তবে বাসায় আদুরে হলে কি হবে, ঘরের বাইরে সে কখনোই সমাদৃত নয়। সমবয়সীরা তাকে খ্যাপাটে আর কিছুটা পাগলাটে বলে এড়িয়ে চলে। বড়দের কাছে সে অনাকাঙ্খিত অকালপক্ক উপদ্রব। আর ছোটরা তাকে নিয়ে এতটা ঠাট্টা তামাশা করে, যে ছোটন ছোটবেলা থেকে একা একাই থাকে বেশী সময়। ছোটনের বাবা- মা’ও ছোটনকে নিয়ে চিন্তিত। অনেক ছোটবেলা থেকে ছোটন একা একা বাগানে ঘুরে বেড়ায়। সে বলে, সে নাকি কাঠবেড়ালী, প্রজাপতি, জোনাকি আর মৌমাছির কথা বুঝতে পারে। বাইরের কেউ এই কথা শুনলে সে ঠাট্টা করছে বলে স্রেফ উড়িয়ে দিত কিন্তু ছোটনের বাবা প্রকৌশলী আশরাফ জানেন, তার ছেলে সত্যি সত্যি মনে করে যে মৌমাছি আর পাখিরা তার সাথে কথা বলে। এমনকি সরকারী বাংলোর বাগানের মালীও জানিয়েছে সে অনেকবার দেখেছে ছোটনকে বাগানে একা একা কথা বলতে। এই ঘটনা শুনে প্রকৌশলী আশরাফ বেশ চিন্তিত।
সেদিন ছোটনের মন খুব খারাপ। বাসার গলির মাথায় যে চায়ের দোকান, সে দোকানের মামা ছোটনকে খুবই ভালোবাসত। আগেরদিন হরতালে পিকেটাররা নাকি তার চায়ের দোকানে ভাংচুর চালিয়েছে। গরিব লোকটা এখন নির্ঘাত পথে বসবে। আগেরদিন রাতে ছোটনের ভালো ঘুম হয়নি। হালকা জ্বর ছিল তার গতরাতেও। কিন্তু জ্বর ছেড়ে যাবার পরও শরীরটা অনেক দুর্বল তখনো। ফজরের আজানের শব্দ শুনল বিছানায় শুয়ে ছোটন। আজানের পর আর ঘুম না আসায় ছোটন দুইতলার সিড়ি বেয়ে নেমে এল তার প্রিয় বাগানটাতে। এখানেই ছুটির দিনগুলো কাটে তার। বাগানের পাশে নারকেল গাছ, গাছের গুড়ি বেয়ে অনেকগুলো পিপড়া সারিবদ্ধভাবে চলছে। কারো ঠোটে ফড়িং এর ঠ্যাং নড়ছে, কারো ঠোটে ফড়িং এর ডানা। ফড়িংটাকে ভালো লাগত ছোটনের। বেশ রসিক ছিল সে। কিন্তু ফড়িংটা এমনিতেও বাচত না আর। অসুস্থ ধুকতে থাকা ফড়িং এর মৃত্যুর অপেক্ষা না করেই পিপড়াগুলো তাকে ছিড়ে নিয়ে নিজেদের খাদ্যের ব্যবস্থা করেছে। -‘কি হে, ভালোই তো ভোজ হবে আজ’- পিপড়াগুলিকে মৃদুহাসি দিয়ে বলল সে। ‘ইচ্ছে হলে তুমিও এস’- একটা পিপড়া উত্তর দিল চেচিয়ে। ফড়িং খাবার কোন ইচ্ছেই ছিলোনা ছোটনের। তাই সে হাটতে লাগল ফুলগাছগুলোর দিকে। পৌষ আসতে আর দিনপনেরো বাকি। শিশিরে সিক্ত হয়ে আছে গোলাপ আর সূর্যমুখীগুলো। আসতে আসতে আলো ফুটতে শুরু করল। চাদরটা গায়ে ভালোভাবে জড়িয়ে ছোটন এসে দাড়ালো তার গোলাপ চারাগুলোর কাছাকাছি। ছোটন জন্ম থেকেই এই বাংলোটাতে। ছোটবেলা থেকেই বাগানে আসক্ত ছোটন মনে করে, ফুলের চারাগুলো তার সন্তান।একদল পতঙ্গকে মধু দিয়ে আপ্যায়ন করে দিন শুরু করে তার সন্তানরা। ছোটন নিজে দাড়িতে থেকে তার তদারকি করে।
‘মৌমাছি মৌমাছি কোথা যাও নাচি নাচি
দাঁড়াও না একবার ভাই
ঐ ফুল ফোটে বনে যাই মধু আহরণে
দাঁড়াবার সময় যে নাই’- এভাবেই ছড়ায় ছড়ায় মৌমাছিরা ছোটনকে জানিয়ে দেয়, দাড়িয়ে দুদন্ড কথা বলার অবসর তাদের নেই। তাদের চাই অনেক মধু, অনেক মোম। অনেকদূর যেতে হয় তাদের, বাগান, জঙ্গল, শস্যক্ষেত কিছুই বাদ পড়েনা। মৌমাছির ঝাকের নেতৃত্বে থাকে রাজকীয় সাজে সজ্জিত রাণী মৌমাছি। কিন্তু সেদিন ছোটন অবাক হল। সেদিন ঝাকে কোন রাণী ছিলোনা। ছিলোনা কোন রাজা। শুধুই কর্মীদের ঢল। লাখ লাখ কর্মীতে প্রথমে অন্ধকার হয়ে এল গোটা বাগান। তারপর কর্মীগুলো যেন আগুনে রঙয়ে ঝলসে দিল গোলাপ আর রক্তজবা গাছগুলোকে। রানীর ভয়ে এমনিতে সবসময়ই তটস্থ থাকত কর্মীগুলো। কিন্তু, সেদিন ছিল ব্যতিক্রম। কর্মীগুলোকে বেশ চঞ্চল লাগছিল।
‘কি হে ভায়া তোমরাও সভা করবে নাকি? তোমাদের রাণী আর মরদগুলো কই?’- প্রশ্ন করে একটা মৌমাছিকে ছোটন। ‘ভায়া অনেক বড় কাহিনী। কি যে আনন্দ আজ আমাদের বুঝাই কি করে তোমাকে’- উত্তেজিত বৃদ্ধ মৌমাছিটার যেন যৌবন ফিরে এসেছে। ‘আরে ভায়া কি হয়েছে বল না? তোমরা সবাই ভালো আছ তো?’ –ছোটন জিজ্ঞেস করল। ‘এতদিনে জানলাম, ভালো থাকা কাকে বলে’- মৌমাছিটার উত্তর। ‘ভায়া তুমি আমাদের এতদিন দূর থেকে দেখেছ। আমার তোমাকে খুব ভালো লাগত। আমি ঠিক করে রেখেছিলাম, যেদিন ঐ রাণীর ভয়ে আমাদের আর তটস্থ থাকতে হবেনা, যেদিন ঐ নিস্কর্মা মরদগুলোর রাজভোগের যোগান দিতে আমাদের রক্ত পানি করার দিন শেষ হবে, সেদিন তোমার সাথে কথা বলব প্রাণখুলে।‘ একনাগাড়ে কথাগুলো বলে মৌমাছিটা একটা গাদাফুলে ডুব দিল। ‘সে কি তোমরা কি করেছ রাণী আর মরদগুলোকে?’- প্রশ্ন করে হতবিহবল ছোটন। ‘তবে শোন, এর আগের রাণী ছিল আমাদের মা, আমাদের কোন বাবা ছিলোনা। আমাদের দেশে, আমাদের রাজ্যে শুধুমাত্র ঐ নিস্কর্মা মরদগুলোরই বাবা থাকে। আমরা ছিলাম রাজ্যের সবচেয়ে লাঞ্ছিত, বঞ্চিত, পিতৃপরিচয়হীন জারজ। আমাদের পেটে জুটত ততটুকই খাদ্য, যতটুক খেয়ে আমরা বেঁচে থাকতে পারি। আমাদের কোন বিশ্রাম ছিলোনা। অথচ রাণী আর ঐ মরদগুলো কোন কাজই করতনা। তাদের জন্য রাজভোগ সংগ্রহে বিপদসঙ্কুল জায়গায় ছূটে বেড়াতে হত আমাদের। ঐ যে প্রাসাদটা দেখছ, ঐ প্রাসাদটাকে নিজেদের রক্ত পানি করা শ্রমে তিলতিল করে গড়ে তুলেছি।’ ছোটন যেন দীর্ঘশ্বাস ফেলতে দেখল বৃদ্ধ মৌমাছিটাকে। ‘জানো ভায়া, রানী আর মরদগুলোকে ছোটবেলা থেকে লালনপালন আমরাই করেছি। রাণীর ফুটফুটে মেয়েগুলো যখন অল্প অল্প উড়তে শিখত, তখন আমাদের বুকের মধ্যে যে কি একটা খুশির ঝড় বয়ে যেত,এই আমি, এই আমরা ওদের দিনের পর দিন খাইয়েছি, ঘুম পাড়িয়েছি। ওরা তো আমাদেরই সন্তান। কিন্তু রাণীর মনে একটুও দয়ামায়া ছিল না ওদের প্রতি। কিছুদিন পরপর আমাদের ঘরগুলোতে এসে রাণী ঘুরে যেত। নিজের মেয়েগুলোর মধ্যে সবচেয়ে চঞ্চল, সবচেয়ে বুদ্ধিমতী, সবচেয়ে সাহসী মেয়েগুলোকে নৃশংসভাবে হত্যা করত। রাণীর মনে রাজত্ব হারাবার ভয় ছিল। আমরা যাদের দেখতাম সন্তানের মতো, রাণী তাদের রক্তাক্ত করত প্রতিপক্ষ ভেবে।‘ ছোটন যেন মৌমাছির চোখে ফোটা ফোটা অশ্রু দেখল। অথবা তার চোখের ভুলও হতে পারে। ‘আর ভায়া রাণীকে পাবার জন্য কিছুদিন পরপর মরদগুলো নিজেদের মধ্যে মারামারি করে হতাহত হত। মরদগুলোর ছিলোনা কোন নিয়মনীতি। রাণী আর মরদগুলোর জন্য আমাদের ছিলোনা দম ফেলার ফুসরত। নিজেদের চাহিদার চেয়ে অনেক বেশী মধু সঞ্চয় করেও আমাদের অভুক্ত থাকতে হত। আমাদের থাকার জায়গা সংকুলান করার আগে আমাদের রাণী আর মরদগুলোর জন্য নরম বিছানার ব্যবস্থা করতে হত। ঝড়বৃষ্টি, অনাবৃষ্টিতে রাণী আর মরদগুলোর সুখের জন্য কত কর্মী যে আত্মহুতি দিয়েছে তার ইয়ত্তা নেই। একবার একটা বাচ্চা মৌমাছি ভুল করে রাজভোগ খেয়ে ফেলেছিল। এইজন্য তাকে হত্যা করা হয়।’ ছোটন শিউরে উঠল মৌমাছিদের জীবনের কাহিনী শুনে। কর্মীগুলো কি চা বিক্রেতা মামার থেকেও কষ্টে ছিল? ছোটন বুঝতে পারেনা।
‘কিন্তু ধৈর্যের বাধ ভেঙে গেল একবার রাণী সামান্য রাজভোগে তুস্ট না হয়ে অনেকগুলো কর্মীকে মৃত্যুদন্ড দিলে।কর্মীগুলো অসুস্থ ছিল। সেদিন আমাদের চোখের সামনেই রাণী একে একে হত্যা করে আমাদের কিছু ভাই বোনকে। পরদিন আমরা জেদ করেই রাজভোগ সংগ্রহে যাইনি। ক্ষিপ্ত রাণী আবার কিছু কর্মীর মৃত্যুদন্ড দিতে এল। কিন্তু এইবার সব কর্মীই একজোট। কর্মীগুলো এখন জানে, রাণী তাদের উপর নির্ভরশীল। রাণী আর মরদগুলো কোন কাজ না করেই রাজভোগ পায়- এই অসাম্য দূর করতে না পারলে তাদের মুক্তি নেই। রাণী বুঝতে পারলনা কাকে রেখে কাকে মারবে। তখন এক কর্মী অসুস্থ হয়ে পড়লে রাণীর কক্ষ ভেঙে রাজভোগ খাইয়ে আমরা তাকে সুস্থ করি। রাণী আরো ক্ষিপ্ত হয়, কিন্তু রাগ সংবরণের অভিজ্ঞতা না থাকায় ক্ষিপ্ত কর্মীগুলোকে আক্রমণ করতে গিয়ে রাণী নিজেই মারা পড়ে। মরদগুলোকে আমরা মৌচাক থেকে তাড়িয়ে দিয়েছি। এখন মৌচাক শুধু আমাদের, কোন রাজারাণীর প্রাসাদ নয়। আমরাই ওইখানকার রাজা রাণী।’
‘কর্মীগুলো অনেক সাহসী। ওরা অসাধ্য সাধন করেছে, অথবা ওরা বুঝতে পেরেছে, যেটাকে ওরা অসাধ্য জানত সেটা আসলে ওদের সাধ্যের মধ্যে আছে।’- ছোটন ভাবছিল।
‘কি ভাবছ ভায়া? আগামীকাল আমাদের মৌচাকে নিমন্ত্রন তোমাকে। আমাদের নতুন সংসার দেখবে চলো।’ বৃদ্ধ মৌমাছি বলল। ‘দাদু দাদু এদিকে এস আমি দেখ কি পেয়েছি এই বাগানটাতে’- পিচ্চি একটা মৌমাছি এসে হাপাতে হাপাতে বলল বৃদ্ধ মৌমাছিকে। ছোটন বুঝতে পারলনা পিচ্চিটা ছেলে না মেয়ে। ছোটন জানে, এদের মধ্যে আসলে এখন ছেলে মেয়ে বলে কিছু নেই। সবাই মৌমাছি। রাণী আর অলস মরদগুলোর সাথে ছেলে-মেয়ে ভেদাভেদও দূর হয়েছে মৌচাক থেকে।
সূর্যটা পুব আকাশের অনেকটাই পাড়ি দিয়েছে। কিন্তু মৌমাছিগুলো এখনো আনন্দ করছে। হঠাত ছোটনের চোখ ঝাপসা হয়ে গেল। ঝাপসা চোখ যেন দিগন্তের দিকে একটা অদ্ভুত সোনালী মেঘ দেখতে পেল। ছোটন জানে, ওগুলো মেঘ নয়, অন্য কোন মৌচাকের অথবা অনেকগুলো মৌচাকের কর্মী মৌমাছি হৈ হল্লা করতে করতে আসছে। ওদের মধ্যে আজ আর কোন বিভাজন নেই, তাই কোন মৌমাছিটা কোন চাকের এই প্রশ্ন এখন মূল্যহীন। 

