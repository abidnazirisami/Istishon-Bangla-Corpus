স্বাধীন বাংলাদেশের প্রথম উড়েছিল পতাকা এই দিনে 



একাত্তরের আজকের দিনে (২ মার্চ) বিক্ষোভে উত্তাল ছিল ঢাকা। শাসকগোষ্ঠীর কারফিউ ভঙ্গ করে দিনরাত চলেছে আন্দোলন-বিক্ষোভ। বিক্ষোভে নির্বিচার গুলিতে নিহত হয়েছিল ২৩ দেশপ্রেমিক মানুষ। ওড়ানো হয়েছিল স্বাধীন বাংলাদেশের প্রথম পতাকা। ১৯৭১ সালের ২ মার্চ ছিল এমন একটি দিন। পরাধীনতা ছিন্ন করে মুক্তির নিশানা এই দিনে আত্মপ্রকাশ করে ঢাকা বিশ্ববিদ্যালয় ক্যাম্পাসে।
২ মার্চ সকাল থেকেই দলমত নির্বিশেষে সর্বস্তরের মানুষ ঢাকার রাজপথে অবস্থান নেয়। জনসমুদ্র হয়ে ওঠে রাজপথগুলো। আর সব মিছিলের একটিই লক্ষ্য—ঢাকা বিশ্ববিদ্যালয়।
এখানেই বেলা ১১টায় প্রথম উত্তোলিত হয় গাঢ় সবুজ জমিনের মাঝখানে লাল বৃত্তে অঙ্কিত মানচিত্র ‘স্বাধীন বাংলাদেশের পতাকা’। ডাকসুর তত্কালীন সহ-সভাপতি আ স ম আবদুর রব সংগ্রামী ছাত্রসমাজের পক্ষে প্রথম বাংলাদেশের মানচিত্রসহ স্বাধীন বাংলাদেশের পতাকা উত্তোলন করেন। বেলা ১১টায় ঢাকা বিশ্ববিদ্যালয়ের বটতলায় ছাত্র সংগ্রাম পরিষদের ডাকে এক বিশাল ছাত্রসমাবেশ ছিল সব আয়োজনের কেন্দ্র। সকাল ১০টার মধ্যে এ সমাবেশে উপস্থিত হয় হাজার হাজার মানুষ। নির্দিষ্ট সময়ের আগেই অনুষ্ঠানটি শুরু হয়। আর এরই মাঝে রক্তাক্ত অবস্থায় ছুটে আসে একজন—জানায় ফার্মগেট এলাকায় গোলাগুলির কথা। বিক্ষোভ মিছিল বের হয় ক্যাম্পাস থেকে। বিকালে জনসভা অনুষ্ঠিত হয় বায়তুল মোকাররম ও পল্টন ময়দানে। 

