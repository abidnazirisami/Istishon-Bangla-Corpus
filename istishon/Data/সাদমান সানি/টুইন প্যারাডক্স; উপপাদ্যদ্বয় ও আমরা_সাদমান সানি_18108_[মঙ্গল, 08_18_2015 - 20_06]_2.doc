টুইন প্যারাডক্স; উপপাদ্যদ্বয় ও আমরা


প্রস্তাবনাঃ
আমাদের প্রমাণ করতে হবে যে, তারা ছিল দুই ভাই এবং যমজ দুজন।
মনে করি,
তারা ছিল দুইজন যমজ ভাই, সময়ের ভগ্নাংশ বর্জনের অবকাশ যেখানে অনুপস্থিত।
যেহেতু দুজন ছিল একই রকম; শুধুমাত্র দৃশ্যত ও লোহিত আশীর্বাদে।
তাদের জামাগুলো একই রঙের ছিল, জুতোগুলো ছিল সমান প্রশস্ত। হাঁটতে শিখেছিল দুজন একই দিনে। কথা বলেছিল প্রথম একই সাথে। তখনো পৃথিবীতে এতো যমজ হয়ে উঠতে পারেনি আর কেউ।
অতএব, প্রমাণিত হল যে, তারা ছিল দুই ভাই এবং যমজ দুজন।
উপপাদ্যঃ ১
তারা দুজন কিশোর হয়েছিল আর কিশোর হতে শিখেছিল নদীর বহতাকে পুঁজি করে। দুটো আলাদা পৃষ্ঠা তখন উন্মুক্ত হতে শুরু করেছে। তাই আমাদের প্রমাণ করতে হবে যে, সব রঙ ঢালার পরও দুজনই গোলাপি আভার চোটে লাল হয়ে পড়েছিল।
(এটি পৃথিবীর অন্যতম বিখ্যাত সমস্যা। আমরা ছাত্ররা এখন সেই সমস্যার সমাধান করছি। আমরা আসলে এই সমাধানটি পাঞ্জেরী গাইড দেখে করব।)
মনে করি,
তাদের একজন এক পাহাড়ে ওঠার জন্য সমস্ত আয়োজন করতে গিয়ে স্বপ্নে দেখে ফেলল, জ্বলন্ত আগুনে শরীরের কিছু অংশ ঝলসে গেছে।
এবং, অপরজন ছিল অহংকারী (যদিও তার অহংকারের যোগ্যতা ছিল)।
অতএব, সে ভাবল, বরফে আচ্ছাদিত কোহিনুর সে নিজেই।
বা, তারা দুজন ভাবল, তাদের একটা করে আলাদা নাম থাকবে।
বা, তারা যুবক হল।.....................................................................(১)
অন্যদিকে আমরা জানি,
বিড়াল, সাপ, মানুষ এবং অন্যান্য অনেক জীবই যুবক বা যুবতী হয়।
কিন্তু প্রশ্নানুসারে আমরা জানি না যে, তারা দুজন যমজ দুটি জীব।
ধরি, তারা দুটি জীব।..................................................................(২)
কিন্তু, নিষ্কাম শ্রমিক বোলতাও জীব, উন্মুক্ত আলাদা পৃষ্ঠার সচেতনতা অনুসারে তাই (২) নং খোলা বাক্য সত্য হতে পারে না।
আমরা পাই, এই দুই ভাই দুজন অজীব এবং অপদার্থ উপাদান।
কিন্তু আইন্সটাইন এর আপেক্ষিক তত্ব অনুসারে, সব পদার্থই শক্তি হতে জানে।
অপদার্থ (যেমন সময়, আবেগ, ভালবাসা ইত্যাদি ) তাই শক্তি নয়।
অথচ (১) নং খোলা বাক্য অনুসারে,
তারা দুজন আবেগ বা ভালবাসা নয় । কেননা আবেগ বা ভালবাসা অতি বৃদ্ধ উপাদান।
সুতরাং, তারা অবশ্যই সময়। ......................................................(৩)
অর্থাৎ, এটা প্রমাণ করা অসম্ভব যে, তারা বর্ণযুক্ত।[কেননা সময় বর্ণযুক্ত নয় (স্বতঃসিদ্ধ)]
তাই উপপাদ্যটি প্রমাণ করা গেল না।
(আসলে গাইডে ভুল লেখা আছে এবং শিক্ষক তা কেটে দিয়েছেন, এজন্য আমরা প্রমাণ করতে পারিনি)বিঃ দ্রঃ সমস্যাটি বোর্ড পরীক্ষার জন্য গুরুত্বপুর্ণ নয়।
মন্তব্যঃ
আমাদের অনেক কষ্ট হয়ে গেল। এত পরিশ্রম করে এখন আমাদের ছুটি চাই। কিন্তু এখনো ছুটি হয়নি। তাই আমরা এখন ক্লাস ফাঁকি দেব।
জানি, মফিজ শুধু জরিনার কথা ভাবছে আর ছাবদাল ইমাম সামনে উচ্চমাধ্যমিক রসায়ন বই খুলে নতুন কোনো আশীর্বাদ খুঁজছে। আমরা অথবা শুধুই আমি ভাবছি (৩) নং খোলাবাক্যের কথা।
ঐ যমজ দুই ভাই যদি সময় বা অপদার্থ নাও হয় তবুও তারা তো সত্য। হয়ত আমরা ভুল জানি, তারা হতে পারে ভালবাসা। অথবা তারা বর্ণযুক্ত সময় (স্বতঃসিদ্ধ কি ভুল হতে পারে না?)।
সেজন্য আমাদের কেবল বিশ্বাস করাই যথেষ্ট। আমরা অবশ্যই বিশ্বাস করব।
কিন্তু মফিজ তো জরিনাকে বিশ্বাস করবে না। শুধু তার পেছেনে লাইন মারবে। আর ছাবদাল ইমাম শুধুমাত্র বিশ্বাসই করবে, কেবলই বিশ্বাস করবে, অন্ধভাবে বিশ্বাস করবে।
যাই হোক, আমরা ক্লাস ফাঁকি দিতে পারিনি। দীর্ঘ ক্লাসগুলো শেষ করে আমাদের ক্ষুধা লাগার কথা ছিল। কিন্তু তার অনেক আগেই আমাদের ক্ষুধা লেগে যায়।
পর্যবেক্ষণঃ
দুই ভাইদের একজন কবিতা লিখছে। কবিতা লেখার জন্য আছে সুন্দর টেবিল। আমারা নিজেদেরকে অসংখ্যবার ঘুরিয়ে ফিরিয়ে কিছু না দেখতে পেয়ে পেছনে তাকালাম। একজন ঘুমাচ্ছে। খুবই অল্পক্ষণ ঘুমাবে সে। আমার মনে পড়ল (৩) নং খোলাবাক্যের কথা। নিশ্চয় সময় থেমে গেছে। কেননা ঘুম সর্বদা জানে থামিয়ে দিতে। পরক্ষণে অনুভব করলাম সময় থামেনি। কারণ একজন জেগে আছে আর অবিরত কবিতা লিখে চলেছে। হয়ত মানব সভ্যতার ইতিহাস রচিত হচ্ছে কবিতাতে। যেহেতু কবিতাটি তীব্রবেগে কালি ঢেলে লেখা হচ্ছে তাই আমার সন্দেহ থাকল না এটা মহাকাল রচিত মহাবিশ্বের ইতিহাস। এইজন বেশ ভাল কবি। ইতিহাস লিখছে অসাধারণ কাব্যমাধুর্যে!
আমার এই প্রচন্ড গতি আমাকে বলতে চাইল এটা স্বপ্ন। এটা নিশ্চয় স্বপ্ন। আমার আর একটা বারবার দেখা স্বপ্ন তখন মনে পড়তে থাকে। খুব ছোটবেলা থেকেই দেখে আসছি একটা প্রস্রাব করার স্বপ্ন। ভীষণ বেগে প্রস্রাব করে চলেছি। বিশাল জনস্রোতের মাঝে প্রস্রাব করে ভাসিয়ে দিচ্ছি। কবিতার মত প্রস্রাব করে চলেছি যেমন করে কবি তার কলমের কালি ঢেলে দিচ্ছে। প্রস্রাবের ভাসমান ক্ষেতে ফসল ফলছে, আর কবিতা আসছে বৃষ্টি হয়ে। জোয়ারে ভেসে যাওয়া প্রান্তর তার পুরাতন দিনের স্বাস্থ্য নিয়ে আক্ষেপ করছে যেমন করে আক্ষেপ করে ভীতু বৃদ্ধরা।
আমার ঘুম ভেঙ্গে গেল এবারও। কিভাবে যেন স্বপ্নটা গুলিয়ে গেল। এভাবে না গুলালে হয়ত মহাবিশ্বের জানা বা না জানা ইতিহাসের সাক্ষী হতে পারতাম। স্বপ্নগুলো সবসময় এভাবে হারিয়ে যায় কেন?
আবার চোখ বন্ধ করে স্বপ্নটা দেখার চেষ্টা করতে থাকি। কিন্তু হয় না। স্বপ্নটা কেমন হতে পারত? হয়ত সে এখনো কবিতা লিখে চলেছে আর অন্যজন এখনো ঘুমাচ্ছে। ঘুমিয়ে হয়ত সে আর একটা স্বপ্ন দেখছে। অথবা সে হয়ত এমনই এক গভীর ঘুমের তলানিতে আছে যে স্বপ্নটা দেখছে না। যে জন কবিতা লিখছে সে হয়ত অনেকদুর লিখেও ফেলেছে। কত প্রজন্মের কাহিনী লেখা হল তার ইয়ত্তা নেই। এইটাকে সময়ের বা যুগের মাপকাঠিতে মেপে নিতে গেলেও হয়ত বহুযুগ কেটে যাবে। প্রজন্মের পর প্রজন্ম ধরে মানুষ একটা অদ্ভুত পদ্ধতিতে জীবনযাপন করে, সুত্রবদ্ধ এক একটা জীবন। হটাৎ জন্মলাভ করে আর জন্মেই কাঁদতে শুরু করে। তারপর একদিন কাঁদতে কাঁদতে খাওয়াটাকে মুখ্য করে তোলে এবং কান্নাটা হয়ে ওঠে উপজাত। ঘুমিয়ে থাকে বা জেগে ওঠে, হিংসা আর লোভের সাথে তারা বাস করে একটা ঘুমে ঢুলুঢুলু কান্নার ভেতর। এরই মধ্যে খাঁচা বানিয়ে আবার সেটাকে ভাঙ্গার যন্ত্র বানিয়ে খাঁচাগুলো ভেঙ্গেচুরে আবার খাঁচা বানাতে লাগে। তারা বাচ্চা পয়দা করে, বাচ্চাগুলোও বড় হয় একই কায়দায়। নতুন সব ভারি ভারি যন্ত্র তৈরি করে তারা আরো গতিশীল করে কালের প্রবাহকে। মানুষের সাথে সাথে ডাস্টবিনেরও জন্ম হয়। ডাস্টবিনগুলোতে ভীড় করে সব প্রাণী। যারা বেশি বুদ্ধি খাটায় তারাই শেষপর্যন্ত ডাস্টবিনগুলোর অধিকার পায়। ডাস্টবিনের অধিকার নিয়ে যুদ্ধ হয়, মানুষ মরে গুনোত্তর ধারায়। গুলির খোসা আর লাশে ভরে ওঠে পৃথিবী। ডাস্টবিনে ভর্তি হয়ে যায় মাঠ ঘাট বন্দর নদী সমুদ্র। যুদ্ধ হয় নিউক্লিয়ার অস্ত্র সহযোগে। মনভোলানো সঙ্গীতের মত শব্দ করে বোমা ফাটে। রক্তে মাখামাখি ডাস্টবিনের ধ্বংসস্তুপের মধ্যে লুকিয়ে থাকে মানুষের লাশ। যারা বেঁচে থাকে তারা নিজ উদ্যোগে তৈরী করে দেয় নতুন ডাস্টবিন।
একি হল! কবি হার্টফেল করেছেন। কবিতাটা কি শেষ হবে না? খাতাটা খোলা পড়ে থাকে। ব্যাক্টেরিয়ারা কবির মৃতদেহে বাসা বাঁধে। ওরা এই সুযোগে ফেনিয়ে উঠতে চায়, গ্রাস করতে চায় সবকিছু। কিন্তু হটাৎ অন্য ভাই ঘুম থেকে উঠে আসে। সে দাঁত ব্রাশ না করে চোখে কেতর নিয়ে খোলা খাতাটা পুর্ণ করতে বসে যায়। কাহিনীটা জটিল আকার ধারণ করে। আমার আবার ঘুম ভাঙ্গে যায়। কাক ডাকার শব্দ শুনি। এখন বিছানা ছেড়ে উঠতে হবে।
সিদ্ধান্তঃ আমাকে ঘুম থেকে উঠতে হবে। কেননা ভোর হলেই আমার প্রচণ্ড প্রস্রাব চাপে।
একটি সাক্ষাৎকার বা বিশেষ ইস্যু নিয়ে সংলাপঃ
- কেমন আছ মফিজ?
- ভাল
- জরিনার খবর কী?
- কোন জরিনা?
- যার পেছনে লাইন মারতে।
- ও! আচ্ছা। ওইটা বাদ। চরিত্র খারাপ। এখন আমার পছন্দ রিয়া। রিয়ার জন্য আমি বড়লোক হতে চাই। ওকে পেতে হলে বড়লোক হতে হবে। অনেক টাকা ইনকাম করতে হবে। দরকার হলে অনেক নিচে নামব। খুন করতেও আমার দ্বিধা নাই।
- তুমি কি রিয়াকে ভালবাস?
- জানিনা। আমি শুধু ওকে চাই, ভালবাসা বুঝি না।
- হুম।
উপপাদ্যঃ ২
যমজ দুই ভাইয়ের একজন ঘুমিয়ে পড়লে এবং অন্যজন ভীষণ বেগে বেড়াতে বের হলে যমজ বিভ্রান্তি ঘটে। আমাদের প্রমাণ করতে হবে যে, দুজন যমজ ভাইমাত্রই বিভ্রান্ত।***
ধরি, যমজ ভাইমাত্রই বিভ্রান্ত নয়।................................................(৪)
আমদের এখন এই (৪) নং খোলাবাক্যকে মিথ্যা প্রতিপন্ন করতে হবে। তাহলেই প্রমাণ সম্পন্ন হবে।
আমরা জানি,
দুই যমজ ভাই যদি বিভ্রান্ত না হয় তাহলে একসাথে ঘুমাতে যাবে এবং একসাথে স্বপ্ন দেখবে। প্রস্তাবনা অনুসারে তারা একসাথে বিভ্রান্ত হবে।
একসাথে স্বপ্ন দেখার সময় একজন ভীষণ বেগে বেড়াতে বের হলে তাদের একজন ঘুমিয়ে থাকাকালীন সময়ে অতিরিক্ত একবার বিভ্রান্ত হয়ে পড়বে।
ফলে তাদের সম্পর্কের মাঝেই বিভ্রান্তি তৈরী হবে।
অতএব, (৪) নং খোলাবাক্য মিথ্যা প্রতিপন্ন হল।
অর্থাৎ, উপপাদ্যঃ২ প্রমাণিত হল।বিঃ দ্রঃ এই প্রমাণটি আমরা গাইড বই দেখে করিনি। করেছি স্যারের হ্যান্ডনোট দেখে।
***=ভয়াবহ গুরুত্বপূর্ণ/ পরীক্ষায় আসবে।
পরিশিষ্টঃ
আমরা দৌড়াচ্ছি। আর আমাদের ভেতরের কি যেন একটা ফেলে যাচ্ছি পেছনের পথে। শান্তি পাচ্ছি কি না তা প্রশ্নবিদ্ধ। তবুও আমরা সার্থক। আমরা সফল হতে জানি। আমরা হাঁটতে জানি না কিন্তু উড়তে জানি। আমরা একটা সীমাবদ্ধ বাস্তবতার বোধ নিয়ে বাঁচি। দৃশ্যমান সবকিছুর মাঝে আমরা মহাকালকে খুঁজে নিয়ে থাকতে ভালবাসি। অপদার্থ সময় আমাদের গোঁজামিল দিয়ে চলতে শেখায়।

