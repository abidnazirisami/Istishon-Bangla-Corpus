ফ্যাকাশে দেয়ালে রক্তিম বটচারা


ঘুম ...........................
খাদ্যবস্তু ......
স্বপ্নময়তা ..................
দৃষ্টি ...
ও অন্যান্য জৈব উপদান ( যেমন দেহাভ্যন্তরের যোজক তরল ও এনজাইম )
উল্লেক্ষিত বিষয়সমুহ অধিকাংশ আমরা বিশ্বাসযোগ্য ভেবে নিই। আজ পর্যন্ত অসংজ্ঞায়িত আমরা নিজেদের সীমারেখা টানি অথবা টানতে ভালবাসি। এরপর উপরে লিপিবদ্ধ উপাদানের বাইরে যা কিছু অথবা সবকিছুর সাথে একটা প্রতারণামূলক আত্মিক সম্পর্ক গড়ে ওঠে আমাদের/ মোখলেছদের/ একটা জনগোষ্ঠীর।
একটা ব্যাগ, কলম, জুতা, ঘড়ি এবং কিছু প্রয়োজনীয় দ্রব্যাদির আকাঙ্খায় উজ্জ্বল কলেজকেন্দ্রিক আমরা/ মোখলেছরা/ একটা জনগোষ্ঠী জীবনকে যে গতিসুত্রে এনে ফেলি তার মূলে থাকে ভোগ আর গ্রহণের নানা ভঙ্গি এবং দর্শন।
এর মধ্যেই .........“আল্লাহ তা’য়ালা প্রতিটি জীবকে জোড়ায় জোড়ায় সৃষ্টি করিয়াছেন”
________আল কুরআন
তার সাথে আবার .........“প্রতিটি পদার্থই কতগুলো মৌলিক কণার সমন্বয়ে গঠিত এবং ... ... ... ... ... প্রতিটি কণারই একটি করে প্রতিকণা আছে। যেমন, ইলেক্ট্রনের প্রতিকণা পজিট্রন”
________কোয়ান্টাম মেকানিক্স
এবং .........“প্রত্যেক ক্রিয়ারই সমান ও বিপরীত প্রতিক্রিয়া আছে”
_________স্যার আইজ্যাক নিউটন
আবার ভুলে গেলে চলে না,“ই ইকুয়াল টু এম সি স্কোয়ার”
_________আইনস্টাইন
এইসব চিন্তাগুলো যখন পদার্থবিদ্যা ক্লাসে তীব্রভাবে অমনযোগী ছাত্র হয়ে উঠতে অবদান রাখে তখন একটি জনগোষ্ঠীর অংশ হিসাবে সবকিছুকে বিভ্রান্তি থেকে দূরে ঠেলে দিতে গিয়ে আমরা/ মোখলেছরা বিচ্ছিন্ন হয়ে যাচ্ছিলাম একে অপরের থেকে।
পেছনের দরজা দিয়ে সুজন প্রবেশ করে। একটা কবিতার মত তার হাঁটার ছন্দ আমাদের হঠাৎ বিচ্ছিন্নতার দীর্ঘসূত্রকে পেচিয়ে এনে একমুখি করে ফেলে। আমাদের/ মোখলেছদের/ একটি জনগোষ্ঠীর সামনে সুজন উন্মোচিত হয়।
সবরকম দুঃস্বপ্নমণ্ডিত ঘুমের মধ্যে থাকা সুজনের অন্য একটা জগতে আমরা/ মোখলেছরা/ একটা জনগোষ্ঠী/ কিছু নির্দিষ্ট সত্ত্বা হঠাৎ প্রবেশ করে ফেলি। ঘুম অথবা দুঃস্বপ্ন যখন থেকে গোনা শুরু হয় তখন থেকেই সুজনের চোখেই একটা অদ্ভুত সময় দেখতে শুরু করি। দুঃস্বপ্ন গুনে রাখা যেহেতু কারো কাজ নয় আর এ ব্যাপারে আমাদের নিজস্ব অপরাগতার কথা সুজনসহ আমরা/ মোখলেছরা/ একটা জনগোষ্ঠী যেহেতু সুদৃঢ়ভাবে বিশ্বাস করতে আপত্তি করি না তাই এই সংখ্যাটিও খুব গুরুত্বপুর্ণ হয়ে ওঠে না। দুঃস্বপ্ন দেখার ভয়ে না ঘুমানো সুজন ঘুমকাতুরে হওয়ার অজুহাতে কলেজে আসার প্রয়জনীয়তা বোধ করে না। আমাদের সুজন কলেজ ফাঁকি দেবে একথা আমরা জানতাম। তার এইসব দীর্ঘ রাত জাগার গল্পগুলো সায় দিয়ে যেতে যেতে মনে প্রাণে বিশ্বাস করি কপটতাকেই। সুজনকে কল্পনা করি সকালের নাস্তার সাথে বইতে মুখ গুঁজতে যার জন্ম তার একটা জীবনের লক্ষ্য নির্ধারণ করে ডাক্তার/ ইঞ্জিনিয়ার/ আর্মি অফিসার কেন্দ্রিক। অথবা তার একজন সঙ্গীর সাথে রিকশার হুড তুলে বাদাম খাওয়ার মত ছেলেমানুষী টাইপের শিল্পের মাঝে। নয়ত কোন একটা দৌড়াদৌড়ির দৃশ্যে যার ফলাফল হাতে নগদ কাঁচা টাকা।
হয়ত এরই মধ্যে কিংবা বাইরে কোনো একজনের মনে হয় যে আমরা কখনোই কেউ ক্লাসগুলো করে উঠতে পারিনি। আমরা আদৌ কি কখনো চেয়েছি কলেজের ক্যাম্পাসে আসতে?
-সুজন।
-কী?
-এত দিন পর কলেজে?
-এম্নিতেই আসলাম।
আমরা তখন আর কোনো কথা খুঁজে পাই না। আমাদের হারানো ভাষা নিশ্চয় আমাদের অগোচরে মুখ ফেটে বেরিয়ে আসতে চায়। আমরা হয়ত খুঁজতে চেষ্টা করি সুজনের দৃষ্টিসীমার বস্তুগুলোকে। স্যারের চশমা থেকে ব্লাকবোর্ড অথবা পদার্থবিজ্ঞান ক্লাসের সমাপ্তি আমাদের সচকিত করে।
সুজন জানতে চায় সিলেবাস কতদূর পর্যন্ত। আমরা হঠাৎ করে সবকিছু গুলিয়ে ফেলি। এরপর সিলেবাস সংক্রান্ত একটা গভীর চিন্তার মাঝে কয়েকজন জড়িয়ে পড়ি। আমাদের সিলেবাস স্মরণকারী কমিটি এভাবে তৈরি হয় এবং খুব দ্রুত সিদ্ধান্তগ্রহণ করে। সফল সেসব সিদ্ধান্ত গ্রহণের ফাঁকে ফাঁকে চলে বার্তাবহন। সুজন ও অন্যান্যরা বা আমরা পেছনের সারিতে থাকা ক’জন হঠাৎ স্যারের অস্তিত্ব ভুলে যাই এবং অস্তিত্বহীন উক্ত ব্যাক্তিকে আবিষ্কার করি আমাদের প্রতি বিশেষ বক্তব্য রাখার মুহুর্তে।
আমরা বলবিদ্যা ক্লাসের সব অযোগ্যরা ক্লাস থেকে বিতাড়িত হই অপ্রয়োজনীয় বস্তুরুপে। একটা লোক দেখানো অনুতাপ প্রদর্শনপূর্বক বের হতে হতে আমরা হাজিরা খাতায় নিজেদের অস্তিত্বরক্ষার আশঙ্কায় ভুগতে থাকি। কিভাবে যেন সুজন ক্লাসবন্দী হয়ে ভেতরে থেকে যায়। তখন বাইরে একদল কলেজপড়ুয়া ছেলে হিসাবে আমাদের আড্ডা হয়। আড্ডার বিশেষ্য আর বিশেষণ মুলত অধিকার করে রাখে কতগুলো অশ্লীল শব্দ। আর আমরা ভেতরে ভেতরে নিরানন্দ বোধ করতে থাকি এই ভেবে যে কখন পরবর্তী ক্লাস শুরু হয়।
ক্যান্টিনের সামনে তেঁতুল গাছের ছায়ায় একটা গাঢ় জলপাইরঙের যৌনাবেদনময়ী ল্যান্ডরোভারের পাশেই উচ্ছ্বাসেরা পা তুলে বসে থাকে। একটা আর্মিশাসিত রাজনীতিমুক্ত পরিচ্ছন্ন প্রতিষ্ঠানের সম্মান নষ্ট করে ওরা পাঁচ/ সাত/ দশজন রক্তাভ তরুণ। এদের মধ্যে যে কোনো একজন হয়ত উচ্ছ্বাস। সবাই দেখতে একই রকম বলেই আমরা/ মোখলেছরা/ একটা জনগোষ্ঠী উচ্ছ্বাসদের আলাদা আলাদা করে চিনতে পারি না।
একজন ‘সাধারণ’কে চারিদিকে ঘিরে কয়েকটা রাইফেল প্রধাণ প্রিন্সিপালের কক্ষের পর্দা সরিয়ে ছন্দের তালে তালে বুট নাচাতে নাচাতে এগিয়ে আসে ল্যান্ড রোভারের দিকে। আমরা/ মোখলেছরা/ একটা জনগোষ্ঠী মুগ্ধনয়নে সেই সৌন্দর্য উপভোগ করি। আমাদের মধ্যে একজন অস্ফুট শীৎকার করে উঠলেও আমাদের দৃষ্টি ঐ ‘সাধারণ’এর বুকপকেটে জ্বলন্ত নক্ষত্রতে আটকে গিয়ে ছটফট করতে থাকে।
আমদের মধ্যে কেউ একজন ল্যান্ড রোভারের প্রস্থানের দৃশ্যের ফাঁকে উচ্ছ্বাসদের দেখে। উচ্ছ্বাসেরা একে একে কলেজের সাদা দেয়ালকে আশ্চর্যরকম ছোট করে একটা লাফ দিয়ে ওপারে সবুজ ধানক্ষেতের মধ্যে হারিয়ে যায়। তারপর দেয়ালটা আবার উঁচু হতে থাকে। কিন্তু আমাদের মধ্যে কোনো একজনের কাছে হঠাৎ দেয়ালটাকে ফাটলধরা আর জীর্ণ বলে ভ্রম হয়, চরমতম একটা ভ্রম হয়।
একটা জ্বলজ্যান্ত তারা মেশিনগানের গুলির ছোবড়া হয়ে
উর্দিতে লেগে থাকা হৃদপিণ্ডকে ঢেকে দিয়ে
পেছনের ধানক্ষেতে স্পাইকার বৃহৎ আকৃতি নিয়ে
অন্ধকার চাঁদোয়ার শরীরে জ্বলজ্বল করে জানিয়ে দেয়
চাঁদ নেই, সুর্যও নেই।
আছে শতকরা হিসাবে অসীমতক ধারার জনগোষ্টির ঘুম
আছে কল কল করে পেছনের দরজা দিয়ে
তীব্রবেগে ঢোকা রক্তস্রোত আর
উচ্ছ্বাসেরা।
একসময় নিজেদেরকে প্রাণিবিজ্ঞান পরীক্ষাগারে আবিষ্কার করে ভ্রম কেটে কুটে ছিন্নভিন্ন হয়ে যায়। কেটে রাখা একটা ব্যাঙের কম্পমান হৃদপিণ্ড দেখে বুঝে নিতে চেষ্টা করি মনটা কোথায় থাকে। আমাদের মধ্যে কারো কারো মন তখন হৃদপিণ্ডের বাইরে অবস্থান করে। একজনকে অথবা ভিন্ন ভিন্ন জনকে সেগুলো দিতে গিয়ে বারবার ব্যর্থ হয়ে সরলদোলকের মত দুলিয়ে দিই হাওয়ার দড়িতে। এমনি করে চলে কলেজের দিনগুলো।
একবার বৃষ্টি হয়, একবার খরা হয়, একবার প্যারেডগ্রাউন্ডে যেতে হয়, একটানা ক্লাস করতে হয়, একদিন সুজন আসে, কয়েকদিন আসে না, একদিন আমরা/ মোখলেছরা/ একটা জনগোষ্ঠী সবগুলো ক্লাস করে ফেলি, একদিন পালাতে চেষ্টা করি, কোনো একদিন ডিসিপ্লিনারি কমিটির হাতে গিয়ে পড়ি।
ডিসিপ্লিনারি কমিটি কলেজের সাত আসমানের উপরে থাকে। তার কাছে সবাই তুচ্ছ আর নীচ। এই কমিটির শাস্তি আমরা/ মোখলেছরা/ একটা জনগোষ্ঠী হজম করি। তবে সবচেয়ে বেশি যারা সাত আসমানে অবস্থানকারীদের মুখোমুখি হয় তারা হল উচ্ছ্বাসদের দল। ক্যাম্পাসে সিগারেট টানা, কোনো এক শিক্ষকের বাসার দেয়ালে লাল কালিতে ‘কসাই’ বা ‘দোকানদার’ লেখা, কোনো এক যৌনাবেদনময়ী গাঢ় জলপাইরঙের গাড়িতে প্রস্রাব করে দেওয়া অথবা মাথায় রক্তজবা বেঁধে ঘোরা নিয়ে তারা বারবার অভিযুক্ত হয়।
লোকমুখে শোনা গল্প থেকে আমরা/ মোখলেছরা/ একটা জনগোষ্ঠী উচ্ছ্বাসদের সাথে ডিসিপ্লিনারি কমিটির মুখোমুখি হওয়ার একটা প্রতিচ্ছবি দাঁড় করাই। এসব মুখোমুখি বিচার প্রক্রিয়া চলাকালীন সময়ে হয়ত উচ্ছ্বাসেরা টেবিলের দক্ষিণে বসে আর ডিসিপ্লিনারি কমিটি বসে টেবিলের উত্তরে। টেবিলে রাখা থাকে কিছু ফাইল আর একটা লাল কালির কলম। ডিসিপ্লিনারি কমিটিকে পিরিচে করে বিস্কুট দিয়ে যায় আব্দুল বা রাজু অথবা অন্য কেউ। উচ্ছ্বাসদের বিচারের অভিযোগগুলো ততক্ষণে পাঠ করা শেষ হয়। উচ্ছ্বাসদের মধ্যে কেউ নির্বিকারভাবে একটা বিস্কুট তুলে চাবাতে শুরু করে। আর তখনই উচ্ছ্বাসদের নামে ডিসিপ্লিনারি কমিটিকে অসম্মান করে বিস্কুট খাওয়ার অপরাধে আর একটা অভিযোগপত্র তৈরি হয়। কিছুক্ষণ সবকিছু নীরব হয়ে যায় আর কেবল একজনের বিস্কুট চাবানোর শব্দ আকাশে বাতাশে ভাসতে থাকে। ক্লাসের সবাই হঠাৎ দাঁড়িয়ে পড়ে এবং যথারীতি সবাই বসার পর আমরা ক্লাসের ডায়াসে দেখতে পাই সেই নক্ষত্রক্ষচিত ‘সাধারণ’কে। মেয়েরা হয়ত তাকে দেখে গদগদ হয়ে যায়, ছেলেরা হয়ত তাকে দেখে হতবাক হয়ে যায়, শিক্ষক হয়ত বোর্ডে আধলেখা বিক্রিয়াটাকে আর লিখতে না পারাকেই একটি উপাসনা বলে মনে করে।
আমরা/ মোখলেছরা/ একটা জনগোষ্ঠী কখনো ক্যান্টিনে যাই অথবা কলেজ থেকে বের হয়ে সামনের ফটোস্ট্যাটের দোকানে ফ্লেক্সির কার্ডের জন্য লাইন দিই। তখন আমাদের মধ্যে একজন বা একাধিক জনের সাথে উচ্ছ্বাসদের আলাপ হয়। সেদিন হয়তো সুজনও থাকে আলাপের মধ্যে। আমরা পরিচিত মানুষের মত চায়ের দোকানেও বসি। তখনই হয়তো উচ্ছ্বাসেরা মহান সেনাবাহিনী এবং জ্ঞানীগুনী বুদ্ধিজীবীদের নিয়ে ঠাট্টা করে। তখনই হয়তো তারা এমন একটা প্রশ্ন করে বসে যা আমরা ভাবতে গেলেও লজ্জ্বা পাই আর ঘৃণা হয়। আমাদের তখন ভয় লাগে। মনে হয় একটু পরেই একটা রাইফেল এসে আমাদের উড়িয়ে দেবে কিংবা একটা ভুমিকম্প এসে সুজনসহ আমাদের/ মোখলেছদের/ উচ্ছ্বাসদের/ অনেকগুলো জনগোষ্ঠীকে মাটিতে মিশিয়ে দেবে।
সুজন আবার দীর্ঘদিন ডুব দেয়। তাকে নিয়ে আমরা/ মোখলেছরা/ একটা জনগোষ্ঠী আলোচনা করতে করতে এই সিদ্ধান্তে উপনীত হই যে “সুজন বাসায় ভীষণ পড়ালেখা করছে, যেহেতু সামনে পরীক্ষা”। পরীক্ষা কাছে আসে আর সাথে সাথে একটা খবরও আসে। সুজনের একটা ভয়াবহ অসুখের খবর। সুজনের এমন একটা অসুখ হয় যার জন্য সে মারা যাবে। একটা অসুখ যার চিকিৎসা করতে খরচ হয় অনেক টাকা। টাকার পরিমানটা উল্লেখ করা গুরুত্বপূর্ণ নয়, গুরুত্বপূর্ণ সেটুকুই হয়ে ওঠে যতটুকুতে এই টাকার উপর নির্ভর করে একটা বেঁচে থাকার আশা। আমরা/ মোখলেছরা/ একটা জনগোষ্ঠী তখন আবিষ্কার করি সুজনেরা ভীষণ দরিদ্র। চিকিৎসা করতে যেহেতু টাকা লাগে তাই আমরা বাধ্য হয়ে প্রত্যেকেই আবিষ্কার করি যে আমরা প্রত্যেকেই দরিদ্র। আমরা/ মোখলেছরা/ একটা জনগোষ্ঠী আরও আবিষ্কার করি পরীক্ষা শুরু হতে আর মাত্র চৌদ্দ দিন একুশ ঘন্টা আটত্রিশ মিনিট বাকি আছে। এতসব আবিষ্কারের ফলাফলস্বরুপ দিশেহারা হয়ে পড়ি। সেদিন বৃষ্টি হয় এবং আমরা কলেজ শেষে আটকা পড়ি বারান্দা কিংবা ক্লসরুমগুলোতে আর তার সাথে সাথে আটকা পড়া সুজনের একটা অদৃশ্য আর্তনাদ সমস্ত জনতার মাঝে ছোঁয়াচে হয়ে ছাড়িয়ে পড়ে।
পরীক্ষা আরো কাছে এগিয়ে আসে এবং আমরা/ মোখলেছরা/ একটা বিশাল জনগোষ্ঠী এরই ভেতর একবার সুজনকে দেখে আসি। শিক্ষকেরা আমাদের সান্তনা দেন। তারা বলেন, “এই বিশাল অঙ্কের টাকা নিয়ে তোমরা খবরদার মাথাব্যাথা করবে না। এতে তোমাদের পরীক্ষার ক্ষতি হবে। আর তাছাড়া এমনিতেই সুজন খুব ভাল ছাত্র না। ওর হাফ ইয়ার্লিতে একটা সাবজেক্টে ফেল ছিল। প্রিটেস্টে সব সবজেক্টে ডিসকলেজিয়েট হয়েছে। তাকে যদি পরীক্ষা দিতেও হয় তাহলে ৬×১৮১০+২৫০=১১১১০ টাকা পরিশোধ করে অ্যাডমিট কার্ড নিতে হবে। তবে মনে হয় ও এখন পরীক্ষা দেবে না”। আমরা/ মোখলেছরা/ একটা বিশাল জনগোষ্ঠী বিভ্রান্ত হই। আমরা বুঝে উঠতে পারি না একথা বলার পর প্রধাণ প্রিন্সিপালকে আমরা ‘সুজনের জন্য সাহাজ্য প্রয়োজন’ মর্মে লেখা দরখাস্তটা দেব কি না। তবে শেষ পর্যন্ত ওটা আমরা দিয়ে আসি এবং ফ্যানের বাতাসে উড়ে যেতে পারে ভেবে একটা পেপারওয়েট চাপা দিয়ে দরখাস্তটা রেখে আসি। অতঃপর আমরা/ মোখলেছরা/ একটা বিশাল জনগোষ্ঠী অনেকটা হালকা বোধ করি। কেউ কেউ হয়তো একটা রোমান্টিক গান গেয়ে ওঠে কিংবা হয়তো পরীক্ষার টেনশনে গানটার দ্বিতীয় কলি ভুলে গিয়ে লা লা লা করে ওঠে।
আমাদের কলেজ, যেখানে কোনো শহীদ মিনার নেই, যেখানে সবাই উর্দি পরে থাকে, যেখানে একুশে ফেব্রুয়ারিতে ১৪৪ ধারা জারি করা হয় ফুল ফোটার বিরুদ্ধে, যেখানে স্বাধীনতা শব্দটা উচ্চারণ করা নিষেধ বলে ঘাস কাটার জন্য নিযুক্ত থাকে যোগ্যতম কর্তাব্যাক্তিরা, সেখানে পরীক্ষার প্রথম দিনটিতে আমরা আশ্চর্য হই উচ্ছ্বাসদের কথা শুনে। পরীক্ষা শেষে আমাদের কাছে খবর আসে উচ্ছ্বাসেরা সমস্ত শহরজুড়ে অর্থ সংগ্রহে বেরিয়েছে সুজনকে বাঁচাবে বলে। অনেকটা যোগাড় হয়েছে এবং বাকিটা হবে কি না অনিশ্চিত। আমাদের/ মোখলেছদের/ একটা জনগোষ্ঠীর তখন মনে হল, কলেজের বকেয়া বাবদ আরও ১১১১০ টাকা যোগাড় করার জন্য ওদেরকে বলে দিই।
সেটা আর করা হল না। বরং আমরা/ একটা বিশালায়তন ফ্যাকাশে জনগোষ্ঠী ভয়ে ভয়ে দেখলাম কলেজের একটা প্রাচীরে ফাটল দেখা দিয়েছে এবং একটা বটের চারা সেই ফাটলের মধ্যে দিয়ে মাথা বের করে বড় হচ্ছে।

