সংলাপ – ৩


 -হ্যা ... হ্যালো রুদ্র । তুমি শুনছো ?
-বলো
-কি হয়েছে তোমার ? দুইদিন ধরে ক্রমাগত ফোন করে যাচ্ছি । তোমার বন্ধুরাও তোমার কোনো খবর দিতে পারেনি । আচ্ছা, ফোন কেন বন্ধ করে রেখেছিলে ?.......... তুমি কিছু শুনছো ?
-আহ ! শুনছিতো বলো ।
-এতক্ষন কী বললাম !!! রাগ করেছো আমার উপর ?
- রাগ বা অভিমান হয় এমন কিছুতো তুমি করোনি নীলা
- তবে কেন এমন নীলকণ্ঠ পাখি হয়ে আছো ?
- উম নীলকণ্ঠ ! তুমি ঠিকই বলেছো নীলা । ত্রিশ লক্ষ আত্মার অভিশাপের বিষ বুকে নিয়ে নীলকণ্ঠ হয়ে গেছি ...
- বুঝেছি । আমার মনটাও ভালো নেই । কিন্তু ...
- জানো, একটি হায়েনার মৃত্যুদৃশ্য প্রত্যক্ষ করবো বলে সেই কবে থেকে চেতনায় বারুদ জমিয়েছি । কথা ছিলো অগ্নি মশাল জ্বালিয়ে শহর প্রদক্ষিণ করার । অথচ সেই বারুদের স্তুপে আততায়ী এসে জ্বলন্ত দেয়াশলাই কাঠি ছুঁড়ে দিয়ে গেছে । দাউ দাউ আগুণ বুকে জ্বলছি অনুক্ষণ । আমাকে বলো তুমি, যাকে নব্বই বার ফাঁসি কাষ্ঠে ঝুলিয়ে দিলেও মনে হবে ওর অপরাধের বিচারে কিছুমাত্র শাস্তি দেওয়া হলোনা এখনো, সেই তাকে ৯০ বছরের জন্য জীবনদান !!! এ কেমন প্রসন ! আমি কী জবাব দেবো ইতিহাসের অবিকৃত হিরণ্ময় পৃষ্ঠাদেরকে ! আমি কীভাবে দাঁড়াবো জননীর অতন্দ্র প্রহরী দৃষ্টির সামনে ! আমাকে তুমি বলো, চার লক্ষ বোনের, মায়ের লজ্জ্বার বেদীতে দিতে কী অর্ঘ্য নিয়ে দাঁড়াবো !
- আমাদের সম্মিলিত ইচ্ছে এবং আবেগের ঠিকাদারি নিয়েছিলো ওরা ইশতেহার বানিয়ে । এখনো গভীর করে তাকালে দেখতে পাই বাম হাতের বৃদ্ধাঙ্গুলে দস্তখতের নীল চিহ্ন । দু’বেলা দু’মুঠো ভাত আর স্বাভাবিক মৃত্যুর নিশ্চয়তা চেয়েছিলাম । অথচ আমাদের ভাগে জুটলো রাশি রাশি শুন্য শুন্য আর আবেগের বিকিকিনি অতঃপর করুণ মৃত্যু !
- তোমাকেই বলি নীলা শোন, নিরাবেগ বুকে থাকে শুধুই আগুণ । পোড়ে এবং পোড়াতেও জানে ।

