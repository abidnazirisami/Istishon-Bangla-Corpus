বোরকা ও হিজাবের অন্তরালে 


 একটা অদ্ভুত ভয়ংকর দৃশ্য আজ প্রথম স্বচক্ষে দেখলাম ...
হসপিটাল থেকে ফিরছিলাম বিকাল সাড়ে ৩ টার দিকে । মালিবাগ পার হয়ে একটু সামনে আসার পর রাজারবাগ পুলিশ লাইনের ৩ নাম্বার গেটের বিপরীত দিকে একটা ইসলামী গ্রুপের আস্তানা চোখে পড়ে । পাশেই একটা কমিউনিটি সেন্টার । আস্তানার সামনেই দেখি ৩ টি বোরকা পরিহিতা মেয়ে শিশু । এ যে সে বোরকা না । সম্পূর্ণ শরীর বোরকায় আবৃত । মনে হল তিন দলা কাপড় কোন এক দৈব ঘটনায় প্রাণ পেয়েছে তাই নড়া চড়া করছে । শিশু তিনজন বয়সসুলভ দুষ্টুমিতে মগ্ন । তারা একজন আরেক জনের মুখের ঢাকনা কিছুটা তুলে ছোট্ট টর্চ লাইট মেরে নিজেদের দেখার চেষ্টা করছে । ভয়ও পাচ্ছে তাদের কাণ্ড কেউ দেখে ফেলে কি না । আমি প্রথমটায় এই তিন মূর্তিকে লক্ষ্য করিনি । ওদের পেরিয়ে যাবার সময় হঠাৎ চোখ পড়লো । মারাত্মক চমকে গিয়ে কয়েক মুহূর্ত থমকে দাঁড়ালাম । যেতে যেতে ঘাড় ফিরিয়ে কয়েকবার আমার বিস্মিত চোখ ওদের দেখে নিল ।
মজার ব্যাপার টা ঘটলো এরপর, একটু এগিয়ে আসতেই সম্পূর্ণ বিপরীত দৃশ্য । স্লিভলেস জামার সাথে জিন্স সানগ্লাস পরা এক সুদর্শনা এগিয়ে আসছে দারুণ ছন্দ তুলে । মরে আসা আলোয় তার রুপের ছটা আমাকে কতটা ব্যাকুল করেছিল এখন না বুঝতে পারলেও এটুকু বুঝতে পারছিলাম দু' টো দৃশ্য স্নায়ু'র উপর প্রচণ্ড চাপ ফেলেছে । কারণ, আর ক' এক কদম সামনে এগোলেই মডার্ন মেয়েটি দেখবে অন্যরকম ঘটনা । চলচ্চিত্র ভাষার জনক জনাব আইজেনস্তাইন একে কোন '' মন্তাজ '' এ ফেলতেন কে জানে !!!
বাসায় ফিরতে ফিরতে নানান চিন্তা মাথায় ঘুরপাক খাচ্ছিল । আমরা পোশাক পরি কেন ? শুধুই কি লজ্জা নিবারনের জন্য ? পোশাকে শালীনতা অশালীনতার মাপ কাঠি কি ? পোশাক কি ধর্মাশ্রয়ী ? পোশাক কি সাম্প্রদায়িক ? আমি কি পরবো না পরবো এটা কি সমাজ বা সঙ্ঘ বা আধ্যাত্মিক গুরু নির্ধারণ করবে না আমার স্বাধীনতা থাকবে ? না কি পোশাক এরও আছে জাতীয়তাবাদী রুপ , থাকলে সেটা কি ?
এই অধম যেহেতু প্রথমে শুরুতে ভয়ংকর শব্দটি প্রয়োগ করেছে তার ব্যাখ্যা তাকে করতে হবে । আমি মনে করি পোশাক নির্বাচনের ক্ষেত্রে স্বাচ্ছন্দ্যবোধ এর ব্যাপার টা আগে আসা উচিত । আমাদের এই গ্রীষ্ম প্রধান অঞ্চলে বৈশাখ - জ্যৈষ্ঠের তীব্র দাবদাহে কেউ যদি তালেবানি স্টাইল এ পোশাক পড়ে তাকে অনেকে পাগল ভাবতে পারেন তবে আমার ভাবনায় আসে ভয়ংকর কিছুর পদধ্বনি ! আমি অশনি সঙ্কেত পাই । এ কেবল নারী কে শেকলে বন্দী করা নয় প্রিয় দেশটাকেই অন্ধকার প্রকাস্থে বন্দী করে ফেলা । মানুষ গোঁড়া হয়ে জন্ম নেয় না তাকে কুসংস্কারাচ্ছন্ন, কূপ মণ্ডূক, দৈববাদী বানানো হয় । পরিবার, সমাজ ও রাষ্ট্র এ কাজে তার সবধরনের টুলস ব্যাবহার করে থাকে । হিজাব - বোরকার ব্যবহার যেকোনো সময়ের চেয়ে বর্তমানে আশংকাজনকহারে বৃদ্ধি পেয়েছে । দারিদ্রের যূপকাষ্ঠে দিশাহীন, সাম্প্রদায়িক মাদ্রাসা শিক্ষা, মসজিদ - মাদ্রাসার মউলভি, ইমাম, আলেম, উলামা দের মৌলবাদী - জঙ্গি রাজনৈতিক দলভুক্ত হওয়া , রাষ্ট্রীয় ক্ষমতায় এদের অংশ গ্রহণ , এ অঞ্চলে মৌলবাদী - জঙ্গি অর্থনীতির বিকাশ আমাদের হাজার বছরের বাঙালি সংস্কৃতিকে প্রকাশ্য বিরোধের মুখোমুখি দাঁড় করিয়ে দিয়েছে । বোরকা হিজাবের মাধ্যমে পোশাক সংস্কৃতির ধর্মীয়করণের তীব্র প্রতিবাদ জানাই । যারা অশালীন পোশাক এর ধুয়ো তুলে দিয়ে বোরকা - হিজাব কে জায়েজ করতে চান এবং মনে করেন ধর্ষণ , শ্লীলতাহানি, নারী নির্যাতন এর মূলে নারীর বেপরোয়া চলাচল, অবাধ মেলামেশা, খোলামেলা পোশাক ইত্যাদি তাদের কাছে আমার সবিনয় নিবেদন থাকবে, দৃষ্টিভঙ্গি টাকে বদলান এবং দেশিও সংস্কৃতির প্রতি আস্থা রেখে তার চর্চা করে ডিগ্রীধারী হন। তাহলেই খুব সহজে বুঝতে পারবেন ২১ ফেব্রুয়ারী, ৬২'র ১৭ সেপ্টেম্বর, ৬৬' র ছয় দফা, ৬৯'র এগার দফা, ৭১'র ৭ মার্চ, ২৬ মার্চ, ১৭ এপ্রিল, ১৪ ডিসেম্বের, ১৬ ডিসেম্বের - বিসিএস প্রিলিমিনারি' র কতোগুলো প্রশ্ন নয়, সংখ্যাগুলোর রয়েছে এক একটি নক্ষত্রের মতো উজ্জ্বল ইতিহাস ...

