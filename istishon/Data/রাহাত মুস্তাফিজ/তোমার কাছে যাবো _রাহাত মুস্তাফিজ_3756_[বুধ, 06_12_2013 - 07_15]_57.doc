তোমার কাছে যাবো 


 তোমার কাছে যাবো 
যাবো-
তোমার কাছেই যাবো ।
নিষেধের শত বেড়াজাল,
হাজারটা পাহাড়
ডিঙিয়ে যাবো । 
তুমি আসতে বলোনি
ইশারায় ডাকোনি কাছে
তবু যাবো ... 
তোমার চোখের মাঝে গভীর এক সমুদ্র আছে
তার নোনা জলে ডুবে প্রাণ হারাবো
কালো মেঘের মতো চুলের নন্দন বনে
বারংবার পথ হারাবো ... তবু যাবো ।
তোমার খুব কাছে যাবো ।
গোত্রের ধর্ম ভুলে যাবো
সিদ্ধার্থের ভাব শিস্য হবো ।
পথকে ঠিকানা বানাবো
প্যাগোডার গলা জড়িয়ে ধরে আওড়াবো ঃ
‘ বুদ্ধং সরনং গচ্ছামি ’
সদা প্রভুর কাছে একটাই বর চাইবো
নিরামিষাশী তোমাকেই চাইবো । 
তোমার পৌরাণিক শরীরের খাঁজে – ভাঁজে
গুহা চিত্রের গোপন বিস্ময় লুকোনো আছে ।
গভীর ভয় এবং জাগরণের প্রথম
নির্লজ্জ শিহরণে নিহত হবার আশংকা আছে ।
তবু যাবো, বিসমিল্লাহ্‌ বলে নেমে যাবো,
ভগবান সহায় আমার ঠিক ঠিক ঈশ্বর পথ দেখাবেন
তোমার কাছে তিনি পৌঁছে দেবেন ।
আমি তোমার খুব কাছে পৌঁছে যাবো
পৌঁছেই তোমার বুকের উষ্ণ নরম গাম্ভীর্যে
শীতার্ত ঘুম দেব ।
আমি যাবো,
তোমার কাছে যাবো ...
তোমার খুব কাছে যাবো ।

