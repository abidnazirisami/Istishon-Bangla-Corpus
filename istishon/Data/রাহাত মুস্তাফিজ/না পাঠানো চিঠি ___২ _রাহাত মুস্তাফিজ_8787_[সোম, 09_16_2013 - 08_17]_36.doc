না পাঠানো চিঠি ___২ 


প্রিয় মেঘ,
আমি জানি এখন তুমি গভীর ঘুমের তলদেশে ডুবে আছো । যেখানে নেই কোন শাসন, বারণ, মান - অভিমান । নেই অসম্ভব কিছু পাওয়ার তীব্র আনন্দ কিম্বা হারানোর গাঢ় বেদনা । আর তাই ঘুম আমার কাছে শ্রেষ্ঠতম বিনোদন । আশ্রয়হীনের শেষ আশ্রয় । ঘুমাও তুমি ।
এই লেখা যখন তুমি পড়ছো, আমি হয়তো তখন বাসের জানালা দিয়ে তাকিয়ে আছি বাংলার শ্যামল প্রকৃতির দিকে । গাড়ির তীব্র গতির সাথে ছুটে চলেছি আমিও । পেছনে ফেলে আমার আনন্দ বেদনায় বোনা জীবনের সাত কাহন ।
প্রতিবার যাত্রায় আমার এমন অনুভূতি হয় জানো । মনে হয় কী যেন ফেলে গেলাম । কেউ বুঝি আমার জন্য অকারণ রোদনে বারে বারে আঁচলে মুখ লুকোচ্ছে । কিন্তু আমিতো জানি এরকম ভাবনা উদ্ভট কল্পনা ছাড়া আর কিছু নয় । তবু এই ভাবনাটি কী এক অজানা সুখে মনকে ভরিয়ে দেয় কিছু সময়ের জন্য । যাত্রা পথেই আমি যেন নিজেকে ফিরে পাই । নিজের সাথে কথা হয় মনে মনে ।
আমার যাপিত জীবন একঘেয়ে বলা যাবে না কোন মতে । বিভিন্ন কাজে এবং অকাজে ডুবে আছি অষ্টপ্রহর । অকাজে বললাম এজন্য যে, মাঝে মাঝে সময়কে আমার কাছে খুব সস্তা মনে হয় । মনে হয় আমার সবগুলো পকেটভর্তি রাশি রাশি টাকার মতো অঢেল সময় । আর তাই বেরিয়ে পড়ি নিরুদ্দেশের পথে । সময়কে খরচ করি বেহিসেবির মতো । আমার সময় তবু ফুরোয় না । সময় না ফুরোলেও ক্লান্তি আমাকে ফিরিয়ে আনে একফোটা নিদ্রার লোভে ।
তোমার কথা ভেবেছি গত দু'দিন । জীবনের জটিলতাগুলো কেন এমন অমোঘ নিয়তির মতো মনে হয় !!! হাহাহাহাহা ... তুমি হাসছো ভূতের মুখে রাম নাম শুনে ! নাহ, নিয়তি টিওতিতে আমার বিন্দুমাত্র আস্থা নেই । ও বলার জন্য বলা । যেমন কেউ দোয়া চাইতে আসলে খুব ভক্তি ভরে দোয়া করে দেই এটা বিশ্বাস করেই যে এসব অপ্রাকৃত দোয়াতে কোন লাভ নেই ।
তুমি বলেছো, তুমি খুব চঞ্চল স্বাধীনচেতা একজন মানুষ । কিন্তু আর কিছুদিন পরে গ্রহন করতে যাচ্ছ স্বেচ্ছাবন্দী জীবন । পরিবার, সমাজ , প্রথার কথা বিবেচনা করে । যা কিছু তোমার ব্যক্তিগত, খুব প্রিয় সব বিসর্জন দিয়ে তুমি হবে কারো ইচ্ছের দাসী । শুনে আমার খুব খারাপ লেগেছে । কিছুটা কষ্টের বোধ আমারও হয়েছে নিরবে । তোমাকে বুঝিয়েছি অনেক । মনে করিয়ে দিয়েছি জীবনের অনেক মহৎ স্বপ্নের কথা । সত্যের কথা । বলেছি দুর্লভ জীবনের হিরণ্ময়তার কথা । কিন্তু খুব আশ্চর্য হয়ে আবিষ্কার করেছি এসব কিছুই তোমার শিক্ষিত মননে সামান্যতম ঢেউ বিস্তার করতে পারেনি । পরে ভেবে বুঝেছি মরা গাঙ্গের কাছে আছড়ে পড়া ঢেউয়ের গল্প রূপকথা ছাড়া আর কিছু নয় ।
তবু তোমাকেই বলছি শোন, ভেঙ্গে পড়ার আগে মচকে যেওনা না। জীবনের গল্প অতো ছোট নয় । আর জীবন শোক ভোগ করার জন্যও নয় । প্রতি মুহূর্ত বেঁচে থাকার নাম জীবন । তুমি যদি জীবনের দিকে হাত বাড়াও । জীবন তোমাকে ফিরিয়ে দেবে না । বিশ্বাস রেখো ...
তোমার স্নিগ্ধ সৌন্দর্যের পূজারি
আহত পরিব্রাজক

