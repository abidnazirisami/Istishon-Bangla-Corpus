নীলাম্বরী নীলার গল্প 


নীলাম্বরী নীলার গল্প 
কিছুদিন ধরে নীলার মন ভালো নেই। ওর কেবলি মনে হয় আশে পাশের সবাই ওকে ভুল বুঝছে। কাছের মানুষগুলো ক্রমশ দূরে সরে যাচ্ছে এক একটা অভিযোগ তুলে।
ওর প্রিয় বান্ধবী নুসরাত সেদিন মুখের উপর বলে বসলো,‘দ্যাখ নীলা তোর একদম উচিৎ হয়নি রুদ্র’দাকে ওভাবে হার্ট করা । উনিতো খারাপ কিছু বলেননি, ছেলেদের মতো তোর আচরণ ওনার পছন্দ না ।’ 
এক সপ্তাহ আগের ঘটনা । রুদ্র আর ও সন্ধ্যার একটু পরে ফার্মগেট হোটেল ইন্দ্রপুরীর পাশ দিয়ে হেঁটে ওভার ব্রিজের দিকে যাচ্ছিল। নিত্যদিনের মতো মানুষের ভিড় লেগে আছে। ফুটপাত জুড়ে জামা- কাপড়, জুতা- স্যান্ডেল, শাক – সব্জির দোকান। লোকাল বাসের বেপরোয়া গতিতে ছুটে চলা সেই সাথে তীব্র হর্ন। হকারের চিৎকার – চ্যাঁচামেচি ইত্যাদি ইত্যাদি। নীলার মনে হয় ঢাকা শহরে দেড় কোটি না তারও বেশি মানুষের বসবাস । 
ওদের গন্তব্য শাহাবাগ । ব্রিজ পার হয়ে বাস ধরতে হবে। ওদেরকে বেশ ঠেলাঠেলি করে জায়গা বের করে যেতে হচ্ছিলো । ব্যস্ত মানুষের ছুটে চলা যেমন আছে তেমন অলস- ভবঘুরের দুলকি চালে হেলে দুলে আয়েশি ভঙ্গিতে চলাটাও চোখে পড়ার মতো। এই একটা বৈচিত্র্য এ নগরে বেশ তাৎপর্যপূর্ণ ।
রুদ্র ছিল নীলার পেছনে। হঠাৎ নীলা লক্ষ্য করলো একটা কামুক হাত ওর শরীরের দিকে এগিয়ে আসছে । যেমন টর্নেডো আসে কিছু না বলে কয়ে । মুহূর্তের মধ্যে ওই কুৎসিত হাতটি নীলা ধরে ফেললো । ধরেই হাতটিকে মুচড়িয়ে লোকটির হতভম্ব মুখাবয়ব কে উপেক্ষা করে বাম পা দিয়ে মারলো ঝেড়ে লাথি। লোকটি দুহাত দিয়ে তার অঙ্গটি চেপে ধরে একটা তীব্র আর্তনাদ করে ভুমিস্ত হল। 
ক’য়েক সেকেন্ডের ঘটনা । রুদ্র ঘটনার আকস্মিকতায় হা হয়ে গেলো। সম্বিত ফিরে পেতে দেখলো উৎসুক জনতার ভিড় জমে গেছে। জনতার মধ্য থেকে উল্লাস ধ্বনি শোনা যাচ্ছে। কেউ কেউ বলছে, ‘ আফা এক্কেরে ঠিক কাম করছেন। আর একজন বললো, হালার বিচি কাইটা কুত্তা দিয়া খাওয়ানো দরকার। 
রুদ্র দেখল এই নাটক বেশিক্ষন চললে কেলেঙ্কারি হয়ে যাবে। রাগে ফুঁসতে থাকা নীলার হাত ধরে টেনে ভিড়ের বাইরে নিয়ে আসলো । যেতে যেতে শুনল, ‘ অহনি সিনমা দেইক্ষা বাইর হইছি, মাগার ইমন সীন হালায় কুনদিন দেহি নাইক্কা , ছেমড়ির কইলজা আছে ... 
শাহাবাগ জাদুঘরের সামনে দাঁড়িয়ে চা খেতে খেতে ওরা নুসরাতের জন্য অপেক্ষা করছিল। ওরা ‘ত্রিকাল’ আবৃত্তি সংগঠনের কর্মী। আগামী পহেলা বৈশাখ উপলক্ষে ওদের দল একটা নতুন আবৃত্তি প্রযোজনা হাতে নিয়েছে। নুসরাতের স্ক্রিপ্ট নিয়ে আসার কথা। কাল থেকে রিহারসেল । রুদ্র অবশ্য ওদের দলের কেউ না। ও কবিতা লেখে। রুদ্র’র ধারণা এই আবৃত্তির কারণে কবিতার ভাব ও রস ক্ষুণ্ণ হচ্ছে। ভিন্ন ভিন্ন মানুষের কাছে একটি কবিতা যে অপার বৈচিত্র্য নিয়ে হাজির হয় সেখানে আবৃত্তি প্রতিবন্ধকতার দেয়াল তৈরি করে। এতে করে কবিতার একটা নির্দিষ্ট স্বাদ রচিত হয় যা কিনা সম্পূর্ণ আরোপিত। কবিতা তো নিরেট মূর্খ গদ্য না । কবিতা হচ্ছে খুঁজে নেয়ার এবং বুঝে নেওয়ার বিষয়। 
ওর এই ধরণের বক্তব্যের সাথে নীলা দ্বিমত পোষণ করে। ওর কথা স্পষ্ট – গদ্য হোক আর পদ্য হোক প্রতিটি লেখা একটা সুনির্দিষ্ট লক্ষ্যকে সামনে রেখে। একজন প্রকৃত আবৃত্তি শিল্পী বা বাক শিল্পীর দায়িত্ব প্রতিটি চরণের প্রতিটি শব্দের অর্থ অনুভবে ধারণ করে কণ্ঠের মাধুর্য দিয়ে শ্রোতার হৃদয়ের গভীরতম প্রদেশে পৌঁছে দেওয়া । সেই কাজটিই তারা করছে । এই নিয়ে বিতর্কের কী আছে ? কিন্তু এই নিয়ে রুদ্রর সাথে ওর লেগেই থাকে। 
রুদ্র চা শেষ করে সিগারেট টানতে টানতে বললো, ‘ তোমার বান্ধবীকে একটা ফোন দাও। আর কতক্ষন ওয়েট করবো। আমার আবার একটু পত্রিকা অফিসে যেতে হবে। একটা কবিতা জমা দিয়ে এসেছি একমাস হল। শালা সম্পাদক এখনো ছাপছেনা কেন জানা দরকার । 
তোমার দেরি হলে যাও। তোমাকে থাকতে কে বলেছে ?
রুদ্র কী যেন বলতে যাচ্ছিল, এমন সময় নুসরাতের আগমন ।
নুসরাত – আরে রুদ্র’দা কী খবর ? আপনাকে তো হেব্বি লাগছে, বলে নীলার দিকে তাকিয়ে বললো, ‘ কী রে তোরা ঝগড়া করছিলি নাকি ? উত্তরের অপেক্ষা না করেই বলা শুরু করলো, তোরা পারিসও বটে, নে ধর । সব কবিতা প্রিন্ট আউট বের করে ফটোকপি করা এবং বাধাই মিলিয়ে বিল সাড়ে তিনশো টাকা, সেই সাথে রিক্সা ভাড়া পঞ্চাশ । শিশির’দা বলেছে গ্রুপ থেকে কোন টাকা দেওয়া হবেনা । যার যার তার তার খরচে ।’
এই মামা, চিনি কম লিকার কড়া এক কাপ চা - বলে আবার রুদ্র’র দিকে তাকিয়ে বললো, ‘ কেইস কী, আজ কি নিয়া ?’
রুদ্র দাড়ি, কমা, সেমিকোলনসহ ফার্মগেট কাহিনী বর্ণনা করলো। শেষে বললো, আচ্ছা, তুমি বলো, লোকটাকে মারার কী প্রয়োজন পড়লো ? নুসরাত কিছু একটা বলার আগেই কথাটা নীলা কেড়ে নিল।
নীলা – কেন, তোমার অনেক কষ্ট হচ্ছে লোকটার জন্য ?
রুদ্র – দ্যাখো, এসবক্ষেত্রে প্রতিরোধ করাটা শোভনীয় কিন্তু ...
নীলা – কিন্তু, আঘাত করাটা নিন্দনীয় ?
রুদ্র – মারধোর করাটা আমার কাছে দৃষ্টিকটু।
নীলা – রুদ্র, তোমার সমস্যা কী জানো, তুমি তোমার গল্প – কবিতায় যতটা আধুনিক ও নান্দনিক ঠিক তার বিপরীত বাস্তব জীবনে ।
রুদ্র – মানে , তুমি কী বোঝাতে চাইছো ?
নীলা – একটা দীর্ঘশ্বাস ফেলে বললো কিছুনা, তোমার দেরি হয়ে যাচ্ছে ।
নুসরাতের এতক্ষন বোকার মতো শুনে যাওয়া ছাড়া কিছু করার ছিলোনা । ও জানে ওরা শুরু করলে থামান মুশকিল । ঘণ্টার পর ঘণ্টা চালিয়ে যেতে পারে । অবশ্য ওদের ঝগড়াটা ঠিক ঝগড়া ও বলা যায় না । কী সব কঠিন কঠিন কথা বলে একজন আরেকজনের সাথে বিতর্ক করে। বেশিরভাগ কথাই ওর মাথার অনেক উপর দিয়ে চলে যায়। তবে ও জানে এই ঝগড়া বা বিতর্ক শেষে ওর প্রিয় বান্ধবীর ভীষণ মন খারাপ হবে । ও নীলাকে সেই কলেজ লাইফ থেকে দেখছে কিন্তু আজও বুঝে উঠতে পারেনা । ভীষণ ঠোঁট কাঁটা। একরোখা । জেদি । স্পষ্টবাদী । সবকিছু ছাপিয়ে ওর ক্ষেত্রে একবাক্যে যে কথাটা বলে দেওয়া যায় তা হলো, ওর মনটা শরতের নির্মল আকাশের মতো ।
নুসরাত শশ ব্যস্ত হয়ে বলে, এই থাম থাম তোরা । কী শুরু করলি ? রুদ্র’র মুখ থমথমে। প্রচণ্ড অপমানিত বোধ করছে । ইতোমধ্যে নাকের ডগায় ঘাম জমতে শুরু করেছে । এটা ওর হয় বেশি উত্তেজিত হয়ে গেলে । তবে ওর একটা অদ্ভুত শক্তি হচ্ছে ভেতরে ভেতরে যতোই উত্তেজিত হোক । নিয়ন্ত্রন ক্ষমতা ওর হাতেই থাকে। 
রুদ্র’র ছোটবেলার কথা মনে পড়ে যায়। ওর বাবা মারা যায় যখন ওর বয়স চার বছর । মা নিরক্ষর বোকা – সোঁকা ধরণের। ও ওর মায়ের পেট ঝাড়া সন্তান । মানে সবার ছোট। বাবা মারা যাওয়ার পর একগাদা ভাই – বোনের দায়িত্ব এসে পড়ে বড় ভাই’র উপর। বড় ভাই ছোট খাট কন্তাকটারির ব্যবসা করতো । প্রকৃত অর্থে বাপ মরে গিয়ে ওদেরকে অথৈ সাগরে ফেলে যায় । ফল হিসেবে মেঝ ভাইটা আই এ অধ্যয়নরত অবস্থায় নৌ বাহিনীতে নন কমিশন্ডে ঢুকে পড়ে । মেঝটা জুটমিলে শ্রমিকের চাকুরি নেয়। আর পরের জন হলো স্বভাব রগচটা । পড়াশোনা করার চেয়ে পাড়ায় দাদাগিরি করে বেড়ানোর দিকে যার প্রবল ঝোঁক। রুদ্র যে খাটে ওর রগচটা ভাইর সাথে ঘুমতো সেই খাটের নিচে থাকতো পাইপ গান, হকিস্টিক, একটা বড় কৌটায় থাকতো বোমা বানানোর সরঞ্জাম । আর তোষকের তলায় থাকতো বিশাল সাইজের রামদা। ওগুলো এমনি পড়ে থাকতো না । মাঝে মাঝে স্কুল থেকে ফিরে খাটের নিচে উঁকি দিয়ে দেখতো জিনিসগুলো নেই । ওইদিন ওর প্রচণ্ড ভয় লাগতো। 
ওর বোনদের এবং ওর রগচটার হাতে মার খাওয়াটা ছিল নিত্য নৈমিত্তিক ব্যাপার । তবে ওকে কখনো পড়াশোনার জন্য মার খেতে হয়নি । লেখা পড়ায় ও বরাবরই ভালো ছিল । মার খাওয়ার কারণ ঘটতো টাইমমত গোসল না করা বা পড়তে পড়তে টেবিলে ঘুমিয়ে পড়ার কারণে । নিয়ম ছিল জুটমিলে রাত দশটার সাইরেন পড়া পর্যন্ত পড়ার টেবিলে থাকার । জন্মগত অপুষ্ট লিকলিকে শরীরটা বিকেলে ফুটবল, ক্রিকেট খেলে এতো ক্লান্ত হয়ে পড়তো যে রাত আটটার পর থেকেই দু’চোখ জুড়ে রাজ্যের ঘুম নেমে আসতো । মাঝে মাঝে পিঠে দড়াম শব্দে মারের আঘাত পেয়ে চোখ ডলতে ডলতে দেখত সাক্ষাৎ আজরাইল হয়ে পাশে রগচটা দাঁত – মুখ খিঁচিয়ে দাঁড়িয়ে আছে । এ ক্ষেত্রে বোনদের ষড়যন্ত্র করে আজরাইলের আসার খবর না দেওয়াটা মুখ্য কারণ হিসেবে বিবেচিত হতো । এছাড়া মা’র সাথে চাচী, খালা কিম্বা ভাইদের ঝগড়া ঝাঁটি ছিল রুটিন ওয়ারকের মতো । সেইসব ম্যারাথন ঝগড়ায় ব্যবহৃত অভিধানের বাইরের শব্দগুচ্ছ ওকে ভীষণ পীড়িত করতো । বেশিক্ষন ওগুলো সহ্য করার ক্ষমতা ওর ছিলোনা । ঝগড়ার পূর্বাভাস টের পেলে চুপচাপ বাড়ির বাইরে চলে যেত । বাড়ির পাশের প্রকাণ্ড খেলার মাঠের পশ্চিম দিকের বড় নারকেল গাছের নিচে বসে থাকতো ঘণ্টা দু’ এক বা তারও বেশি সময়। মায়ের জন্য ওর খুব কষ্ট হতো । ভাবীদের গঞ্জনা বঞ্চনা মা নীরবে মুখ বুজে সয়ে যেত । আসলে ওর মায়ের যাবার কোন জায়গা ছিলোনা । যেমন ওর প্রতিবাদ করার কোন ভাষা জানা ছিলোনা । 
নীলার বিষণ্ণ মনে বারবার নুসরাতের কথা ঘুরে ফিরে আসছিলো ‘ ছেলেদের মতো আচরণ ’ । ছেলেদের এবং মেয়েদের আচরণ আসলে কি ? ছেলের এবং মেয়ের আচরণের মৌলিক পার্থক্য আসলে কোথায় ? ও অন্য মেয়েদের মতো রহস্যময় আচরণ করতে পারেনা । প্রেমিকের কাছে ন্যাকা ন্যাকা আবদার করেনা । যাকে তাকে মুখের উপর জবাব দিয়ে ফেলে । যে কোন পরিস্থিতি নিজে থেকে ফেস করে । প্রেমিকের বা পুরুষ বন্ধুর সাহায্যের দিকে চেয়ে থাকেনা । এসব কী তাহলে ছেলেদের আচরণ যা একজন নারী হিসেবে ওর করতে মানা ? রুদ্র কী তবে ওকে এতদিন ধরে এই বুঝে এসেছে ! ওর কান্না চলে আসে । 
ওর বেড়ে ওঠার কালে ওকে কেউ বলেনি তুমি মেয়ে এইটা তুমি করতে পারবেনা ওইটা করা যাবেনা । অপার স্বাধীনতায় ওর বড় হওয়া । ওর বাবা ছিল ওর পরম বন্ধু । সব কথা বাবাকে বলতে পারতো । ওর বাবা ওকে বলতো মা’ রে তুই আমার মেয়ে তুই আমার ছেলে । ইদানিং বাবার কথা ভীষণ মনে পড়ে । ওর চোখ ঝাপসা হয়ে আসে । 
এইস এস সি’র শেষ পরীক্ষা দিয়ে বাবা – মেয়ে রিক্সায় ফিরছিল । ওর মনে দারুণ আনন্দ । আগামী কয়েক মাস কী কী করবে তার প্লান বলছিল বাবাকে । ওরা বন্ধুরা মিলে ঠিক করেছে দার্জিলিং যাবে বেড়াতে । তারপর ফিরে এসে নানু বাড়ী । প্রচুর মুভি দেখারও প্লান আছে । বাবা সব শুনে হাসতে হাসতে বলছিল, তোর সব প্লান তো দেখি দারুণ প্রোডাক্টটিভ,তা লেখা পড়া আর করবিনা মনে হয় । তা বেশ তো আমার অফিসের কলিগ, তোর দেলোয়ার আঙ্কেল বলছিল, তার জানা শোনা একটা ভালো ছেলে আছে । এটুকু শুনে নীলা কটমট করে ওর বাবার দিকে তাকায় । আমি বলেছি পোড়বোনা । নানু বাড়ী থেকে ফিরেই তো ভার্সিটি ভর্তির জন্য পড়া শুরু করবো । এখন বলো আমার জন্য কী গিফট এনেছ ? কিসের গিফট রে মা । কেন তুমি না বলেছিলে পরীক্ষা শেষ করলে আমাকে দারুণ গিফট দেবে । ওর বাবা কপটতার অভিনয় করে বলে ইস রে একদম ভুলে গেছি । আচ্ছা ঠিক আছে তুই অনার্স শেষ কর তারপর দেবো । নীলা এসব অভিনয়ের সাথে অভ্যস্ত । ও ঠিক ঠিক জানে । এই বিশ্ব ব্রহ্মাণ্ডের জটিল সমীকরণ কোনোদিন ভুল হয়ে যেতে পারে কিন্তু ওর ব্যাপারে ওর বাবার কখনো ভুল হয়না । রিক্সায় বাবার প্রশস্ত নিরাপদ কাঁধে মাথা দিয়ে অন্যমনস্ক হয় । ওর বাবা বলে হা রে মা, তুই অনেক বড় হয়ে গেছিস না ! তোর মা আর আমাকে কখনো ছেড়ে যাবি না তো ? এই কথা শুনে নীলার চোখ ছল ছল করে ওঠে । বাবার হাত শক্ত করে চেপে ধরে কানের কাছে মুখ নিয়ে ফিস ফিস করে বলে, কক্ষনো না ... এটি ছিল ওর বাবার সাথে ওর শেষ কথা । শ্যামলী মোড়ে এসে রিক্সাটি ডান দিকে রাস্তা ক্রস করতে গিয়ে উলটো দিক থেকে আসা একটা বাস ওদের কে চাপা দিয়ে চলে যায় ।
রুদ্র’র সাথে ওই দিনের কথা কাটির পর আরও দুবার দেখা হয়েছে । প্রতিবারই একবস্তা তর্ক বিতর্ক ‘র মধ্য দিয়ে কথা শেষ হয়েছে । শেষের দিন রুদ্র কে যা মনে এসেছে তাই বলেছে । কেন বলবে না । ঘটনাটা এরকম । রিহারসেল শেষ করতে করতে রাত আটটা বেজে যায় সেদিন । রুদ্র ছবির হাটে বসেছিল । দিনটি ছিল শুক্রবার । সকালে নীলা বাসা থেকে সাহিত্য সাময়িকীতে রুদ্র’র কবিতা পড়ে এসেছে । ওর মন ছিল দারুণ ফুরফুরে । রিহারসেলে যাওয়ার আগে আজিজ সুপার মার্কেট থেকে ‘ কাহলিল জিব্রানের কবিতা সমগ্র ’ কিনেছে রুদ্র’ কে গিফট করবে বলে । এই বইটা কেনা দরকার, রুদ্র বলেছিল কিছুদিন আগে । কিন্তু দাম কিছুটা বেশি থাকায় কিনতে পারছিলো না । নীলা ওকে সারপ্রাইজ দেবে বলে ভেবেছিলো । কিন্তু ভাবতে পারেনি উলটো ওর জন্য ভয়াবহ করুণ সারপ্রাইজ অপেক্ষা করছে । 
ছবিরহাটে যেতে যেতে নীলা নুসরাত কে বলছিল, দোস্ত শোন,আজ তুই একা একা ফিরিস বাসায় । ওই গাধাটার সাথে আজ সারারাত ঢাকা শহরে ঘুরে বেড়াবো । ক্লাস, রিহারসেল করে করে তো আমার প্রেম যায় যায় অবস্থা । তুই মাইন্ড খাইশ না লক্ষ্মী সোনা । নুসরাত মনে মনে খুশি হয় । যাক তাহলে বরফ গলেছে শেষে । 
ছবির হাটে ওরা সাধারণত আমিরের চা এর দোকানে বসে । এদিকটা তুলনামূলক কিছুটা ফাঁকা থাকে । ওই তো রুদ্র বসে আছে । যেন ধ্যান মগ্ন ঋষি । নীলা সাধারণত যা করে আজ ঠিক তার উলটোটা করলো । ও গিয়ে রুদ্র’র পাশে বসলো । এমনিতে মুখোমুখি বসে । নুসরাত মুখ খোলে, রুদ্র’দা আপনার কবিতা ছাপা হয়েছে । খাওয়াতে হবে । চা – বিস্কিট এ চলবেনা । চলেন আজ মামায় খাওয়াবেন । কী বলিস নীলা ? রুদ্র বলে ঠিক আছে খাবে তাতে তোমার বন্ধুর পারমিসানের দরকার নেই । এখন কি খাবে বলো ? নুসরাত বলে, আমিরের খাদ্য ভাণ্ডারে চা – বিস্কিট ছাড়া আর কি আছে । দেন চা এর অর্ডার । আমাকে আবার একটা জরুরী কাজে যেতে হবে । নীলার সাথে আজ ফেরা হবে না বলে নীলার দিকে তাকিয়ে মুচকি হাসে । নীলা হাসিটি ফেরত দিয়ে আমির কে ধমক লাগায় আমির চা বানা ভালো করে আর আমাকে একটা বেনসন লাইট দে । নীলার সিগারেট চাওয়াতে ওর দিকে ভ্রু কুচকে তাকায় রুদ্র । নীলা জানে ওর সিগারেট খাওয়াটা রুদ্র পছন্দ করেনা আবার সরাসরি নিষেধ ও করেনা । এই একটা বাজে অভ্যাস করে ফেলেছে বাবার মৃত্যুর পর । বিশেষ করে ভার্সিটিতে উঠে । তবে বাসায় সাধারণত খায় না । মা বকবে এই কারণে না । ওর কাছে মনে হয় ওর বাবা এই ব্যাপাটায় সায় দিতো না । মূলত বাবার প্রতি শ্রদ্ধা স্বরূপ গৃহে সিগারেট নিষিদ্ধ করেছে । 
রুদ্র’ র অস্বস্তি নীলা টের পেতে শুরু করেছে । ও জানে যতক্ষণ ও সিগারেট টানবে ততক্ষন রুদ্র শক্ত হয়ে বসে থাকবে । আশে পাশে বারবার তাকাবে । ওর ধারণা সবাই নীলার সিগারেট খাওয়া দেখছে । এবং হাসা হাসি করছে । নীলা বলে, রুদ্র ফেলে দিই । মানে ? সিগারেট টা ফেলে দেই । সে তোমার ইচ্ছে । নুসরাত প্রমাদ গোনে । আবার শুরু হল ।
রুদ্র – দ্যাখো নীলা, সিগারেট খাওয়া কোন ফ্যাশন না ।
নীলা – হুম, আমিও তাই জানি ।
রুদ্র – তো ?
নীলা – তুমি কী জন্যে খাও ?
রুদ্র – তুমি মুখে মুখে তর্ক করো ।
নীলা – এটা আমার প্রশ্নের উত্তর হলনা ।
রুদ্র – আমি উঠবো ।
নীলা – না তুমি উঠবেনা । তোমার সাথে আমার বোঝাপড়া আছে ।
রুদ্র – কী বলতে চাও ?
নীলা – আমার সিগারেট খাওয়া তোমার ভালো লাগেনা, আমার প্রতিবাদ করা তোমার ভালো লাগেনা । অন্য কারো কবিতার প্রশংসা শুনতে তোমার ভালো লাগেনা । আমার মিছিল মিটিং তোমার ভালো লাগেনা । আমার আবৃত্তি করা তোমার ভালো লাগেনা । আর কী কী ভালো লাগেনা তোমার রুদ্র ?
রুদ্র – আমি বলেছি কখনো ওসব ভালো লাগেনা ?
নীলা – না তুমি কখনো বলোনি। তবে সত্যি কী জানো আমার ওই কাজগুলো তোমার ভালো লাগে সে কথাও একটিবার বলনা । আর সব কথা মুখে বলতে হবে কেন । তোমার সীমাহীন নিরবতার ভেতরে যে মস্ত বড় ‘ না ’ লুকিয়ে থাকে – তোমার কি মনে হয় আমি বুঝিনা ?
রুদ্র – তুমি ইদানিং একটু বেশি বেশি বুঝা শুরু করেছ ।
নীলা – এড়িয়ে যাচ্ছ রুদ্র । তোমাকে বলতে হবে আজ, কী দেখে আমাকে ভালবেসেছিলে ?
রুদ্র – কী দেখে মানে । তোমাকে দেখে ।
নীলা – আমিতো এই কাজগুলো তোমার সাথে সম্পর্ক হবার আগে থেকে করতাম । কী করতাম না ?
রুদ্র – হ্যাঁ, করতে ।
নীলা – তবে কী এমন হলো। এখন এসব তোমার ভালো লাগেনা ।
রুদ্র – নীলা তুমি অহেতুক তর্ক করছ । নুসরাত তোমার বন্ধু কে থামতে বলো ।
নীলা – না, ও আমাকে থামতে বলবে না । রুদ্র একবার নিজের আয়নায় নিজেকে দ্যাখো । চিনতে পারবে তো তোমাকে ?
রুদ্র – নীলা, তুমি ভীষণ বাড়াবাড়ি করছ ।
নীলা – আমার খুব খারাপ লাগছে অন্য সবার মতো তুমিও আমার এই নারী শরীর এবং তার উপরে ছড়ানো সৌন্দর্য’ র প্রেমে মজেছিলে । আমার আর কোন কিছু তোমার দৃষ্টি কে প্রশান্তি দেয় নি ।
রুদ্র – এইসব অবান্তর কথা – বার্তার কোন মানে হয়না ।
নীলা – সত্যি । আমার দিকে তাকাও । আমার চোখের দিকে তাকিয়ে বলো । আমি তোমার সেই নীলা । যার প্রেমে পড়েছিলে তুমি । যাকে একপলক দেখার জন্য সারাদিন আর্টস ফ্যাকাল্টির বারান্দায় দাঁড়িয়ে থাকতে। যার দৃষ্টিতে পড়ার জন্য মিছিলে যেতে, টিকেট কেটে আবৃত্তি শুনতে যেতে। যে বাসে উঠে আমি বাসায় ফিরতাম সেই বাসে উঠে দাঁড়িয়ে থাকতে। চোখে চোখ পড়লে দৃষ্টি অন্য দিকে ঘুরিয়ে নিতে । তোমার সাহস ছিলোনা আমার সামনে এসে আমার সাথে কথা বলার । আমার বন্ধুরা তোমার কাণ্ড দেখে হাসাহাসি করতো । এই নুসরাত চুপ করে আছিস কেন? বল, ওর লিটিল ম্যাগাজিন এর কপি দিতে এসে কাঁপতে কাঁপতে লিটিল ম্যাগ হাত থেকে ফেলে দিয়েছিলো । ওকে নিয়ে লেখা হাসানের প্যারডি কবিতা – পোষ্টারিং এর কথা তোর মনে নেই ?
রুদ্র – তুমি ইমোশনাল হয়ে পড়ছ ।
নীলা – হ্যাঁ, আমি ইমোশনাল হয়ে পড়ছি । কারণ তুমি ইমোশনাল লেস হয়ে গেছো । তুমি বদলে গেছো । অনেক বদলে গেছো । আমি তোমার এই বদলে যাওয়া চাইনি । আমাকে তোমার বলতে না পারার যন্ত্রণা আমি ঠিকই বুঝতে পেরেছিলাম । তাই একদিন বিকেল বেলায় হাসান, যুবায়ের, সৌরভ, ইরফান, আজিম এমন অসংখ্য পরিচিত অপরিচিত প্রেম প্রার্থীর আহবান পায়ে দলে তোমার কাছে এসে বলেছিলাম, আপনার সাথে আমার অনেক কথা আছে ...
রুদ্র – হ্যাঁ সবই ঠিক আছে । আমি এর কিছুই অস্বীকার করছিনা ।
নীলা – হাহাহাহাহাহা ... রুদ্র, তুমি আসলে একটা পুরুষ । কিন্তু আমি একজন মানুষ চেয়েছিলাম । আমার অনেক কথা জমে আছে সেই মানুষটির সাথে । 
তারপর রুদ্র – নীলার পরিণতি কী হয়েছিলো ? শুনেছি রুদ্র নুসরাত কে বিয়ে করে সুখে আছে । ওদের একটা মেয়ে হয়েছে । রুদ্র মেয়েটির নাম রাখতে চেয়েছিল নীলা । কিন্তু শিশুটির মা মানে নুসরাত বাগড়া দেওয়ায় রুদ্র’র ইচ্ছে পূরণ হয়নি । 
আর নীলা । ও হ্যাঁ । নীলা আর একজন কবির কবিতা খুব পছন্দ করতো । সে ছিলাম আমি । আমি আবার আবৃত্তির ভক্ত । বিশেষ করে নারী কণ্ঠের । কবি হিসেবে কিছুটা সুখ্যাতি আমার হয়েছে । এক শ্রাবণ সন্ধ্যায় ত্রিকালের আবৃত্তি অনুষ্ঠানে আমি আমন্ত্রিত ছিলাম । সেখানে নীলার সাথে পরিচয় হয় । আমি ওর আবৃত্তির ভূয়সী প্রশংসা করি । আমার প্রসংশায় ওর চোখ মুখ উজ্জ্বল হয়ে ওঠে । ওর আবৃত্তি আবার শোনার ইচ্ছে ব্যাক্ত করে আমার একটা ভিজিটিং কার্ড দিয়ে বিদায় নিই । 
এর সাতদিন পরে আমার ফেইস বুক এ নীলাম্বরী নীলা নামের একটা মেয়ের ফ্রেন্ড রিকোয়েস্ট পাই । এবং ছোট্ট একটা মেসেজ । লিখেছিল, কষ্টের রঙ কী কালো না নীল ? আমার মনে হয় নীল । তাই আমার নাম নীলা । ওর এই কাব্যিক মেসেজ পেয়ে আমি ভীষণ মুগ্ধ হই । তারপর আমাদের আলাপ ফেইস বুক ছাড়িয়ে, স্কাইপে, মোবাইল এবং সবশেষে একদিন এক ক্লান্ত বিকেলে আমার চিলেকোঠার বাসায় এসে ও হাজির হয় । নীলা এসেছিল নীল শাড়ি পড়ে, কপালে ছিল ছোট্ট গোল টিপ । প্রসাধনের বাহুল্য ছাড়াই ওকে আমার মনে হয়েছিলো এক টুকরো শরতের আকাশ । এমন স্নিগ্ধ রুপ আমার জীবনে দেখিনি । আমি জানি আর কোন নারীর পক্ষে এমন মহনীয় হওয়া সম্ভব না । নীলা এসেছিলো ওর গল্প বলার জন্য । ও বলেছিল আর আমি তন্ময় হয়ে শুনেছিলাম । ওর দু চোখ বেয়ে শ্রাবণ ধারা বয়ে গিয়েছিলো আমিও কেঁদেছিলাম ওর শোকে । পরিশেষে নীলা আমার দু’ হাত জড়িয়ে ধরে বলেছিল, ‘ কবি, আমি একজন মানুষ খুঁজছি, আপনার সাথে কথা বলে আমার মনে হয়েছে আপনি আমার সেই মানুষ, প্রিয় কবি, আপনি আমার মানুষ হবেন, আমার দুঃখ সুখের সারথি হবেন ... ? 
নাহ, আমি পারিনি । আমি নীলার মানুষ হতে পারিনি । নীলার সুখ দুঃখের অংশ হতে পারিনি । কারণ রুদ্র’র মতো আমিও পুরুষ ছিলাম । আসলে পুরুষ কখনো মানুষ হয়না । হতে পারেনা । 

