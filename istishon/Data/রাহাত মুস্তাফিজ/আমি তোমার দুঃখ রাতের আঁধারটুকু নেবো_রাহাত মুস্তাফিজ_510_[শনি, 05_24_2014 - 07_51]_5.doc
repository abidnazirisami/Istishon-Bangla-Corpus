আমি তোমার দুঃখ রাতের আঁধারটুকু নেবো


 আমার মতো কে আর আছে
ভালবেসে খুন করেছে
আলতা - সিঁদুর, ঘোমটা – ঘুঙুর ?
তোমার বাড়ির নিদ পুকুরে
গভীর রাতের দ্বি – প্রহরে
কে আর খোঁজে আমার মতো
হারিয়ে ফেলা পায়ের নূপুর ?
দুঃখ, জেনো সঙ্গী – সাথি
ভাই – বেরাদার প্রতিবেশি
দুঃখটাকে পুড়িয়ে দিয়ে
উড়িয়ে দিয়ে ওই আকাশে
বিনিময়ের মাল্য ভেবে
অমূল্য এক সুখকে আমি
খুব গোপনে জমিয়ে রাখি ।
আমি তোমার দুঃখ রাতের
আঁধারটুকু নেবো,
জমিয়ে রাখা সুখগুলোকে
তোমার হাতে দেবো ।
আলোর মতো সে সুখ তুমি
শাড়ির মতো পোরো,
আঁধার ছুঁলেই আমায় পাবে
চোখের কাজল কোরো ।
২৩ মে’ ১৪, ঢাকা ।

