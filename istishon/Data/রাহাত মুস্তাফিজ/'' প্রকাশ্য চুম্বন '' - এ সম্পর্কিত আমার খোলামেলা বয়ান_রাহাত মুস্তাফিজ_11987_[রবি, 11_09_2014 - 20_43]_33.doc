'' প্রকাশ্য চুম্বন '' - এ সম্পর্কিত আমার খোলামেলা বয়ান


গত পরশুদিন ‘ চুম্বন ’ বিষয়ে একটা স্ট্যাটাস দিয়েছিলাম। প্রায় ১৯০ জন স্ট্যাটাসটিতে লাইক দিয়েছেন । অনেকেই কমেন্ট করেছেন, কেউ ভিসা করে রাখার কথা বলেছেন। তিনি হয়তো আশঙ্কা করছেন এসব লেখালেখির কারণে আমার পক্ষে দেশে থাকা সম্ভব হবে না। কেউ আরও পড়াশুনার পরামর্শ দিয়েছেন। অনেকেই সহমত প্রকাশ করেছেন। বিরক্ত হয়েছেন অনেকেই। একজন কিছু প্রশ্ন করেছেন – ‘ প্রকাশ্য চুম্বন যদি বেলেল্লেপনা, অসভ্যতা না হয় তবে এর মাঝে কোনো সভ্যতা, সংস্কৃতি আছে কি না ? আমাদের বাঙালি সংস্কৃতি এটাকে সমর্থন করে কিনা? মা –বাবা, ভাই –বোন এর সামনে এমন কিছু করতে পারা যায় কিনা ? এটা করলে তাদের প্রতি সম্মান থাকে কি না ইত্যাদি ...? ’
ভালবাসা প্রকাশের ধরণ ও রকম নিঃসন্দেহে দেশ, কাল, সংস্কৃতি ভেদে ভিন্ন হয়ে থাকে। এক অঞ্চলে যা বুলি দেখা যায় অন্য অঞ্চলে তা গালি। আমার জানা মতে সিলেটের কোনো হোটেলে গিয়ে যদি আপনি পুড়ি চান তো আপনাকে গালি শুনতে হবে, ওরা পুরি বলতে নারী বুঝে থাকে। আবার যদি জাতীয়তা নির্ধারণের বিষয়ে আসেন, দেখা যাবে ভাষাভিত্তিক জাতীয়তার বাইরেও ধর্ম, খাদ্যাভ্যাস, আচার এগুলোর মাধ্যমেও জাতি পরিচয় খুঁজে পাওয়া যায়। আমরা সংখাগরিষ্ঠ বাঙালিরা যেমন ভাষাভিত্তিক জাতীয়তাকে প্রধান মনে করি, অন্যদিকে আমাদের দেশেরই একটা অংশ ধর্মভিত্তিক জাতীয়তাকে প্রকৃত মনে করে থাকে। আরব দেশগুলো নিয়েতো কোন কথাই নেই। ধর্ম এবং শরীয়া দিয়েই তারা তাদের জাতীয়তা ও আচার, ব্যবহার, সংস্কৃতির প্রশ্ন মীমাংসা করে থাকে।
উপরের কথাগুলো ধান ভানতে শীবের গীত মনে হতে পারে। তা মনে হোক। যেহেতু প্রকাশ্য চুম্বনের পক্ষে অবস্থান ঘোষণা করেছি, সেহেতু এর ব্যাখ্যার দায় আমাকে নিতেই হবে। আপনাদেরকেও আমার কথা ধৈর্য ধরে শুনতে হবে। যাহোক, রাজা রামমোহন রায় যখন উনিশ শতকের সেই পিছিয়ে পড়া, অশিক্ষিত ধর্মান্ধ সময়ে সতীদাহ প্রথা বিলোপের জন্য চেষ্টা শুরু করলেন, ঈশ্বরচন্দ্র বিদ্যাসাগর যখন বিধবা বিবাহ প্রচলনের জন্য উঠে পড়ে লাগলেন । তখন তাদেরকে কম হেনস্থা হতে হয়নি। তখনকার সমাজ, ব্যবস্থা, সংস্কৃতি, আচার, প্রথা কোনটাই তাদের সংস্কারের পক্ষে ছিলো না। ওটাই স্বাভাবিক, অমনটি-ই হবার কথা ছিল। কিন্তু তারা থেমে থাকলে, হাল ছেড়ে দিলে হয়তো আজও মৃত স্বামীর চিতায় জীবিত তরুণী বিধবা বধূটিকে উঠিয়ে দেয়া হতো। কিংবা পুতুল খেলার বয়স শেষ না হওয়া অবুঝ বালিকা বধূকে বাকী জীবন অকাল প্রয়াত স্বামীর কল্যাণে সাদা কাপড়ে বৈধব্য পালন করে বেড়াতে হতো।
‘ ভ্যালুজ’যেটাকে আমরা বাংলায় মূল্যবোধ বলি, বস্তুটি কি? এটা কে নির্ধারণ করে? কি কি ঘটলে আমরা বলবো মূল্যবোধের বিপর্যয় ঘটে গেলো? এর সাথে যদি সংস্কৃতিকে যুক্ত করি তাহলে ব্যাপারটা কী দাড়ায় ? সভ্যতা আরও পরের বিষয় । আসুন আগে ওগুলোর কোন সুরাহা করা যায় কিনা ।
গ্রামের নিরক্ষর বেগুনচাষি রহিম মিয়ার কাছে মূল্যবোধের চেয়ে অগ্রগণ্য গ্রামের হাটে বেগুণের ন্যায্য মূল্য পাওয়া। ওটা না পেলে তার ঘরে হাড়ি জ্বলবে না। সন্ধ্যায় যখন সে ক্লান্ত হয়ে বাড়ি ফেরে আকাশে মস্তবড় পূর্ণিমার চাঁদ তার কাছে নতুন কোন অর্থ বহন করে না। তার মূল্যবোধ মাটি এবং প্রকৃতির সাথে এতোটা সম্পৃক্ত যে মূল্যবোধ ধ্বসে যাওয়ার কোনরকম আশঙ্কা তার নেই। নিশুতি রাতের আধারে স্ত্রীর উপর উপগত হয়ে চুম্বন ও অঙ্গসঞ্চালনই তার অন্যতম বিনোদন। সমস্যাটা হলো আপনার আমার মতো শহুরে শিক্ষিত মধ্যবিত্তদের নিয়ে। মূলত এই আমরাই মূল্যবোধ, সংস্কৃতি ইত্যাদির মহাজন হয়ে বসে আছি। ডাস্টবিনের ভেতরে যে মানুষটি খাবার খুঁজে খাচ্ছে, যারা বস্তিতে পশুর মতো জীবন যাপন করছে তাদের নিয়ে আমাদের ভাবনা নেই। এতে মানুষ হিসেবে তাদের মূল্য দিতে, তাদের জীবনকে মূল্যবান ভাবতে আমরা চরমভাবে ব্যর্থ হচ্ছি। আর এব্যাপারে আমাদের বোধ যে ক্রিয়াশীল নেই তা আমাদের নিদারুণ নীরবতা কী তা বলে দেয় না ? এই যে শহুরে বাঙালি মশাই, খুব তো সংস্কৃতি সংস্কৃতি করে গলা ফাটায় ফেলেন । সারাবছর সংস্কৃতির কী ইয়েটা ছেঁড়েন ? সংস্কৃতি মানে কি কেবল পহেলা বৈশাখে লাল পাড় সাদা শাড়ি এবং বাহারি পাঞ্জাবী । সংস্কৃতি মানে কি ওই একদিন রমনা বটমূলে বাংলা গান শুনতে যাওয়া? আপনি আদৌ জানেন তো কি আপনার সংস্কৃতি? সন্তানকে ইংলিশ মিডিয়ামে পড়াচ্ছেন, অথবা পড়াতে না পারার হতাশায় আহা উহু করছেন। টিভিতে দেখছেন হিন্দি সিরিয়াল, হিন্দি সিনেমা – নাচ - গান । নিয়ম করে বউ পেটাচ্ছেন, শিক্ষিত বউ খুন্তির ছ্যাকা দিচ্ছে বাসার কাজে নিয়োজিত শিশু ছেলেটিকে বা মেয়েটিকে। কোথায়, কোথায় সংস্কৃতির চর্চা ? রহিম মিয়ার মতো চুম্বনের জন্য - সংস্কৃতি ও মূল্যবোধের ইজারাদার আপনি রাত গভীর হওয়ার জন্য প্রহর গুনতেই পারেন, কিন্তু সেটাকেই কেনো সবার উপরে চাপিয়ে দিতে চান ?
ওদিকে আমাদের গালভরা কথাসর্বস্ব বিপ্লবী বন্ধুগণ বেশ চিবিয়ে চিবিয়ে দুর্বোধ্য ভাষায় আওড়ে যাচ্ছেন পুরনো রেকর্ডার । বলছেন, ‘ ওসব চুম্বন, টুম্বন পাশ্চাত্যের কালচার । ওরা আমাদের মূল্যবোধকে ধ্বংস করার সাম্রাজ্যবাদী চক্রান্তে লিপ্ত। যাদবপুর, দিল্লির বখে যাওয়া তারুণ্যকে সুকৌশলে লেলিয়ে দিয়ে, বিপথগামী করে ভারত তার নগ্ন আধিপত্য বিস্তার করছে আমাদের উপর । আমাদের সমাজ এখনো প্রকাশ্য চুম্বন হজম করার শক্তি অর্জন করতে পারেনি । তাছাড়া আমাদের প্রাইম টাস্ক চুম্বন অধিকার আদায় করা নয়, সমাজের আমূল সংস্কার সাধন করা ’। তো বিশ্লেষণের বহর পড়েই বুঝা যায় এরা ৮০পরবর্তী সমাজ, প্রবনতা ও তার তারুণ্যকে বিশ্লেষণ করতে কতোটা ব্যর্থ। সমাজ এগিয়ে যাবে তার গতিতেই। কোথাও সাময়িক পিছিয়ে পড়বে, হোঁচট খাবে । কিন্তু সভ্যতার নির্মাণ, অগ্রযাত্রাকে থামিয়ে দেয়া কারো পক্ষেই সম্ভব না। সভ্য মানুষের ভেতরের যে চাওয়া তা আজকের ধর্ম বা সংস্কারের চোখ রাঙানি দিয়ে দমন করা সম্ভব হলেও আল্টিমেটলি তাকে দমন করা যাবে না। বাঁধা যেখানেই আসবে, প্রতিরোধ সেখান থেকেই শুরু হবে। বেঁচে থাকার দাবীর কাছে প্রকাশ্য চুম্বনের দাবী নিতান্তই বালখিল্য বা আহাম্মকি মনে হতে পারে কিন্তু ব্যাপারটাকে এড়িয়ে যেতে পারেন না। আপনার বক্তব্য পেশ করুন।
যে সমাজে ধর্ষণের বিরুদ্ধে গণজাগরণ ঘটে না, যে সমাজে ধর্মান্ধতা, মৌলবাদের বিরুদ্ধে জাগরণ ঘটে না, যে সমাজে সংখ্যালঘু ভিন্ন ধর্মাবলম্বীদের উপর বারংবার আক্রমণের বিরুদ্ধে জাগরণ ঘটে না, যে সমাজে মতপ্রকাশের স্বাধীনতা হরণ করার বিরুদ্ধে জাগরণ ঘটে না সেই সমাজের কাছ থেকে সংস্কৃতির, মূল্যবোধের পাঠ নেয়ার কিছু নেই। বরং নতুন পাঠে এই ঘুণে ধরা সমাজ ও তার মানুষকে অভ্যস্ত ও আকৃষ্ট করতে হবে। তাছাড়া এই সমাজ, এই ব্যবস্থা যারা টিকিয়ে রেখেছেন তারা কি আমাদের খুব অপরিচিত?
হ্যাঁ, স্বীকার করছি - প্রকাশ্য চুম্বনের অধিকার চাওয়াটা বর্তমান সামাজিক প্রেক্ষাপটে বেশ প্রি – ম্যাচিউরড দাবী। কিন্তু এটাকে কালচারের দোহাই দিয়ে যারা ইনভ্যালিড, ইললিগ্যাল বলছেন তাদের আধুনিকতা নিয়ে আমার প্রশ্ন আছে। মানুষ অবৈধ, অনৈতিক কাজ প্রকাশ্যে করতে পারেন না বলেই আড়াল আবডাল খোঁজে। কারণ অবৈধ কাজ সমাজ বা আইন স্বীকৃত নয়। চুম্বন কোন অবৈধ, অনৈতিক কাজ নয় । ভালবাসা প্রকাশের অনেক উপায়ের মধ্যে চুম্বন তার মধ্যে অনন্য। যে কাজ অবৈধ নয় তা প্রকাশ্যে করলে কার কার কি কি ক্ষতি হয়? আমাদের কোন কোন অনুভূতি ক্ষতিগ্রস্থ হয়? আর প্রকাশ্য চুম্বন কেনো বেলেল্লেপনা হতে যাবে ? আসল ব্যাপার আমাদের দৃষ্টিভঙ্গীগত সমস্যা। আমাদের অনভ্যস্ততা। তো এটা বিনয়ের সাথে অকপটে স্বীকার করে নিলেই পারেন । খামোখা কেনো বিরোধিতা করেন। সত্যি বলছি, ছবির হাটে শতশত মানুষের মধ্যে যখন আমার নারী বন্ধুদের মধ্যে কেউ কেউ ফস করে সিগারেট ধরিয়ে আরামসে টান দিতো তখন প্রথম প্রথম আমার বেশ অস্বস্তি লাগতো। দেখতাম অনেকেই ফিরে ফিরে তাকাচ্ছে । কিন্তু আমার অস্বস্তির কারণ ছিল, ওটা দেখে আমি অভ্যস্ত ছিলাম না। ছোটবেলা থেকে আমি দেখে এসেছি ছেলেরাই সিগারেট খায়। তো আমার যুক্তিবাদী মন নারীর সিগারেট খাওয়াতে আপত্তি না জানালেও আমার অনভ্যস্ত মনোজগত ব্যাপারটার সাথে নিজেকে ধাতস্ত করতে কিছুটা সময় নিয়েছে। আর মন বেচায়েন হবে না কেনো, আমার পাশে বসা ধূমপানরত নারী বন্ধুটিকে যখন কোন ছেলে বাজে কমেন্ট থ্রো করবে সেটা আমার ভালো লাগবে না এই শঙ্কাও তো চেতনে অবচেতনে কাজ করতোই।
একইভাবে বলতে কোন দ্বিধা নেই, প্রকাশ্যে কাউকে চুম্বনরত দেখলে প্রথম প্রথম আমার অস্বস্তি হবে । আমার এতো বছরের অনভ্যস্ত চোখ ব্যাপারটায় থিতু হতে কিছু সময় তো নেবেই। কিন্তু যেহেতু প্রকাশ্য চুম্বন কোন পাপকর্ম বলে মানি না, তো যুক্তিশীল মনের কাছে অবশ্যই অনভ্যস্ততা পরাস্ত হবে। একইভাবে, আমাদের মা,বাবা,আত্মীয় স্বজনের সামনে প্রেমিকা/ প্রেমিক বা বউ/ স্বামীকে চুম্বন করার কালচার না থাকায় ব্যাপারটা তাদের চোখের সামনে করা অবশ্যই কঠিন। আসলে করার দরকারও নেই। যেটা স্বাভাবিক সেটাকে আরোপিত করা বা দেখিয়ে দেখিয়ে করা হাস্যকর। ওটাই বরং বেলেল্লেপনা । আপনি এবং আপনার প্রেমিক/ প্রেমিকা, স্বামী/ স্ত্রী প্রকাশ্য চুম্বনকে আগে স্বীকৃতি দিন, আপনার জেনারেশন থেকে শুরু হোক। অতঃপর, আপনারা যখন শ্বশুর, স্বাশুড়ি হবেন বা আপনারা যখন বয়স্ক হবেন - আপনাদের কাছে ছেলে/ মেয়ের –বা তাদের বউর/ প্রেমিকের প্রকাশ্য চুম্বন নিশ্চয়ই অস্বাভাবিক ঠেকবে না ?
কেউ কেউ প্রশ্ন তুলতে পারেন, এরপর কি আপনি প্রকাশ্যে যৌনক্রিয়া করার দাবী নিয়ে লিখবেন ? এক্ষেত্রে আমি জবাবটা এভাবে দিতে চাই – আপনি আমি জামা – কাপড় পরিধান করি কেনো ? শালীনতার চেয়ে বড় ব্যাপার – আমরা এখন আর অরণ্য জীবন যাপন করি না । পোশাক আমাদের শরীরের জন্য দরকারী একটা উপাদান। ময়লা, ধুলো – বালি থেকে পোশাক আমাদের রক্ষা করে। পোশাক পরলে আমাদের সুন্দর দেখায়। পোশাক আমাদের উষ্ণতা দেয় । অধিক উষ্ণতা থেকে বাঁচার জন্যও আমরা পোশাক পরি। তো, প্রকাশ্যে যৌনক্রিয়া সুন্দর ও শোভন দেখায় কিনা বা সেটা সুবিধাজনক কিনা সেটা আপনারাই ঠিক করুন। আপাতত আমার আলোচনা এখানেই শেষ করছি এবং যুক্তিপূর্ণ ভদ্রচিত কমেন্ট আশা করছি।

