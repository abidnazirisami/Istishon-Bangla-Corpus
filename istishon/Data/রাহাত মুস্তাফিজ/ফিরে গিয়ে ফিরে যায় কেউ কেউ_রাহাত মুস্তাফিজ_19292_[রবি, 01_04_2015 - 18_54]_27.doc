ফিরে গিয়ে ফিরে যায় কেউ কেউ



অনেকটা পথ হাঁটার পরে
ফিরে আসা কঠিন অনেক।
ফেরার পথে কাঁটা থাকে, পাথর থাকে
যোগ বিয়োগ ও অবিশ্বাসের ক্ষত থাকে।
এক জীবনে একটি মানুষ একের অধিক
পায়না সময় এবং সুযোগ ফিরে আসার,
তাকে তোমার ছলাকলার সঙ্গী করে
চাচ্ছ নিতে কতটা দূর ?
নারীর প্রেমে অন্ধ পুরুষ বোকাই বটে,
তাকে তোমার পুরুষ খেলার পিঠ দেখাবে ?
দেখাও তবে পাল তুলে ওই রঙ্গিলা নায় ।
কিন্তু জেনো, বন্ধ ঘড়ির মতো তুমি
যাকে হঠাৎ থামিয়ে দিলে,
সেই ঘড়িটির কাছেই তোমায় রাত পেরোলে ফিরতে হবে ।
ফিরে গিয়ে আবার শুরুর সময় – সুযোগ
আর কি পাবে ? 
০৫ জানুয়ারি’১৫
মোহাম্মদপুর, ঢাকা। 

