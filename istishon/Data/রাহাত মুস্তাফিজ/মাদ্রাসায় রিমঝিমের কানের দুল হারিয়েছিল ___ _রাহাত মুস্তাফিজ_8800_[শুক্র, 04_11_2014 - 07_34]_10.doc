মাদ্রাসায় রিমঝিমের কানের দুল হারিয়েছিল ___ 


 মাদ্রাসা শিক্ষা খারাপ না ! ছোটবেলায় আলিফ, বা, তা, সা পড়তে আমিও মাদ্রাসায় যেতুম । ছেলে মেয়ে একসাথে বসে দাড়িওয়ালা মৌলানা সাহেবের চোখ ফাঁকি দিয়ে কিল - ঘুষি - চিমটি কাটা সহযোগে বা, তা, সা ভালোই চলতো । 
কিন্তু একদিন ভয়ানক গোলযোগ দেখা দিলো ! মিষ্টি মেয়ে রিমঝিমের কানের দুল পাওয়া যাচ্ছে না। অনেক খোঁজা খুঁজি হলো । আমাদেরকে ব্যাপক শাসানো হলো, জোড়া বেতের মাইর দেয়ার হুমকি দেয়া হলো । শুধু তাই নয় - চালপড়া খাওয়ানোর ভয় দেখানো হলো । চালপড়ার ব্যাপারটা এমন - সন্দেহের আওতায় পড়ে এরকম সবাইকে পড়া চাল ( ধর্মীয় বাণী/ মন্ত্র পড়ে চালে ফুঁ দেয়া হলে সেটি পড়াচাল ) খেতে দেয়া হবে । যে অপরাধি সে চাল চিবুতে চিবুতে রক্তবমি করবে । এভাবে চোর বাটপার সনাক্ত করা হয়। এছাড়া বাটি চালান, হাত চালান ইত্যাদি নানান কিসিমের চালান আছে অজপাড়া গায়ে । 
তো যাই হোক আমরা বাচ্চালোগ দিব্যি চাল চাবাতে লেগে গেলাম । স্পষ্ট মনে আছে কানের কাছে মুখ নিয়ে এসে ত্যাদড় রকির কথা - এই, এতো কাঁচা চাইল, ভাবছিলাম চাইল ভাজা খাইতে দেবে । 
ওদিকে মসজিদের অন্যান্য হুজুররা এসে তীক্ষ্ণ চোখে তাকিয়ে পর্যবেক্ষন করছে । এরমধ্যে দেখা গেলো শান্ত ছেলে কামাল ফুঁপিয়ে কাঁদছে । নাকের জল চোখের জলে একাকার হয়ে আছে ওর মুখ - চিবুক । হুজুররা হৈ হৈ করে উঠলেন । মুখ খোল , মুখ খোল ... 
এক হুজুর এসে কামালের মুখ চেপে ধরে জোর করে খুলে দিতে আমরা বিস্ময়ে হা হয়ে গেলাম !!! কামালের মুখ ভর্তি রক্ত ! হুজুরগন তাদের সাফল্যে গদ্গদ হয়ে লম্বা দাড়িতে বার বার হাত দিয়ে দাড়িবিন্যাস করার মাঝেই কামালের জলদ কন্ঠ শুনতে পেলাম, হুজুর আমার একটা দাঁত পড়ছে ! 
পরের দিন সিপারা বগলদাবা করে হাজির হলাম মাদ্রাসায় । তখনো সবাই আসেনি । হুজুর আমাকে একপাশে ডেকে নিয়ে বললো, বাবা, রিমঝিমের দুলডা কুতায় রাকছো ? আমারে কও, কাউরে কবো নানে । আমি বললাম, আমি তার কী জানি ! হুজুর স্বর আরো নরম করে বললো, বলো বাবা, কৈ রাকছো, লজেন্স খাবা ? লজেন্স খাইতে খাইতে কও । এইবার আমি তেজের সাথে জানিয়ে দিলাম, আমি কিচ্ছু জানিনা, আমি নেই নি । 
ইতোমধ্যে আরো হুজুররা এসে গেছে । সেই সাথে সিপারা পড়ুয়া সহপাঠিরা এসে হাজির । কামালের মুখের উপরের পাটির সামনের দিকের একটা দাঁত দেখতে পেলাম না । 
হুজুর এবার গলা চড়িয়ে ঘোষনার মতো করে জানালেন, গতকাল রাতে আমাদের সবার নাম কাঠাল পাতায় লিখে কাঠাল পাতা পড়া হয়েছে । সেখানে আমার নাম উঠেছে । 
একটা তথ্য প্রাসঙ্গিক মনে হওয়ায় জানিয়ে রাখি, রিমঝিম আর আমি সবসময় একসাথে বসতাম । ওর সাথে অনেক ভাব ছিল আমার । ও আমাদের মতো ফাঁকিবাজ ছিল না । 
হুজুরের ঘোষণা শুনার পর আর মাদ্রাসায় থাকা সম্ভব হলো না । কাঁদতে কাঁদতে বাসায় ফিরে এলাম । জানিনা আমার কান্নায় রিমঝিম কেঁদেছিলো কি না ! 
বাসায় আসার পর আমার অবস্থা দেখে সবাই অস্থির । কী হইছে সবার প্রশ্ন । আমি কান্না করেই যাচ্ছি । কেঁদে কেটে একশা হয়ে পরে ঘটনা জানালাম । 
আমার সেঝভাইর তখন খুলনার খালিশপুরে বেশ নামডাক । পাড়ার রকবাজরা শীষ দেয়া বন্ধ করে দাঁড়িয়ে সালাম টালাম দেয় । তো আমার কাছ থেকে ঘটনা শুনে একমুহূর্ত দেরি করলেন না । 
সব্জির খেতে বেড়া দেয়ার জন্য সাইজ মতো বাঁশ জড়ো করে রাখা হয়েছিল । ওখান থেকে মোটা দেখে একটা তুলে নিয়ে দৌড় দিলেন মাদ্রাসা অভিমুখে । পরে জানতে পেরেছি প্রাণভয়ে হুজুরের দৌঁড়ানির কাহিনী । এরপর সেই হুজুরকে খুলনা শহরে আর দেখা যায়নি । আমিও আর কোনদিন মাদ্রাসায় যাইনি ...আলিফ বা, তা, সা পড়ার জন্য ।

