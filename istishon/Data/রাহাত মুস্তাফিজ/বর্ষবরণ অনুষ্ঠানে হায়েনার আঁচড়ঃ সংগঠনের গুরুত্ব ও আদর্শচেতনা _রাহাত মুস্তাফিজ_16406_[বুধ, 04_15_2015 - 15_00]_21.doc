বর্ষবরণ অনুষ্ঠানে হায়েনার আঁচড়ঃ সংগঠনের গুরুত্ব ও আদর্শচেতনা 


আমি যদি বলি পৃথিবী যতটুকু সভ্য হতে পেরেছে তার কারণ হলো, সংগঠিত বুদ্ধিমান মানুষের মিলিত প্রচেষ্টার ফল ? ভুল বলা হবে ?
সংগঠন সৃষ্টি হয় কি প্রক্রিয়ায় ? পিয়োর একাডেমিক ডেফিনেশনের জটিল পথে না হেঁটে আসুন তো একটু ভেবে দেখি সংগঠন কখন অনিবার্য হয়ে ওঠে? সংগঠনের লক্ষ্য , উদ্দেশ্য কি? কেনো মানুষের সংগঠন দরকার হয়?
ধরুন, আপনার পাড়ায় বা মহল্লায় ইয়াবা, হিরোইন, ফেন্সিডিল, ডাইল খোর বখাটেদের উৎপাত সীমা ছাড়িয়ে গেছে । কিশোরী, তরুণী, যুবতী মায় পঞ্চাশ উর্ধ মহিলাদের পর্যন্ত ঘরের বাইরে বের হওয়া দুষ্কর হয়ে পড়েছে। মেয়েরা স্কুল, কলেজে যেতে পারছে না । আজ ওড়না টেনে ধরে তো কাল শরীরে হাত দেয়। সেদিন তো একজনকে তুলে নিয়ে যায় যায় ।
তো এমন একটা পরিস্থিতে আপনি একা প্রতিরোধ করে ওদের ইয়েটা ছিঁড়তে পারবেন? পারবেন না , তার কারণ, ওরা সংখ্যায় অল্প কয়েকজন হলেও ওরা সংগঠিত । ওদের হাতে আছে অবৈধ অস্ত্র, অর্থ, রাজনৈতিক দলের আশির্বাদ । কী করবেন ? বসে বসে হায় হায় করবেন আর আল্লাহর কাছে বিচার দেবেন ? কিন্তু বিচার দিলে তো ইহকালে কাজ হচ্ছে না। আপনাকে এবং ছেলেমেয়েদেরকে তো এই কাল পার করতে হবে নাকি?
ঠিক এরকম পরিস্থিতেই মানুষ একত্রিত হয়। অথবা তাদেরকে বুঝাতে হয় আজকে অন্যের মেয়ের শ্লীলতাহানী দেখে ঘরের দরোজা বন্ধ করছেন কাল আপনার সুন্দরী পুত্র বঁধূকেও ওরা রেহাই দেবে না । আসুন একজোট হই, একসাথে রুখে দাঁড়াই। তো তখন কি হয়? মানুষ রাস্তায় নেমে আসে, মিছিল করে, থানা ঘেরাও করে , স্মারকলিপি দেয় আরও কঠোর কর্মসূচি হিসেবে হরতাল , অবরোধ করে। এতে করে কি হয় ? শাসন কর্তার ভীত নড়ে ওঠে । শাসক বাধ্য হয় গণমানুষের দাবী মেনে নিতে । এমনকি সরকার পতনের মতো ঘটনাও অস্বাভাবিক নয়। দিল্লীর ধর্ষনের ঘটনা মনে আছে তো ? সরকার আইন পাশ করতে বাধ্য হয়েছিল ।
তো সম্মিলিত প্রতিবাদী, বিক্ষুব্ধ নিরস্ত্র মানুষের শক্তির কাছে আধুনিক যেকোন অস্ত্র কিছুই না । আসলেই কিছু না । ইতিহাসের পাতা একটু উলটে আসুন । ঢের উদাহরণ আছে । অতো দূরের উদাহরণের দারস্থ না হই । এই তো সেদিনের শাহাবাগ গণজাগরণ মঞ্চের কথাই ধরুন না । সরকার কি বাধ্য হয়নি অভিযোগকারী পক্ষের দাবী তথা আপীলের সমান সুযোগ রেখে আইন সংশোধন করতে ? মঞ্চের কোনও নেতা কর্মী এবং সমাগত কারো কাছে একটা সামান্য বলাকা ব্লেড পাওয়া গেছে ? নাহ । তো শক্তির উৎস বুঝা যাচ্ছে ?
সম্মিলিত মানুষ যেখানে দাবী আদায়ের জন্য একাট্টা সেখানে আলটিমেটলি একটা ব্যানার দাঁড়িয়ে যায় । উপরের উদাহরণ থেকে নিয়ে একটা নাম ঠিক করি । ' নারী উত্ত্যক্তকরণ প্রতিরোধ কমিটি ', টিএসসি । যেহেতু একটা ঘটনার বিচার করা হলেই উত্ত্যক্তকরণের ঘটনা শেষ হয়ে যাচ্ছে না সুতরাং এই সংগঠনকে বাঁচিয়ে রাখা জরুরী । এখন প্রশ্ন সংগঠন বেঁচে থাকে কেনো ? কী তার অন্তর্নিহিত শক্তি ?
সংগঠন বেঁচে থাকে, টিকে থাকে তার সুনির্দিষ্ট লক্ষ্য ও আদর্শ এবং কর্মসুচি নিয়ে । এই প্রসঙ্গে বাংলাদেশ ছাত্র ইউনিয়নের কথা বলতে হয়। ১৯৫২ সালের ২৬ এপ্রিল এই সংগঠনের সৃষ্টি হয় । রাজনৈতিক দলের লেজুড় বিহীন অসাম্প্রদায়িক, প্রগতিশীল, বিপ্লবী ধারার ছাত্র সংগঠন হিসেবে এর আত্মপ্রকাশ ঘটে । এর ঘোষণা, লক্ষ্য, উদ্দেশ্য পড়লেই আমরা অন্যান্য সংগঠনের সাথে এর মৌলিক পার্থক্য নিরূপণ করতে সক্ষম হবো । মূলত ছাত্রদের ( ছাত্র - ছাত্রী ) বিভিন্ন দাবী আদায়ের লক্ষ্য প্রধান ইস্যু হলেও বাংলাদেশ সৃষ্টির পেছনে এর উল্লেখযোগ্য অবদান আকাট মূর্খ্যছাড়া কেউ অস্বীকার করবে না । অর্থাৎ ছাত্র ইউনিয়নের রাজনৈতিক ভুমিকা ইতিহাস স্বীকৃত। এই সংগঠন কখনো ব্যক্তিপূজার শ্লোগান দেয় না । এদের শ্লোগান ঘোষিত নীতি আদর্শকে কেন্দ্র করেই । দুটো উদাহরণ দেই -
১) শিক্ষা কোনো সুযোগ নয়
শিক্ষা আমার অধিকার
২) একইধারার বিজ্ঞান ভিত্তিক
শিক্ষানীতি চালু করো
অন্য সংগঠনের স্লোগানটাও জেনে নিই, কি বলেন ? দেখুন ব্যক্তি পূজা কতো প্রকার ও কি কি?
১) নেত্রি মোদের ... ...
অন্য কারো কথা শুনি না
২) ম্যাডামের দুই নয়ন
বাংলাদেশের উন্নয়ন
উপরের এতো কথা লেখার পেছনে আজকে এক বন্ধুর স্ট্যাটাস বিরাট ভুমিকা রেখেছে । অত্যন্ত পছন্দের একজন মানুষ তিনি কিন্তু চিন্তার জড়তা থেকে আমরা সবসময় নিজেকে মুক্ত রাখতে পারবো এটা হলফ করে বলে দেয়া যায় না । আপনারা সবাই জানেন গতকাল বর্ষবরণ অনুষ্ঠানে কী ভয়ানক বর্বর ঘটনা ঘটে গেছে ! এবং এও জেনেছেন বাংলাদেশ ছাত্র ইউনিয়নের উপস্থিত কিছু নেতা কর্মী ওই হায়েনাদের হাত থেকে আমাদের বোনদের রক্ষা করার জন্য জীবন বাজি রেখেই এগিয়ে গেছে । এতে তিনজন আহত হয়েছে । গায়ের শার্ট, পাঞ্জাবী খুলে তারা অসহায় নারীদের ঢেকে দিয়েছে ।
আমার সেই বন্ধু প্রশ্ন ছুড়ে দিয়েছেন ' ছাত্র ইউনিয়নের নাম কেনো উচ্চারিত হবে? একজন দেশপ্রেমিক বা একজন ভালো মানুষকে কেন কোন একটি দলের অন্তর্ভুক্ত হতে হবে? এসব দলীয়করণ প্রথা বন্ধ করুন।'
একজন ভালো মানুষের নির্দিষ্ট দলভুক্ত হতেই হবে এটা মেন্ডেটরি নয় , কথা সত্য কিন্তু একজন ভালো মানুষের দলীয় সম্পৃক্ততা থাকতে পারবে না - একথাও আমরা বলতে পারি না। আর দলীয় সম্পৃক্ততা থাকলে দলের নাম উল্লেখ করা যাবে না এই ধরণের ফতোয়া দেয়াটাও কোন বিবেচক মানুষের কথা হতে পারে না।
তার উস্মার কারণ খুঁজতে গিয়ে যা বুঝলাম মানে আমার মনে হলো । ইনারা মানুষের সংগঠিত প্রতিরোধ আশা করেন না । লক্ষ্য করুন হাজার হাজার মানুষের মধ্যে ছাত্র ইউনিয়নের উপস্থিত গুটিকয়েক ছেলেই কেবল অসীম সাহসের সাথে ৩৫/৪০ জন নেকড়ের বিরুদ্ধে রুখে দাঁড়িয়েছে ।
আমার প্রশ্ন ওদের কি জীবনের মায়া ছিল না ? নিজের জীবন বিপন্ন জেনেও কোন আদর্শ ওদেরকে শক্তি জুগিয়েছে, অনুপ্রাণিত করেছে প্রতিরোধের ? আদর্শহীন এই সমাজ ব্যবস্থায় আপনি সাহসের নমুনা দেখতে চান, বীরত্বের আশা করেন অসংগঠিত, বিচ্ছিন্ন, স্বার্থপর, আত্মকেন্দ্রিক, ভীতু লক্ষ জনতার কাছে ? বন্ধু আপনার চিন্তার সীমাবদ্ধতা এবং বিশ্লেষণের দূর্বলতা আমাকে হতাশ করলেও আমি বিশ্বাস করি না আপনি বা আপনারা বোধবুদ্ধিহীন।
জেনে রাখুন ছাত্র ইউনিয়ন নিছক একটা সংগঠন নয় । ওটা একটা আদর্শ । যারা ওই আদর্শ ধারণ করতে পেরেছে তারা ভবিষ্যতেও বুক চিতিয়ে দাঁড়াবে । আদতে লড়াইটা হয় আদর্শের সাথে আদর্শের । এবং লড়াইয়ে জিততে হলে ঐক্যবদ্ধ হতে হয়, একজোট হতে হয় । এই সরল অংক না বুঝলে আপনার আমার আশাবাদ ' ইউটোপিয়া ' হিসেবে চিহ্নিত হবে । তবে কোনো এলিয়েনের কাছে আমার আশাবাদ জমা রাখতে ইচ্ছুক নই ।

