হৃদয় শুন্য করো 


হৃদয় শুন্য করো 
এই যে আমি তাকিয়ে আছি তোমার দিকে
বলতে পারো, কেন ?
এই যে আকাশ ক্ষণে ক্ষণে রঙ বদলায়
নীলাভ থেকে কালো, কেন ? 
বৃষ্টি এলে মন ময়ূরী পেখম মেলে
হঠাৎ কোন পাগল হাওয়া
খুব নিভৃতে ছুঁয়ে গেলে
সেই স্মৃতিটা মনে পড়ে, কেন ? 
এই যে তুমি কানের মাঝে স্তেথো চেপে
হৃদয় মাপো কতো রোগীর জটিল কিম্বা ভালো
আমার হৃদয় কী কথা কয় সে কী তুমি জানো ?
জানোই যদি তবে কেন অমন দৃষ্টি হানো ?
আমিতো নই হাজত খাটা চোর গুন্ডা
গলির মোড়ের কুখ্যাত এক দাগী ষণ্ডা
অবহেলার দেয়াল তবু তোল !
অন্তরালে থেকে কেন আমার কথা ভোল ?
চোখের মাঝে লুকিয়ে রাখি স্বপ্ন নামের মায়া
শিমুল তুলোর মতো একটি মেঘের আসা যাওয়া
দেখে চমকে ওঠো কেন ?
ভালবাসার হাজার গোলাপ লুকিয়ে রেখে বুকের মাজে
হৃদয় শূন্য করো, কেন কেন কেন ... ? 

