অভিমানী রাতের চাঁদ ___ 


 
আধখানা এলাট্রলে রাতের ঘুম দৈর্ঘ্য প্রস্থে বেড়ে দুপুরে গড়ালো । পুরোটা খেলে না জানি কী ঘটে যেতো !!! কিন্তু তা কি করে হয় ... ! তুমি যে একবার অবলীলায় ২৩টা ঘুমের ওষুধ খেয়ে নিলে গভীর ঘুম ঘুমোবে বলে !!!
তোমার কি তখন গভীরতম ঘুমের তলদেশে ডুবে যেতে যেতে আশরাফ শিশিরের কবিতার মতো মনে হচ্ছিলো - 
''... ভালবেসে তোমাকে বোঝাতে পারিনি
হসপিটালের ১৩ তলায়
ক্লোরোফরমের আরোপিত ঘুমের ভেতরে
দাড়ি ও কমা ছাড়া
আর কোন লড়াই থাকে না... '' 
তখনো ঘুমের ওষুধে ভেজাল দেওয়া শুরু হয়নি । যদিও সুকান্ত অনেক আগেই ভেজাল সম্পর্কিত একটা কবিতা লিখে গেছেন , 
'' ভেজাল ভেজাল ভেজাল রে ভাই ভেজাল সারা দেশটায়
ভেজাল ছাড়া খাঁটি জিনিস মিলবে নাকো চেষ্টায় । '' 
তোমার ছিল না ঘুমানোর অসুখ । সারারাত জীবনানন্দ দাশের সাথে নির্ঘুম কাটিয়ে দিব্যি সকালে ভার্সিটি যেতে । আমি অবাক হতাম এই ভেবে যে, একজন মানুষ রাতের পর রাত না ঘুমিয়ে কীভাবে এতো সজীব, সতেজ থাকতে পারে ! তোমাকে দেখে কখনো মনে হয়নি '' ক্লান্তি '' নামক কোন শব্দ অভিধানে আছে । অথচ প্রায়শ আমাকে রবীন্দ্রনাথের ওই গানটি গুণ গুনিয়ে গাইতে হতো, 
'' ক্লান্তি আমার ক্ষমা করো প্রভু ... ''। 
একরাত ঠিক মতো ঘুম না হলে পরদিন আমার মুখের ভূগোলে তুমি আবিষ্কার করতে কালো মেঘের ঘনঘটা। মুখে কিছুই বলতে না । বুঝিয়ে দিতে জীবনানন্দীয় অভিমানে, সেদিন অবিরাম বর্ষণে ভিজবে সবুজ মাঠ, পাহাড় আর ইস্টিশন। 
পাহাড় ঘুমায় জোছনার আলো মেখে । কথা কয় নিঃশব্দে শুক্লা দ্বাদশীর চাঁদ নক্ষত্রের সাথে । আর তুমি চেয়ে থাকো চন্দ্রাহত নাবিকের মতো রবীন্দ্রনাথের বাংলায় রাতের রূপোলী আকাশে । একদিন বলে ছিলে যদি ব্যবধানে ব্যবধানে রচিত হয় অসীম দূরত্ব আমি যেন ভরা পূর্ণিমায় চাঁদের দিকে তাকিয়ে কথা বলি , মহাপৃথিবীর যে কোন প্রান্ত হতে তুমিও খুঁজে নেবে সেই চাঁদ ... কথা হবে... কেবল কথা হবে... । 
রুদ্র মুহাম্মদ শহীদুল্লাহ'র কবিতার নির্যাস ছুঁয়ে বলছি শোন,
'' দূরত্ব জানে শুধু একদিন খুব বেশি নিকটে ছিলাম,
একদিন শরীরের ঘ্রাণ শুঁকে তুমি ব'লে দিতে ঃ অমিতাভ
..................... আজ সমুদ্রে যেও না, আজ খুব ঝড় হবে ----- '' 
যাপিত জীবনের ক্লেদ ভুলে গিয়ে আজও আমি এই নগরের বিশাল বিশাল অট্টালিকার ফাঁকে ফাঁকে খুঁজি সেই প্রতিশ্রুত চাঁদ । পেয়ে গেলে একফোঁটা অবসর তুমি হও চাঁদের কনা এই বিমূর্ত জীবনে । অপলক তাকিয়ে থাকি নীরব নিশির শিশির মেখে ... তোমাকে শুনাতে চাই একটি ই কবিতা ...

'' হায় চিল, সোনালী ডানার চিল, এই ভিজে মেঘের দুপুরে
তুমি আর কেঁদোনাকো উড়ে উড়ে ধানসিড়ি নদীটির পাশে!
তোমার কান্নার সুরে বেতের ফলের মতো তার ম্লান চোখ মনে আসে।
পৃথিবীর রাঙ্গা রাজকন্যাদের মতো সে যে চলে গেছে রূপ নিয়ে দূরে;
আবার তাহারে কেন ডেকে আনো?
কে হায় হৃদয় খুঁড়ে বেদনা জাগাতে ভালোবাসে!
হায় চিল, সোনালী ডানার চিল, এই ভিজে মেঘের দুপুরে
তুমি আর কেঁদোনাকো উড়ে উড়ে ধানসিড়ি নদীটির পাশে! ''

