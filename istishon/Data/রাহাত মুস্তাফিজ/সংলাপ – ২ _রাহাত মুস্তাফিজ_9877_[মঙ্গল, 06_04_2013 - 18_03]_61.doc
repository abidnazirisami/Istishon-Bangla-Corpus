সংলাপ – ২ 


সংলাপ – ২ 
- সকালের কল, ব্যাক করলে দুপুরে
যখন মানবাধিকার নিয়ে ভীষণ ব্যস্ত মিটিং এ
কেটে দিতে হলো নিতান্ত অনিচ্ছায় ।
অফিস শেষে যখন আবার চাইলাম তোমায় ফোনে
তুমি তখন মগ্ন ছিলে জানিনা কার ধ্যানে !
মোবাইল স্ক্রিনে কেবল ‘ নো আনসার ’, ‘ নো আনসার ’, ‘ নো আনসার ’।
তোমাকে দেখিনা ‘ দীর্ঘ দিবস, দীর্ঘ রজনী, দীর্ঘ বরিষ মাস ’
নীলা, তোমার ড্রেসিং টেবিলের আয়নাও আমার মতো অতো দুখি না ! 
- এ তোমার ভারী অন্যায় রুদ্র ! এতো অভিযোগ করছো কেন ?
মগ্ন ছিলাম বটে ফলবতী জ্যৈষ্ঠের গা পুড়িয়ে দেওয়া অহঙ্কারে । 
-অভিযোগ নয় নীলা । বলো, অনুযোগ । 
-আচ্ছা , তাই ? অনুযোগ কিম্বা অভিযোগের অন্যকোন মানেতো জানা নেই !
তুমি বলোতো ? 
-অভিধানে শব্দ দু’টির মানে একই ।
তবে ‘ অভিযোগ ’ শব্দটি বড্ড অফিসিয়াল ! সুটেড – বুটেড !
এজাহার, থানা, পুলিশ এবং লাল দালানের শক্ত প্রাচীরের মতো ! 
-আর অনুযোগ ? 
-অনুযোগ শব্দটি খুব ক্যাজুয়াল । কোল বালিশের নরম স্পর্শ যেন !
কিম্বা বলতে পারো, রক্তিম আকাশে ছড়ানো অভিমানী আলো !
নীলা, তোমার প্রতি আমার কোন অভিযোগ নেই । ছিলোনা কোনকালে ।
আছে কেবল নীল নীল অভিমানের মতো অনুযোগ । 
-হুম, কাল এতো করে বললাম লাল পাঞ্জাবিটা পরে দেখা করে যেও ।
দুইটার পরে আমি একদম ফ্রী ! কই এলে না তো ?
এই যে মিস্টার, এটা কিন্তু অভিযোগ নয় অনুযোগ ! হিহিহিহিহিহি ...

