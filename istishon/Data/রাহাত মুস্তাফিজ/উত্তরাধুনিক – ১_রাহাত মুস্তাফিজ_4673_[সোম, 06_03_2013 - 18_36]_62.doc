উত্তরাধুনিক – ১


 উত্তরাধুনিক – ১
কফিনের ভেতরে শুয়ে থাকে জীবিতের শোক
সারিবদ্ধ পিঁপড়ের কাফেলা চলে যায়
পলিমাটির বুক ছুঁয়ে...
কোথায় যায় কে জানে –
চঞ্চল ইঁদুর জীবনকে ভালোবাসে কতোটুকু
ঝড়ের কতোটুকু আভাস দিতে জানে চশমা চোখে পেঁচা
জানো নাকি হে শেয়াল পণ্ডিত
মানুষের এই প্রেম
পিঁপড়ে ও ইঁদুরের থেকে কিছু বেশি ?
কফিনে জমে শোকের তুষার
মৃত শালিখের শেষ ইচ্ছে জানে বৃক্ষ
দেবদারু গাছের ছায়ায় নীরবে চলে শোকসভা
তৃণ ও টসটসে পাকা ফলে আপ্যায়িত হয় সমাগতরা
তারপর ...
শোকের ও মৃত্যু হয় তাই ঘর বাঁধে টোনা টুনি
কিন্তু তবু কফিনের ভেতরে নিশ্চল পড়ে থাকে দীর্ঘ হাহাকার
এবং কফিনের ভেতরেই চলে জীবনের অদ্ভুত সহবাস ।

