চৈত্রে পাওয়া ঘ্রাণ 


 আমি হয়তো তোমার পাশ দিয়ে হেঁটে গেছি সেই কবে ,
হয়তো কোন তপ্ত চৈত্রে ঝা ঝা দুপুরে
জল পিপাসায় কাতর পথিকের মতো ।
কিন্তু দেখা হয়নি তোমার সাথে,
প্রখর রৌদ্রের ঘ্রাণ আর তোমার শরীরের সেই আদিম সৌরভ যেন হঠাৎ একটি হাওয়ার মতো ক্ষণকালের স্বস্তিসম । 
আমি শান্তির খোঁজে আজো চৈত্রে নামি
আজো আমি রৌদ্রে কান পাতি বহুদূর থেকে আসা রেলের শব্দের মতো নুপূরের শব্দ শুনবো বলে ।
এই পৃথিবীতেই হয়তো তুমি আছো দেখা না দেখার প্রান্ত ছুঁয়ে প্রাচীন বৃক্ষের পাশে
অথবা তুমি নাই, ছিলে না কখনো , আসবেনা কোনদিন ... । 
তোমার পাশ দিয়ে হেঁটে গেছি সেই কবে
মগজের কোষে কোষে ছড়িয়ে রয়েছে সেই আদিম সৌরভ ,
অথচ তোমার প্রতীক্ষমান চোখের নরম চৈত্র হয়ে হেঁটে যাওয়া হলোনা আমার কোন এক কোকিল কন্ঠী বিকেলে । 
১৫ এপ্রিল'১৪ ।

