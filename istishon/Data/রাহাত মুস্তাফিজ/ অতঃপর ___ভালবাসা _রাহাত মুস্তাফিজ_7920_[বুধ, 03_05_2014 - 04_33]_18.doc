 অতঃপর ___ভালবাসা 


ভালবাসারা হেঁটে যায় শাহাবাগে ধানমণ্ডি লেকে
চড়াদামে কেনা গোলাপ পারিজাত হাতে
একদিন জয়নাল, দীপালিরা ভালবাসা কণ্ঠে
এবং শোণিতে মেখে হেঁটে গিয়েছিলো এই পথে পথে
তাঁদের ভালবাসার ঋণ কতটুকু শোধ করতে পেরেছে
' লাল গোলাপ ' হাতে আসা ভিনদেশী ভ্যালেন্টাইন ? 
আমি ভালবাসাকে ঝুলতে দেখি বিলবোর্ডে, বড় পর্দায় আর্ট ফিল্মে
বাংরেজ কণ্ঠ অনবরত ভালবাসার কথা কয় রেডিও টেলিভিশনে
ভালবাসা ভালবাসাময় দেশে আশাহীন মানুষের ভিড় তবু ক্রমশ বাড়ে
প্রভুদের উন্মুক্ত বাজারে ভালবাসার বিকিকিনি চলে অহোরাত্র ধরে । 
আমিতো দেখেছি ভালবাসা বাংলার বিস্তীর্ণ মাঠে মাঠে
দেখেছি শ্রাবণের সবুজ ভালবাসা কার্তিকে সোনালি হতে
দেখেছি ভালবাসা কিষাণী বধূর ব্যস্ত হাতে পায়ে
শুনেছি ভালবাসা ভাটিয়ালী, মুর্শিদী, বাউল গানে গানে
ফকির লালন জানে মনের মানুষ থাকে কোনখানে
খেজুরের রসের মতো ভালবাসা আসে মাঘের কুয়াশাময় ভোরে
পিঠা পুলি, মেলা, যাত্রা - পালার চিরায়ত বাংলাদেশে
ভালবাসা খোঁজো মন সেন্ট ভ্যালেন্টাইনের পরদেশী আত্মার ভাগাড়ে ? 
ভালবাসা নেই নিয়ন আলোর কৃত্তিম শয্যায়
ভালবাসা নেই হাঙ্গেরিয়ান লাল ব্রা'য়
ভালবাসা নেই পনিটেল চুলের বিন্যাসে
ভালবাসা নেই ফরাসী সুবাসে
ভালবাসা নেই কেএফসি, বাইকে, সাকুরায়
ভালবাসা নেই শুধু দুজনে লং ড্রাইভ ঘুরায়
ভালবাসা নেই বন্ধুর বদ্ধ ফ্লাটে
ভালবাসা নেই প্রেমহীন অটবীর খাটে
ভালবাসা নেই শুন্য দশকের কবিদের কবিতায়
ভালবাসা নেই গল্প, উপন্যাস, প্রবন্ধের পাতায়
ভালবাসা নেই এক দিবসের আরোপিত বাগাড়ম্বরে
ভালবাসা নেই চুম্বনে, লেহনে, মন্থনে এই নির্জন দুপুরে
ভালবাসা নেই ভালবাসা নেই ভালবাসা নেই ভালবাসা নেই
ভালবাসা নেই উচ্চারির শব্দের গভীর গহীনে
ভালবাসা আছে ভালবাসা আছে ভালবাসা আছে
ভালবাসা আছে আবহমান বাংলার শরীরে ও মনে
ভালবাসা আছে তোমার আমার অনুচ্চারিত গগনে
ভালবাসা আছে আমাদের অদেখা শুভ্র স্বপনে
ভালবাসা আছে লাল গোলাপের বিম্বিত নয়নে । 
১৪ ফেব্রুয়ারি'১৪, ঢাকা ।

