হৃদয়ের সমান বিস্তার 


 সামন্ত মেঘে আচ্ছন্ন ছিল তোমার মন
সনাতন ধর্ম, পৌরাণিক সমাজ, সংস্কারাচ্ছন্ন পারিবারিক বাতাবরণ
বজ্রের মতো ঝিলকিয়ে উঠতো প্রহরে প্রহরে,
আর তুমি কেঁপে উঠতে প্রাগৈতিহাসিক ভয়ে !
তবু প্রথাগত দু'হাত তোমার আশ্রয় খুঁজেছিল
এই তীব্র অনিয়মের বঙ্গীয় পাঁজরে
আমি প্রলেতারিয়েত বক্ষ পেতে দিয়েছিলাম-
বলেছিলাম, হে মেঘ নামো ,
সামন্ত মেঘ ঝরিয়ে তুমি নেমে এসেছিলে
সর্বহারার সর্বশেষ মিছিলে । 
মিছিলের মানুষের আকাংখায় থাকে যৌথ স্বপ্নের খামার
সর্বগ্রাসী দানবের বিরুদ্ধে চলে সামষ্টিক লড়াই
পাশাপাশি মুক্তবাজারে চলে বেশ্যার বেলেল্লা নৃত্য
মদ - মাংসের বিকিকিনি চলে সামর্থের অনুপাতে । 
তুমি জানতে এসব কথা
দিন যাপনের ছোট - বড় মৌল ব্যথা
তবু জানিনা কী খেয়ালে
আলিঙ্গনে আমাকে না বেধে
আঁকড়ে ধরলে আধিপত্যবাদী আকাশ । 
বণিকের ওষ্ঠে কী ছিল বেনিয়া মধু ?
পড়ে রইলাম এই ভাটির টানে । 
তোমার সাম্রাজ্যের সম্প্রসারণ গ্রাস করে
সাদামেঘ, প্রজাপতি, হালের বলদ,
মধুমতি নদী, শীতের ভাপাপীঠে
আর এক পুরুষের বিমূর্ত খোলা জানালা । 
কিন্তু তুমি কখনোই পাওনি
একটি হৃদয়ের সমান বিস্তার
অবাধ, নিঃশঙ্ক উড়বার । 
- ২৪ ফেব্রুয়ারি'১৪,রাজশাহী ।

