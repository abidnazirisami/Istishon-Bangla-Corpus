অনিকেত বিভ্রাট


 আরব্য রজনীর মতো সহস্র নির্ঘুম প্রহর কেটে গেলো অলক্ষ্যে
অথচ গল্পটা শেষ হলোনা এখনো
অবুঝ মন সুতো ছেড়েই গেলো নাটাইয়ের
দৃষ্টির সীমাবদ্ধতাকে অস্বীকার করে
ঘুড্ডির কী দোষ যদি পায় বিস্তৃত আকাশ
অনুকূল বাতাস তাতে সাহসের পালে দেয় হাওয়া
আর তাই একদিন রংধনুর সব রং ছুঁতে চাওয়া । 
তারপর ফেরারি পাখির মতো উদ্বেগে কেটে গেছে কতো দিনরাত
জানালার শার্সিতে উন্মিলিত তোমার দুচোখ খোঁজে না প্রভাত
শহরের কানাগলি ঘুরে এসে আমি দাঁড়িয়েছি দ্যাখো
একমুঠো কাদা হাতে ফের
এ আমার আজন্ম পাপ অথবা খোলা জানালার অভিশাপ
যা- ই বলো
মৃত্তিকা জানে গর্ভধারণে থাকে কতোটা বেদনার সন্তাপ
তবু অসুখের পরে ক্ষুধার্ত আমি
জৈবিক নিয়মে তোমার দিকে বাড়িয়ে দেই কামুক বেহিসেবি দু’হাত
তোমাকে ছুঁতে গিয়ে বারবার ছুঁয়ে ফেলি
পাথরের বুকে জমে থাকা ঘুমন্ত প্রপাত । 
তবে কি জানালার পাশে তুমি নও
বসে থাকে অনিকেত এক বিভ্রাট !!!
১৫ ডিসেম্বর'১৪, ঢাকা ।

