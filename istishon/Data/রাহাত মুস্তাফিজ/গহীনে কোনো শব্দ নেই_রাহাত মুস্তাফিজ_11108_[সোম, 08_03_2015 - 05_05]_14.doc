গহীনে কোনো শব্দ নেই


অযত্নে বেড়ে ওঠে ঘাস বেড়ে যায় শরীরের আয়ু
অবহেলা দেখিয়ে চলে যাক আরো কিছু রাত
আরো কিছু দিন চিৎকার করে দিক সম্পাত
তবু সতর্ক পাহারা দিয়ে বাঁচিয়ে রাখি চঞ্চল স্নায়ু। 
তোমার হাত ঘড়িতে ছিল আমার দুদন্ড সময় বাঁধা
ভুলে যাওয়া গানের সুরে তুমি হে পরজনমের রাধা
বীণা হয়ে যেও আমি সেই বিদ্রোহী রণক্লান্ত কবির
চরণে ফুল দিয়ে হয়ে যাবো এ জন্মের তরে স্থবির।
ফুলেদের রঙিন মনেতে থাকে না কোনো পাপ
ফুলদানিতে রাখা অভিমানী ফুল যেনবা অভিশাপ
হয়ে হতাশার চোখে তাকিয়ে থাকে বাগানের পানে
আর বয়সী শরীর কথা কয় সময়ের কানে কানে। 
আষাঢ়'১৪২২
লালমাটিয়া, ঢাকা।

