'' গণজাগরণ মঞ্চকে ঘিরে সাম্প্রতিক কাদা ছুড়াছুড়ি - একজন আউট সাইডারের বক্তব্য ''


একজন আউটসাইডার হিসেবে বলছি , মঞ্চের কোন নেতা গোছের আমি কেউ নই । গণজাগরণ মঞ্চের লাখ লাখ স্বপ্নভুখ মানুষের মতো আমিও একজন । প্রাণের আবেগে বিবেকের তাড়নায় আপনাদের মতো আমিও ছুটে গিয়েছি শাহাবাগে । কণ্ঠে কণ্ঠ মিলিয়ে বলেছি - ' জয়য়য়য় ... বাংলা !!!' 
সেই গণজাগরণ মঞ্চ নিয়ে গত কিছুদিন যা হয়ে গেলো এবং এখনো যা হচ্ছে তা সুখকর কিছু না । ফিসফাস শুনা যাচ্ছিলো আগে থেকেই । ফিসফাস, গুঞ্জন রণ হুঙ্কারে রুপ নেয় ৩ এপ্রিল'১৪ তারিখে । ছাত্রলীগ - যুবলীগ হামলা করে গণজাগরণ মঞ্চের নেতা কর্মীদের উপর । 

- মঞ্চের সংগঠক শাতিল আহমেদ অরণ্য'র উপর যুবলীগ - ছাত্রলীগের হামলা ! 

- পুলিশের একশান ! 

- পুলিশের একশান । 
মঞ্চের মুখপাত্রের ভাষ্য অনুযায়ী, 'গণজাগরণ মঞ্চের কর্মসূচী সরকারের বিরুদ্ধে চলে যাওয়ায় পরিকল্পিতভাবে পুলিশ দিয়ে আমাদের উপর হামলা চালানো হচ্ছে বলে অভিযোগ করেছেন মঞ্চের মুখপাত্র ইমরান এইচ সরকার। '   
কথা হলো কেন এই আক্রমণ ? ছাত্রলীগ - যুবলীগ কেন আক্রমণ করলো ? যে পুলিশ দিবারাত্র গণজাগরণ মঞ্চকে পাহারা দিয়েছে সেই পুলিশ কী করে ইমরানের পাঞ্জাবীর কলার চেপে ধরে ? সেই পুলিশ কার ইশারায়, কেন জয়, বাঁধনের উপর নির্দয় আক্রমণ করে ? রাইফেলের বাট দিয়ে আঘাত করে, বুট জুতো দিয়ে লাথির বৃষ্টি ঝরায় ? 
ইমরান এইচ সরকারের অভিযোগ,‘লাখো কণ্ঠে সোনার বাংলা’ কর্মসূচিতে ইসলামী ব্যাংক টাকা দেওয়ায় আমরা বিরোধিতা করি। তারপর থেকেই মুলত ছাত্রলীগ-যুবলীগের একটি অংশ আমাদের পিছে লেগে আছে। ইসলামী ব্যাংকের টাকা দেওয়ার প্রতিবাদ করায় তারা উল্টো আমাদের কাছেই টাকা দাবি করে।’ 
গণজাগরণ মঞ্চ সম্পর্কে মাহমুদুর রহমান ও তার পত্রিকা ' আমার দেশ 'সহ জামাত - শিবির , বিএনপির সে সময়ের অপপ্রচারের মধ্যে কিছু ছিলো এমন যে, গণজাগরণ মঞ্চে সরকার লাখ লাখ টাকা খরচ করছে, বিরিয়ানি খাওয়াচ্ছে । সরকার তথা আওয়ামীলীগ টাকা দিয়ে লোক ভাড়া করে শাহাবাগে নিয়ে আসছে । 
ঠিক আমার দেশের সুরে সুর মিলিয়ে ভিন্ন আঙ্গিকে এখন ছাত্রলীগ - যুবলীগসহ অনেকেই অভিযোগ করার চেষ্টা করছেন , অর্থাৎ গণজাগরণ মঞ্চকে বিক্রি করে ইমরান গংরা কোটি কোটি টাকা কামাচ্ছে । তাই যদি হয় তাহলে আমাদের কাছে তথ্য প্রমাণ প্রকাশ করা হোক । আর যদি প্রমাণ করতে না পারেন তাহলে কী ধরে নিতে পারিনা যে, এটি ডাহা মিথ্যে কথা, এর পেছনে অন্য উদ্দেশ্য আছে ? 
এবার একটা গল্প বলি, এক গরীব অসহায় বিচার প্রার্থী এসেছে এক নামজাদা উকিলের কাছে তার মেয়ের সম্ভ্রম হারানোয় বিচার চাইতে । উকিলবাবু সব শুনে বললেন, এক কাজ করেন আমাকে ফিস দিতে হবে না । আপনি শুধু মামলার ফাইলিং খরচটা যোগাড় করেন । উকিল মশাইয়ের চেম্বারে ছিল এক ধান্দাবাজ মক্কেল । সে সব শুনে মুচকি মুচকি হাসতে থাকলো । উকিল সাহেবের সাথে পরামর্শ শেষ করে যখন সেই অসহায় বিচার প্রার্থী বাইরে এলেন, অমনি সেই ধান্দাবাজ পাকড়াও করলো অসহায় লোকটি কে । ধরেই বললো, আরে মশাই আপনার মেয়ের উপর যে অন্যায় হয়েছে তার জন্য সবাই রুখে দাঁড়াবে । আপনি টাকা পয়সা নিয়ে কোন চিন্তা করবেন না । আপনার এক টাকাও খরচ করতে হবে না । আপনি আসেন আমার সাথে । তখন সেই লোকটিকে নিয়ে যাওয়া হলো ধান্দাবাজের দালালি অফিসে । একটা ফান্ড করা হলো । পত্রিকায় বড় বড় শিরোনাম হলো । সারা দেশে নিন্দার ঝড় বয়ে গেলো । ওদিকে ধান্দাবাজের ফান্ড স্ফিত থেকে স্ফিততর হতে লাগলো । অন্যদিকে উকিল সাহেব মামলা রেডি করে অপেক্ষায় আছেন,কিন্তু সেই অসহায় বিচার প্রার্থীর কোন খবর নাই । শেষমেষ উকিল বাবু নিজেই খুঁজে বের করলেন লোকটিকে । জিজ্ঞেস করলেন , কী ব্যাপার আপনি চেম্বারে আর এলেন না যে , কোন সমস্যা ? উত্তরে লোকটি জানালো না তো বাবু ! তবে যে আর এলেন না ? কেন আসবো, উনি তো বললেন আর কোথাও যেতে হবে না । মামলা হয়ে গেছে । শয়তান গুলোর ফাঁসি হবে । উকিল সাহেব তখন সব বুঝতে পারলেন । ধান্দাবাজের দালালি অফিসে তালা ঝুলছে, তার কোন হদিস নাই । 
এই গল্প থেকে আপনারা কী বুঝলেন আমি জানিনা , তবে আমি যেটা বুঝি মানুষের অসহায়ত্বকে পুঁজি করে,সূক্ষ্মতম অনুভূতিকে পুঁজি করে এখন ব্যবসা হয় । চারিদিকেই হচ্ছে, একটু চোখ - কান খোলা রাখলেই বুঝতে পারবেন । বুঝতে হলে যেটা প্রয়োজন তা হলো, সুসময়ে কারা আপনার পাশে ছিল এইটা বুঝতে পারার দক্ষতা। 
মধুলোভী মৌমাছিগুলো মৌ আহরণ করে ঘরে ফিরে গেছে বহু আগেই , এখন একটার পর একটা সংবাদ সম্মেলন করে ছেড়ে যাওয়ার ঘোষণা/ ইংগিত দিচ্ছে মাত্র । এদের নির্লজ্জ বেহায়াপনা নতুন কিছু না । প্রভুর পায়ের তলদেশ চেটে সাফ করার জন্য এরা সদা প্রস্তুত । ছাত্রলীগ এবং বাম ছাত্র সংগঠনের মধ্যে মৌলিক পার্থক্য জিজ্ঞেস করলে আপনি নিশ্চিত থাকতে পারেন - তালগোল পাকিয়ে ফেলবে । কারণ এদের মহা গুরুরা নিষ্ঠার সাথে চেটে যাচ্ছে শাসকের চরণ যুগল ।
এই প্রেক্ষাপটে গণজাগরণ মঞ্চের সাথে সংশ্লিষ্ট পাঁচটি ছাত্র সংগঠনের অদ্যকার সংবাদ সম্মেলনের বিবৃতি প্রাসঙ্গিক । সংবাদ সম্মেলনে লিখিত বক্তব্যে ছাত্রমৈত্রীর সভাপতি বাপ্পাদিত্য বসু বলেন,“ইমরানের অগণতান্ত্রিক ও একতরফা সিদ্ধান্ত গ্রহণের কারণেই মঞ্চে অংশগ্রহণকারী বিভিন্ন পক্ষের মধ্যে ক্ষোভ, অসন্তোষ ও হতাশা সৃষ্টি হয় । এতে আন্দোলনের মূল উদ্দেশ্য ব্যাহত হয়ে গতিহীনতা সৃষ্টি হয়, অনেকেই প্রাণের মঞ্চ থেকে দূরে সরে যান।”
যখন বেশি ঐক্য প্রয়োজন তখন এরা ছেড়ে যাচ্ছে । ইমরান এইচ সরকার তথা '' গণজাগরণ মঞ্চের মুখপাত্রের অবস্থান অগণতান্ত্রিক এবং অনৈতিক '' - এই বোধোদয় কবে থেকে হলো আপনাদের ? ছাত্রলীগের কুকর্মের বিরুদ্ধে,মারধরের বিরুদ্ধে সুনির্দিষ্ট অভিযোগ প্রকাশ করার পর ? আহারে, ইমরান ছাত্রলীগ করে আসা ছেলে, সে কী করে ছাত্রলীগ - সরকারের বিপক্ষে কথা বলে ? ব্যাপারটা এরকম তাই না ??? চাপে আছেন বুঝি, কিন্তু একটা সংগঠনের নেতা হিসেবে মেরুদণ্ড সোজা রাখাটা কম গুরুত্বপূর্ণ নয় লিডার ।
আর একটা বিষয় আমার কাছে পরিষ্কার , গণজাগরণ মঞ্চ রাজনৈতিক ধারায় একটি অরাজনৈতিক সংগঠন । এর দাবীগুলো সম্পূর্ণ রাজনৈতিক ইস্যু কেন্দ্রিক । যেহেতু এটি পাড়ার কোন কিশোরদের গড়া ক্রিকেট ক্লাব না সেহেতু শাসকের সাথে ইস্যু ভিত্তিক দ্বন্দ্ব লাগবেই । যেখানে শাসক স্বয়ং স্বার্থবাজ । এবং এটা এখন একেবারে প্রকাশ্য । আমি আগেও বলেছি যে, সরকার তথা আওয়ামীলীগ (!) যুদ্ধাপরাধীর বিচারটাকে একটা মূলো হিসেবে আমাদের মুখের উপরে ঝুলিয়ে রেখেছে । আমাদের আবেগ তাদের রাজনৈতিক ফায়দার কাছে মূল্যহীন । এ এক ধরণের জিম্মি অবস্থা । হয় তুমি আমারে ভোট দাও, আমারে ক্ষমতায় বসাও নইলে তোমার সব যাবে - মত প্রকাশের স্বাধীনতা যাবে ( যেতে বাকী আছে ? , কুখ্যাত ৫৭ ধারায় সর্বশেষ বলি রাহী - উল্লাস !) , রাজাকারের বিচার বানচাল হবে, মৌলবাদ - জঙ্গিবাদের অভয়ারণ্য হবে সারা দেশ। জামাত - শিবির ক্ষমতায় এলে কচু কাটা করবে তোমাকে ইত্যাদি ইত্যাদি ।
তাও হয়তো মঞ্চ অনর্থক আশায় আশায় থাকতো । কিন্তু সরকার তথা লীগের প্রয়োজন ফুরিয়ে গেছে । গণজাগরণ মঞ্চ এখন তার কাছে আপদ এবং বিপদ দুই - ই । বিপদ এই কারণে যে, লীগ - বিএনপির প্রতি বীতশ্রদ্ধ মানুষ যদি মঞ্চকে সেই বহুল আলোচিত তৃতীয় শক্তি হিসেবে গ্রহণ করে বসে তাহলে আম - ছালা কিছুই থাকবে না । শাসক জানে শাহাবাগে লক্ষ লক্ষ লোক জড়ো হয়ে দিন নাই রাত নাই শ্লোগানে গলা ফাটিয়েছে । এই হতাশার অতলে তলিয়ে যাওয়া মানুষ মঞ্চকে রাজনৈতিক পার্টির সমর্থন দিয়ে বসলে আপদ তখন মহা বিপদ হিসেবেই দেখা দেবে । তা কেন আওয়ামী মুসলিম লীগ থেকে বিবর্তিত হয়ে আসা আওয়ামীলীগ হতে দেবে ? প্রয়োজনে সে একেবারে গোড়ার মুসলিম লীগে ফেরত যাবে !
আমার শেষ কথা, গণজাগরণ মঞ্চ যদি পার্টি হিসেবে আত্মপ্রকাশ করতে চায় তাহলে এই পার্টির লক্ষ্য, উদ্দেশ্য, মতাদর্শ সবার সামনে তুলে ধরুক । যার পছন্দ হবে সে এই পার্টিতে যোগ দেবে । এখন কথা হলো এক ইমরান এইচ সরকার ছাড়া লীগপন্থী একটা অংশ এবং বড় একটা অংশ বাম সংগঠন ( বিশেষ করে ছাত্র সংগঠন ) থেকে - এই হলো বর্তমানে মঞ্চের দৃশ্যমান নেতৃত্ব । এই নেতৃত্ব কী আদৌ ইচ্ছুক নতুন একটা রাজনৈতিক পার্টি গড়তে ?

