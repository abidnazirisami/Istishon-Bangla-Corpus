মৌলিক গল্প একটাই ___


প্রতিটি বারান্দায় বা ব্যালকনিতে এক একটি গল্প থাকে
তুমি যখন রেলিঙের প্রান্তে দাঁড়িয়ে সুদূর নীলাকাশে দৃষ্টি মেলে
গাঙচিল বা ঈগলের দিকে তাকাও , সেই তাকানোর পেছনে একটা
নীলাভ গল্প থাকে
যেমন পাখির ডানার গভীরে উষ্ণতার গল্প লুকোনো থাকে ।
গল্প থাকে সকালের নরম রোদে মেলে দেওয়া ভেজা শাড়ির ভাজে ভাজে ।
বিগত রাতে রচিত হওয়া সেই গল্পটি হতে পারে
সফল কিংবা ব্যর্থ ।
একদা প্রচুর গল্প তৈরি হয়েছিলো তোমার মরাল গ্রীবায়, তৃষ্ণা কাতর
ঠোঁটের পাপড়িতে এবং বিশেষত বাম স্তনের কিছুটা নিচে লালচে তিলটার গায়ে ।
যৌবনের প্রস্তুতি পর্বে উত্তাল সেই তুমুল ফাল্গুনে
কোষের উথানে - পতনে অজস্র গল্প লেখা হয়ে যেতো গোপনে গোপনে ।
তবে সেই গল্পটি আমি কী করে ভুলি মেয়ে !
কী যেন এক গাঢ় অভিমানের গল্প বুকে নিয়ে চলে যেতে চেয়েছি
তোমার থেকে অনেক দূরে ...
হায় ! বাকী জীবনের জন্য না ভুলতে পারার গল্প হয়ে তুমি প্রীতিলতা
হল থেকে শহীদ মিনার দৌড়ে এলে উদ্ভ্রান্ত নগ্ন পায়ে ।
কাছে এসে খুব করে জড়িয়ে ধরলে হয় গল্প
আবার যোজন যোজন দূরে চলে গেলেও হয় গল্প
প্রথম গল্পটির নাম যদি হয় প্রেম তবে
দ্বিতীয়টির নাম নিশ্চয়ই বিরহ !
বিরহ কাতর জনাব রাব্বী জানেন প্রিয় সন্তান ত্বকীকে হারিয়ে
কী বেদনার গল্প তিনি বুকে বয়ে বেড়ান !
অবুঝ মেঘ ও একদিন কবরের শূন্যতা ছুঁয়ে জেনে যাবে
মা রুনি আর পিতা সাগরের জীবনে কী ভয়ংকর গল্প নেমে এসেছিলো !
এমন অসংখ্য গল্প ছড়িয়ে আছে রিক্সার টায়ারে, ওয়ারড্রবে কাপড়ের ভাজে
রাখা ন্যাপথলিনে, শিমুল তুলো দিয়ে বানানো নরম বালিশে কিংবা রান্নাঘরের
তেল চিটচিটে দেওয়ালে ঝুলানো ঋষি মার্কসের ফটোগ্রাফে !
গল্প আছে ঢাকা টু রামপাল অভিমুখে জনতার লং মার্চে
গল্প আছে ৩১ টাকার শ্রম থেকে ২১ টাকা শুষে নেওয়ার মধ্যে
উদ্বৃত্ত মূল্য শোষণের বিশ্বব্যাপী গল্প আছে শ্রমজীবীর রক্তে আর ঘামে
কিন্তু আসলে মৌলিক গল্প একটাই
ওরা ১ আর আমরা ৯৯
অর্থাৎ শোষক ও শোষিতের গল্প । 

