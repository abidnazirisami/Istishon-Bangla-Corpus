১৯২৯ সালের বাল্যবিবাহ আইন এবং মন্ত্রীপরিষদে অনুমোদিত সংশোধিত আইনের খুঁটিনাটি 


বয়স কতো হলে বিবাহবন্ধনে আবদ্ধ হওয়ার জন্য সে বয়সকে সঠিক বলে গণ্য করা যাবে – এ নিয়ে বিতর্ক আছে। দেশ, কাল, জাতীয়তা, ধর্ম, বর্ণ, সংস্কৃতি, আইন ইত্যাদি ভেদে এ পার্থক্য লক্ষ্য করা যায়। ১৯২৯ সালের বাল্যবিবাহ নিরোধ আইনে মেয়ের বয়স ১৮ এবং ছেলের বয়স ২১ হলে আইনগতভাবে বিবাহে কোনো সমস্যা নেই। এ আইনে নির্দেশিত বয়স হিন্দু-মুসলিম বিয়ের ক্ষেত্রে প্রযোজ্য। তবে আইনটি অমান্য করে বিয়ে হলে সে বিয়ে অবৈধ হবে না। এক্ষেত্রে শাস্তির বিধান কার্যকর হবে। 

১৯২৯ সালের আইনে বাল্যবিবাহের শাস্তি হলো – একমাসের বিনাশ্রম কারাদণ্ড অথবা একহাজার টাকা জরিমানা অথবা উভয়দণ্ড । 
তবে গত ২৪ নভেম্বর ‘বাল্যবিবাহ নিরোধ আইন ২০১৬’ শীর্ষক একটি খসড়া বিল মন্ত্রী পরিষদ অনুমোদন করেছে। এই খসড়া আইনের ১৯ ধারায় মেয়েদের বিবাহের বয়স ১৮ রাখা হলেও বিশেষ ক্ষেত্রে মেয়েদের “সর্বোত্তম স্বার্থে” “আদালতের নির্দেশে” এবং মা-বাবার সম্মতিতে যে কোন “অপ্রাপ্তবয়স্ক” মেয়ের বিবাহ হতে পারবে। 
বয়স কমালেও বাল্যবিবাহের সাথে জড়িতদের শাস্তিও আরো কঠোর করার কথা বলা হয়েছে। প্রস্তাবিত আইনে সর্বোচ্চ কারাভোগের মেয়াদ একমাসের জায়গায় দুই বছর করা হয়েছে। জরিমানা ১ হাজার টাকা থেকে বাড়িয়ে ৫০,০০০ টাকা করা হয়েছে।
শাস্তির আওতায় কারা পড়বে – 
নাবালকের আইনসঙ্গত অভিভাবক, পিতা-মাতা, কাজি বা পুরোহিত এবং উভয়পক্ষের যারা বিয়ে অনুষ্ঠান সম্পন্ন বা পরিচালনায় সক্রিয়ভাবে নিয়োজিত ছিলেন এবং যে কোনো একপক্ষ নাবালকত্বের বিষয়টি জানতেন, তাঁরা সবাই শাস্তি পাবেন। 
তবে নারীদের ক্ষেত্রে কারাদণ্ডের বিধান কার্যকর হবে না। তাদের সর্বোচ্চ জরিমানা হতে পারে। এছাড়া নাবালক মেয়েটি বা ছেলেটি শাস্তির আওতায় পড়বে না। 
বাল্যবিবাহের ক্ষেত্রে করণীয় – 
কোনো এলাকায় বাল্যবিবাহ হলে সে এলাকার ইউনিয়ন পরিষদ বা পৌরসভা বা মিউনিসিপ্যাল কর্পোরেশন বা সরকার কর্তৃক নির্ধারিত কর্তৃপক্ষ অভিযোগটি প্রথম শ্রেণীর ম্যাজিস্ট্রেট কোর্টে আনবেন। তখন আদালত এ বিষয়ে সিদ্ধান্ত গ্রহণ করবেন। 
আদালতে দায়েরকৃত অভিযোগ বা অন্যকোন উপায়ে প্রাপ্ত তথ্যের ভিত্তিতে আদালত যদি এ মর্মে নিশ্চিত হন যে, এ আইন লঙ্ঘনক্রমে কোন বাল্যবিবাহের ব্যবস্থা হয়েছে বা বিয়েটি অত্যাসন্ন প্রায়, সে ক্ষেত্রে আদালত উক্ত বিবাহ নিষিদ্ধ ঘোষণা করে নিষেধাজ্ঞা জারি করতে পারেন। তবে আদালত নিষেধাজ্ঞা জারির পূর্বে অভিযুক্ত ব্যক্তি বা ব্যক্তিবর্গকে কারণ দর্শাবার সুযোগ প্রদান করবেন।
আদলতের নিষেধাজ্ঞা অমান্য করলে উক্ত ব্যক্তি তিনমাস পর্যন্ত মেয়াদী কারাদণ্ড অথবা একহাজার টাকা পর্যন্ত জরিমানা অথবা উভয়দণ্ডে দণ্ডিত হবে। 
তবে বিশেষভাবে উল্লেখ্য যে, বাল্যবিবাহ অনুষ্ঠিত হওয়ার একবছরের মধ্যে অভিযোগ দায়ের করতে হবে। একবছর অতিক্রান্ত হয়ে যাওয়ার পর অভিযোগটি আমলে নেয়া হবে না। 
বাল্যবিবাহ বন্ধে প্রতিবন্ধকতা – 
• অনেকসময় স্থানীয় কর্তৃপক্ষ বাল্যবিবাহ সংঘটনের খবর পাওয়ার আগেই বিয়েটি সম্পন্ন হয়ে যায়।
• স্থানীয় কর্তৃপক্ষ যেহেতু কোনো না কোনও রাজনৈতিকদলের সাথে যুক্ত থাকেন সেহেতু তাকে জনপ্রিয়তা ধরে রাখা এবং নির্বাচনে ভোটের কথা মাথায় রাখতে হয় – এসব বিবেচনায় অনেকক্ষেত্রেই তিনি বাল্যবিবাহের বিরুদ্ধে পদক্ষেপ নেন না।
• যেকোনও ব্যক্তির বাল্যবিবাহের প্রতিবাদে আদালতে বিচার চাইতে যাওয়ার ক্ষমতা না থাকায় স্থানীয় লোকজন বাল্যবিবাহ বন্ধে কোনো কার্যকর পদক্ষেপ নিতে পারে না।
• এ আইনের কোথাও স্থানীয় কর্তৃপক্ষ বা নির্বাহী কর্মকর্তা বা এলাকার লোকজনের বাল্যবিবাহ বন্ধের জন্য প্রয়োজনীয় ব্যবস্থা গ্রহণে তাৎক্ষণিক এখতিয়ার না থাকায় খুব সহজে বাল্যবিবাহ সম্পন্ন হয়ে যায়। 
বাল্যবিবাহের শিকার নাবালিকার করনণীয়/ সাবালিকার নির্বাচন – 
বাংলাদেশের হিন্দু সম্প্রদায়ের ক্ষেত্রে ডিভোর্সের বিধান নেই সুতরাং সাবালিকার নির্বাচনটি তাদের জন্য প্রযোজ্য নয়। অর্থাৎ বিয়ে বাতিল করার অধিকার তাদের নেই। অন্যদিকে মুসলমান সম্প্রদায়ে দেখা যায়, মেয়েটি বয়ঃসন্ধিতে পৌঁছানোর আগেই তাঁর পরিবার তাকে জোর করে বিয়ে দিয়ে দিয়েছে। এক্ষেত্রে মেয়েটি বয়প্রাপ্ত হওয়ার পর অর্থাৎ ১৫ বছর বয়স হওয়ার পর বিয়েটি বাতিল করে দিতে পারে। ১৫ থেকে ১৮ বছর বয়স পর্যন্ত এ অধিকারটি বলবৎ থাকে। এ অধিকারটির চর্চাকেই বলা হয় সাবালিকার নির্বাচন। তবে তাদের মধ্যে যৌনমিলন হওয়া চলবে না। এক্ষেত্রে দু’টি বিষয় প্রণিধানযোগ্য – 
ক) ১৮ বছর বয়স পূর্ণ হওয়ার আগেই বিয়ে বাতিল করা;
খ) যৌনসংযোগ হওয়ার আগেই বিয়েটি বাতিল করা। 
এতোদিন বাল্যবিবাহের সবচেয়ে দূর্বল দিক ছিল সর্বনিম্ন শাস্তি। তবে মন্ত্রী পরিষদ অনুমোদিত প্রস্তাবিত ‘ বাল্যবিবাহ নিরোধ আইন ২০১৬’তে উল্লেখিত শাস্তি বহাল থাকলে এ দূর্বলতা কেটে যাবে বলে আশা করা হচ্ছে। 
বিঃদঃ লেখাটিতে কেবলমাত্র আইনের দিকগুলো নিয়ে আলোচনা করা হয়েছে। এই বিষয়ের উপরে পরবর্তী লেখায় বিভিন্ন দিক নিয়ে বিশ্লেষণমূলক সমালোচনা লেখার ইচ্ছে রইল। 
রেফারেন্সঃ
১) বাল্যবিবাহ নিরোধ আইন, ১৯২৯
২) পারিবারিক আইনে বাংলাদেশের নারী
৩) পারিবারিক আদালত আইন ও বিধিমালা
৪) http://www.bbc.com/bengali/news/2014/09/140915_sa_bd_childmarraige

