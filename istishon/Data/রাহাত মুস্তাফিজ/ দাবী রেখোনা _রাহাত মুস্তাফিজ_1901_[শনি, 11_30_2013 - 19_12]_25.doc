 দাবী রেখোনা 


নাও ফিরতে পারি দাবী রেখোনা কোন
আকাশে মেঘ নেই তবু ভিজে যেতে পারি
আর একটিবার তোমাকে দেখার আগে কৌমার্যের পরীক্ষায়
নিদারুণভাবে হেরে গিয়ে পুড়ে অঙ্গার হয়ে যেতে পারি
দাবী রেখোনা ।
রাজা রামমোহন রায় কেন কাচুমাচু হয়ে দাঁড়িয়ে রয় বার্ন ইউনিটের দরোজায়
১৮২৯ কী ফিরে এলো সতীদাহের সংশোধিত সনদ হাতে ?
দ্যাখোতো তাকিয়ে শাহাবাগে দাউ দাউ আগুণে ও কার চিতা জ্বলে খবর নাও
আমি নাও ফিরতে পারি দাবী রেখোনা কোন ।
আমার ফেরার পথের দু পাশে পেট্রোল বোমা হাতে দাঁড়িয়ে আছে আততায়ী
ওরা রামমোহনের নাম শোনেনি । ওরা বোঝে দাউ দাউ চিতা ।
গণতন্ত্রের নামে ওরা বাংলাদেশ জুড়ে নিচ্ছে সতীত্বের সুতীব্র পরীক্ষা ।
তোমাকে বলছি শোন খুব মন দিয়ে
পুড়ে যাওয়া সারি সারি লাশের কালো মিছিল পেরিয়ে খুব কাছে এসে
আমিও হয়ে যেতে পারি সেই মিছিলের কেবলি একটা খুচরো সংখ্যা ।
গর্জে ওঠা বুকের মাঝে আর্তনাদে আমায় বেঁধোনা ।
আকাশে মেঘ নেই তবু অকাল শ্রাবণে ভিজে যেতে পারি
দাবী রেখনা । প্লিজ দাবী রেখোনা ।

