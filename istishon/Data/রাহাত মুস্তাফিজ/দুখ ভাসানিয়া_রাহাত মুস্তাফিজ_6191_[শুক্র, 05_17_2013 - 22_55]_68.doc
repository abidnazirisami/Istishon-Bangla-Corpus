দুখ ভাসানিয়া


 ও মেয়ে তোর বিষাদ কেন
শাড়ির আঁচল জুড়ে ?
হাতের মাঝে মুখ লুকোলি
কোন আগুনে পুড়ে ?
সেই আগুনটি অচেনা খুব ?
খুব কী ধংসপ্রবণ ?
কবে থেকে জ্বলছে বুকে
কতো হাজার শ্রাবণ ?
আগুণ বুকে ফাগুণ মাসে
কৃষ্ণচূড়া হাসে,
দুঃখগুলো কুড়িয়ে মালা
কে গাঁথতে ভালোবাসে ?
পোড়ামুখী আমাকে দ্যাখ তাকা হৃদয় খুলে
চোখের মাঝে সাগর লুকোই অতি সঙ্গোপনে ।
সোনার খাঁচায় সুখ লুকোনো মানে সর্বজনে
জানলিনা মন সবার বসত দুঃখ নদীর কুলে ।
তোকেই বলি হে অভাগী
মিছেই মরিস কেঁদে
এইবার তুই রুখে দাঁড়া
কোমরখানি বেঁধে
তোর দু’কুল যদি ভাসলো ভীষণ
করাল ঢেউয়ের তোড়ে,
বুক বেঁধে তুই আবার দাঁড়া
আঁধার শেষের ভোরে ।

