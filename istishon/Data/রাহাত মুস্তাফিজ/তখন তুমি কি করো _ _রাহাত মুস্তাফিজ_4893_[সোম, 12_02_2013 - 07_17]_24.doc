তখন তুমি কি করো _ 


আমার আকাশ জুড়ে যখন কালো মেঘের আনাগোনা
মুহুর্মুহু বজ্র শিখার চোখ রাঙ্গানি সারাটা দিন
তখন তুমি কি করো ?
তখন তুমি আমার কথা ভেবে ভেবে বিষাদ গীতে সুর তোলো
আমার দেওয়া রুমাল দিয়ে আলতো হাতে চোখ মোছ
তখন তুমি কি করো ?
এই যে তুমি আমার থেকে যোজন যোজন দূরে থাকো
কিন্তু তুমি ঠিকই জানো দূরত্বটা পথের এবং পায়ের হিশেব
মনকে তুমি কখনো কি গজ - ফিতাতে মাপতে পারো ?
এক পলকে মন ছুটে যায় তোমার ঘরের ফুলদানীতে
সেই ঘরেরই দেয়ালবাসী ঋষি লালন ফকির সাক্ষী
অবিন্যস্ত ঘরটি জুড়ে আমার প্রেমের স্মৃতি নয় কি ?
হা হা শূন্য সেই ঘরেতে এখন তুমি একাই ফেরো
কাব্য লেখার প্রহর শেষে তৃষ্ণা কাতর ওষ্ঠ যখন
তখন তুমি কি করো ?
দ্রোহকালে দেখা হলো কথা হলো ফাগুণ জুড়ে
ফাগুণ শেষে আগুণ বুকে জল পিপাসায় মরছি যখন
তখন তুমি কি সুখ পেলে প্রথাসিদ্ধ সিঁদুর শাঁখে ?
শাঁখের করাত জীবন যাপন ভাল্লাগেনা ধুত্তেরি ছাই
তাইতো আমি বজ্র আঁকি মেঘ হয়ে যাই মেঘের সাথে
তুমি তখন আকাশ দেখে চিনতে পারো সেই প্রিয় মুখ ?
সেই মুখেতে বজ্র আঁকা সেই চোখেতে মেঘের বসত
বজ্রসহ বৃষ্টিপাতে ভাসিয়ে দেয় স্বপ্ন জগত
তখন তুমি কি করো ?

