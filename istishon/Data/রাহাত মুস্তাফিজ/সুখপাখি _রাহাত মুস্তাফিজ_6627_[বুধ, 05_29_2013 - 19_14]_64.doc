সুখপাখি 


 সুখপাখি
সুখপাখি তুমি ভালো থেকো
ডানার রৌদ্রে সুখ লুকিয়ে রেখো
আমি চাইবোনা উড়বার স্বাধীনতা
শুধু বলে দিও তারে এ বারতা...
‘ এই পথে ভালোবাসা এসেছিলো চুপিসারে
চাঁদ ডুবে গেলে রাত্রির গাঢ় আধারে
মিলেছিলো নক্ষত্ররা অজস্র নক্ষত্র’র সাথে
রেখেছিলো হাত মহা পৃথিবীর অলৌকিক হাতে
তবে কেন সেই হাত কী এক অমোঘ ইশারায়
মহাশূন্যতা ছুঁয়ে ফিরে এলো নির্বাক এ ধরায় ।
কেউ জানেনা কেউ জানবেনা কোনোদিন
ঘুনপোকা এসে নীরবে খেয়ে যাবে একদিন
এইসব পাণ্ডুলিপি এইসব প্রিয় আয়োজন
তবু মহাকালের স্মৃতি হয়ে মেটাবে প্রয়োজন ।
নীলার দীর্ঘশ্বাসের রাতে চাঁদ ডুবে গেলে
তবুও জ্বলবে নীল জোনাকিরা সব ভুলে
প্রহরে প্রহরে রাত্রি জাগবে কারো বুকে
শোকের আয়ু কারো বাড়বে নিদারুণ অসুখে
সোমেশ্বরীর জলে ডুবে কেউ মাপবে গভীরতা
তবু সুখপাখি বলে দিও তারে এই নীরবতা
অজস্র মৃত্যু, মারী ও খরা সয়ে বিষণ্ণ বেহাগ
হয়েছিলো কারো বিভোর স্বপ্নে চন্দ্রাস্ত রাগ । ’

