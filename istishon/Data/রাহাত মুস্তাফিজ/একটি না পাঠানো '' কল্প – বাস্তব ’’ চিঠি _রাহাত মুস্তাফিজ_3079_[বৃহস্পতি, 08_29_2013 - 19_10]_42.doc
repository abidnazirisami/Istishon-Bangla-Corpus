একটি না পাঠানো '' কল্প – বাস্তব ’’ চিঠি 


গৌরচন্দ্রিকা ... একসময় প্রচুর চিঠি লিখতাম । পরিচিত, স্বল্প পরিচিত এবং অপরিচিত অনেককেই । মজার ব্যাপার হলো এ পর্যন্ত লেখা অজস্র চিঠি কোনদিন পোস্ট করা হয়নি । আর দুঃখের কথা সেই চিঠির সিংহভাগ প্রাপক বিহীন থাকতে থাকতে কালের গর্ভে বিলীন হয়ে গেছে । তবু পত্র সাহিত্য আমাকে খুব আকর্ষণ করে । খুব ইচ্ছে করে চিঠি লিখি । কিন্তু কাকে লিখবো, এই ভার্চুয়াল সভ্যতায় চিঠির আবেদন কি আছে কারো কাছে ?
কিন্তু আমি যে ডাকপিয়নের কাঁধে ঝুলানো ব্যাগের দিকে এখনো ফ্যাল ফ্যাল করে তাকিয়ে থাকি । কড়া নাড়ার শব্দ এখনো আমাকে ডাকপিয়নের নিষ্ঠ হাতে কাংখিত নীল বা হলুদ খাম চিঠির কথা স্মরণ করিয়ে দেয় । আমাদের প্রায় হারিয়ে যাওয়া অনেক ভাললাগা – ভালোবাসার, আনন্দ – বেদনার আবেগী এই মাধ্যমটি কি শুধুমাত্র সরকারি চিঠিপত্র বহনের কাজেই ব্যবহৃত হবে এবং ধিরে ধিরে খুব খুব নিঃশব্দে একেবারে বিলীন হয়ে যাবে ?
ইদানিং এই ভাবনা আমাকে খুব আবেগ তাড়িত করছে । আর তাই সিদ্ধান্ত নিয়েছি আবার শুরু করবো পত্র যোগাযোগ । আমি মনে করি ডাকপিয়নের হাত থেকে পাওয়া খামের ভেতরে শায়িত এক টুকরো কাগজ যে ভাললাগা – ভালোবাসার বার্তা বহন করে নিয়ে আসে তা এই ভার্চুয়াল যুগের মেসেজ, টেক্সট কখনো দিতে সক্ষম না । এ এক অন্যরকম অনুভূতি । যে কোনোদিন চিঠি পায়নি সে কীভাবে বুঝবে এর আবেদন । আর তাই যারা চিঠি পেতে আগ্রহী তারা ইনবক্সে ঠিকানা দিতে পারেন । তবে শর্ত হলো উত্তর দিতে হবে । আপাতত কাছের বন্ধুদের কাছ থেকে ঠিকানা প্রত্যাশা করছি ।
প্রিয় ক,
কেমন আছো এই গতানুগতিক প্রশ্নটি করতে মন সায় দিচ্ছে না । আমিতো জানি তুমি কেমন থাকো । সূর্যাস্তের লাল আভার দিকে তাকালে উত্তর পেয়ে যাই । আমার মতো তুমিও চাইছো খুব করে বিষণ্ণ বিবর্ণ সন্ধ্যার অবসান হোক চিরতরে । আসুক শুভ্র স্নিগ্ধ শিশির ভেজা ভোর ।
কিন্তু নাহ আমাদের চাওয়া কে মিথ্যে করে দিয়ে ম্লান চাঁদ ওঠে কার্নিশের গা ঘেসে । আমার মনে পড়ে যায় দুর্দান্ত শৈশবের কথা । মাইকিংরত সেই সিনেমাওয়ালা যার হাতে থাকতো পাজা পাজা রঙ্গিন সিনেমার লিফলেট । রিক্সায় দ্রুত যেতে যেতে একসাথে অনেক লিফলেট ছুঁড়ে দিতো নীল আকাশের দিকে । আর আমরা পাগল শিশুদল কাড়াকাড়ি করে নিতাম সেই মহামূল্য রঙিন কাগজ ।
একবার তো রিক্সার পেছনে ছুটতে ছুটতে এ রাস্তা ও রাস্তা পেরিয়ে হারিয়ে ফেলেছিলাম নিজেকে । একগাদা কাগজ হাতে ক্রন্দনরত আমাকে পাওয়া গিয়েছিলো চিত্রালী সিনেমা হলের মোড়ে । আসিতেছে ... ইলিয়াস কাঞ্চন – অঞ্জু ঘোষের '' বেদের মেয়ে জোসনা '' । হাহাহাহাহাহাহাহা ... এখন মনে পড়লে ভীষণ হাসি পায় !
আমি তখন ক্লাস এইট অথবা নাইনে পড়ি । একদিন আবিস্কার করলাম তুমি আমার থেকে কমপক্ষে দুই – তিন ইঞ্চি বেশি লম্বা হয়ে গেছো । কী বিব্রতকর অবস্থা বলো ! আমার খুব মনে আছে বেশ কয়েক মাস তোমার সামনে যাইনি । ভুল করে দেখা হয়ে গেলে না চেনার ভান করে দ্রুত সরে যেতাম তোমার কাছ থেকে । আমার কাণ্ড দেখে তুমি খুব মজা পেতে ।
এবং তোমার এই হঠাৎ পাওয়া উচ্চতাজনিত গর্ব তোমাকে বেশ কিছুটা অহংকারী করে তুলেছিলো । কার যেন এক বিয়ের অনুষ্ঠানে তুমি হাতেনাতে ধরে ফেললে আমাকে । বিয়ে বাড়ির রাশি রাশি লাল –নীল-সবুজ-হলুদ আলোক বন্যায় তোমার কিশোরী থেকে সদ্য তরুণী হওয়া শরীর কী এক অপার্থিব সৌন্দর্যে ভরে উঠেছিলো তুমি তা কখনোই জানতে পারনি ।
তুমি তোমার স্বভাব সুলভ দুষ্টুমিতে পারিবারিক আত্মীয়দের কয়েকজনকে ধরে এনে জিজ্ঞেস করেছিলে, '' আচ্ছা আমি ওর পাশে দাঁড়াচ্ছি, তোমারা বলোতো কে বেশি লম্বা আমি না এই গবেটটা ...হিহিহিহিহি ... '' । আমি প্রতিবাদ করে বলতে যাচ্ছিলাম '' ওর পায়ে তো হীল জুতো পরা '' ।
তোমার অহংকার বেশিদিন স্থায়ী হয়নি । বছর গড়াতে না গড়াতে তোমাকে ছুঁয়ে ফেললাম । আরও পরে তোমাকে ছাড়িয়ে গেলাম অনেক । তুমি তোমার সেই উচ্চতা নিয়ে স্থিত হলে চিরদিনের জন্য ।
আমার অবাক কিশোরবেলাটা কেটে গেছে তোমার কথা ভেবে ভেবে । কখনো তোমার চোখের দিকে স্পষ্ট করে তাকাতে পারিনি । শুধু তুমি কেন কোন মেয়ের দিকে আমি সরাসরি তাকাতে পারতাম না ওই বয়সে । কী এক অজানা অব্যক্ষ্যাত সংকোচ আমাকে আষ্টেপৃষ্ঠে জড়িয়ে রাখতো ।
খুব সকালে ঘুম থেকে উঠতে তুমি । প্রাইভেট পড়তে যাওয়ার সময় দেখতাম জানালার পাশে বসে আপন মনে পড়ছো । না, কখনো তোমাকে শব্দ করে পড়তে শুনিনি । তোমার খোলা চুল সারা পিঠময় ছড়িয়ে থাকতো । সকালের স্নিগ্ধ মৃদু হাওয়ায় কিছু বেয়াড়া চুল উড়ে এসে তোমার কোমল মুখখানির উপর পড়লে এমন করে সেই অবাধ্য অলক গুচ্ছ সরিয়ে দিতে ... ওই দৃশ্য আজও ফ্রীজ শটে স্থির হয়ে আছে ।
তোমাকে সরস্বতী দেবীর মতো মনে হতো । আচ্ছা অতো সকালে কি তুমি স্নান করতে ? তোমার নিষ্পাপ পবিত্র মুখে আমার ভাললাগার অজস্র গোলাপ ফুটতে দেখতাম । হায় কপাল, ওই গোলাপ ছুঁয়ে দেখার সাহস আমি পাইনি । সারাক্ষণ তোলপাড় বুকে নিয়ে পেরিয়ে গেলাম একটা নির্বোধ কৈশোর ।
অনেক আবোল তাবোল লিখে ফেললাম । তুমি পড়ে খুব হাসবে জানি । আমার বোকামো, ছেলেমানুষি , নির্বুদ্ধিতা নিয়েই আমি ছিলাম আমারই মতো । যে তোমাকে প্রতিদিন সকালে একবার দেখার জন্য সোজা রাস্তায় না হেঁটে অনেকটা পথ ঘুরে তোমার জানালাকে দর্শন করে তবে যেত তার গন্তব্যে । ভালো থেকে ।
---------------------------------------------------------------------------- ইতি
------------------------------------------------------------------------- '' গবেট ''

