ওরা বিহারী !!! 


 বাইরে থেকে তালা বন্ধ করে দেয়া হয়েছিল
ভেতরে ছিল ৮ টি তাজা প্রাণ
তার ভেতরে কয়েকটি শিশু
দাউ দাউ আগুনে জ্বলে পুড়ে গিয়েছিল সাধের শরীর
আটপৌড়ে সংসার এবং হতচ্ছাড়া উদভ্রান্ত কিছু স্বপ্ন
আমি জানতে চাইলাম ওরা কারা ?
তুমি বললে ওরা পাকি স্বপ্নে বিভোর বিজাতীয় শ্বাপদ। 
ওদের দেশ কোথায় ?
জানি না
ওদের ভূমি কোথায় ?
জানি না
ওদের নেতা কে ?
জানি না
ওরা ভোট দেয় ?
জানি না
যারা আগুনে পুড়ে মরলো কি নাম তাদের ?
জানি না
ওরা কি আমাদের নাগরিক ?
জানি না। 
কিছুই জানি না আমরা অথচ ওরা আছে
আতশবাজির ইবাদতের রাতে লেলিহান আগুন
মনে করিয়ে দিলো ওদের অস্তিত্ত্বের কথা। 
আচ্ছা আমাকে বলো ওদের শনাক্ত করা যায়
এমন কী কী চিহ্ন আছে ওদের শরীরে কিংবা মনে ? 
ওরা মুসলমান
ওরা শিয়া
ওরা মোহাররমে শোভাযাত্রা বের করে
ওরা ইয়া হোসেন ইয়া হোসেন রবে আপন শরীর রক্তাক্ত করে প্রায়শ্চিত্ত করে
ওরা পাকিস্তানের যেকোন বিজয়ে উল্লাস করে
ওরা মুক্তিযুদ্ধের বিরোধীতাকারী
ওরা রাজাকার, আল বদরের সাথে মিশে নিরীহ বাঙালী নিধনে অংশ নিয়েছিল।
ওরা শহীদুল্লাহ কায়সারকে গুম করে হত্যা করেছিল
শুধু তাই নয় স্বাধীন দেশে ওরা জহীর রায়হানকে মেরে ফেলেছিল। 
আমাকে তুমি বলো আগুনে পুড়িয়ে যাদের মেরে ফেলা হলো তারা কি মানুষ নয় ?
না, ওরা মানুষ নয়
তবে ওরা কারা ?
ওরা... ওরা বিহারী !
বিহারীরা কি মানুষ না ?!?

