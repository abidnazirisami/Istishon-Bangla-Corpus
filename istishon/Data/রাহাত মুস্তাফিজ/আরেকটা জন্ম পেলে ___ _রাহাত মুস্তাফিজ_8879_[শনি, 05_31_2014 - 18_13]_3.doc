আরেকটা জন্ম পেলে ___ 


পরজন্মে বিশ্বাস করিনা
তবু আমার আর একটা জন্ম চাই
পরের জনমে আমি ন'টা - পাঁচটার কেরানী জীবন কাটাবো
পাঁচটার পর বাকীটা সময় তোমাকে দেবো ।
আর একটা জন্ম পেলে সত্যি বলছি জেনী - আমি তোমার একান্ত বাধ্য প্রেমিক হবো
অনুগত স্বামী হবো
তোমার সন্তানের স্নেহময় পিতা হবো
তেলে, ঝালে , নুনে গেরস্থ জীবন কাটাবো । 
আর একটা জন্ম পেলে তোমাকে ম্যাটিনি শো'তে সিনেমা দেখাতে নিয়ে যাবো
নায়িকার ভেজা শরীর দেখে ভুলে সিটি বাজিয়ে দেবো ।
আরেকটা জনম পেলে তোমার ঝাড়ি খেয়ে মিউ মিউ করবো ,
মোয়াজ্জিনের আগেই ঘুম থেকে ঊঠে ফজর পড়ে আসবো ।
রাজনীতি বিমুখ হয়েও রাজনীতি ও রাজনীতিকদের চৌদ্দগুষ্টি উদ্ধার করবো
ঘুষ খাবো, ঘুষের টাকায় বড় গরুটি কিনে কুরবানি দেবো ।
কালো টাকা সাদা করে ফেলবো, নিমিষে মসজিদ, মন্দির, মাদ্রাসা, প্যাগোডা, গড়ে দিয়ে । 
তুমি চাইলে জেনী, কোটি টাকা দিয়ে নোমিনেশন পেপার কিনবো ,
গাধাদের খিস্তি খেউড়ের আখড়ায় মূলা সাপ্লাই দিয়ে টু পাইস কামাবো,
আর একটা জন্ম পেলে অনেকগুলো আন্তর্জাতিক আকাশ পাড়ি দিয়ে নামের আগে আলহাজ্ব বসিয়ে আসবো । 
আরেকটা জনম পেলে তোমার জন্য ভালমানুষ হয়ে যাবো ,
ঘরের খেয়ে বনের মোষ তাড়াতে যাবোনা আর কখনো ।
শাহাবাগের জাগরণে কিম্বা জাগরণের ভাঙন ঠেকাতে বুক পেতে দেবোনা নক্ষত্রের শীত শীত রাতে । 
আর একটা জন্ম পেলে আমি আমাকে নিয়ে বাঁচবো,
আরেকটা জন্ম পেলে আমি তোমাকে নিয়ে বাঁচবো,
আরও একটা জন্ম পেলে এই মৃত নগরীতে কেবল তুমি আমি সুখের ঘর বাঁধব ।

