নগরের কথা ___ 


নগরের কথা ...
কানের তালা ফেটে জাবার জোগাড় হয়েছে । নির্বাচনী প্রচারণা তুঙ্গে ।
রিক্সা, ট্যাক্সি তে মাইক লাগিয়ে ধুমছে চলছে অমুক ভাই তমুক বোনের পক্ষে ভোটের প্রচারণা । রাজশাহীর প্রাণকেন্দ্র সাহেব বাজার এখন কয়েকশ মাইকের সম্পূর্ণ দখলে ।
কিউবি এখানে অকার্যকর তাই বাধ্য হয়ে সাইবার ক্যাফেতে বসতে হয়েছে । কিন্তু যা শুরু হয়েছে, আর কিছুক্ষন এখানে বসে থাকলে সুস্থ কান নিয়ে ঢাকা ফেরা বিলকুল অসম্ভব হয়ে পড়বে।
এমনিতে শান্ত শিষ্ট স্নিগ্ধ এই নগরী । যে কোন আগুন্তুক প্রথম দর্শনে এই শহরের প্রেমে পড়ে যাবে। এতো পরিচ্ছন্ন শহর বাংলাদেশে আর আছে কিনা জানা নেই ।
শহরের উপকণ্ঠে পদ্মার পাড় । মূল নদী অনেক দূরে সরে গেছে । তবু শাখা নদীর মতো একটা অংশ কিছুটা গভীরতা নিয়ে এখনো অস্তিত্ব আঁকড়ে ধরে আছে । নদীর এই অংশটার পরে বিশাল ধু ধু চর । তারপর আরও দূরে মূল পদ্মা । এই পাড়ে দাঁড়িয়ে ঝাপসা মতো চোখে লাগে ।
পাড়টা সম্প্রতি খুব সুন্দর করে সাজানো হয়েছে । নান্দনিকতার ছোঁয়া তাতে কিছুটা লেগেছে । আসল ব্যাপার হলো পাড়ে বসে নদী এবং ওপারের বিস্তীর্ণ সবুজ দেখার দারুণ একটা ব্যবস্থা করে দেওয়া হয়েছে । এজন্য রাজশাহী সিটি কর্পোরেশন অবশ্যই ধন্যবাদ পাওয়ার হকদার ।
এখানে মূলত আসে রাজশাহী ইউনিভার্সিটি , রুয়েট, মেডিকেল এবং কলেজ এর ছত্রী - ছাত্র'রা । প্রতিদিন বিকেলে দারুণ একটা উৎসব মুখর পরিবেশের সৃষ্টি হয় । বাদাম, ঝাল - মুড়ি, চা, আচার বিক্রেতাদের ব্যস্ততা বেড়ে যায় ।
প্রেম - ভালবাসার আদান - প্রদান, চাষ - বাস এখানে হচ্ছে হর হামেশা । মান - অভিমান পর্বও চলছে সমান তালে । আমি নীরব, নিভৃত দর্শক । উদাস দুপুর, ক্লান্ত বিকেল, মৌন সন্ধ্যা এবং গাঢ় রাত্রির সন্ধান করতে গিয়ে এইসব বাস্তবিক চরিত্র ও ঘটনা চোখে পড়ে । আসলে চোখে পড়াই বলে ।
হাঁ একসময় চট্টগ্রাম এর সুনাম ছিল পরিচ্ছন্ন শহরের । সে অনেক আগের কথা ।
১৯৯৭-৯৮ সালে আমি প্রথম দর্শন করি সাগর - পাহাড় বেষ্টিত, খরস্রোতা কর্ণফুলীর পাশে অবস্থিত বীর চট্টলাকে । মনে পড়ে ফয়'স লেকের স্বচ্ছ জলের মাঝে আত্ম প্রতিবিম্বের কথা । সেতো ভুলার নয় কখনো । এমন অনেক গুণের বর্ণনা দেয়া যায় চট্টলার ।
হায়! সেই পাহাড় - সাগর - নদী ঘেরা পরিচ্ছন্ন চট্টগ্রাম এখন কেবলি স্মৃতি । পটে আঁকা স্মৃতি । এই শহরে থাকতে থাকতে আমার চোখের সামনে প্রিয় চট্টগ্রাম কে আত্মহত্যা করতে দেখেছি ।
নগর পিতা, পুত্র, প্রপুত্র দের দুর্নীতি, খামখেয়ালিপনা সেই সাথে ডেভেলপার দের লোলুপ দৃষ্টি কেড়ে নিয়েছে শহরের অবশিষ্ট সৌন্দর্যটুকু । ধুলো, ধোঁয়া, দূষণ, দুর্গন্ধ, তীব্র যানজট ( ঢাকায় তাও যানজট টা একটা ফর্মেট এর মধ্যে দাঁড়িয়ে গেছে, এখানে সিগন্যাল টিগন্যাল এর বালাই নাই । কখন কোন দিক ছেড়ে দেওয়া হবে জানার উপায় নেই ), মশার উৎপাত ইত্যাদি নেতিবাচক কারণে চট্টগ্রাম এখন প্রধান শিরোনাম ।
শেষের বছর গুলোতে আমার মনে হতো পতিত কোন সম্রাটের বিধ্বস্ত সাম্রাজ্য যেন চট্টগ্রাম ।
রাষ্ট্র এবং সরকার কে ভাবতে হবে এখনি । কেবল চট্টগ্রামকে নিয়ে নয় প্রতিটি নগর কে নিয়ে ভাবতে হবে । এর ব্যবস্থাপনা নিয়ে ভাবতে হবে । সঠিক সিদ্ধান্ত নিতে হবে । শহরের বিস্তার ঘটিয়ে বা কয়েকশ ফ্লাইওভার বানিয়ে এই সঙ্কটের সমাধান হবেনা । সুযোগ, সুবিধা, পর্যাপ্ততার বিকেন্দ্রীকরণ ঘটাতে হবে । অন্যথায় সব প্রচেষ্টা ব্যর্থতায় নিপতিত হবে ।

