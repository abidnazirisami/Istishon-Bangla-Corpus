মুমূর্ষু ভালবাসা


ভালবাসা আহত ভীষণ প্রতারণার বিষাক্ত তীরে,
নিরীহ গোলাপ হেঁটে গেলেও ভালবাসা কেঁপে ওঠে অজানা শঙ্কায়
যেন জামাত-হেফাজত চাপাতি হাতে রক্ত নেশায় ঘুরে বেড়ায় ।
ইমারজেন্সি কেবিনে ভালবাসা শুয়ে আছে জানলা কপাট লাগিয়ে
বায়ু নিরোধক কামরায় অক্সিজেন ও হয়ে যেতে পারে নিষ্ঠুর হন্তারক
প্রবেশ নিষিদ্ধ তাই , ভালোবাসার চারিপাশে ব্যারিকেড । সকাল সন্ধ্যা কারফিউ ।
নগরের বোকা পাখি আমি । ব্যারিকেড মানেনা মন । বুঝিনা কারফিউ
জলপাই রঙা ট্যাংক আর রাইফেল কুছ পরোয়া করি আমি
ছুটে যাই মালিবাগ থেকে জিগাতলা চিরস্থায়ী ভালোবাসার পত্র হাতে ।
ভালোবাসার মুমূর্ষু দিনে গুলি আর গ্রেনেডের পৈশাচ নৃত্য পেরিয়ে
তোমাকে বাঁচাতে পারে আমি ছাড়া আর কেউ ?

