দুঃখ - টুক্ষ 


হরিদাস পালের কুঁজো পীঠে সওয়ার হয়ে সন্ধ্যে নেমে আসে
শুনি পাতার ফাঁকে ফাঁকে সহস্র কিচির মিচির
তাদের কলরব মিশে যায় মাগরিবের আজানের সাথে
তবে কি পাখিদের সাথে পিঁপড়ের দল সীজদারত !
হাঁটুরে আয়নাল হক এখনো ফেরেনি বাড়ি
উৎকণ্ঠায় বসে থাকে তার ঘরবাড়ি
তবে কি গোলগাল হাসিহাসি কুমড়োটি বিক্রি হয়নি !!!
রোমেনা বিবির চুলোয় আজও কি গভীর শূন্যতা গাইবে কোরাস,
কাঁদতে কাঁদতে ঘুমিয়ে পড়বে শিশু আধারের লেপ মুড়ি দিয়ে ?
১০২ বয়সী পাচু বুড়ি ফিচেল হাসে শিলুক বলতে বলতে
নাতি পুতি বায়না ধরে শ্যাওড়া গাছের পেত্নীর গল্প শোনার
ওদিকে ক্ষুধার্ত আবু পাগলার উদরের আগুনকে হেয় করে উত্তর আকাশে ওঠে অষ্টাদশী চাঁদ
চাঁদের শরীর বেয়ে যৌবন ঝরে ঝরে পড়ে থোকা থোকা জোছনার মতো
আহা চাঁদ দোয়াতে কালি নিয়ে অপেক্ষমান সেই ঝি ঝি ডাকা সন্ধ্যে থেকে
এতক্ষণে আসার সময় হলো তোমার !!!
আমি শহুরে কবি
এসেছি কবিতার ' র ' ম্যাটারিয়েল সংগ্রহ করতে এই অজো পাড়া গায়ে
চাঁদ - তারার সাথে কিছু গ্রামীণ দুঃখ টুক্ষ মিশিয়ে লিখে নিয়ে যাবো আস্ত ক' খানা কবিতা, নগরের কবিতা পাঠের আসর জমাবো কবি গুণের মুখে ছাই দিয়ে ।
রোমেনা - আয়নালদের জীবনের শোক তাপ বাড়াক আমার কলমের উত্তাপ
ওহে হৃদয় পুড়িয়ে এখন আর কেউ লেখেনা কবিতা ...

