আমি কেন কোটা পদ্ধতির পক্ষে !!!


আমি কেন কোটা পদ্ধতির পক্ষে !!!
( কোটা নিয়ে একজন ব্লগারের লেখার প্রতি উত্তর হিসেবে এই লেখা ) 
 আপনার বাবা একজন বীর মুক্তিযোদ্ধা । আমার সশ্রদ্ধ সালাম তাঁর প্রতি !!!
আপনার লেখার সাথে প্রায় সম্পূর্ণ দ্বিমত পোষণ করে আমার বক্তব্য তুলে ধরার চেষ্টা করছি, যদিও আমার বাবা সরাসরি মুক্তিযুদ্ধে অংশগ্রহণ করতে পারেননি -
আপনি লিখেছেন, ‘‘ এই কোটা নিয়ে বেশ কিছুদিন ধরে শুরু হয়েছে কামড়া-কামড়ি। একজন মুক্তিযোদ্ধার সন্তান হিসেবে ব্যাপারটা আমার জন্য লজ্জাজনক। ’’
--- ব্যাপারটা আপনার জন্য লজ্জাজনক কেন হবে ? আপনার তো গর্ব অনুভব করার কথা । আপনি লজ্জ্বার ভেতরে ডুবে আছেন কারণ আপনি বিশ্বাস করেন এই কোটা প্রথা অন্যায় । মুক্তিযোদ্ধার সন্তানের মাথায় ব্রেইন নাই তাই এদের কোটার দরকার হয় । এসব কথা যারা বলে তারা কারা আমরা চিনি । এরা তখনো বলেছে ,
এখনো বলছে, ভবিষ্যতেও বলবে । তাই এদের কথায় আমি অন্তত বিচলিত বোধ করিনা ।
 আপনি আরও লিখেছেন, ‘‘ ভোটের রাজনীতিতে সুবিধা পাওয়ার জন্য যারা এই বিতর্কিত কোটা পদ্ধতি প্রণয়ন করেছে তাদের মুখে আমি জুতা মারি। ’’ 
 --- আপনাকে কে বলেছে রাজনৈতিক সুবিধা পাওয়ার জন্য এই কোটা পদ্ধতি প্রনয়ন করা হয়েছে ? জুতা মারামারি করার আগে একটু চিন্তা ভাবনা করে নিলে কি ভালো হতোনা ভাই ?
আপনি লিখেছেন, ‘‘ একটা জিনিস বুঝলাম না কোটার মত একটা বিতর্কিত পদ্ধতি কে সাপোর্টকারীদের কিসের এত অহমিকা ???!!! ’’
--- এটা অহমিকার বিষয় না । বিষয়টা ন্যায্যতার । আর এটা মোটেই বিতর্কিত পদ্ধতি না । চিন্তার দীনতার জন্য এরকম কারো কারো মনে হতে পারে ।
আপনি লিখেছেন, ‘‘ মুক্তিযদ্ধাদের প্রতি শ্রদ্ধা ভক্তি সবসময়-ই আমার আছে। যিনি মুক্তিযোদ্ধা তাকে দেশের সর্বোচ্চ ফ্যাসিলিটি দেয়া হউক। উনার সন্তানকে পড়াশুনা শেষ করা পর্যন্ত যতটুকু সুযোগ সুবিধা দরকার ততটুকু সরকার বহন করুক...। ’’
--- এই বক্তব্যর মাধ্যমে উপরের কথার সাথে স্ববিরোধীতা করলেন । রাষ্ট্র তাই করার অঙ্গীকার করেছে । হাঁ, এটার প্রয়োগে স্বজনপ্রীতি, দুর্নীতির ব্যাপার ঘটতে পারে । তা ঘটেছেও ।
আপনি আরও লিখেছেন, ‘‘ আপনারা কেন কোটার মত একটা সস্তা জিনিষকে পুজি করে অপবাদ নিয়ে সারা জীবন কাটিয়ে দিবেন ??? ’’
--- এই কথা বলে আপনি মিস গাইড করছেন । আর এটা বাজারে পচে গলে যাওয়া উচ্ছিষ্ট আলু পটল না বা সস্তা কোন বিষয় না যে একে পুঁজি করে সারাজীবন কাটিয়ে দিতে হবে ।
আপনি শেষে বলেছেন, ‘‘ কোটা তাদের জন্যই প্রযোজ্য যাদের সমাজে চলার মত শক্তি থাকে না, স্কুল কলেজ এরা গ্রেইস পেয়ে পাস করা স্টুদেন্টদের মত। আপনারা হলেন দেশের সর্বশ্রেষ্ঠ বাবার সন্তান। আপনাদের সাথে এই কোটার মত সস্তা বস্তাপচা জিনিস যায় না। ’’
--- চরম অজ্ঞতার চূড়ান্ত সীমায় পৌঁছে এই ধরণের কথা কেউ বলতে পারে । আপনাকে তেমন অজ্ঞ আমার মনে হয়নি । আসলে চলতি স্রোতে গা ভাসালে যা হয় । দোষ আপনার ও না । বিকৃত বা ভুল তথ্য, ইতিহাস এর বলি আপনি, আমি আমরা সবাই ।
এবার আমার কিছু মতামত স্বল্প পরিসরে তুলে ধরার চেষ্টা করবো । প্রথমত আমাদের কতোগুলো শব্দ এবং তার অর্থ নতুন করে একটু খোঁজার প্রয়াস নিতে হবে । আসুন তবে - '' সমতা '' , '' ন্যায্যতা '' , '' সাম্য '' , '' বৈষম্য '' এই শব্দগুলোর মানে খুঁজি । তার আগে চলুন একটু সংবিধান ঘুরে আসি ।
বাংলাদেশের সংবিধানের অনুচ্ছেদ ২৭ এ বলা হয়েছে ‘‘ সকল নাগরিক আইনের দৃষ্টিতে সমান এবং আইনের সমান আশ্রয় লাভের অধিকারী । ’’ এবং
অনুচ্ছেদ ২৯ (৩)(ক) '' নাগরিকদের যে কোন অনগ্রসর অংশ যাহাতে প্রজাতন্ত্রের কর্মে উপযুক্ত প্রতিনিধিত্ব লাভ করিতে পারেন, সেই উদ্দেশ্যে তাঁহাদের অনুকূলে বিশেষ বিধান-প্রণয়ন করা হইতে, রাষ্ট্রকে নিবৃত্ত করিবে না। ''
কী, দুটো অনুচ্ছেদ স্ববিরোধী মনে হচ্ছে ? এখানেই আমরা সমতা ও ন্যায্যতার প্রয়োজনীয়তা বুঝতে পারবো । উদাহরণ দিচ্ছি - একজন ৫ বছরের শিশু এবং একজন প্রাপ্ত বয়স্ক মানুষ কে সমানভাবে দুপুরের খাবার ভাগ করে দেওয়া হল । মানে শিশুটি কে যে পরিমান খাবার দেওয়া হল প্রাপ্ত বয়স্ক’কেও সেই একই পরিমান খাবার দেওয়া হল - এখানে সমতা বা সাম্য বিধান করা হল । কিন্তু আপনি বলেন ন্যায্যতা প্রতিষ্ঠা হল কি ? দুজন এর খাবারের চাহিদা নিশ্চয় সমান নয় ?
একারনেই অনুচ্ছেদ ২৯ (৩)(ক)'র দরকার হয়েছে ন্যায্যতা নিশ্চিত করার জন্য । এ প্রসঙ্গে কার্ল মার্ক্স এর সমাজতন্ত্রের সেই মর্ম বানীর কথা মনে পড়ে গেলো , '' প্রত্যেক মানুষ তার সামর্থ্য অনুযায়ী কাজ করবে এবং প্রয়োজন অনুযায়ী গ্রহণ করবে '' ।
বৈষম্য আমরা বলতে পারি তখনি যখন সমাজের সুবিধাভোগী শ্রেণী তথা ক্যাপিটালিসট’ রা অন্যায়ভাবে সমাজের অসহায়, গরীব, নিরন্ন মানুষ’কে শোষণ করে তাদের অধিকার কেড়ে নিচ্ছে প্রতিনিয়ত । আর সাম্য অবস্থা তখনি হবে যখন সমতা ও ন্যায্যতার ভিত্তিতে সমাজ তার নাগরিক এর সুযোগ - সুবিধা বা দাবী - দাওয়ার প্রয়োজন মেটাবে ।
সংবিধানে ওই কোটা পদ্ধতির বিধানটি প্রকারন্তরে একারনেই প্রনয়ন করতে বলেছে যাতে এদেশকে যারা নিজের প্রাণ বিপন্ন জেনেও দেশ - মাতৃকা কে হায়েনার কবল থেকে মুক্ত করার জন্য মরণপণ যুদ্ধে ঝাপিয়ে পড়েছিল, যারা শহীদ হয়েছে, যারা ঘর - বাড়ি - সম্পদ হারিয়ে পথে বসে গিয়েছিলো, যাদের পরিবারের একমাত্র উপার্জনক্ষম ব্যক্তিটি যুদ্ধে প্রাণ উৎসর্গ করছিল - এরকম হাজার হাজার মুক্তিযোদ্ধার সন্তান এবং তাদের প্রজন্মকে অর্থাৎ পিছিয়ে পড়া জনগোষ্ঠীকে উন্নয়নের মেইন ইষ্টট্রিমে তুলে আনার জন্য এই ব্যবস্থা । কারণ এই মুক্তিযোদ্ধার পরিবারের ক্ষতির পরিমান অপিরমেয় । এই পিছিয়ে পড়া জন গোষ্ঠীকে অতিরিক্ত প্রণোদনা দিয়ে তুলে না আনতে পারলে বরং বৈষম্য করা হবে এবং ন্যায্যতা লংঘন করা হবে । আর এটা তো সত্য একজন মুক্তিযোদ্ধার প্রকৃত সন্তান হিসেবে সে তার পিতার গৌরবোজ্জ্বল উত্তরাধিকার বহন করে এবং সরকারের নীতি নির্ধারণে সে নিশ্চয়ই গোলাম আজম বা মোযাহিদীর ছেলের চেয়ে সত্যিকারের দেশপ্রেমে উদ্বুদ্ধ হবে । 
আর একটা কথা, একটা রাষ্ট্র যে কিনা ৩০ লক্ষ প্রাণের বিনিময়ে স্বাধীন হল সেই রাষ্ট্রে এমন বিধানই তো স্বাভাবিক । তারমানে এই না এই ব্যবস্থা অনন্তকাল ধরে চলবে । এটি একটি অন্তর্বর্তীকালীন ব্যবস্থা । কোনএক বিখ্যাত রাজনীতিবিদকে জিজ্ঞেস করা হয়েছিলো, আপনি রাজনীতি কেন করেন ? তিনি উত্তরে বলেছিলেন, একারনেই যাতে রাজনীতি আর করতে না হয় । 
 আপনার এবং আপনার মতো অসংখ্য দেশ প্রেমিক তরুণ তরুণী এবং যারা শাহাবাগে কোটা পদ্ধতির বিলোপের জন্য রাজপথে নেমেছেন সবার আবেগের প্রতি সম্মান রেখেই বলছি - যে দেশের রন্ধ্রে রন্ধ্রে দুর্নীতি, স্বজনপ্রীতি, ঘুষ ইত্যাদি বাসা বেঁধেছে সেই দেশে অনেক ভালো কিছুও আমাদের ক্ষোভ বিক্ষোভের কেন্দ্রবিন্দু হয়ে দাঁড়ায় । ব্যক্তিগত লাভ - ক্ষতির হিসেবটা তখন বড্ড প্রিয় হয়ে পড়ে । আমরা ভুলে যাই আমাদের ইতিহাস । আমাদের শেকড় ।
-------------------------------------------------------------------------------- ১১ জুলাই’ ১৩ 

