কেনো রাজাকার কামারুজ্জামান রিভিউ অধিকার পাবে না, কেনো কুলাঙ্গার সাঈদীর আপীলের রায়ের বিরুদ্ধে রাষ্ট্রপক্ষ রিভিউ অধিকার পাবে ___ 


শিরোনামে উল্লিখিত রাজাকার দুটোর মধ্যে কামারুজ্জামানের আপীলের রায় শুনার পর ফেইসবুকে নিম্নলিখিত স্ট্যাটাসটিতে লিখেছিলাম – 
‘ ইন্টারেস্টিং ব্যাপার হলো, না পারছি রিভিউ'র পক্ষে অবস্থান নিতে না পারছি বিপক্ষে অবস্থান নিতে ! রিভিউর পক্ষে দাঁড়ালে কুলাঙ্গার সাঈদীর রায়ের বিরুদ্ধে রিভিউ আবেদনের পাশাপাশি রাজাকার কামারুজ্জামানের রিভিউকে স্বীকার করে নিতে হয়। ওদিকে বিপক্ষে দাঁড়ালে মেশিনম্যান ফাঁসির দড়ি থেকে বেঁচে যায় , এ কেমন বিড়ম্বনা !’
 উপরোক্ত মতটি যখন প্রকাশ করি তখন আসলেই এক ধরণের ধাঁধার মধ্যে ছিলাম। কিন্তু পরে কিছুটা অনুসন্ধিৎসু হয়ে আইনগুলো একটু ঘাটাঘাটি করে যা পাওয়া গেলো তাতে আশান্বিত হওয়ার যথেষ্ট উপাদান আছে। এতে সাপও মরবে, লাঠিও ভাঙবে না । 
বিষয়টা ভালো করে বুঝার জন্য আসুন রসকষহীন আইনের দিগন্তে একটু ঢুঁ মেরে আসি – 
THE INTERNATIONAL CRIMES (TRIBUNALS) ACT,1973 .(ACT NO, XIX OF 1973) এর ২০(৩) ধারায় বলা হয়েছে – 
‘ The sentence awarded under this Act shall be carried out in accordance with orders of the Government .’ 
অর্থাৎ, সরকারের আদেশ অনুসারে শাস্তি কার্যকর হবে । রাষ্ট্রপক্ষ সুপ্রিম কোর্ট অব বাংলাদেশ (আপীল বিভাগ) রুলস ১৯৮৮ এর অর্ডার ২৬ অনুযায়ী রিভিউ করতে পারে। সংবিধানের ১০৫ অনুচ্ছেদ রাষ্ট্রপক্ষকে সেই অধিকার নিশ্চিত করেছে।
সংবিধানের অনুচ্ছেদ ১০৫ –এ যা বলা হয়েছে –
‘ সংসদের যে কোন আইনের বিধানাবলী – সাপেক্ষে এবং আপীল বিভাগ কর্তৃক প্রণীত যে কোন বিধি – সাপেক্ষে আপীল বিভাগের কোন ঘোষিত রায় বা প্রদত্ত আদেশ পুনর্বিবেচনার ক্ষমতা উক্ত বিভাগের থাকিবে। ’
- ‘ এখানে ‘ পুনর্বিবেচনা ’ অর্থ রিভিউ । ১০৫ অনুচ্ছেদ পড়ে মনে হওয়াটা স্বাভাবাবিক প্রসিকিউশন এবং ডিফেন্স উভয় পক্ষ ১০৫ অনুচ্ছেদের অধিকার সংরক্ষণ করে। কিন্তু না, আসামীপক্ষের উক্ত অধিকার পাওয়ার কোন যৌক্তিকতা নেই। কারণ, সংবিধান ও অন্যান্য আইন মানবতাবিরোধী অপরাধের মামলায় আসামীকে সেই অধিকার দেয় নি। 
মানবতার বিরুদ্ধে অপরাধকারীদের জন্য সংবিধানের ৪৭ক(২) প্রযোজ্য হলেও রাষ্ট্রপক্ষের জন্য তা প্রযোজ্য হবে না। সংবিধানের ৪৭ক(২) অনুচ্ছেদ অনুযায়ী যুদ্ধাপরাধের দায়ে অভিযুক্ত ব্যাক্তি রাষ্ট্রের মৌলিক অধিকার থেকে বঞ্চিত হয়। কাদের মোল্লার রিভিউ আবেদন এ কারনেই গ্রহণযোগ্য হয়নি। সাঈদি যুদ্ধাপরাধের দায়ে অভিযুক্ত প্রমানিত হওয়ায় তার ক্ষেত্রেও একই আইন প্রযোজ্য হবে। সাজাপ্রাপ্ত মানবতাবিরোধী অপরাধী হিসেবে সে রিভিউ আবেদন করতে পারবে না। কিন্তু বাদীপক্ষ মানে রাষ্ট্রের সে দায় নেই। রাষ্ট্র চাইলে আপিলের রায়ের রিভিউ চাইতে পারে। এক্ষেত্রে রিভিউ –এ সফল হলে সর্বোচ্চ সাজা মৃত্যুদণ্ড আসলেও আসতে পারে।
এ সম্পর্কে গণপ্রজাতন্ত্রী বাংলাদেশের সংবিধানের ৪৭ (৩) অনুচ্ছেদ অনুযায়ী –
‘ এই সংবিধানে যাহা বলা হইয়াছে, তাহা সত্ত্বেও গণহত্যাজনিত অপরাধ, মানবতাবিরোধী অপরাধ বা যুদ্ধাপরাধ এবং আন্তর্জাতিক আইনের অধীন অন্যান্য অপরাধের জন্য কোন সশস্ত্র বাহিনী বা প্রতিরক্ষা বাহিনী বা সহায়ক বাহিনীর সদস্য [ বা অন্য কোন ব্যক্তি, ব্যক্তি সমষ্টি বা সংগঠন]কিংবা যুদ্ধবন্দীকে আটক, ফৌজদারীতে সোপর্দ কিংবা দন্ডদান করিবার বিধান-সংবলিত কোন আইন বা আইনের বিধান এই সংবিধানের কোন বিধানের সহিত অসমঞ্জস বা তাহার পরিপন্থী, এই কারণে বাতিল বা বেআইনী বলিয়া গণ্য হইবে না কিংবা কখনও বাতিল বা বেআইনী হইয়াছে বলিয়া গণ্য হইবে না । ’
এছাড়া ৪৭ক(২) অনুচ্ছেদে বলা হয়েছে –
‘ এই সংবিধানে যাহা বলা হইয়াছে, তাহা সত্ত্বেও যে ব্যক্তির ক্ষেত্রে এই সংবিধানের ৪৭ অনুচ্ছেদের (৩) দফায় বর্ণিত কোন আইন প্রযোজ্য হয়, এই সংবিধানের অধীন কোন প্রতিকারের জন্য সুপ্রীম কোর্টে আবেদন করিবার কোন অধিকার সেই ব্যক্তির থাকিবে না। ’ 
উক্ত দুটি অনুচ্ছেদ বিশ্লেষণপূর্বক বলা যায়, মানবতার বিরুদ্ধে যারা অপরাধ করেছে তারা সংবিধানে প্রদত্ত কিছু মৌলিক অধিকার থেকে বঞ্চিত হবে একইভাবে তারা ১০৫ অনুচ্ছেদের রিভিউ অধিকার থেকে বঞ্চিত হবে । কাদের মোল্লার রিভিউ আবেদন একারণেই রিজেক্ট হয়েছে বলে অনুমান করা যায়। যদিও রিভিউ প্রত্যাখ্যানের রায়ে কী কারণ বলা হয়েছে তা আমরা এখনো জানি না । ওই রায়টি পাওয়া গেলে বিষয়টি সম্পূর্ণ পরিষ্কার হবে বলে মনে করি। 
আরও একটা বিষয় আমরা ভুলে যাই মানবতাবিরোধী অপরাধের মামলার বিচার সাধারণ ফৌজদারি কার্যবিধি কিংবা সাক্ষ্য আইন অনুসরণ করে হচ্ছে না । আন্তর্জাতিক অপরাধ (ট্রাইবুনাল) আইন, ১৯৭৩ অনুসরণ করে বিচার প্রক্রিয়া চলছে। এই আইনেই বিচারের পদ্ধতি, সাক্ষী, সাক্ষ্য, শাস্তি ইত্যাদি সম্পর্কে বলা আছে। 
 উক্ত আইনের ২৩ ধারায় বলা হয়েছে – 
‘ The provisions of the Criminal Procedure Code, 1898 (V of 1898), and the Evidence Act, 1872 ( 1 of 1872), shall not apply in any proceedings under this Act.’ 
অর্থাৎ, ফৌজদারি কার্যবিধি ও সাক্ষ্য আইন আন্তর্জাতিক অপরাধ (ট্রাইবুনাল)আইনের ক্ষেত্রে প্রযোজ্য হবে না। 
কিন্তু আসলে যাদের আইনী বিষয়গুলো জাতির সামনে পরিষ্কার করে বলার কথা ছিল তারা কেনো সেটা বলে না বা বললেও তা আমাদের কাছে কেন জটিল মনে হয় সেটা আসলেই একটা জিজ্ঞাসা । কিন্তু এই জিজ্ঞাসার উত্তর তাদের কাছ থেকে মেলা ভার । এমন একটা গুরুত্বপূর্ণ ব্যাপারে এটর্নি জেনারেল বলেন এককথা ওদিকে আইনমন্ত্রী বলেন আরেক কথা । একজন বলেন রিভিউ অধিকার আছে আরেকজন বলেন রিভিউ অধিকার নেই। তারা স্পষ্টকরে বলেন না কেন সাইদীর ক্ষেত্রে রাষ্ট্রের রিভিউ অধিকার থাকবে, কেন আসামীর রিভিউ অধিকার থাকবে না । বিডিনিউজ২৪.কম – এর গতকালকের অনলাইন নিউজ থেকে নিম্নোক্ত শিরোনামের নিউজটি পেয়েছি, যেখানে রিভিউ নিয়ে অহেতুক জটিলতা বিষয়ে অবগত হই। 
'‘ রিভিউ ‘জটিলতা’
সর্বোচ্চ আদালতে যুদ্ধাপরাধ মামলার তৃতীয় রায়ের পরও ফিরে এসেছে সেই রিভিউ বিতর্ক। আসামিপক্ষ রিভিউয়ের অধিকারের কথা বললেও রাষ্ট্রপক্ষ বলছে- সে সুযোগ নেই।
কামারুজ্জামানের আইনজীবী তাজুল ইসলাম ও তার ছেলে হাসান ইকবাল হোসেন দুজনেই বলেছেন, তারা রিভিউয়ের আবেদন করবেন।
এ বিষয়ে অ্যাটর্নি জেনারেল মাহবুবে আলম আগের দুটি রায়ের মতোই বলেছেন, রিভিউ করার আর কোনো সুযোগ রয়েছে বলে তিনি মনে করেন না।
“
এর আগে কাদের মোল্লার পক্ষ থেকে রিভিউ করেছিল, তা খারিজ করে দেয় আদালত। এক্ষেত্রে রিভিউয়ের আর কোনো স্কোপ নেই।”
সংবিধানের ১০৫ অনুচ্ছেদ অনুযায়ী আসামিপক্ষ রিভিউ করতে পারে কিনা জানতে চাইলে তাও নাকচ করে দেন রাষ্ট্রের প্রধান আইন কর্মকর্তা।
তিনি বলেন, “বিশেষ আইনে এ বিচার হচ্ছে। সাংবিধানিকভাবে এ আইন প্রটেকটেড। ১০৫ আর্টিকেল কাদের মোল্লার ক্ষেত্রে প্রযোজ্য হবে না বলেছিলাম, এখনও তা বলছি। কামারুজ্জামানের ক্ষেত্রে প্রযোজ্য হবে না, আর রিভিউ চলবে না।”
অন্যদিকে তাজুল ইসলাম বলেছেন, “রিভিউ সাংবিধানিক অধিকার। সরকার পক্ষ থেকে বলা হচ্ছে- রিভিউ মেনটেইনেবল না। কাদের মোল্লার রায়ের ক্ষেত্রেও রিভিউ করা হয়েছিল। সুতরাং রিভিউ নিষ্পত্তি করতে হবে। মেরিটেবল না হলে রিভিউ খারিজ হতে পারে।”
রিভিউ নিয়ে প্রথম জটিলতা দেখা দেয় আপিল বিভাগ ‘মিরপুরের কসাই’ খ্যাত জামায়াত নেতা কাদের মোল্লাকে যুদ্ধাপরাধের দায়ে সর্বোচ্চ সাজা দিয়ে রায় প্রকাশ করলে। ওই রায়ের বিরুদ্ধে রিভিউয়ের সুযোগ চান কাদের মোল্লা। পাশাপাশি রায় রিভিউ করে খালাসও চান তিনি।
এ নিয়ে দুই পক্ষের বক্তব্য শুনে আপিল বিভাগ কাদের মোল্লার পক্ষে করা দুটি আবেদনই একসঙ্গে খারিজ করে দেয়। ওই রায়ের পূর্ণাঙ্গ অনুলিপি এখনো প্রকাশিত না হওয়ায় এ ধরনের মামলায় রিভিউ চলবে কি-না, সে অস্পষ্টতা এবারও কাটেনি।
আইনমন্ত্রী প্রেস বিফিং এ বলছেন, পুর্নাঙ্গ রায় বের হবার পর তিরিশ দিনের মধ্যে রিভিউ পিটিশন করা যায় এবং তিনি পুর্নাঙ্গ রায় হাতে পেয়ে পরবর্তী পদক্ষেপ নিবেন।
নিয়ম অনুযায়ী, এখন আপিলের রায়ের পূর্ণাঙ্গ অনুলিপি প্রকাশিত হলে তা ট্রাইব্যুনালে পাঠানো হবে। সেটি হাতে পেলে নিয়ম অনুযায়ী মৃত্যু পরোয়ানা জারি করবে ট্রাইব্যুনাল। এরপর তা কার্যকর করবে সরকার। এক্ষেত্রে সরকার চাইলে কারাবিধিও (জেল কোড) অনুসরণ করতে পারে।
কারাবিধি অনুযায়ী প্রত্যেক মৃত্যুদণ্ডপ্রাপ্ত বন্দি রাষ্ট্রপতির ক্ষমা প্রার্থনার সুযোগ পাবেন। মামলার চূড়ান্ত নিষ্পত্তির পর জেল সুপার তা বন্দিকে জানিয়ে রাষ্ট্রপতির কাছে ক্ষমা প্রার্থনা করার বিষয়ে তার মত চাইবেন। সাত দিনের মধ্যে তাকে ক্ষমা প্রার্থনা করতে হবে। 
ট্রাইব্যুনালের প্রসিকিউটর জেয়াদ আল মালুম বলেন, “পূর্ণাঙ্গ রায় হাতে পাওয়ার পর তা জেলা প্রশাসকের কাছে যাবে। কারা কর্তৃপক্ষ ও স্বরাষ্ট্র মন্ত্রণালয় পরবর্তী ৩০ দিনের মধ্যে রায় কার্যকর করবে।”
আইনমন্ত্রী আনিসুল হক ইতোধ্যে জানিয়েছেন, আইনি আনুষ্ঠানিকতা শেষ হলেই সরকার রায় কার্যকর করবে।
পরিশেষে বলতে চাই, রিভিউ নিয়ে খুব বেশি ধোঁয়াশা নেই । রাজাকার কাদের মোল্লার রিভিউ যেহেতু রিজেক্ট হয়েছে সুতরাং সেই নজির মেনে রাষ্ট্রেপক্ষের রিভিউও রিজেক্ট হবে এটা বলা যায় না। সংবিধান রাষ্ট্রের সর্বোচ্চ আইন, আদালতের নজির দিয়ে সাংবিধানিক অধিকার খর্ব করা যায় না। আর যেখানে সংবিধান বিশ্লেষণ করেই দেখা যাচ্ছে ১০৫ অনুচ্ছেদের রিভিউ সুবিধা কোন পক্ষ পাবে, কোন পক্ষ পাবে না এবং কী কারণে পাবে না, সেখানে অহেতুক ধোঁয়া তুলে কে বা কারা ‘কী’ পেতে চায় তা চোখ – কান খোলা রাখলেই বোধগম্য হওয়ার কথা। 
সুত্রঃ 
১) গণপ্রজাতন্ত্রী বাংলাদেশের সংবিধান
২) The International Crimes (Tribunal) Act,1973
৩) www.bdnews24.com তারিখ – ৪/১১/১৪
৪) সংক্ষিপ্ত ইতিহাস ও তথ্য – উপাত্তসহ বাংলাদেশের সংবিধান – আরিফ খান 

