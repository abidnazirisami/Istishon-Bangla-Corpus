মুজতবা আলী, এক প্রবন্ধের রাজা


প্রবন্ধ পড়তেও যে এতো মজা লাগে, তা আমি মুজতবা আলীর লেখা পড়ে প্রথম বুঝতে পারি।
অনর্গল হাস্যরসাত্মক কৌতুক আর ভাষার এমন বিচিত্র এক্সপেরিমেন্ট মুজতবা ছাড়া আর কারো লেখায় পাইনি।
পিরামিড দেখা বাদ দিয়ে কায়রোর রেস্তোরাঁয় বসে বন্ধুদের সাথে ঘন্টার পর ঘন্টা আড্ডা দিতেন। ইফেল টাওয়ারের কাছেই প্যারিসের কোনো এক রাস্তার ধারে ক্যাফেতে বসে যার তার সাথেই ফরাসি ভাষায় গল্প জুড়ে দিতেন।
আর পারবেনই বা না কেনো? ১৮-১৯ টি ভাষায় পারদর্শী এই মানুষটি জানেননা এমন কোনো বিষয় মনে হয় পৃথিবীতে নাই।
হরিচরণ গঙ্গোপাধ্যায় "বঙ্গীয় শব্দকোষ " নামে একটা অভিধান লিখে বলেছিলেন, "এতে যদি কখনো কোনো সংশোধনের প্রয়োজন পড়ে, সেটা যেনো মুজতবা আলী করেন।"
সেমিনারে এক পন্ডিত বেদ আর গীতা নিয়ে বক্তব্য দিচ্ছিলেন। তার রেফারেন্সের ভুলগুলো মুজতবা আলী মূল সংস্কৃত ভাষায় বুঝিয়ে দিলেন।
এই মানুষটি বলতেন, তাজমহল আর কী এমন দেখার জিনিস? তারচে' বরং ইকটু গল্প করা যাক!
একবার এক রাষ্ট্রদূত তার সঙ্গে আলাপ করে বললেন, “আমি জীবনে এত অল্প সময়ের মধ্যে পৃথিবীর এত বিষয়ে আলাপ শুনি নাই, যেটা সৈয়দ মুজতবা আলী আমাকে শুনিয়েছিলেন অল্প কয়েক ঘন্টারমধ্যে।”
কথায় কথায় রসিকতা, কঠিন বিষয়কে রম্য করে সহজ করে তার মতো কেউ বলতে পারতো কী না জানা নেই।
একবার নিজের ছেলের নাম রাখলেন, ভজুরাম। মানে নেপালি ভাষায় দাড়োয়ান। গিন্নি যাতে তার যাওয়া আসার খবর জানতে তাকে কখনো জিজ্ঞেস না করেন।
চাকরের নাম দিলেন কাট্টু। কেননা সে পকেট কাটে, মাছের মাথা কাটে, আর প্রয়োজন হলে মনিবের মাথা কাটে।
তাকে সবাই এক রহস্যমানব হিসেবে জানতো। ভারত সরকার মনে করত তিনি তদানীন্তন পূর্ব পাকিস্তানের চর, আর পূর্বপাকিস্তান সরকার মনে করত,ঠিক উল্টোটা!লুল গভর্নমেন্ট!
ইলিশ মাছ নিয়ে তার রসিকতাটা বিখ্যাত হয়ে আছে। অনেকটা এরকম--
স্বর্গে ইলিশ পাওয়া যাবে তো? ইলিশ না পাওয়া গেলে জান্নাতে গিয়ে কী করব? ইলিশ ছাড়া আমার বেহেশতের দরকার নেই।
আহা! কী মাছপাগল বাঙালি! স্বর্গেও মাছ চাই!
তার দোষের মধ্যে একটাই দোষ, আলস্য। তিনি আড্ডায় যেসব বিষয় নিয়ে অনবরত কথা বলতেন, তার কিঞ্চিৎ অংশও যদি লিখে যেতেন, বাংলা সাহিত্য আরও সমৃদ্ধ হতো।
অথচ তিনি কী অবলীলায় বলেছেন,
“পেটের দায়ে লিখছি মশাই,পেটের দায়ে! বাংলা কথা,স্বেচ্ছায় না লেখার কারণ-আমার লিখতে ভালো লাগেনা। আমি লিখে আনন্দ পাই নে।এমন কোনো গভীর, গূঢ় সত্য জানিনে, যা না বললে বঙ্গভূমি কোনো এক মহাবৈভব থেকে বঞ্চিত হবেন। খ্যাতিতে আমার লোভ নেই। যেটুকু হয়েছে, সেইটেই প্রাণ অতিষ্ঠ করে তুলেছে।"
তবু আমরা জানি, বাংলা ভাষার সব প্রচলিত বাক্যবিন্যাসকে তছনছ করে যে অনবদ্য সাহিত্য সম্ভার সৃষ্টি করেছেন সৈয়দ মুজতবা আলী, তার তুলনা আজও অন্যকোথাও মিলবেনা।

