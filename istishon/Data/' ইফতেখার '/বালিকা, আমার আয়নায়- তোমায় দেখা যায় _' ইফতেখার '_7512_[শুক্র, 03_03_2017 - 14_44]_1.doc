বালিকা, আমার আয়নায়- তোমায় দেখা যায় 


তুমি হতে পারো অনিন্দ্য রূপবতী কোন অষ্টাদশী তরুনী।আবার তুমি হতে পারো খুব সাধারণ একটা মেয়ে- সবার চোখে অসুন্দর। কিন্তু বাতাসে এলোমেলো উড়ে যাওয়া তোমার খোলা চুল দেখে আমি পাগল হতে পারি- চুপে চুপে তোমায় নিয়ে লিখে ফেলতে পারি কয়েকটি পঙক্তি, কিংবা একটি কবিতা।  তোমায় ভেবে ভেবে আমি রাতের পর রাত নির্ঘুম কাটিয়ে দিতে পারি। আমার চোখে তোমার কাছে জগদ্বিখ্যাত সব রূপসীরা হার মানতে পারে।
তুমি কেমন সেটা গুরুত্বপূর্ণ নয়, আমি তোমাকে কিভাবে দেখি সেটাই আমার কাছে গুরুত্বপূর্ণ।
তোমার সাথে আমার আর কোনদিন দেখা নাও হতে পারে এই জনমে।
কিন্তু আমি যে ভাবতে বড় ভালবাসি। আমি আমার মনে ঘটনার জন্ম দেই, কাহিনী বিন্যস্ত করি- চরিত্র সৃষ্টি করি, সেই চরিত্রকে পূর্ণতা দেই।আমার মনের কল্পনায় আমি তোমার সম্বন্ধে অনেক কিছুই ভেবে নিতে পারি।তুমি হয়তো  চরম মেধাবী কোন এক পড়ুয়া ছাত্রী কিন্তু আমার কল্পনায় তুমি হতে পারো পড়াশোনায় অমনোযোগী এক রুপ সচেতন মেয়ে- পড়ার টেবিলে যার শুধু ঘুম পায়, ক্লাসরুমের বোরিং ক্লাস গুলোর চেয়ে বান্ধবীদের সাথে মিলে ফুচকা খেতে যার অনেক আগ্রহ। প্রতিবার রেজাল্টের শেষে যার তিনদিন রুমের দরজা বন্ধ করে বসে কাঁদতে হয়- তুমি হতে পারো সেই ফাঁকিবাজ মেয়ে যদিও আমার কল্পনায় তুমি মোটা চশমার সিরিয়াস ছাত্রী, ভাল রেজাল্টের কারনে যে বার বার শিরোনাম।
তুমি সারাদিন কানে হেডফোন লাগিয়ে হিন্দি গান শুনতে অভ্যস্ত- তেরি মেরি গানের সাথে লালন গীতির তুলনা তোমায় হাসায় কিন্তু আমার ভাবনায় হয়তো তুমি খুব সুন্দর রবীন্দ্রসংগীত গাইতে পারো। তোমার কিন্নর গলায় দর্শক তন্ময় হয়।
এভাবে একদিন  কোন এক ক্ষণে সামান্য সময়ের তরে, তোমার আমার দেখার পরে- আমি তোমায় নিয়ে অনেক কিছু ভাবতে পারি। তুমি আমার  হঠাৎ পাওয়া একটুকরো কাদামাটির ঢেলার মত- আমি তোমায় নিজের হাতে ভেঙ্গে গড়ে ইচ্ছেমত গড়ে নিতে পারি। আমি তোমার সেই কল্পিত রূপের প্রেমে পড়তে পারি। তোমায় নিয়ে ঘুরতে যেতে পারি বালুকাময় নির্জন প্রান্তরে- যেখানে চারিদিকে শুধু ধুধু বালুচর। তোমায় নিয়ে আমি ঘর বাধতে পারি গহীন অরণ্যে- যাবতীয় ব্যস্ততা আর কোলাহল থেকে দূরে সরে গিয়ে। যদিও বাস্তব তুমি আর আমার মনের ভেতরে তুমি অনেক অনেক দুরের।
একদিন সামান্য দর্শনের পরে তোমায় নিয়ে ভেবে ভেবে আমি হয়তো তোমার প্রেমে পড়তে পারি। তবে বিশ্বাস করো সেই প্রেম তোমার সাথে নয়- তোমায় আশ্রয় করে গড়ে ওঠা আমার কল্পনার নায়িকার সাথে, যাকে আমি নিজের খেয়ালে তৈরি করেছি- তোমার সাথে হয়তো তার সামান্য মিলও নেই।
তুমি কি সেটা গুরুত্বপূর্ণ নয়, আমি তোমার সম্পর্কে কি ভাবি সেটাই গুরুত্বপূর্ণ।

