ইঁদুর 


আজই প্রথম দেখলাম তাকে
আমার নতুন বাসার নতুন অথিতি
(নাকি তার বাসায় আমি ইনট্রুডার?)
বয়স বোধ করি বেশি নয়
সৌম্য অনায়াস সুসাধ্যতা শরীরে
সমুদ্রের জলস্বচ্ছ চোখ
আমাকে দেখেই পালাল
ভয়ানক!
আমি ও পালাই
এই শহরের বাঁজখাই কণ্ঠ আর নখের আঁচড় থেকে;
যে শহর আমাকে দিনে ও রাতে
ক্রমাগত থেঁতলায়।
আমি ও তোমার মত পালাই পালাই
গরল অমৃত ভেবে হৃদয় পোড়াই।
কতটুকু অধিকার, কত আদালত
কত কক্ষ পেরলে পাই লাস্য রাধিকায়!
যদি জানতাম সে কি ভাবছে-- সাকিন ছারখার!
কোথায় যাবে সে? বাইরে ক্রুদ্ব সংসার!
আমি চাই সে থাকুক, সুস্থ সহাবস্থান,
বৈলক্ষণ্য না তাড়াক, আমার প্রাণের মত প্রাণ।

