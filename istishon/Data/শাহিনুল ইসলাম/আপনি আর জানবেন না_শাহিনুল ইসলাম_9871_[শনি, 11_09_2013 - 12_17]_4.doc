আপনি আর জানবেন না


 অবোধ মগজ কল্পনা করে
দৃশ্য ধূসর, ছেঁড়া তার, বিপন্ন খুঁটি
ধুলোমাখা পথ, বিগত শরত
ধরা অধরার মায়াবি সুখ।
কখনো চলে যাই
জিমি হেনড্রিক্সের নোটে ভর করে
বিগত যৌবনে
প্রখর রৌদ্রের নিচে
গ্রীসের প্রাচিন বিচে।
এইরকম রাঙা কল্পনা, রঙহীন কল্পনা
শূন্যে ধাবিত পৃথিবীতে পূজা অর্চণা
নিয়মিত করি।
যখন শুনলাম, আপনি অসুস্থ
কবিতার রাজপুত্র
আপনি খুব অসুস্থ
তখন থেকে
সবকিছু বিস্বাদ লাগে
সুন্দরের মুখ ধরতে গিয়ে খামচে দিই
ঝিঁঝিঁর ডাক শুনি দ্বিপ্রহরে
জীবন বিস্বাদ লাগে।
তারপর একদিন
অন্য সবার মতো
আপনি মারা গেলেন।
নগরের গোল, বাঁকা বাতাসের ঝাঁক
রাস্তার জ্যামিতিক ধুলো উড়া
শব্দের রূপ, বাঁক
কাকে তটস্থ করে আর!
পালাবার এই বুঝি সময়
কবিতার না-দেখা রবি
নতুনের সম্ভাবনায় সপেঁ।
সব সত্য
অল ইজ গ্রেস!
তবু মিহি মগজ কল্পনা করে
কত কিছু ঘটবে কবিতায়
ঝিলিমিলি পৃথিবীর ‘পরে,
শামসুর রাহমান
আপনি জানবেন না তার কিছুই।
এ দৃশ্য আহত করে।

