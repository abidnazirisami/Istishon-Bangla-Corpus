কোথাও যাবার নেই


কোথাও যাবার নেই। পয়মাল পথ।
নীল জলের ফোয়ারা, পাখির কুজন,
সোনারঙ্গা ধানক্ষেত, মহুয়া বাতাস,
প্রেমিকার দীর্ঘ হাত, সোনালি মাছের
আঁশ—কিছু আর নয় সুষম শোভন।
সকলই খুইয়েছি। বাতি ঘনদীপ্য,
কৈশোর নির্মল, নতুন জামার ঘ্রান,
কাজ কর্ম, বেরহম কামের সোপান,
পকেটে রাখা চিঠির নিষ্কলুষ ভাঁজ,
ধ্বনি, প্রাণের গভীরে বাজা এলান।
কোথাও যাবার নেই। চোখা সময়ের
কটিদেশে মাহফিল শুনি মাঝেমাঝে।
লবডঙ্গ মন বেহায়া মাছির মত
মধু ছুঁতে চায়। গলে যেতে চায়
তন্নিষ্ঠ তনিমায়।

