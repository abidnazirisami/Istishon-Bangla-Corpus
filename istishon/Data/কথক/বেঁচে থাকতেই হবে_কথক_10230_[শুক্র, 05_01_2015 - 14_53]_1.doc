বেঁচে থাকতেই হবে


হিংস্রতার দাবদাহে পুড়ছে আজ আমার প্রিয় জন্মভূমি,
যেখানে যাই শুধু চোখে পড়ে জলপাই রঙের পোশাকিদের,
তাঁদের কালো বুটের শব্দ পিষে ফেলছে আমাকে মাটির সাথে-
বেয়নটের খোঁচায় খোঁচায় নামিয়ে দিয়েছে পশুর স্তরে।
প্রবল উৎসাহে করে নানা বহুমুখী কূটচাল আর ষড়যন্ত্র!
ধীরে ধীরে নিশ্চিহ্ন করতে আমাকে এই পৃথিবী থেকে।
লেলিয়ে দেয় তাঁদের পোষা সেতলার নামক জন্তুদের-
ধ্বংস করে আমাকে, ঠাঁই দিতে তাঁদের প্রিয় জাদুঘরে।
তাই তো বারে বারে পুড়ে ছাঁই হয় আমার বসতঘর
সর্বহারা হয়ে পড়ে থাকি মস্তবড় খোলা আকাশের নিচে।
উদ্বাস্তু হই,- শরণার্থী হয়ে পাড়ি দিই বিশাল সীমান্ত,
ধর্ষণে ধর্ষণে রক্তাক্ত হয়ে পড়ে থাকে আমার নিথর দেহ।
তবুও বেঁচে থাকি নিরন্তর সংগ্রাম করে, জংলী হয়ে।
ভীত হয়ে নয়- বুক চিতিয়ে অবিরত লড়াই করে।

