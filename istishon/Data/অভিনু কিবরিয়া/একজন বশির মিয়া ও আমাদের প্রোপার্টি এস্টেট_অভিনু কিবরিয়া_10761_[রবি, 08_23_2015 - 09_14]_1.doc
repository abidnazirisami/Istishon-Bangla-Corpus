একজন বশির মিয়া ও আমাদের প্রোপার্টি এস্টেট


গেট থেকে বের হওয়ার সময় অভ্যাসবশত সালাম ঠুকলো আবদুল বশির ওরফে বশির মিয়া। সালাম না বলে স্যালুট বলাই ঠিক হবে। সামরিক কায়দায় এক পা উঠিয়ে স্যালুট দিতে দিতে বশির মিয়া গলা ছেড়ে বলে ‘আসসালামু আলাইকুম স্যার’। আমাদের প্রোপার্টি এস্টেটের ঘুপচিমার্কা ফ্ল্যাটের বাসিন্দারা আবদুল বশিরের এই স্যালুটের ভঙ্গিমায় অভ্যস্ত হয়ে উঠলেও, কোনো অতিথি আসলে বশির মিয়ার এই সালামে প্রথমে ভড়কে যায়, তারপরে কিছুটা অবাক দৃষ্টিতে তাকায়, অনেকেই মজা পেয়ে মুচকি হাসে। 
আমি বশিরের সালামের উত্তর দিলাম। বশিরের সাথে আমার খাতির ভালোই। রাতবিরেতে সিগারেট ফুরিয়ে গেলে বশির মিয়া আমাকে সিগারেট এনে দেয়, আমি তখন কিছুক্ষণ দারোয়ানের ভূমিকা পালন করি বিশালাকার গেটের পাশে বসে। আমাদের প্রোপার্টি এস্টেটটা অনেকটা কলোনীর মতো। মাঝখানে একটি ছোট উঠোনের মত রাস্তার দুপাশে সারি করে দাঁড়ানো ছ’তলার বারোটি ফ্ল্যাট। পিচ্চিপাচ্চি মিলিয়ে চারশ’র মত অধিবাসী, প্রাপ্তবয়ষ্কদের ভোটে এইখানে সভাপতিসমেত কমিটি নির্বাচিত হয়। আমি মোটামুটি বেকার মানুষ, চুল দাঁড়ি বড়, তাই আমাকে বিনা প্রতিদ্বন্দ্বিতায় এইখানে কালচারাল সেক্রেটারি করা হয়েছে। আমার কাজ পহেলা বৈশাখ, বিজয় দিবস টাইপের দিনে মনোজ্ঞ সাংস্কৃতিক অনুষ্ঠানের আয়োজন করা। অনুষ্ঠানে গান, নাচ, আবৃত্তি, নাটক থেকে শুরু করে হালের ফ্যাশান শো, ডিজে পার্টি সব থাকে। বারো থেকে বিশ বছর বয়সী ছেলেপেলে এইসবের মূল আয়োজক, তারাই চাঁদা তোলা থেকে শুরু করে সেলফি তোলা পর্যন্ত সব কিছু করে, আমি শুধু তাকিয়ে দেখি। গেটের পাশে আমাদের ফ্ল্যাট সমিতি’র অফিস, মাঝেমধ্যে রাত বিরেতে অফিস খুলে আমি সিগারেট খাই আর বশির মিয়ার সাথে গল্প করি। প্রোপার্টি এস্টেটে আরো দুজন দারোয়ান আছে, ম্যানেজার টাইপের একটা বৈতনিক পদ আছে, ইলেকট্রিক ও পানির মিস্ত্রী আছে। কিন্তু আমার শুধু বশিরের সাথেই জমে। সেই খাতির থেকেই কিনা, বশির বলে বসল, ‘স্যার আইজ আমার নাইট ডিউটি। অফিসে আইসেন। আপনার লগে পেরাইভেট কথা আছে।’
আমি রিকশায় উঠে কিছুক্ষণ ভাবলাম বশির মিয়ার প্রাইভেট কথা কী হতে পারে। তার কি বিয়ে ঠিক হয়ে গেছে? বশিরের বয়স পয়ত্রিশের উপর হবে, শক্তপোক্ত শরীর, চ্যাপটা মুখ, পুরুষ্টু গোফ আছে তাতে। থুতনির নিচে একটা বড় কাটা দাগ থাকলেও তা কীভাবে জানি মানিয়ে গেছে বশিরের মুখের সাথে। বশিরকে যতবারই জিজ্ঞেস করি বিয়ে করো না কেন, প্রতিবারই একই উত্তর দেয়, ‘খাওয়ামু কি’। আচ্ছা, প্রাইভেট কথা তো অন্য কিছুও হতে পারে। হয়তো ফ্লাটের কোনো বাসিন্দার কোন গোপন তথ্য আমাকে জানাবে বশির। বশিরের অবশ্য এই স্বভাব তেমন নাই। অন্য দুই দারোয়ান রমিজ আর কালাম হলো এইসব ইনফরমেশনের ডিপো। কোন ফ্ল্যাটের মেয়ে একাধিক প্রেম করে, কোন ছেলে বাজে মেয়েমানুষ নিয়ে ঢুকসিল ফø্যাটে, কার বউয়ের সাথে ছাড়াছাড়ি সময়ের ব্যাপার মাত্র, কে কে পরকীয়া করে, কার মুখ থেকে সবসময় মদের গন্ধ পাওয়া যায় ইত্যাদি বিষয় কীভাবে জানি রমিজ, কালামের জানা হয়ে যায়। তাদের জানা মানে সামনের ওষুধের দোকানের কর্মচারী জাহিদের জানা, মুদির দোকানের বাবুলের জানা, সেলুনের নাপিত রহিমের জানা। ধীরে ধীরে শ্রেণি পেশা নির্বিশেষে গোটা পাড়ার লোকেরাই জেনে যায় প্রোপার্টি এস্টেটের বাসিন্দাদের গোপন কথা, এবং সবাই না জানার ভান করতে থাকে। বশিরের এই ধরনের অভ্যাস চোখে পড়ে নি। অধিকাংশ সময়েই সে তার গ্রামের বাড়ির গল্প করে, কারা তাদের বাড়ির পুকুরে বিষ ঢেলে সব মাছ মেরে ফেলছিলো তার গল্প করে, কিভাবে তার বাপের মৃত্যুর পর চাচারা ধানী জমি দখল করে নিয়েছে তার গল্প বলে। বাড়িতে থাকা প্রায় অন্ধ মা, গাঁজাখোর বড় ভাই ও তার নিঃসন্তান হাড় জিরজিরে বউ, বিধবা বোন ও তার দুই সন্তান, শ্যামলা বর্ণের অবিবাহিত ছোট বোনের গল্প বশির আমার সাথে করেছে গলায় কোনো ধরনের দুঃখ না মেখেই। প্রতিটি গল্পের শেষে বশির দার্শনিক ভঙ্গিতে বলে, ‘দুনিয়াটা গোল স্যার, জীবনটাও গোল।’ এই কথার অর্থ কি আমি জানি না, জিজ্ঞেসও করিনি। 
বশির মিয়াকে নিয়ে বেশিক্ষণ ভাবার সুযোগ আমার নাই। আমি হাফ বেকার। হিস্ট্রিতে অনার্স পাশ করে বসে আছি, চাকরি নাই। খুব যে একটা চেষ্টা করছি তাও না, টিউশনি করি দুটো, আর একটা দৈনিক পত্রিকার সাপ্লিমেন্ট পাতায় কন্ট্রিবিউটার হিসেবে টুকটাক কাজ করি। এতে বেশ ভালোভাবেই চলে যাচ্ছে। প্রপার্টি এস্টেট এ থাকি আসলে মামা’র ফ্লাটে। মামারা ধানমন্ডিতে নতুন ফ্ল্যাট কিনে উঠেছেন, এই ফ্ল্যাটটা তারা কেন জানি ভাড়া দেন নাই, আমাকে মেস থেকে নিয়ে এসে আট নম্বর বিল্ডিং এর তিনতলায় পঁচিশ বছর আগে কেনা দুরুম ডাইনিং স্পেসের জরাজীর্ণ ফ্লাটটি খুলে দিয়েছেন। এই ফ্ল্যাটে বিনা ভাড়ায় আমি থাকতে পারব, শুধু ইউটিলিটি আর কারেন্ট বিল দিতে হবে। কিন্তু শর্ত হচ্ছে বাইরের বন্ধুবান্ধব ফ্ল্যাটে নিয়ে আসা যাবে না। গেটের দারোয়ানদের ইনস্ট্রাকশন দেওয়া আছে, আমার কোনো গেস্ট আসলে তাকে অফিসে বসানো হবে, ওইখানে গিয়ে দেখা সাক্ষাৎ করতে হবে। আমার অবশ্য তেমন বন্ধু বান্ধব নেই। সুতরাং মামার ফ্ল্যাটের কেয়ারটেকারগিরি করতে আমার তেমন অসুবিধে হয় না। টবে মামীর লাগানো কয়েকটা মানিপ্ল্যান্ট গাছ বারান্দার গ্রিলে ঝুলে থাকে আর নির্লজ্জের মত বড় হয়। আমি তাতে নিয়মিত পানি দেই। একা থাকতে ভালোই লাগে আমার। 
আমার উপর যে সংসারের বিরাট বোঝা, তা না। আমি পরিবারের ছোট ছেলে। ফ্যামিলির সবাই রাজশাহীতে, শহরে আমাদের একটা দোতলা বাড়ি আছে। বড়বোনের ভালো বিয়ে হয়েছে, বড় ভাই বিউটি পার্লারের ব্যবসায় টাকাপয়সা করেছে। বাবা মা আরামেই আছেন, বড়ভাবী খুব যত্ন টত্ন নেন। তবু আমার চিন্তায় বাবার নাকি প্রেশার বেড়ে যায়। তিনি মুখ অন্ধকার করে মাকে বলেন, ছেলেটার কিচ্ছু হবে না। চোখের সামনে থাকলে তাও শান্তি পেতাম, চাকরি বাকরি না করে না করুক, আমাদের যা আছে তা দিয়ে তো চলে যাবে। একা একা থাকে। বাড়িতেও আসে না, কি যে করে। বাবার কথা শুনে মা আমাকে ফোন দেন, ইমোশনালি ব্ল্যাকমেইল করার চেষ্টা করেন। বিয়ের কথা উঠালে আমি বশিরের মত বলি, ‘খাওয়াবো কি? তোমাদের পয়সায় বউকে খাওয়ালে মান ইজ্জত থাকবে? আগে একটা চাকরি বাকরি নেই।’ বিয়ের ভয়ে আমি দেড় বছর বাড়ি যাই না। মা কান্নাকাটি করে।
বিয়ে যে আমি করবো না, সেরকম সিদ্ধান্ত অবশ্য নেই নি। কিন্তু তার জন্য দরকার চাকরি। মামা খুব চেষ্টা চরিত্র করেছেন আমার চাকরির ব্যাপারে, একটা এনজিও থেকে জয়েনিং লেটারও এসেছিলো। নটা পাঁচটা চাকরি করতে হবে সেই ভয়েই আর জয়েন করি নাই। গত ক’মাস ধরে অবশ্য আমি সিরিয়াসলি চাকরি খুঁজছি, মনে হচ্ছে এইবার একটু থিতু হওয়া দরকার। কিন্তু খোঁজাটাই সার, বিজ্ঞাপন কেটে কেটে জমাই, কিন্তু আলসেমিতে হয় ব্যাংক ড্রাফট করা হয় না, কিংবা এপ্লাই করতে করতে লাস্ট ডেট পেরিয়ে যায়। যাই হোক, দুনিয়াটা গোল, জীবনটাও গোল। চাকরি নিশ্চয়ই হবে একদিন। বন্ধুরা সব চাকরি বাকরি করছে, বান্ধবীদের বিয়ে শাদি হয়ে বাচ্চা কাচ্চা হয়ে গেছে। আমার সাথে দেখা হলে তারা কেমন সহানুভূতির চোখে তাকায়। টিউশনীর টাকা দেবার সময় স্টুডেন্টের মা বলে, অঙ্কতে ইমপ্রুভ নাই, গতবার সাতাশি পেয়েছে , এবার আটাশি। পাশের বাড়ির ছেলেটা নাকি চুরানব্বই পেয়েছে। আমাকে আরেকটু নিয়মিত হতে বলে। সপ্তাহে একদিন কম গেলে টাকা কেটে রাখে। নিজেকে দিনমজুর মনে হয়।
আজ একটা চাকরির ইন্টারভিউ এ যাচ্ছি। তবু মাথার মধ্যে ঘুরপাক খাচ্ছে, বশির মিয়ার প্রাইভেট কথাটা আসলে কি !
২.
‘স্যার, আমি দিন দিন ছোট হইয়া যাইতাছি।’ টুলের উপর বসে ভাবলেশহীন ভাবে কথাটা বললো বশির।
আমি বললাম, ‘এটাই তোমার প্রাইভেট কথা’ ?
বশির বললো, ‘জে স্যার, ছোট হইয়া যাইতাছি।’
আমি দীর্ঘশ্বাস ফেলে বললাম, ‘দেখো বশির, মাঝে মধ্যে আমার নিজেরও নিজেকে অনেক ছোট লাগে। আজ একটা ইন্টারভিউ দিতে গিয়েছিলাম। খামাখা। চাকরি কাকে দেবে তাতো ঠিক করাই ছিলো। আমাকে নিয়ে বোর্ডের লোকজন মশকরা করা শুরু করুলো। অদ্ভুত অদ্ভুত সব প্রশ্ন জিজ্ঞেস করে। শেষমেশ বলে, আমাকে নাকি চাকরি করা মানাবে না, আমাকে দেখতে নাকি কবি সাহিত্যিক লাগে। এত্ত অপমান লাগছে, বিশ্বাস করবা না। আমি মাস্টার্স নাহয় করি নাই, কিন্তু অনার্সে রেজাল্ট তো অত খারাপ না, হায়ার সেকেন্ড ক্লাস। এই জন্যেই চাকরির ইন্টারভিউ দিতে ইচ্ছা করে না, নিজেরে ছোট ছোট লাগে। চাকরি না করলেও আরেক মুসিবত। বন্ধু বান্ধব, আত্মীয় স্বজন জানি কেমন করে তাকায়। কিন্তু আমি ভাবসি, নিজেরে ছোট ভাবা যাবে না। আমি নিজে কি তাতো আমি জানি। কারো কথায় নিজেরে ছোট মনে করাই বোকামি।’
বশির বললো, ‘জে স্যার। সিগারেট আনতে হইব? ’
আমি বললাম, ‘আনো। সিগারেট খেতে খেতে শুনবো তোমার হঠাৎ নিজেরে ছোট মনে হচ্ছে কেন।’
বশির সিগারেট আনতে গেল। আমি বসে বসে আকাশের দিকে তাকালাম। কারেন্টের তারের মধ্য দিয়ে চাঁদ ঝুলে আছে আকাশে। দুটো কুকুর ঘেউ ঘেউ করেই যাচ্ছে। সামনে ফেøক্সিলোডের দোকানটার শাটারের ঝাঁপ নামানোর শব্দ শুনলাম। রাস্তার লাইটটা চুরি গেছে, অন্ধকারে ডুবে গেছে রাস্তা। অনেকটা নিঃশব্দেই বশির চলে এল। 
‘স্যার এই লন’ বলে সিগারেটের প্যাকেটটা হাতে ধরিয়ে দিল বশির। আমি বললাম ‘বলো তাহলে, তোমার কেন নিজেকে ছোট লাগছে ? চাকরি ভাল লাগছে না?’
‘স্যার, চাকরি ভালাই লাগে। আমার স্যার মনে কিছু লাগে না।’
‘তাহলে যে বললা, ছোট হয়ে যাচ্ছ? ’
‘স্যার আপনে বিশ্বাস করতেন না।’
‘আরে বলই না।’
‘স্যার আমি দিন দিন সাইজে ছোট হইয়া যাইতাছি। বিশ্বাস করেন স্যার, আমি আগে ছিলাম ৫ ফুট ৮ ইঞ্চি, এখন হইসি ৫ ফুট ৬।’
আমি হেসে ফেললাম। বললাম, ‘তুমি ছোট হচ্ছ? ভালো তো, তোমার বয়স কমছে না? দেখা গেল তোমার বয়স কমতে কমতে তুমি মায়ের কোলে চলে গেলা। আমরা তোমারে কোলে নিয়া ঘুরলাম।’
বশির ভাবলেশহীনভাবে বলল, ‘স্যার আমি কখনোই আপনেরে মিছা কথা কই নাই। আমার বয়স কমতাছে না, আমি সাইজে ছোট হইতাছি। পরথমে আমারই বিশ্বাস হয় নাই। বারবার মাপসি। অল্প অল্প কইরা ছোট হইয়া যাইতেছি। ’
বশিরের সিরিয়াসনেস দেখে আমি একটু সতর্ক হলাম। বললাম, ‘দেখো আগে নিশ্চয়ই ভুলভাল মাপসিলা। এইটা তো সম্ভব না,তুমি নিজেও বুঝো।’
বশির আমার চোখের দিকে তাকালো। আস্তে করে বললো,‘ স্যার আমার সন্দেহ হওনের পর থেইকা প্রতিমাসে আমি নিজেরে মাপি। আমার ঘরে দাগ দেয়া আছে। গজফিতা দিয়া মাপি। বাইরেও মেশিনে মাপি।’
আমি বললাম,‘তোমার মাথায় ঝামেলা আছে বশির। তোমার মাথায় কোনো কারনে ঢুকেছে তুমি ছোট হয়ে যাচ্ছ। তাই নিজে নিজে মাপার সময় তোমার অবচেতন মন তোমার হাইট ছোট বড় করে দেখায়। আচ্ছা, প্রতিমাসে কি তোমার হাইট একই ভাবে কমে?’
বশির বললো, ‘না স্যার। কখনো খুব অল্প কমে, বোঝা যায় না। গত তিন মাসে এক ইঞ্চির মত কমসে। এর আগের তিন মাসে আধা ইঞ্চির মত। ’
আমি অবাক হয়ে তাকিয়ে থাকি বশিরের দিকে। মনটা খারাপ লাগে। এই চমৎকার লোকটা শেষমেশ পাগল হয়ে যাবে? আমি বললাম,‘ ঠিক আছে বশির, এটা যদি হয়, তাহলে তোমাকে ডাক্তার দেখানো দরকার। তুমি আর নিজে নিজে তোমার হাইট মাপবা না। তোমার হাইট মাপার ফিতা নিয়ে আসো। আমি নিজে মাপবো।’
বশির বাধ্য ছেলের মতো ফিতা নিয়ে আসলো। আমি মাপলাম। বশির ঠিকই বলেছে, ওর হাইট ৫ ফুট ৬ ইঞ্চি। আমি মেপে বললাম, ‘এখন থেকে প্রতিমাসে আমি তোমার হাইট মাপবো। তোমার এইটা নিয়ে ভাবার দরকার নাই। দরকার হলে আমি তোমাকে ডাক্তারের কাছে নিয়ে যাব, ঠিক আছে?’
বশির মাথা নাড়াল। যার উত্তর হ্যাঁ বা না দুটোই হতে পারে।
‘মনটন খারাপ হলে ছুটি নিয়ে বাড়ি থেকে একবার ঘুরে আসো না’, বলতে বলতে আমি বশিরের গজফিতা নিয়ে আমার ফ্লাটের দিকে রওনা হলাম। ঘুম পাচ্ছে। 
৩.
আমার চাকরি হয়েছে। একটা মোটামুটি বড় এনজিওতেই। বলতে গেলে মামার জোরেই চাকরিটা পেয়েছি। নটা পাঁচটা অফিস করতে হাঁপিয়ে উঠি। মাসশেষে স্যালারিটা পেলে মন্দ লাগে না। প্রপার্টি এস্টেট এই আছি, তবে ভাড়াটিয়ার মর্যাদায় উন্নীত হয়েছি। মাসে মাসে বাসাভাড়া বাবদ কিছু টাকা মামার একাউন্টে জমা করে দেই। কিছু বন্ধুবান্ধব হয়েছে, মাঝে মধ্যে আমার ফ্লাটে এসে তারা আড্ডা দেয়, হইচই করে। মা বাবা মাঝে এসে থেকে গেছেন বাসায়। আমার বিয়ের জন্য পাত্রী দেখা হয়েছে। পাত্রী ইডেন কলেজ থেকে পাশ করেছে। একটা স্কুলে চাকরিও করে। মেয়েটি শ্যামলা, চোখদুটো বড় বড়। আমি মত দিয়েছি, সামনের সপ্তাহে এনগেজমেন্ট হওয়ার কথা। বাবা মা আবার আসবেন। মোটামুটি ধরাবাঁধা মধ্যবিত্ত জীবনে অভ্যস্ত হওয়ার চেষ্টা করছি। এখনো অফিসে মাঝেমাঝে দমবন্ধ লাগে, তবে আগের মত অসহ্য বোধ হয় না।
আজ মেজাজটা খিঁচড়ে আছে। এডি সাহেব আমাকে একধরনের অপমান করেছেন মিটিং এর মধ্যে। একটা ইংরেজি রিপোর্টে দুজায়গায় গ্রামাটিকাল ছোটখাটো মিসটেক হয়েছে। উনি আমাকে পার্সোনালি না বলে মিটিং-এ বললেন। তারপর অহেতুক আমার পোশাক-আশাক চুলদাঁড়ি নিয়ে কথা শুরু করলেন। আমি আগের মত চুল বড় রাখি না,যদিও চুল নিপাট করে আঁচরানোর অভ্যেস আমার এখনো হয় নি, আগের মত মুখভর্তি দাঁড়িও নেই, সামান্য খোঁচা খোঁচা দাঁড়ি আছে। শেভ করলে নিজেকে বিচ্ছিরি দেখায় বলে মনে হয়, তাই ক্লিন শেভ করি না। শার্ট প্যান্ট পরি ঠিকই কিন্তু ইন করলে হাঁসফাঁস লাগে। এগুলোর সাথে রিপোর্টের গ্রামাটিকাল মিসটেকের কি সম্পর্ক তা জানিনা। তবু কিছু হলেই এগুলো নিয়ে কথা শুনাবেন এডি সাহেব। আগে নিজেকে প্রচন্ড ছোট লাগত, ভাবতাম চাকরি ছেড়ে দেব। তারপর মাসশেষের স্যালারির কথা মনে হলে নিজেকে বোঝাতাম। এখন এসবে অভ্যস্ত হয়ে যাচ্ছি। আগে প্রায়ই আকাশের দিকে তাকানো আমার স্বভাব ছিলো, এখন মাটির দিকে তাকিয়ে হাঁটি। 
মুড টুড অফ করে বসে আছি নিজের রুমে কম্পিউটারের সামনে। ফেসবুক ব্রাউজ করছি। হঠাৎ দেখলাম কে যেন একটা ইন্টারেস্টিং নিউজ শেয়ার করেছে। একটা ভুঁইফোর অনলাইন পত্রিকা, যারা সাধারণত ‘যৌনতৃপ্তি পাওয়ার উপায়’, ‘পার্কের ভেতরে অবৈধ কার্যকলাপ’, ‘ভারতে এক মেয়ের কুকুরছানা প্রসব ’ ধরনের নিউজ করেন। আজকের নিউজ ‘দিনে দিনে ছোট হয়ে যাচ্ছেন বশির মিয়া (ভিডিওসহ)’। বশির মিয়ার একটা ছবি দেখা যাচ্ছে, বশির মিয়া দাঁড়ি রেখেছে, থুতনির কাটা দাগটা তাই চোখে পড়ছে না। 
বহুদিন পর বশির মিয়ার খোঁজ পেলাম। সেইদিন রাতে বশির মিয়ার সাথে কথা হবার পর আর দেখা হয় নি তার সাথে। পরদিন কাউকে কিছু না জানিয়ে বশির মিয়া গাট্টিবোঁচকাসহ চলে গেছে প্রোপার্টি এস্টেট থেকে। তার মোবাইল ছিলো বন্ধ। তার গ্রামের বাড়িতে খোঁজ নিয়ে জানা গেছে সে সেখানেও যায় নি। তারপর কিছুদিন আনমনেই রাস্তায় রাস্তায় বশির মিয়াকে খুঁজেছি। প্রায় বছর খানেক হতে চলল তার সেই রহস্যমূলক অর্ন্তধানের। একসময় ভুলে গিয়েছি। আজ হঠাৎ করেই নিউজটা চোখে পড়ে গেল, সাথে সাথেই ক্লিক করলাম।
নিউজটা বশির মিয়ার সাক্ষাৎকারনির্ভর। আমি মজা করে পড়তে থাকলাম। বশির মিয়া তাহলে এখনো একই গল্প করে বেড়াচ্ছে, মাথাটা বোধহয় এতদিনে পুরোটাই গেছে। বশির মিয়ার দাবি অনুযায়ী এখন তার উচ্চতা ৫ ফুট ৪ ইঞ্চি। গত তিন বছরে তার ৪ ইঞ্চি উচ্চতা কমেছে বলে সে দাবি করেছে। ভিডিওসহ লেখা থাকলেও আদতে নিউজে কোন ভিডিও নাই। ভিডিও দেখলে, কিংবা ছবিটাও যদি পোর্ট্রটে সাইজ না হতো তাহলে অন্তত বশিরের উচ্চতা সম্পর্কিত একটা ধারনা পাওয়া যেত। হাহা! আমি একি ভাবছি। সত্যি সত্যিই কি আমি ভাবছি বশির মিয়া ছোট হয়ে যাচ্ছে? যতসব গাঁজাখুরি গল্প। অনলাইন এইসব নিউজপোর্টাল কেন যে বিটিআরসি বন্ধ করে দেয় না! তবে নিউজের শেষের লাইন পড়ে মজা পেলাম। ‘বশির মিয়াকে তার ছোট হওয়ার কারণ সম্পর্কে জিজ্ঞেস করলে তিনি বলেন, আমি তো কারণ কইতে পারুম না স্যার, দুনিয়াটা গোল, মাইনষের জীবনটাও গোল।’ 
তাহলে সত্যি সত্যিই বশির মিয়াই এই ইন্টারভিউ দিয়েছে। তাহলে নিশ্চয়ই এই অনলাইন পোর্টালের ঠিকানায় খোঁজ করলে বশির মিয়াকে খুঁজে পাওয়া যাবে। লোকটাকে একটা ভালো ডাক্তার দেখানো দরকার। অনলাইন পোর্টালে একটা ইমেইল আইডি আর ফোন নম্বর দেয়া। ফোনে কল করে দেখলাম, ফোন বন্ধ। ইমেইল করে লাভ হবে কিনা জানি না, তবু একটা ইমেইল করলাম নিউজ পোর্টালের ঠিকানায়। বললাম আমি বশির মিয়ার আত্মীয়। তার কিঞ্চিত মাথায় সমস্যা আছে। বশির মিয়ার কোনো ঠিকানা তাদের জানা থাকলে তারা যেন আমাকে জানায়।
৪.
আমি বিয়ে করেছি। বীথিকে নিয়ে সুখেই আছি একরকম। বীথি প্রেগন্যান্ট। সামনের মাসে ডেলিভারি হওয়ার কথা। ও তার মায়ের বাসায় আছে। আমি মাঝেমধ্যে যাই। গল্পগুজব করে আসি। অফিসের চাকরিতে একটা ছোটখাটো প্রমোশন হয়েছে। বেতন সামান্য বাড়লেও কাজ বেড়েছে বেশি। হুটহাট করে ঢাকার বাইরে ফিল্ড ট্রিপে যেতে হয়। অফিসের ব্রাঞ্চগুলো ঠিকঠাকমতো কাজ করছে কিনা, ক্ষুদ্রঋণ প্রজেক্টগুলি কেমন আগাচ্ছে, এগুলো সরেজমিনে গিয়ে দেখতে হয়। আমি ক্লান্ত বোধ করি। ইদানীং টাই পড়া অভ্যাস করতে হয়েছে। নিজের মধ্যে অফিসার অফিসার ভাব আনতে হয়েছে। ক্লিন শেভড থাকি, চুল থাকে ছোট করে ছাঁটা। আয়নাতে দাঁড়িয়ে নিজেরে চিনতে পারি না। বীথি জীবনে আসার পর অবশ্য লাইফটাকে অনেকটাই বদলে ফেলতে হয়েছে। যা ইচ্ছা তা করার উপায় নাই। সন্তানের বাবা হতে চলেছি। হাজার রকম রেস্পনসিবিলিটি। বাবার হার্টে সমস্যা দেখা দিয়েছে, ঢাকায় এনে এনজিওগ্রাম করিয়েছি। বড়ভাই একটা পয়সাও খরচ করে নাই। জমানো টাকায় হাত দিতে হচ্ছে।
তবু খারাপ নাই একেবারে। বাবা হতে চলছি, এই বোধটা কেমন জানি একটা উদ্যম নিয়ে এসেছে। অফিসের কাজে দিনরাত খাটছি। কিছু উপরি পয়সা জুটছে। আজ বগুড়া থেকে ফিরলাম। কাল আবার খুলনা যেতে হবে। বেশ ক্লান্ত লাগছে। কাজের মহিলাটা আসে নাই। ভাত আর ডিমভাজি রান্না করে টিভি ছেড়ে দিয়ে শুয়ে পড়লাম। বহুদিন পর আবার প্রপার্টি এস্টেটের এই ফ্ল্যাটে একা থাকতে ভালোই লাগছে। ঘুম ঘুম লাগছে।
চোখটা কেবল একটু লেগে আসছিলো,তখন মোবাইলটা বিশ্রি সুরে বেজে উঠলো। দেখলাম আননোন নাম্বার। ধরার প্রয়োজন নাই। আরেকবার বাজতে বিরক্তি সহকারে ফোনটা ধরলাম।
‘স্যার আসসালামু আলাইকুম। ভালো আছেন?’
বিরক্তিসহকারেই বললাম, ‘কে বলছেন?’
‘স্যার আমি আবদুল বশির। বশির মিয়া।’
আমি বেশ অবাক হলাম। বললাম, ‘তুমি কোত্থেকে?’ 
‘স্যার আমিতো বিদেশে। আমেরিকা আসছি।’
‘মানে? কি বলো?’, আমার ঘুম কেটে গেল। বশির মিয়া আমেরিকা গেল কিভাবে।
বশির মিয়ার কথা শুনে যেটুকু বুঝলাম, কোনো এক আমেরিকান ডাক্তার তার এই ছোট হয়ে যাওয়ার গল্প বিশ্বাস করে তাকে গোপনে আমেরিকা নিয়ে গেছে। তাকে নিয়ে কিসব জানি পরীক্ষা নিরীক্ষা করা হচ্ছে। এইসব হাবিজাবি।
আমার মেজাজ খারাপ হলো। বললাম, ‘রাত দুইটায় ফোন করে এইসব গালগল্প দিচ্ছ আমাকে? সত্যি করে বলো তুমি কোথায়? ঠিকানা দাও। তোমার সাথে দেখা করা দরকার।’ 
বশির মিয়ার কন্ঠস্বর কিছুটা মলিন শোনাল। বলল, ‘স্যার আমিতো এইখানকার ঠিকানা জানি না। সাহেবরে জিজ্ঞাস কইরা বলতে পারুম। আমারে এরা কোথাও যোগাযোগ করতে দেয় না। দুইদিন পর পর হাসপাতালে নিয়া গিয়া কি কি সব পরীক্ষা করে। আপনার ফোন নাম্বার আমার ইয়াদ ছিলো। হাসপাতালের একজনকে হাতে পায়ে ধইরা আপনেরে ফোন দিসি।’ 
‘যার ফোন থেকে ফোন দিয়েছ, তাকে ফোনটা দাও।’ বলতে বলতেই লাইন কেটে গেল।
আননোন নাম্বার। রিং ব্যাক করা যাচ্ছে না। একরাশ বিরক্তি নিয়ে আবার শুয়ে পড়লাম।
বছরখানেক আগে একটা অনলাইন নিউজপোর্টালের নিউজ দেখে বশির মিয়ার খোঁজ জানতে ইমেইল করেছিলাম। মেইলের উত্তর এসছিলো, বশির মিয়াকে তারা পেয়েছিলো সাভারে, তারপর হঠাৎ করে সে উধাও হয়ে যায়। তারা এটাও জানিয়েছিলো, কোনো এক আমেরিকান ভদ্রলোকও নাকি তার খোঁজ পেতে মেইল করেছিলো। তখন বশির মিয়াকে নিয়ে ভাবার মত সময় আমার ছিলো। এখন নাই।
৫.
ছ’মাসের অভ্রকে নিয়ে বীথি তার বাপের বাড়ি গেছে রাগ করে। সকালে একটা বিচ্ছিরি ঝগড়া হয়ে গেল বীথির সাথে। যে কাজটা কখনো করি নাই, সেটাই করলাম, বীথির গায়ে হাত তুলে বসলাম। বীথি আর কিছু না বলে দুপুর বেলায় স্যুটকেস গুছিয়ে বাপের বাড়ি চলে গেল। যাওয়ার সময় দেখলাম অভ্র ফ্যালফ্যাল করে তাকিয়ে আছে আমার দিকে। আমি অন্যদিকে মুখ ফিরিয়ে রইলাম। বীথি যাওয়ার সময় একরাশ ঘৃণা নিয়ে বলল, ছোটোলোক ! 
দুমাস আগে চাকরিটা ছেড়ে দিয়েছি। আর পারছিলাম না। সেদিন ডিরেক্টর সাহেব সবার সামনে ভীষণ অপমান করে বসলেন খামোখা। ভুলটা আমার ছিলো না। ডোনারের কাছে যে রিপোর্ট পাঠানোর কথা সে রিপোর্ট আমি যথাসময়ে পাঠিয়েছিলাম। ডিরেকটর আমাকে ভুল ইমেইল আইডি পাঠিয়েছিলেন। এর পর ঈদের ছুটিতে রাজশাহী গিয়েছিলাম। বাবা-মা দুজনেই ভীষণ অসুস্থ। অফিসে ফিরেই ডিরেকটর সাহেবের অপমান সহ্য করতে পারিনি। সাথে সাথে রিজাইন লেটার দিলাম।
বীথিকে কিছু জানাইনি। জানালেন মামা। মামার সুপারিশে চাকরিটা হয়েছিলো, আমি নাকি তার মাথা হেঁট করে দিয়েছি। বীথি অভিমান করলো ভীষণ। বললো, চাকরি ছাড়াতে ও যতটা না কষ্ট পেয়েছে তার চেয়ে বেশি পেয়েছে মামার কাছে খবরটা পাওয়ায়। মামা নাকি তাকে বলেছে, প্রপার্টি এস্টেটে অর্ধেক ভাড়ায় সে আমাদের থাকতে দেয়, সেটা আর সম্ভব না, আমি যাতে বাসা ছেড়ে দেই। আমি বীথিকে বোঝালাম। বললাম পত্রিকা অফিসে আমার বন্ধুবান্ধব আছে,চাকরি ঠিকই পেয়ে যাব। দুমাস হন্যে হয়ে খুঁজলাম। চাকরি পেলাম না। যেসব বন্ধুকে কদিন আগেই টাকা ধার দিয়েছি তারা এখন করুণার চোখে তাকায়। পাঁচশ টাকার নোট ধরিয়ে বলে, পরে শোধ করে দিস।
অভ্রের বেবিফুড কেনার টাকা জোগাড় করতে পারি নি গতকাল। বীথিকে বললাম নরম জাউ রেধে খাওয়াও। এরপরেই বিশ্রি ঝগড়া। অজস্রবার শুনলাম আমার দায়িত্বহীনতার নমুনা। আজ আর সহ্য করতে পারি নি। গালে ঠাস করে একটা চড় লাগিয়ে দিয়েছি। কাজটা খুব খারাপ হয়েছে। ব্যাপরাটা কিভাবে সামলাবো জানিনা।
সিগারেট শেষ হয়ে গেছে। কিছুদিন ধরে ক্যাপস্টান ধরেছি। সিগারেট আনতে যেতে হবে। বশির মিয়া থাকলে ভালো হতো। ও সিগারেট নিয়ে আসত। আমি প্রপার্টি এস্টেটের গেটের কাছে গেলাম। নতুন দারোয়ান বাদল ঘুমাচ্ছে। তাকে ডেকে তোলা গেল না। অগত্যা নিজেই বের হলাম। রাস্তার লাইট আবার চুরি গেছে। অন্ধকার রাস্তা। বাজারটার পাশে একটা সিগারেটের দোকান খোলা থাকে, বেশ দূরের রাস্তা। আমি লুঙ্গি-গেঞ্জি পরেই বের হয়েছি।
হঠাৎ পেছন থেকে মনে হলো কে যেন আমাকে আলতো করে লুঙ্গি ধরে টান দিলো। আমি তাকালাম। কেউ নেই। আবার কিছুদূর হাঁটতেই আবার টান পড়লো। আমি পেছনে তাকালাম। হঠাৎ যা দেখলাম বিশ্বাস হলো না। এ যে বশির মিয়া! 
হুম বশির মিয়াই বটে। কিন্তু এ কোন বশির মিয়া? উচ্চতায় সাকুল্যে আড়াই ফুট বা তারো কম হবে। আমি কি ভুল দেখছি? 
আমি তাকাতেই আমাকে বশির মিয়া স্যালুট দিয়ে বললো, ‘স্যার আসসালামু আলাইকুম। ভালা আছেন?’
আমি ধপ করে ফুটপাথে বসে পড়লাম। 
‘স্যার কি পেরেশান আছেন?’
আমি চোখ কচলাচ্ছি। এ হতেই পারে না। আমি শেষমেশ সিজোফ্রেনিক হয়ে গেলাম ?
‘স্যার এত টাশকি খাইয়েন না। আপনে আমার কথা বিশ্বাস করেন নাই দেইখা কষ্ট পাইসিলাম। তাই আপনারে দেখা দিতে আইছি। বহুত কষ্টে আমেরিকা থেইকা ভাগসি। বিদেশিগুলান আমারে ইন্দুরের মত পাইছিলো, আমারে কাঁটাছেড়া করবার লাগসিল। আমি পালাইয়া পুলিশের কাছে গেছি, ওরাই আমারে পাঠাইয়া দিছে।’
আমি আর কি বলব। ফ্যালফ্যাল চোখে তাকালাম।
‘স্যার, আজিব বিষয়, আমেরিকায় আমার হাইট একটুও কমে নাই জানেন? দেশে আইসা হুট কইরা আমার অসুখ বাইড়া গেল। ছয় মাসে তিন ফুট ছোট হইয়া গেছি, বিশ্বাস না হইলে মাপেন। আমার গজফিতা আপনের কাছে না?’
আমি শুধু বললাম, ‘তোমার কাছে সিগারেট হবে?’
বশির মিয়া পকেট থেকে সিগারেট বের করে দিল। দিতে দিতেই বলল,
‘আমি আমার রোগের কারন খুঁইজা পাইসি স্যার। পরীক্ষা কইরা দেখসি। আজিব দুনিয়া স্যার। দুনিয়াটা গোল, মাইনষের জীবনটাও গোল।’
আমি সিগারেট ধরালাম। বোকার মত বললাম, ‘কি পেলা পরীক্ষা করে?’
‘স্যার, আমি খিয়াল কইরা দেখলাম, মাইনসে আমারে অপমান করলে আমি ছোট হইয়া যাই। আমেরিকায় সবাই তো ইংলিশে কথা কয়, কেউ অপমান করলেও বুঝি নাই। হাইট তখন ঠিকই আছিল। দেশে আইসা আবার খাটো হইতে শুরু করলাম। ব্যাপারটা বুঝবার পর আমি ইচ্ছা কইরা কইরা এমুন কাজ করতাম যাতে মাইনষে আমারে অপমান করে। যেইদিন যত অপমান পরদিন মাইপ্যা দেখি আমি তত ছোট হইয়া গেছি।’
আমি বললাম, ‘কি বলছো আবোল তাবোল। তোমার কোনো কঠিন অসুখ হয়েছে, তুমি কোনো ডক্টর দেখাও। নিশ্চয়ই কোনো জেনেটিক ডিজঅর্ডার বা মিউটেশন হয়েছে, চিকিৎসা করলে সেরে যাবে। তোমারে নিয়ে দেশে বিদেশে গবেষণা হবে, চিকিৎসার টাকা নিয়ে তোমাকে ভাবতে হবে না।’
‘না স্যার। দরকার কি। আমি এমনিতেই ভালা আছি। অপমান হইলে মাইনষের মনে লাগে, আমার গায়ে লাগে। মাইনষের মন দিনে দিনে ছোট হইয়া যায়। আমার মন ছোট হয় না, শইলটাই নায় ছোট হইল। দুইনায় আমি এহন বহুত কিছু দেহি, আগে যা দেখবার পারতাম না। শরীর ছোট হইলে কি হইব স্যার, আল্লায় আমার মনটারে মাশাল্লাহ বড় কইরা দিছে।’ 
৬.
আমি নতুন একটা চাকরি পেয়েছি। প্রোপার্টি এস্টেটের বেতনভূক ম্যানেজার। ফ্ল্যাটের লোকজনের কমপ্লেন শুনি, সমাধান করি। কর্মচারীদের চোখে চোখে রাখি। ইউটিলিটি বিল তুলি, হিসাব রাখি। মাঝে মাঝে মেয়েদের রিকশা করে দেই। যা বেতন পাই, ওতেই চলে যায়। প্রোপার্টি এস্টেটের বাইরে যাওয়ার দরকার হয় ন, রিকশাভাড়া বেঁচে যায়। মামা আর ভাড়া নেয় না, প্রপার্টি এস্টেটের ফ্ল্যাটে আমি একাই থাকি। একাই থাকি বললে ভুল হবে, বশির মিয়া থাকে সাথে। বশির মিয়া এত ছোট হয়ে গেছে যে আমিই তাকে এখন ঠিকঠাক দেখতে পাই না, অন্যরা তো পায়ই না। বিথী একবার আসছিলো ফিরে। পরে চলে গেছে। এবার সে আমাকে মানসিকভাবে অসুস্থ বলে গেছে। আমি কিছু মনে করি নাই। বশির মিয়ার সাথে থাকতে থাকতে আমার মনটাও বড় হয়ে গেছে, কোনো অপমান মনে লাগে না।
রাতে ঘুমুবার সময় বশির মিয়ার সাথে গল্প করি। বশির মিয়া গল্প করে আর একটু পরপর বলে, 
‘দুনিয়াটা বড়ই আজিব স্যার। দুনিয়াটাও গোল, মাইনষের জীবনটাও গোল।’
(গল্পটি গত ১৩ আগস্ট দৈনিংক সংবাদের সাহিত্য পাতায় ছাপা হয়েছিলো)

