মার্কসের ভূত


কার্ল মার্কস নামক একজন মানুষের জন্ম হয়েছিল সেই ১৮১৮ সালের ৫ মে। অবাক বিস্ময়ে দেখি, আজ থেকে প্রায় দুশতাব্দী আগে জন্ম নেয়া এই মানুষটির চিন্তাকে একেবারে বাদ দিয়ে বা পাশ কাটিয়ে দর্শন-ইতিহাস-অর্থনীতি-রাজনীতি-সমাজবিদ্যাকে কেউ খুব বেশিদূর অগ্রসর করে নিতে পারেনি। তার মৃত্যুর পর, কেউ কেউ তাকে মেনে নিয়ে, অথবা কেউ কেউ তাকে খারিজ করার মধ্য দিয়ে, কিংবা কেউ সমন্বয়-সংশোধন করে এগুতে চেয়েছেন। তার কট্টর বিরোধীদের চিন্তায়ও তিনি আজো আছেন প্রবলভাবে। তিনি ছিলেন, আছেন, আরো বহুদিন থাকবেন। 
মার্কসবাদ কোনো বেদ-বাইবেল-কোরআন নয়, বা কোন বিজ্ঞান নয়, দর্শনের ক্ষেত্রে মার্কসবাদ হলো বিশ্ববীক্ষা সম্পর্কিত একটি চিন্তনপদ্ধতি, যা সবসময় নিজ কাঠামোকে অতিক্রম করার সম্ভাবনা তৈরি করে। এ কারনেই মার্কসীয় পদ্ধতি বৈজ্ঞানিক পদ্ধতি, কেননা এতে প্রয়োগ ও পরীক্ষালব্ধ জ্ঞানকেই মূখ্য বলে বিবেচনা করা হয়, এবং সে কারনেই চিন্তার বৈচিত্র্য কিংবা পরিবর্তনশীলতাকে সে ধারন করতে পারে।
মার্কসবাদের প্রয়োগে ভুলত্রুটি হয়েছে বহু জায়গায়, মার্কসবাদীরা কখনো কখনো সৃজনশীলভাবে মার্কসবাদের বিকাশ ঘটিয়েছেন, কখনো মার্কসের বিপরীতে দাঁড়িয়ে গিয়ে যান্ত্রিকভাবে মার্কসবাদকে প্রয়োগ করেছেন। কখনো কখনো মার্কসবাদের আড়ালে স্বৈরতন্ত্র, আমলাতন্ত্র আশ্রয় নিয়েছে, মার্কসবাদী হিসেবে পরিচিত অনেকের ব্যক্তিগত স্খলন ঘটেছে, কেউ একনায়ক হয়ে উঠেছে, কেউ স্বেচ্ছাচারী শাসকে পরিণত হয়েছে। তারপরেও মার্কসবাদ দুনিয়াকে বদলে দিয়েছে, এমনকি পুঁজিবাদকেও সে বদলাতে বাধ্য করেছে, পৃথিবীতে কোটি কোটি মানুষকে মানবিক সমাজ গড়বার প্রত্যয়ে ঐক্যবদ্ধ করেছে, উদ্যম-আশাবাদ-আত্মবিশ্বাস যুগিয়েছে।
মার্কসবাদ রাতারাতি দুনিয়ায় স্বর্গ এনে দেবে এমন কথা বলে না। মার্কসবাদে অলৌকিক কোনো ভবিষৎবাণী করা হয়নি, কেবলমাত্র সমাজবিকাশের গতিমুখকে ব্যাখ্যা করার চেষ্টা করা হয়েছে, এবং মানুষের সম্ভাবনার প্রতি অসীম আস্থা থেকে একটি সত্যিকারের মানবিক সমাজ তৈরি হবার সম্ভাবনাকে চিহ্নিত করা হয়েছে, এবং বিকাশের নিয়মে সেই সম্ভাবনাকে বাস্তবে রূপ দেবার পথ খোঁজা হয়েছে। অধিকাংশ মানুষের বিকাশের পথকে কীভাবে রুদ্ধ করা হয়, বিশ্বব্যাপী সংখ্যাগরিষ্ঠের উপর ছড়ি চালানোর ক্ষমতা কীভাবে বা কেন গুটিকয়েকের হাতে এসে পড়ে তা দেখতে গিয়ে মার্কস হাত দিয়েছেন একদম গোড়ায়। 
মার্কসবাদ আর অর্থনীতিবাদ এক নয়। মার্কসীয় পলিটিকাল ইকোনমি একটি দার্শনিক প্রত্যয়, যে দার্শনিক প্রত্যয়টির সাথে আমাদের প্রাত্যহিক রুটি-রুজির সংগ্রাম ওতপ্রোতভাবে জড়িত। প্রকৃতি থেকেই মানুষ তার অভিজ্ঞতালব্ধ জ্ঞান ও শ্রম এর মাধ্যমে তার বেঁচে থাকার উপকরণ সংগ্রহ করে, যেমনটি করে এককোষী এমিবা থেকে শুরু করে সমস্ত জীবন্ত স্বত্ত্বা। 
কিন্তু মানুষ বিশিষ্ট এ কারনে যে, সে সৃষ্টিশীল, প্রকৃতি থেকে আহরিত উপাদানগুলোকে সে বিভিন্ন রূপদান করে সৃষ্টিশীল শ্রমের মাধ্যমে। মানুষের এই উৎপাদনশীল চরিত্র মানুষের সমাজকে বিশিষ্টতা প্রদান করেছে, মানুষকে সক্ষম করেছে প্রকৃতির উপর কিছুক্ষেত্রে আধিপত্য তৈরি করতে। এই সাফল্যের সাথে সাথে মানুষ নিজেদের বিপদ ডেকে আনছে, প্রকৃতি থেকে বিচ্ছিন্ন প্রহেলিকাময় একটি ছদ্মবাস্তবতায় বসবাস করার কারনে পুরো মানবপ্রজাতির অস্তিত্ব সংকটের মুখে পড়ছে, প্রকৃতি নিচ্ছে তার প্রতিশোধ। সেইসাথে মানুষে মানুষের বিচ্ছিন্নতা বেড়েই চলছে, একই প্রজাতিতে যেন উদ্ভব হয়েছে ভিন্ন ভিন্ন প্রজাতির! 
মার্কস এই বিষয়গুলোই ধরিয়ে দিয়েছেন, পুঁজি নামক প্রপঞ্চটির ব্যবচ্ছেদ করে। মার্কসীয় বিশ্লেষণে এই পুঁজি নিছক অর্থনীতির বিষয় হিসেবে থাকে নি, পুঁজিকে ব্যবচ্ছেদ করতে গিয়ে মানুষের সমাজের ইতিহাস, মানুষ-প্রকৃতি সম্পর্ক, মানুষের উৎপাদনশীলতা, সৃষ্টিশীল শ্রমের বিষয়গুলো চলে আসায় দর্শন-ইতিহাস-রাজনীতি-সমাজবিদ্যার পাঠে তা এক নতুন দৃষ্টিভঙ্গির জন্ম দিলো। উল্টো করে ভাবলে বলা যেতে পারে, মার্কসের তার দার্শনিক দৃষ্টিভঙ্গিকে সমাজ-অর্থনীতি-রাজনীতিতে প্রয়োগ করতে পারায়, জ্ঞানের সেসকল শাখাগুলো আধুনিকতার ভেতর থেকেই আধুনিকতার সীমাবদ্ধতা থেকে মুক্ত হবার প্রয়াস পেল। 
যারা মার্কসবাদী হিসেবে নিজেদের দাবি করেন, তাদের অনেকেই মার্কস পড়েন না। আবার যারা একাডেমিকালি মার্কস পড়েন তাদের অনেকের মাথাতেই বুর্জোয়া চিন্তনকাঠামো এমনভাবে বাসা বেঁধে আছে যে,'মার্কসবাদী 'শব্দটি শুনলেও তারা আঁৎকে ওঠেন, নিজেদের মার্কসবাদের প্রভাব থেকে সরিয়ে রাখতে চান। তবু মার্কসবাদ যেন দিন দিন আরো প্রাসঙ্গিক হয়ে উঠছে, আমরা যতই দূরে যাবার ভান করি না কেন, যতদিন মানুষে-মানুষের বিচ্ছিন্নতা না কাটবে, মানবিক সমাজ তৈরি না হবে, মার্কসের ভূত আমাদের তাড়া করবেই।

