রাজনীতিতে ধর্মের ব্যবহারে বুদ্ধিবিক্রেতাদের সাফাই ও তথাকথিত সেকুলারদের ভন্ডামির বিপরীতে


দুদিন আগে পাকিস্তান নামক ধর্মরাষ্ট্রে (!) এক দম্পতিকে ধর্ম অবমাননার অজুহাতে খুন করে পুড়িয়ে মারা হলো। কয়েকদিন আগেই বোমা হামলায় মারা গেল বহু মানুষ। সেখানে ব্লাসফেমি আইনে ফাঁসিতে ঝোলানো হয় সংখ্যালঘুদের। জঙ্গিগোষ্ঠীর নিয়ন্ত্রণে পাকিস্তানের অনেকটা অংশ। পাতিস্তানের মাটি ব্যবহৃত হয় সন্ত্রাসী কর্মকান্ডের অংশ হিসেবে। আমাদের সৌভাগ্য আমরা আর সেদেশের অংশ নই। 
আমি মনে করি, পাকিস্তানের সাধারণ মেহনতি মানুষের প্রতি ক্ষোভ কিংবা ঘৃণা থাকা সংগত নয়। কিন্তু যে বর্বর রাষ্ট্রদর্শন মানুষকে অন্ধ করে রাখে, যে শাসকগোষ্ঠী ও তার সহচরেরা হত্যা ও ত্রাসের রাজত্ব কায়েম করে ক্ষমতার লোভে, যারা ধর্মের নামে এদেশের লক্ষ লক্ষ মানুষকে হত্যা করার পরও অনুতপ্ত কিংবা ক্ষমাপ্রার্থী নয়,তাদের প্রতি সবচে মার্জিত ও সচেতন মানুষটিরও ঘৃণা জন্মানো স্বাভাবিক বৈকি। এদেশে সেই রাষ্ট্রদর্শনের অনুসারী হিসেবে যারা সরাসরিভাবে চিহ্নিত, তারাও সমাজের চোখে ঘৃণার পাত্র। 
আমাদের দেশে কতিপয় বুদ্ধিবিক্রেতা, যার নাটের গুরু ফরহাদ মজহার, ঘুরিয়ে ফিরিয়ে সেই পাকিস্তানি রাষ্ট্রদর্শনকেই ফিরিয়ে আনতে চান আমাদের বাংলায়। শহীদ মিনারের বিকল্প হিসেবে জাতীয় ঐক্যের প্রতীক হিসেবে বায়তুল মোকারমকে চিহ্নিত করার অপপ্রয়াসে তারা লাশের রাজনীতি করেন। নানা কথা, যুক্তি-কুযুক্তির আড়ালের নির্যাসটি হলো , এদেশের রাজনীতিতে ধর্ম সর্বাপেক্ষা গুরুত্বপূর্ণ, আর ইসলামী রাষ্ট্র কায়েমের মাধ্যমেই এদেশে আর কোনো বিভেদ থাকবে না, অন্যায় অবিচার থাকবে না। ধর্ম এদেশের অধিকাংশ মানুষের জীবনাচরণের ও তাদের সমাজজীবনের একটি গুরুত্বপূর্ণ অংশ, তাই ধর্মকে টেনে আনতে হবে রাজনীতির ময়দানে। সংখ্যাগরিষ্ঠ মুসলমানের দেশে ইসলামী আন্দোলনই পারে জাতীয় ঐক্য তৈরি করতে, এমনটাই বক্তব্য তাদের।
বিগত কয়েক বছরে ফরহাদ মজহার সবকিছুর ব্যাখ্যা হাজির করছেন নিছক ধর্মীয় আবরণে, সাম্প্রদায়িক ব্যাখ্যায়। সোজা কথায়, বর্তমানে তার ভূমিকা পাকিস্তানী রাষ্ট্রদর্শনের সমর্থকদের মতাদর্শিক গুরু হিসেবে। তার অবস্থান এখন স্পষ্ট, তাই সেটা নিয়ে বেশি আলোচনার প্রয়োজন নেই। তবু এ আলোচনার সাথে প্রাসঙ্গিক মনে হওয়ায় যুগান্তরে প্রকাশিত তার সর্বশেষ লেখা থেকে উদ্ধৃত করছি "আধুনিক পুঁজিতান্ত্রিক ও বাজার ব্যবস্থা যদি খ্রিস্টীয় প্রটেস্ট্যান্ট স্পিরিট হয়, তাহলে উপরে বর্ণিত আধুনিক নীতি ও আদর্শও অবশ্যই ইসলামী স্পিরিট। আলবত। এ দিক থেকে আধুনিক বাজার ব্যবস্থা ও আধুনিক রাষ্ট্রের ধারণাকে সেক্যুলার বলার অর্থ এ ধরনের সমাজ ও রাষ্ট্রের ইহুদি ও খ্রিস্টীয় চরিত্রকে আড়াল করে রাখা। " কথাটি কেবলমাত্র পুজিবাদের বিকাশের ঐতিহাসিকতাকে অস্বীকার করে না, কথাটি সাম্প্রদায়িক চোখে ইতিহাস বিশ্লেষণের নমুনা। প্রকৃত সত্য উল্টোটি, ঐতিহাসিক বিকাশের যে পর্যায়ে পুঁজিবাদের উদ্ভব , তার প্রয়োজনে খ্রিস্টধর্মের সামন্ততান্ত্রিক চেহারার পরিবর্তন ঘটেছে প্রটেস্টান্ট মতবাদে। আধুনিক শোষণমূলক রাষ্ট্রব্যবস্থার মধ্যে ইহুদী ও খ্রিস্টিয় চরিত্রকে দেখানো হলো ধর্মগোত্রনির্বিশেষের পুঁজিপতি শ্রেনিকে আড়াল করে ধর্মযুদ্ধের নামে এক শোষকের কা্ছ থেকে আরেক শোষকের কা্ছে ক্ষমতা তুলে দেওয়ার প্রচেষ্টা। এটির মূল লক্ষ্য হলো সমাজের প্রগতিমুখী ধারাকে অস্বীকার করা, প্রগতির ধারণাকে অস্বীকার করে পশ্চাদমুখী যাত্রাকে উৎসাহিত করা।
একথা অস্বীকার করার উপায় নেই যে, ত্রিধাবিভক্ত শিক্ষাব্যবস্থা, আধুনিক শিক্ষার অভাব এবং গ্রাম ও শহরের বিচ্ছিন্নতা জাতিকে বিভক্ত করে রেখেছে। প্রান্তিক "নিপীড়িতের দীর্ঘশ্বাস" অনেকক্ষেত্রেই শহুরে মধ্যবিত্তের কান পর্যন্ত পৌঁছাতে পারছে না। একথাও সত্যি, পশ্চিমা ভোগবাদী সংস্কৃতি মধ্যবিত্ত তরুণদের অনেকটাই প্রভাবিত করছে, বিচ্ছিন্ন স্বার্থপর জগতের দিকে নিয়ে যেতে চেষ্টা করছে। সেই সাথে দ্বিদলীয় লুটেরা রাজনীতির কদর্য চেহারা, কিছু ক্ষেত্রে প্রগতিশীল রাজনীতির ব্যর্থতাও শহুরে মধ্যবিত্তদের রাজনীতিবিমুখ, বিচ্ছিন্ন করেছে, আন্দোলন-সংগ্রাম থেকে একধরণের স্বেচ্ছানির্বাসনে যেতে প্ররোচিত করেছে। এই বিচ্ছিন্নতার সুযোগ লুটেরারা যেমন নিয়েছে, এই বুদ্ধিবিক্রেতারাও নিচ্ছেন।বুদ্ধিবিক্রেতারা "নিপীড়িতের দীর্ঘশ্বাস" তথা ধর্মকে "নিপীড়িতের প্রকৃত কন্ঠস্বর" এবং তাদের রাজনীতির মূল হাতিয়ার বলে প্রতিষ্ঠিত করার চেষ্টা করছেন। আর সচেতন তরুণদের চিহ্নিত করার চেষ্টা করছেন নিপীড়িতের বিরুদ্ধ শক্তি হিসেবে।
এই কাজটি করতে গিয়ে ফরহাদ মজহার ও তার গ্যাং আমাদের যে হাজার বছরের সাংস্কৃতিক ঐতিহ্য রয়েছে ( ইসলাম এদেশে আসার অনেক আগে থেকেই ), তাকে একরকম অস্বীকার কিংবা উপেক্ষা করেন । এককথায় বলে ফেরেন, "ইসলাম এ দেশের মানুষের ধর্ম ও সংস্কৃতি।"; অথচ অসাম্প্রদায়িক সমাজচেতনা আমাদের লোকসমাজে বহু আগে থেকেই ছড়িয়ে আছে। আধ্যাত্মবাদী বাউল, সুফি, সাধক, সন্যাসীরা এদেশের জনমানুষের মধ্যে মানবপ্রেম, ঈশ্বরপ্রেমকে জনপ্রিয় করেছেন। তারা ধর্মে ধর্মে ভেদাভেদ করেননি, নিজস্ব মত ও পথে মুক্তির সাধনা করেছেন, ঈশ্বরের সাধনা করেছেন। যুগ যুগ ধরে তাই এদেশের নানা ধর্মের মানুষ একসাথে বসবাস করেছে, বৈচিত্র্যময় কিন্তু মোটাদাগে অভিন্ন এক সংস্কৃতির ধারায় প্রবাহিত করেছে নিজেদের। ধর্মীয় উৎসবগুলো এখানে পরিণত হয়েছে সার্বজনীন উৎসবে। গণমানুষের এই সংস্কৃতিই বাঙলার প্রকৃত সেক্যুলার ধারা। 
পেরিফেরির সমাজের এই অসাম্প্রদায়িক চরিত্র স্বত্ত্বেও কেন্দ্রে চলে ক্ষমতার লড়াই, যাতে ব্যবহার করা হয় ধর্ম। সেই ক্ষমতার লড়াই একটি নির্দিষ্ট ঐতিহাসিক পরিস্থিতি ও অর্থনৈতিক বাস্তবতায় দ্বিজাতিতত্ত্বের বিষ হয়ে ঢুকে পড়তে চায় জনমানুষের মধ্যে। বঞ্চিত মেহনতি মানুষের একাংশ সাময়িকভাবে তার শত্রু চিনতে ভুল করে, কখনো কখনো তার হাতেই খুন হয় তার শ্রেণির ভাইরা, অথচ, সেই বিভাজন কাজে লাগিয়ে ক্ষমতার মসনদ পাকা করে ধর্মের ভাই দাবিদার ঘাতকেরা। আমরা লড়কে লেঙ্গে পাকিস্তান বলে পাকিস্তান আন্দোলনে শরিক হই। ক্ষমতায় আসে ধর্মের নাম করে অধর্মের অনুশীলনকারীরা।
এরপর ক্ষমতার প্রয়োজনে জোরপূর্বক আরোপ করার চেষ্টা করা হয় ভিন্ন সংস্কৃতি। ভাষার হরফ বদলে দেয়ার চেষ্টা করা হয়। সংগীত নিষিদ্ধ করা হয়। কিন্তু কৃত্রিমভাবে আরোপিত কোন সংস্কৃতি আবহমানকালের সংস্কৃতিকে গ্রাস করতে পারে না। তাই পাকিস্তানি রাষ্ট্রদর্শন আমাদের এখানে সুবিধা করতে পারেনি, জাতিগঠন করতে পারেনি, বিভেদ তৈরি করেছে, এবং শাসকগোষ্ঠী শোষণকে আড়াল করতেই ধর্মের বুলি আউরেছে। মুক্তিযুদ্ধকালে, ধর্মের নাম করেই গণহত্যা করা হয়েছে। এই ইতিহাসকে আমলে না নিয়ে কোন তত্ত্বই সঠিক এবং পূর্ণাঙ্গ হতে পারে না।
ধর্মের রাজনৈতিক ব্যবহার স্বাধীনতার পরেও আমাদের ভুগিয়েছে। স্বাধীনতার পর তেকেই মেহনতিরা অর্থনৈতিকভাবে বঞ্চিত থেকে গেছে, প্রকৃত শিক্ষা থেকে বঞ্চিত থেকে গেছে। রাষ্ট্রক্ষমতায় যাবার আকাঙ্ক্ষায় ধর্মকে ব্যবহার করা হয়েছে এবং হচ্ছে। একথা মাথায় রাখতে হবে, সংবিধান পরিবর্তন করে ধর্মনিরপেক্ষতাকে বাতিল করা কিংবা রাষ্ট্রধর্ম ইসলাম করার কাজটা কোন গণতান্ত্রিক সরকার করেনি, করেছে সামরিক অভ্যুত্থানের মাধ্যমে ক্ষমতায় আসা উর্দিপরা স্বৈরশাসকেরা। ধর্মভিত্তিক দল হিসেবে পরিচিত না হয়েও গত দুই যুগে নির্বাচনের মাধ্যমে ক্ষমতায় আসা লুটেরা রাজনৈতিক দলগুলো ধর্মকে ব্যবহার করেছে রাজনৈতিক সুবিধা নেবার জন্যে। ধর্মনিরপেক্ষ দল হিসেবে নিজেদের দাবি করা আওয়ামী লীগ, হাইকোর্টের রায়ে বাতিল হওয়া এরশাদের রাষ্ট্রধর্ম ইসলামকে বৈধ করেছে সংসদে সংখ্যাগরিষ্ঠতার জোরে। শাসকশ্রেণির প্রত্যক্ষ ও অপ্রতক্ষ্য মদদ ও আনুকূল্য এবং বিদেশি অর্থসাহায্য নিয়ে উগ্র মৌলবাদী শক্তি তাদের নিজস্ব রাজনৈতিক স্বার্থে, লুটেরা শাসকগোষ্ঠীর প্রতি জনগণের ক্ষোভকে ধর্মীয় উগ্রপন্থায় রূপান্তরিত করতে চেয়েছে। ধর্মের নামে জামাত-শিবিরসহ উগ্রপন্থী দলগুলো মানুষ হত্যা করেছে। কিন্তু আশাবাদের জায়গা হলো, এই উগ্রপন্থীরা কখনো কখনো নিজেদের অস্তিত্ব জানান দিলেও তা শক্ত ভিত করে নিতে পারেনি, কেননা গনমানুষের সংস্কৃতিতে সহনশীল ও সেকুলার সাংস্কৃতিক ধারাটি টিকে আছে আজো।
কিন্তু তাই বলে বিপদ একেবারে কাটেনি। একথা নিঃসন্দেহভাবে বলা যায় যে, এদেশের অধিকাংশ মানুষ যেমন সহনশীল , আবার নিজ ধর্মের ব্যাপারে অত্যন্ত সংবেদনশীল। প্রতিদিনের বঞ্চনা, অপ্রাপ্তির বিচার যখন সমাজ রাষ্ট্র করতে পারে না, নিজেরাও নিজেদের ভাগ্য বদলের লড়াইয়ে সংগঠিত হতে পারে না, তখন নিপীড়িতের শেষ আশ্রয় হয় বিধাতা। জাগতিক অবিচারের শিকার প্রান্তিক মানুষ বিধাতার কাছে বিচার প্রার্থনা করে, তার উপর ভরসা করে বেঁচে থাকতে চায়। এই বিধাতা কারো কা্ছে আল্লাহ, কারো কাছে ভগবান, কারো কাছে ঈশ্বর। এই বিশ্বাস মেহনতিদের জাগতিক লড়াইকে, সমষ্টিগত লড়াইকে, প্রকৃত শত্রু চিনবার ক্ষমতাকে ক্ষতিগ্রস্ত করেছে কি না , সেটি আরেক আলোচনা। কিন্তু বর্তমান অর্থনৈতিক সামাজিক প্রেক্ষাপটে ধর্মীয় বিশ্বাস এবং তার প্রতি তীব্র আবেগ, সংবেদনশীলতা সমাজে মূর্ত হয়ে ওটা একটি বাস্তবতা। এ বাস্তবতায়, বিধাতার প্রতি সেই আবেগকে, বিধাতার প্রতি আস্থা ও বিশ্বাসকে কাজে লাগিয়ে, মানুষকে বিভ্রান্ত করে ক্ষমতায় যাবার ছক কাটে কিছু মানুষ। বাংলাদেশে মুসলমানরা সংখ্যাগরিষ্ঠ হওয়ায় এখানে ইসলামকে ব্যবহার করে রাজনীতি হয়, কাগজে কলমে ধর্মনিরপেক্ষতা থাকলেও ভারতেও সনাতন ধর্মকে ব্যবহার করে রাজনীতি চলে। এ রাজনীতির উদ্দেশ্য আধ্যাত্মিক নয়, নিছক ইহজাগতিক। তাই আমরা দেখি, পাকিস্তানের জিন্নাহ ব্যক্তিগতজীবনে ধর্মীয় অনুশাসন সেভাবে পালন করেনি, গোলাম আজম তার একটি পুত্রকেও মাদ্রাসায় পাঠায়নি। ফরহাদ মজহার নিজেই ধর্ম-কর্ম সেভাবে্ পালন করেন না, অথচ ক্ষমতার প্রশ্নে এরাই ধর্মকে কাজে লাগাতে চান, উসকে দেন হেফাজতে ইসলামের মত সংগঠনকে, যারা মাদ্রাসার শিশু কিশোর ছাত্রদের ভুল বুঝিয়ে রাজনীতির খেলায় নিয়ে এসে গুলির মুখে ছেড়ে দেয় ।
ধর্ম ব্যক্তিগত বিষয়, সামাজিক ও সাংস্কৃতিক জীবনেও তার প্রভাব আছে, কেননা ব্যক্তিই সমষ্টি তৈরি করে। কিন্তু ধর্ম যখন রাজনীতির হাতিয়ার হয়ে ওঠে তখনই তা ভয়ংকর হয়ে ওঠে। এর প্রমাণ আমাদের ইতিহাসে যেমন দেখেছি, পাকিস্তান-আফগানিস্তানের ঘটনায়ও দেখেছি। ধর্ম যখন ব্যক্তিগত বিশ্বাসের জায়গাকে ছাপিয়ে রাষ্ট্র পরিচালনার মত জাগতিক বিষয়ে চলে আসে, তখন তা শুধু অন্য ধর্মের মানুষের সাথেই বিভেদ তিরি করে না, নিজ ধর্মের মানুষেরাও নানা মত ও পথে বিভক্ত হয়। ক্ষমতার আকাঙ্ক্ষায়, বিভিন্ন জাগতিক প্রশ্নে ধর্মের ভিন্ন ভিন্ন ব্যাখ্যাকে উপস্থাপন করা হয়। এভাবে ঐক্য তো হয়ই না, সমাজে বিভক্তি বাড়ে এবং ধর্ম যেহেতু ব্যক্তিগত বিশ্বাস ও আবেগের সাথে জড়িত, তাই একে কাজে লাগিয়ে উগ্রতাকে উসকে দেয়া সহজ, বিশেষত এই অসাম্য ও অবিচারের সমাজে। ধর্মভিত্তিক রাষ্ট্রে তাই মুক্তচিন্তার পথ রুদ্ধ হয়, সংখ্যালঘুদের উপর নেমে আসে নির্যাতন, হানাহানি-উগ্রতা বেড়ে চলে। 
তাই রাজনীতিতে ধর্মের ব্যবহার নিষিদ্ধ করা রাষ্ট্র ও সমাজের জন্য মঙ্গলজনক, তাতে বুদ্ধিবিক্রেতা ও তাদের অনুসারীদের ব্যবসার ক্ষতি ছাড়া আর কারো ক্ষতি হবে না। সাধারণ মানুষের ধর্মাচরণেও তা বাধা হয়ে দাঁড়াবে না। তবে ধর্মের রাজনৈতিক এ ব্যবহার শুধু আইন করে কিংবা কয়েকটা ধর্মভিত্তিক দলকে নিষিদ্ধ করলেই বন্ধ হবে না। নিপীড়িত মানুষের বস্তুগত অবস্থার পরিবর্তন না ঘটলে, সমাজে অন্যায় অবিচার বঞ্চনা টিকে থাকলে , ধর্মকে রাজনীতির মাঠে ব্যবহার করে নিপীড়িত মানুষদের বিভ্রান্ত করার বাস্তবতা বজায় থাকবে। তাই মনে রাখতে হবে , অসাম্প্রদায়িক কিংবা সেকুলার রাষ্ট্র-সমাজব্যবস্থার আন্দোলন নিছক একটি সাংস্কৃতিক কিংবা রাজনৈতিক আন্দোলন নয়, এটি অর্থনৈতিক মুক্তির আন্দোলনের সমান্তরাল ও সমাভিমুখী । অর্থনৈতিক বৈষম্যকে টিকিয়ে রেখে, শোষণমূলক সমাজ-রাষ্ট্রকে জিইয়ে রেখে, যারা ধর্মনিরপেক্ষতার বুলি ছাড়ে, তারা ভন্ড ও সুবিধাবাদী ছাড়া আর কিছু নয়। 

