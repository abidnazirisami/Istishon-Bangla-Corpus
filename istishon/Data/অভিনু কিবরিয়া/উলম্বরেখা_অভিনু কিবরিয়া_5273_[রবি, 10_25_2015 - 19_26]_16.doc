উলম্বরেখা


খিলগাঁও রেলগেট থেকে সোজাসুজি ঢালে নেমে গেলে যে রাস্তা দেখা যায়, সেটিই তিলপাপাড়া। ঢালে নামলে হাতের ডানদিকে বেশ কটি গলি চলে গেছে। হাতের ডানে আট নম্বর যে গলিটি চলে গেছে বাসাবোর দিকে, সেই গলিটি পরিচিত মসজিদের আগের গলি হিসেবে। যেদিন তিলপাপাড়ার সেই আট নম্বর গলির ইতিহাসে অন্যতম গুরুত্বপূর্ণ ঘটনাটি ঘটলো, সেদিন ছিলো শুক্রবার। বেলা তখন প্রায় একটার মতো বাজে। মসজিদের আগের গলির দুশো একুশ নম্বর চারতলা বাড়িটির দোতলার বারান্দায় টেনিস বল দেওয়ালে ছূঁড়ে মেরে ‘ক্যাচ ক্যাচ’ খেলছিলো ছ’সাত বছর বয়সী অর্ক। অর্কদের এই বাড়িতে তিন তলা পর্যন্ত ছ’টি ফ্লাটে ভাড়াটিয়ারা থাকে, চারতলায় পুরোটা জুড়ে থাকেন বাড়িওয়ালা মোমেন সাহেব ও তার পরিবার। মোমেন সাহেব, তার ছেলে রাজু ও অর্কের সমবয়সী নাতি ওয়াসীকে নিয়ে তখন জুম্মার নামাজ আদায় করতে গেছেন। শুধু তারাই নন, অর্কের বাবা পরিমলবাবু ও তিনতলার ফ্ল্যাটের অরিত্র ছাড়া বাড়িটির সব পুরুষেরাই প্রথামতো গিয়েছে মসজিদে, নামাজ আদায় করতে। এই এলাকার বাড়িগুলোতে জুম্মাবারে ভালো খাওয়াদাওয়ার আয়োজন থাকে। নামাজ পড়ে এসে পরিবারের সকলে মিলে খাওয়াদাওয়া হয়। প্রায় প্রতি শুক্রবারেই তিলপাপাড়ার আট নম্বর গলির কোনো না কোনো বাসা থেকে পোলাওয়ের গন্ধ আসে। সেই শুক্রবারেও ব্যতিক্রমবিহীনভাবে কোনো এক বা একাধিক বাসা থেকে পোলাওয়ের ঘ্রাণ ভেসে আসছিলো। অর্কের বাসায় পোলাও খুব কম রান্না হয়। খেলতে খেলতে অর্ক ভাবছিলো, আজ নিশ্চয়ই মা খিচুড়ি রান্না করেছে। মা প্রায় প্রতি শুক্রবারেই খিচুড়ি মাংস রান্না করে। দূর থেকে ভেসে আসা পোলাওয়ের ঘ্রাণ শুনে অর্কের খিদেটা যখন মাথাচাড়া দিয়ে উঠল, এমন সময় ওপর থেকে অকস্মাৎ একটি নারীকন্ঠের চিৎকার ভেসে আসল, ‘বাঁচাও বাঁচাও, মাইরা ফেলাইলো, ডাকাত, ডাকাত !’
অর্ক চিনতে পারলো গলাটা। চিৎকার করছে মণি আন্টি। উপরের ফ্লাটে কেমন যেন ধ্বস্তাধ্বস্তির শব্দ হচ্ছে। হঠাৎ করেই অর্কের মা বিজয়া সাহা ঝড়ের গতিতে বারান্দায় এসে অর্ককে ভেতরে নিয়ে গেলেন। ভেতরের ঘরে ঢুকে অর্ক দেখতে পেলো তার বাবা পরিমল সাহা চুপ করে বিছানায় বসে মোবাইল টিপছেন। অর্ক প্রায় চিৎকার করে বলতে গেলো, ‘বাবা মণি আন্টিদের বাসায় ডাকাত পড়েছে’। কথা শেষ হবার আগেই মা অর্কের মুখটা চাপা দিয়ে ধরলেন। পরিমল বাবু অর্কের দিকে একবার শূন্য দৃষ্টিতে তাকিয়ে আবার মোবাইলে অর্থহীনভাবে টেপাটিপি করতে লাগলেন। টিভিতে লো ভলিউমে তখন ‘দিলওয়ালে দুলহানিয়া লে জায়েঙ্গে’ সিনেমা চলছে। শাহরুখ আর কাজল গান গাইছে। মা অর্কের মুখ থেকে হাত সরিয়ে নিতেই অর্ক ফিসফিস করে বললো, ‘ডাকাত কি আমাদের বাসাতেও আসবে মা ?’ মা শুধু ইশারায় অর্ককে বাবার পাশে বসতে বললেন।
কয়েকটি নীরব মুহূর্ত পার হবার পর সিড়িতে কয়েকজনের নেমে যাওয়ার শব্দ শোনা গেলো। মনে হলো, কেউ নিচতলায় নেমে নারায়ে তাকবীর, আল্লাহু আকবর বলে চিৎকার দিলো। ওদিকে তখনো মণি আন্টির চিৎকার শোনা যাচ্ছে। কে যেন দরজায় জোরে জোরে ধাক্কা দিচ্ছে। মনে হয় মণি আন্টিকে কোনো ঘরে আটকে রাখা হয়েছে। পরিমল বাবু বিছানা ছেড়ে উঠতে উঠতে লুঙ্গির গিঁট ঠিক করতে করতে বললেন, ওরা বোধহয় নেমে গেছে, আমি একটু দেখে আসি কি হলো। বিজয়া স্বামীর হাত ধরে বললেন, ‘মা কালীর দিব্যি, তুমি এখন উঠবে না। লোকজন আসুক আগে।’
কিছুক্ষনের মধ্যেই তিলপাপাড়ার ২২১ নম্বর বাসার সামনের জামগাছটা ঘিরে লোকজন জড়ো হতে থাকে। তখনও ওপর থেকে অল্পবয়সী এক মহিলার চিৎকার তখনো শোনা যেতে থাকে, ‘ আমার দরজাটা কেউ খুইল্যা দেন গো ভাই, ওরে কোপাইসে, কেউ ওরে হাসপাতালে নেন ভাই।’ এলাকাবাসী একে অপরের মুখের দিকে তাকায়, কেউ উপরে ওঠার সাহস করে না। অবশ্য এর মধ্যেই কেউ একজন থানায় ফোন দিয়ে ফেলেছে। এরমধ্যে মোমেন সাহেব তার ছেলে ও নাতিকে নিয়ে নামাজ শেষে বাসার সামনে এসে লোকজন দেখে অবাক হন। ওয়াসী অবাক হয়ে বাবাকে জিজ্ঞেস করে, ‘বাসার সামনে এত ভিড় কেন বাবা?’ ওয়াসীর বাবা রাজুও প্রথমে ব্যাপারটা ঠিক বুঝতে পারেন না, তিনিও তার বাবা মোমেন সাহেবের দিকে তাকান। মোমেন সাহেব উৎকন্ঠিত গলায় ‘কি হয়েছে’ জিজ্ঞেস করতে করতে বাসায় ঢুকতে মনস্থির করা মাত্রই তার পুত্রবধু চারতলার বারান্দা থেকে চিৎকার করে বলে, ‘বাবা ওয়াসীরে অন্য কোথাও পাঠায় দেন, তিনতলায় মনে হয় মার্ডার হইসে’। কথাটা শেষ হওয়ার প্রায় সাথে সাথেই পুলিশের গাড়ি আসতে দেখা যায়। বাড়িওয়ালার ছেলে রাজু পুলিশ নিয়েই ওপরে ওঠে। মোমেন সাহেব ওয়াসীর হাত ধরে হতভম্ব হয়ে জামগাছের নিচে দাঁিড়য়ে থাকেন।
অল্প কিছুক্ষণের মধ্যেই তিলপাপাড়াবাসী এবং আধঘন্টার মধ্যেই দেশবাসী জেনে যায় তিলপাপাড়ার ২২১ নম্বর বাসায় তিনতলার বামদিকের ফ্ল্যাটটি ছ’মাস আগে যে তরুণ শিক্ষকটি ভাড়া নিয়েছিলো, সে একজন নাস্তিক ব্লগার, তার আসল নাম মিনহাজ উর রহমান, ফেসবুক আইডি অরিত্র অনি। সাথে সাথেই খুনের মোটিভ সম্পর্কে তিলপাপাড়াবাসীর জানা হয়ে যায়, এলাকার লোকজন বলাবলি করে, ‘ও আচ্ছা, ছেলেটা বোলগার ছিলো, দেইখা তো বোঝা যাইত না।’ কেউ কেউ নিশ্চিত স্বরে বলে, ‘এই জন্যেই পোলাটাকে কখনো জুম্মার নামাজে দেখি নাই।’ কেউ বলে, ‘দেখা হইলে তো ঠিকঠাক সালাম দিতো, বুঝুম ক্যামনে পোলাটা নাস্তিক?’ কেউ কেউ আবার ব্লগ বিষয়টা ব্যাখ্যা করার চেষ্টা করে। এই টানটান উত্তেজনা ও ফিসফিসানির মধ্যে, পুরো ঘটনার সাথে বেমানানভাবে তিলপাপাড়ার কোনো কোনো বাসা থেকে পোলাওয়ের ঘ্রাণ ভেসে বেড়াতে থাকে।
২.
অরিত্র অনি মারা যাবার দুদিন পড়ে তিলপাপাড়ার ঝিলের পাড়ে ভুলুর লাশ ভেসে উঠতে দেখা যায়। ভুলু তিলপাপাড়ার আট নম্বর গলিতে অতি পরিচিত ছিলো। রাতের বেলা ভুলুর ডাকের সাথে পরিচিত তিলপাপাড়াবাসী নানা ব্যস্ততায় খেয়ালই করেনি গত তিন দিন ধরে রাতের বেলা ভুলুর সাড়াশব্দ পাওয়া যাচ্ছিল না। ভুলুর ফুলে ওঠা লাশ দেখে তিলপাপাড়াবাসীর স্মরণ হলো বিনে পয়সার এই নৈশ প্রহরীর কথা। ঝিলের পানিতে ভুলুর লাশ দুর্গন্ধ ছড়াচ্ছিলো। অতঃপর ভুলুকে সেখান থেকে তুলে সিটি কর্পোরেশনের ময়লার গাড়িতে তুলে দেয় কেউ।
অতঃপর কেউ একজন সন্দেহ করে অরিত্র অনি ও ভুলুর হত্যাকারী একই গ্রুপের লোকজন হতে পারে। কেউ কেউ স্মরণ করে অরিত্র অনি মারা যাওয়ার দু’তিনদিন আগের রাতগুলোতে ভুলু বেশ ক’বার ঘেউ ঘেউ করে উঠতে শুনেছে তারা। তারা ধারনা করে খুনিরা আগে নিশ্চয়ই রাতের বেলা তিলপাপাড়ার এই আট নম্বর গলিতে বেশ কবার ঢুঁ মেরেছে। গলির মুখের চায়ের দোকানি সুরুজ মিয়া স্বাক্ষ্য দেয় গত সপ্তাহের কোনো একদিন মধ্যরাতে তিনজন চাপদাড়িওয়ালা যুবক তার দোকানে চা খেয়ে গেছে। ভুলুর এই রহস্যজনক মৃত্যু কিংবা সুরুজ আলীর চায়ের দোকানে তিনজন চাপদাড়িওয়ালা লোকের সম্পর্কসূত্র এলাকাবাসী আবিষ্কার করে উঠলেও কোনো এক রহস্যজনক কারনে সেসব তথ্য এলাকায় তদন্ত করতে আসা পুলিশ, ডিবি অথবা র‌্যাব কিংবা কোনো সাংবাদিকের কানে পৌঁছোয় না, কিংবা পৌঁছালেও সে কথা জানা যায় না।
অরিত্র অনির মৃত্যুতে তিলপাপাড়ার আট নম্বর গলির অধিবাসীরা শোকগ্রস্ত হবার চেয়ে আতঙ্কিত হয়েছিলো বেশি। অরিত্র তার দেহ মেডিকেল কলেজে দান করে গেছিলো, সুতরাং নাস্তিকের জানাজা হবে কি হবে না, এই তর্ক বা ঝুটঝামেলার মধ্যে এলাকাবাসীকে পড়তে হয় নাই। নাস্তিক বিধায় কোনো মসজিদে তার জন্য দোয়াদরুদ পড়ারও দরকার পড়ে নাই। দুদিনের মধ্যেই আট নম্বর গলির বাড়িগুলোর কলাপসিবল গেটে তালা ঝোলা শুরু করলো, এলাকাবাসীরা চাঁদা তুলে নৈশপ্রহরী রাখার ব্যবস্থা করলেন। অর্ক, ওয়াসীদের বয়সীদের দুদিন স্কুল কামাই হলো, বাসার সামনের রাস্তায় অনির্দিষ্টকালের জন্য ‘কুমির তোর জলে নেমেছি’ কিংবা ‘বরফপানি’ খেলা বন্ধ হয়ে গেল। মায়েরা সন্তানদের গল্প বলে ঘুম পাড়িয়ে দিতে লাগলেন, কেউ কেউ সন্তানকে মামা-খালার বাসায় পাঠালেন। মহিলারা বোরকা পড়া শুরু করলেন, ক্লাস এইট নাইনের মেয়েদের হিজাব পড়ে স্কুলে যেতে দেখে রাস্তার মোড়ে সদ্য সিগারেট ফুঁকতে শেখা কিশোরেরা শীষ বাজাবে কিনা মনস্থির করে উঠতে পারলো না কয়েকটা দিন। এতসব কিছুর মধ্যে মিষ্টভাষী তরুণ শিক্ষকটি, যিনি ক’দিন আগেই আট নম্বর গলির মানুষদের প্রতিবেশি ছিলো, তার জন্য শোক করার ফুরসত মিললো না। গৃহিনীরা শুধু ঘরের কাজ আর হিন্দি সিরিয়াল দেখার পাশাপাশি অরিত্রের বউ মনির জন্য দীর্ঘশ্বাস ফেললেন, আহা মেয়েটা অল্প বয়সে বিধবা হয়ে গেল!
কোনো এক বিচিত্র কারেনে ভুলুর লাশ পাওয়ার ঘটনাটি চাউর হওয়া মাত্র এলাকাবাসী প্রথমবারের মতো অরিত্রের জন্য কিছুটা শোক অনুভব করলেন। এমনকী অরিত্র খুন হওয়ার ঘটনাটি নিয়ে নানা ঝুটঝামেলায় থাকা বাড়িওয়ালা মোমেন সাহেব পর্যন্ত তার স্ত্রীকে বলে বসলেন, ‘পোলাটাতো এমনিতে বেশ ভালাই ছিল। আদবকায়দা জানতো, মাসের পয়লা দিনেই ভাড়া ঠিকমতো দিয়া যাইতো।’ মোমেন সাহেবের স্ত্রী তার কথায় সায় দিয়ে বলতেন, ‘হ, ঠিকই কইসেন। প্রতিবার ভাড়া দিতে আইসা আমার শরীরের খোঁজখবর নিত।’ মোমেন সাহেব একটা হাল্কা দীর্ঘশ্বাস ফেলে বলেন, ‘আল্লার গজব আইতাছে, বুঝলা রাজুর মা। দ্যাশটায় খালি খুন খারাপি। আর ওই পোলার উপরই ক্যান যে শয়তান আছর করলো! মুসলমানের পোলা, নামাজ কালাম করবি, না, কীসব লেখালেখি কইরা বউটারে অল্পবয়সে বিধবা করলো। বুঝলা রাজুর মা, পোলাটারে আমি গত মাসেই জুম্মার নামাজ পড়তে যাইতে কইসিলাম, পোলাটা হাসতাছিলো। শয়তানের আছর বুঝলা, শয়তানের আছর!’
সামান্য শোকের পাশাপাশি, সুরুজ মিয়ার চায়ের দোকানে কিংবা আলতাফ আলীর মুদির দোকানে অরিত্রকে নিয়ে তর্ক বেধে যায় কাস্টমারদের মধ্যে। কেউ বলে, ‘শালা নাস্তিক মরসে, ভালোই হইসে, ওই হালার পো’দের ধইরা ধইরা জবাই করা উচিত। ইহুদী-নাসারাদের পয়সা খাইয়া এইসব ল্যাখে জানেন? আর কি সেই সব ল্যাখা, আমারে এক বড় ভাই প্রিন্ট কইরা দেখাইছে, সেই সব কথা মুখে আনাও যায় না, নাউজুবিল্লাহ।’ কেউ কেউ এ কথাকে সমর্থন দিয়ে বলে, ‘আরে এরা এইসব ল্যাখে ইউরোপে যাওয়ার জন্যে। এইসব লিখলে খ্রিষ্টানেরা ঐসব দ্যাশে ওগো নিয়া যাইয়া পালে, থাকা খাওয়া ফ্রি। পাকা পায়খানা আর নরোম বিছানার লোভ সামলাইতে না পাইরা পোলাপাইন নষ্ট হইয়া যাইতেছে।’ এইরকম কথাবার্তার তোপে দুএকজন মৃদুস্বরে বলে উঠে, ‘ভাই, যা লিখসে লিখসে, আল্লায় তার শাস্তি দিবো, তাই বলে এমনে খুন-খারাবি করার কথা কি কোরানে আছে?’ এই কথারও সমর্থন মেলে, আরেকজন বলে, ‘ঠিক কইসেন ভাই, ইসলাম শান্তির ধর্ম, এইভাবে খুন খারাবি ঠিক না। দ্যাশে আইন কানুন আছে, যারা এইসব ল্যাখে তাগো সরকার জেলে দ্যায় না ক্যান?’ এই কথার পরেই তর্ক জমে উঠে চায়ের আড্ডায়, সরকার-দেশ-রাজনীতি নিয়ে তুমুল তর্কে একসময় অরিত্র ইস্যু চাপা পড়ে যায়।
এলাকার কয়েকজন ভার্সিটি-কলেজ পড়ুয়া ছেলেপেলে অবশ্য মানববন্ধন করেছিলো চৌরাস্তার সামনে অরিত্র অনি হত্যার বিচারের দাবিতে। কয়েকটি মিডিয়াও এসেছিলো। মানববন্ধনের লোকজনের চেয়ে সেখানে অবশ্য মিডিয়ার লোকজনই বেশি ছিলো। যারা মানববন্ধনে অংশ নিয়েছিলো, টিভিতে দেখার পর তাদের অনেকের বাবা-মাই তাদের সাথে কথা বন্ধ করে দিয়েছিল ক’দিনের জন্য। এলাকার লোকজন এই মানববন্ধন নিয়েও তর্কে মেতে উঠেছিল কিছু সময়ের জন্য। কেউ কেউ বলেছিলো, ‘ঠিকই করসে পোলাপাইন, এলাকার মধ্যে খুন হবে, প্রতিবাদ হবে না?’ আরেক গ্রুপ আবার সে কথায় ভেটো দিয়ে বলে, ‘ এই নাস্তিকদের জন্য আমাদের আবার বিপদে ফেলাইতে চান? আমগো ঘরে বউ-বাচ্চা আছে, ওগো নিয়া শান্তিতে থাকবার চাই। এইসব আন্দোলন টান্দোলন করা মানে বিপদ ডাইকা আনা।’
অথচ অরিত্র হত্যার ছদিন পরে বৃহস্পতিবার দিন সন্ধ্যায় পরিমলবাবু যখন অর্ককে পড়াতে বসেছেন, তখন আচমকা অর্ক প্রশ্ন করে বসে, ‘বাবা, ব্লগার মানেকি ? অনিকাকু নাকি ব্লগার ছিলো? ব্লগাররা কি খুব খারাপ?’ পরিমলবাবু জবাব খুঁজে পান না, তার মনে পড়ে যায় তিন মাস আগে একদিন অর্ক স্কুল থেকে ফিরে কাঁদতে কাদঁতে জিজ্ঞেস করেছিলো, ‘বাবা মালাউন মানে কি? রফিক আজ আমাকে মালাউনের বাচ্চা বলসে।’ ঠিক তার দু’ঘন্টা পরে খাবার টেবিলে বসে ওয়াসী তার দাদা ও বাবাকে একসাথে প্রশ্ন করে, ‘আচ্ছা, নাস্তিক মানে কি? নাস্তিক কি ইবলিশ শয়তানের চেয়েও খারাপ?’ রাজু ও মোমেন সাহেব অবাক হয়ে গেলেন। কিছুক্ষণ চুপ থাকার পর রাজু বললেন, ‘বাবা, তোমাকে কে শিখিয়েছে নাস্তিক শব্দটা?’
৩.
তিলপাপাড়াবাসী যখন অরিত্রের কথা প্রায় ভুলে গিযেছিলো, তখন একদিন অরিত্রের স্ত্রী মণি তার এক মামা ও ছোট ভাইকে নিয়ে তিলপাপাড়ার বাসায় আসে, অরিত্র খুন হওয়ার ঠিক এক মাস পাঁচদিন পরের আরেকটি শুক্রবারে। অরিত্র খুন হবার পরে বাসাটি খালিই ছিলো, তদন্তের স্বার্থে ফ্লাটটি তালাবদ্ধ করে রাখা হযেছিলো। পুলিসের ফরেনসিক টিম এসে কয়েকবার নমুনা সংগ্রহ করে গেছে। এখন মণিরা চাইলে বাসার জিনিসপত্র অন্য কোথাও নিতে পারবে। মামা খবর দিয়ে একটা ট্রাক আর দুজন লেবারের ব্যবস্থা করেছেন। মণিকে আসতে মানা করা হলেও মণি জোর করে এসেছে। মণি মনে মনে প্রতিজ্ঞা করে এসেছে সে কোনোভাবেই ভাঙবে না। তবু বাসাটির আশেপাশে যাওয়া মাত্রই তার মাথা ঘুরে উঠতে শুরু করে, বুকটা ভারী হয়ে ওঠে, প্রাণপনে দাঁতে দাঁত চেপে পাহাড়ি ঢলের মতো নেমে আসতে থাকা অশ্রুকে বাধ দিতে চেষ্টা করে সে।
তিনতলার বাসার তালা খুলে ভেতরে ঢুকে মণি দেখে, সে আসবে বলে ঘর কেউ ধুয়ে মুছে রেখেছে। এইতো, এই ডাইনিং স্পেসেই পড়ে ছিলো অনির শরীর, ওর মুখটাকে চেনা যাচ্ছিল না। পুরো ঘরটা ভিজে গিয়েছিলো রক্তে। মণিকে অবশ্য খুনিরা আটকে রেখেছিলো বেডরুমে, কি মনে করে যেন তাকে হত্যা করেনি খুনিরা। পুলিশ ও রাজু ভাই এসে যখন তাকে বেডরুম থেকে মুক্ত করে তখন ডাইনিং স্পেসে অনিকে দেখে মুর্ছা গিয়েছিলো সে। এমনিতে খুবই শক্ত প্রকৃতির মেয়ে শণি, নিজে পড়াশুনো করেছে ক্লিনিকাল সাইকোলজি নিয়ে, তবু এই ট্রমা থেকে সে এখনো পুরোপুরি বের হতে পারেনি, কে জানে গোটা জীবনে পারবে কিনা। মণি ভাবে, কি আশ্চর্য, অনি নেই হয়ে যাওয়ার কয়েক মিনিট আগেও রান্নাঘরে এসে বলেছিলো, ‘পোলাওয়ের ঘ্রাণ পাচ্ছ মণি? পোলাও খেতে খুব ইচ্ছে করছে, সামনের সপ্তাহে পোলাও রান্না করবে?’ মণি মজা করে কিছুটা বিদ্রুপের স্বরে বলেছিলো, ‘জো হুকুম জাঁহাপনা’। অনি কিছুটা লজ্জিত হয়ে বলেছিলো, ‘আই প্রমিজ, আমি তোমাকে সম্পূর্ণ হেল্প করবো, গরুর মাংসটা আমি রান্না করবো, পোলাওটা আমি একদম পারি না।’ এমন সময় কলিংবেল বেজে ওঠে, কি বুঝে অনি দরোজা খুলেছিলো কে জানে। গত তিন মাসে কবার হুমকি পাওয়ার পর যে কিনা এত সতর্ক ছিলো, সে কিভাবে এরকম অসতর্কভাবে দরোজা খুলে দিল?
এই বাসায় কদিন আগেও জীবনের সবচে সুন্দর সময়টা পার করেছে মণি। আর এখন, সব শেষ। না, অনিকে সে কখনো দায়ী করবে না। অনি যা যুক্তি দিয়ে বুঝতো, বিশ্বাস করতো, তাই লিখতো ফেসবুকে, ব্লগে। মণি অনির সবগুলা লেখা পড়তো, মণি নিজেও টুকটাক ব্লগে লেখে, তবুও অনিকে সে হিংসেই করতো। কী সুন্দর,সহজভাবেই না বিজ্ঞানের কঠিন কঠিন বিষয়গুলোকে বাংলায় লিখে ফেলতো। শুধু বিজ্ঞান কেন, রাজনীতি, রাষ্ট্র, দর্শন নিয়ে যা ভাবতো তাই লিখে ফেলত। কী বোকাই না ছিলো অনি, ভাবতো লিখেই পাল্টে ফেলবে সব। অথচ সে কি বুঝতে পেরেছিলো, দিনেদুপুরে তার বাড়িতে এসে তাকে খুন করে যাওয়া হবে, তার স্ত্রী জানালার কাছে গিয়ে চিৎকার করে সাহায্য চাইলেও আশপাশ থেকে কেউ এগিয়ে আসবে না, মৃত্যুর পর তার হত্যাকে জায়েজ করতে অনেক পরিচিত মুখ উঠে পড়ে লাগবে, এক মাসেও খুনিরা গ্রেফতার হবে না ?
সাতপাঁচ ভাবতে ভাবতে মণি বারান্দায় এসে দাঁড়ায়। দেখে বেশলোকজন জড়ো হয়েছে বাড়ির সামনের জামগাছটির নিচে। উৎসুক চোখে তাকিয়ে আছে এই বাসার দিকে, মণিকে দেখবার জন্যই হয়তোবা। মণির হাসি পেয়ে যায়। কোথায় ছিলো সেদিন এত লোক? মণি তাদের দিকে তাকিয়ে সত্যি সত্যি বিদ্রুপের হাসি হাসে। তিলপাপাড়ার আট নম্বর গলির অধিবাসীরা সে হাসির মর্ম উদ্ধার করতে পারে না। একটু পরেই প্রতিবেশি গৃহিনীরা আসতে শুরু করে মণির সাথে দেখা করতে। মণি তাদের সাথে সহজভাবে কথা বলে, প্রতিবেশিরা স্বান্তনা দেওয়ার সুযোগ না পেয়ে উশখুশ করতে থাকে। একমাত্র অর্কের মা বিজয়া সাহা রাত্রিবেলা ঘুমনোর সময় মণির ফোঁপানোর শব্দ শুনতে পান। সব গোছগাছ সেরে পরদিন মণিরা চলে যায় তিলপপাড়ার আট নম্বর গলি ছেড়ে। কিন্তু গলির মানুষজন তাকে নিয়ে আরো সপ্তাহখানেক মেতে থাকে। কেউ কেউ বলে, এমন মেয়ে তারা জীবনে দ্যাখেন নাই, স্বামী মারা গেছে এক মাসও হয় নাই, অথচ চোখে কোনো পানি নাই। কেউ বলে, ‘সাদা কাপড় না পড়িস অন্তত শাড়িতো পড়বি। বিধবা মাইয়া, সেলোয়ার কামিজ পইড়া চইলা আইছে, ঘোমটা দেওনের বালাই নাই। আল্লার গজব নামতে দেরি নাই।’ তবে কলেজ-ভার্সিটি পড়ুয়া কয়েকজন মেয়েদের কাছে মণি একধরনের মিথ হয়ে থাকে, মণির সাহসের গল্প-শক্তির গল্পটা কিছুটা কল্পনা মিশিয়ে তারা তাদের বন্ধুমহলে করতে থাকে, ফেসবুকের স্ট্যাটাসে লিখতে থাকে।
৪.
মণি তিলপাপাড়া ছেড়ে চিরতরে চলে যাওয়ার সপ্তাহখানেক পর মোমেন সাহেবের ছোটমেয়ে রীমা তার ছবছর বয়সী কন্যা অথৈ কে নিয়ে চিটাগাং থেকে বাবার বাড়িতে বেড়াতে আসে। এলাকায় বহুদিন পরে এসে রীমা লোকমুখে অরিত্র অনির হত্যাকাণ্ডর হরেক রকম বর্ণনা শুনতে পায়। এক বছর পর বাবার বাড়িতে আসায়, অরিত্র কিংবা মণিকে সে কখনো দেখেনি, কিন্তু লোকমুখে অরিত্র আর মণির এত ধরনের গল্প সে শুনে বেড়ায় যে, চরিত্রদুটিকে ঠিকঠাক কল্পনায় দাঁড়া করাতে পারে না সে। তাদের বাসাতেই এরকম রোমহর্ষক ঘটনা ঘটেছে, টিভিতে দেখে সে প্রথমে বিশ্বাসই করতে পারেনি। বাবা-মা, ভাই-ভাবী আর ভাগ্নের জন্য ভীষণ উদ্বেগ বোধ করেছে সে সেইসময়।
অরিত্র মারা যাবার ঠিক সাত সপ্তাহ পরে, আরেকটি শুক্রবারের সন্ধ্যায় তিলপাপাড়ার ৮ নং গলির ২২১ নম্বর বাসার চারতলায়, বাড়িওয়ালার মেয়ে রীমা ও দোতলার পুরনো ভাড়াটে বিজয়া গল্প করছিলেন। সেখানেই প্রথম বিজয়া রীমাকে বলেন তিনি যে সেদিন রাতে মণির ফোঁপানোর শব্দ শুনেছেন। মেয়েটি যে সত্যিই স্বামীকে খুব ভালোবাসতো, এবং মেয়েটি যে সত্যিই অনেক সাহসী এ বিষয়ে রীমা ও বিজয়া উভয়েই একমত হন। দিনটি শুক্রবার হওয়ায় তিলপাপাড়াবাসীদের কোনো না কোনো বাসায় পোলাও রান্না হয়েছিল। রাতে খাবার জন্য সে পোলাও কেউ কেউ গরম করতে থাকায় পোলাওয়ের সুবাস ছড়িয়ে পড়েছিলো বাতাসে, রীমা ও বিজয়াও সেটি টের পাচ্ছিলেন। ভেতরের রুমে খেলতে থাকা অর্ক, অথৈ ও ওয়াসীও সে ঘ্রাণ পাচ্ছিল বোধহয়।
এমন সময় ভেতর থেকে কে যেন কোন এক দরজায় ধাক্কা মেরে চিৎকার করে বলতে থাকলো, ‘হেল্প হেল্প। অর্ককে মেরে ফেলা হচ্ছে।’ এ তো অথৈ এর গলা! ড্রয়িংরুম থেকে বিজয়া ও রীমা, রান্নাঘর থেকে মোমেন সাহেবের বউ, অন্য দুটি রুম থেকে মোমেন সাহেব , রাজু ও তার বউ দৌড়ে ছুটে গেলেন ভেতরের রুমের দিকে, যেখানে খেলা করছিলো অর্করা।
সকলেই অবাক বিস্ময়ে দেখলো, রুমের এটাচড বাথরুমে আটকা অথৈ চিৎকার করছে ‘হেল্প হেল্প’ বলে। আর ওয়াসী অর্কের বুকের উপর বসে ‘নারায়ে তাকবীর, আল্লাহু আকবার’ বলে কাঠের তরবারি দিয়ে অর্কের গলায় পোঁচ দেবার ভঙ্গি করছে।
সবাইকে এভাবে ছুটে আসতে দেখে অর্ক বিস্ময়ভরা কন্ঠে বলে উঠল, ‘আমরাতো নাস্তিক নাস্তিক খেলছিলাম মা’!
তিলপপাড়ার ৮ নম্বর গলির ২২১ নম্বর বাসার চারতলার ভেতরের রুমে তখন কয়েকজন হতবাক মানুষের উপস্থিতিতে কিছুক্ষণের জন্য নীরবতা নেমে আসে। এর মধ্যে কে যেন একটা ভারী দীর্ঘশ্বাস ফেলে। সে দীর্ঘশ্বাসের শব্দ যেনো গোটা তিলপাপাড়াবাসী শুনতে পায়।

