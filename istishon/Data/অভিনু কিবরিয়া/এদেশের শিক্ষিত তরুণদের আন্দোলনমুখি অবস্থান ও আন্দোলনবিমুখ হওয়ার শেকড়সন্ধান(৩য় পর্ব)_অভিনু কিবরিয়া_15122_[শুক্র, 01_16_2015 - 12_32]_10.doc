এদেশের শিক্ষিত তরুণদের আন্দোলনমুখি অবস্থান ও আন্দোলনবিমুখ হওয়ার শেকড়সন্ধান(৩য় পর্ব)


ব্রিটিশ ও পাকিস্তানপর্বের ইতিহাস থেকে আমরা দেখি, জাতীয়তাবাদী আন্দোলনের মধ্যেই প্রগতিশীল চিন্তাচর্চা বিকাশলাভ করেছিল তরুণদের মাঝে, শত্রুকে তখন খুব সহজেই তারা চিনতে পেরেছিল। স্বাধীনতাপরবর্তী সময়ে, মুখোশধারী শত্রুদের-যারা তাদের মতই দেখতে, তাদেরই আশেপাশেই বিচরণ করে, সেসব শত্রুদের চেনা কঠিন বৈকী! সঠিক শ্রেণিদৃষ্টিভঙ্গি না থাকলে শত্রু চিহ্নিত করে আন্দোলনকে একটি সুনির্দিষ্ট আর্থ-সামাজিক লক্ষ্যে পরিচালিত করা প্রায় অসম্ভব। ইতিহাস থেকে আমরা লক্ষ করেছি, প্রগতিশীল বামপন্থী রাজনৈতিক দলের মূল প্রাণশক্তি ছিল শিক্ষিত তরুণরা। তারা নিষ্ঠা, আত্মত্যাগ, কর্মস্পৃহার মাধ্যমে বিভিন্ন বামপন্থী রাজনৈতিক দলের সাথে শ্রমিক, কৃষক মেহনতী মানুষের সাথে নিবিড় যোগাযোগ স্থাপন করতে পেরেছিল। এরকম ত্যাগী শিক্ষিত তরুণ ক্যাডারদের অভাবেই হয়তোবা পার্টিগুলো গণমানুষের কাছে নিজেদের বার্তা পৌছে দিতে পারছে না। অপরদিকে, পার্টিগুলোর ব্যর্থতা, জনগণের সাথে বিচ্ছিন্নতা, ইউটোপীয় বিপ্লবীপনা, বুর্জোয়া দলের ছায়াতলে নিজেদের স্বকীয় অস্তিত্বকে বিলিয়ে দেওয়ার প্রবণতা ইত্যাদি কারণে তারাও সচেতন তরুণদের আকৃষ্ট করতে পারছে না। বিপ্লবী পরিবর্তনের রাজনীতিতে শিক্ষিত তরুণদের অনীহা এবং প্রগতিশীল বাম-গণতান্ত্রিক পার্টিগুলোর রাজনীতির দৈন্যতা ও ব্যর্থতা দ্বান্দ্বিকভাবে সম্পর্কিত। এদেশে বামপন্থী দলগুলো ভেঙ্গে গেছে বারবার। বাম প্রগতিশীল গণতান্ত্রিক শক্তির ঐক্য প্রচেষ্টা বারবার ভেস্তে গেছে। এসময়ে এই ঐক্য নিঃসন্দেহে তরুণদের মধ্যে কিছুটা হলেও আশাবাদের সঞ্চার করতে পারত। কিন্তু তা হয়ে ওঠে নি।
ইতিহাসের আলোচনা থেকে একথাও স্পষ্ট যে, গণমানুষের সাথে সম্পৃক্ততা, গণমানুষের আকাঙ্ক্ষাকে ধারণ করার ক্ষমতা, জাতীয়তাবাদী আন্দোলনের উদ্যম ও প্রেরণা, বিশ্বের বিভিন্ন দেশের জাতীয় মুক্তির সংগ্রাম ও সমাজতন্ত্রের বিজয়ের ঘটনাবলী শিক্ষিত ছাত্র তরুণদের পরিণত করেছিল গণআন্দোলনের অন্যতম চালিকাশক্তিতে। কিন্তু এই পুঁজিবাদী সমাজের বিভিন্ন সামাজিক রাজনৈতিক উপাদানের কারণে তরুণরা হয়ে পড়েছে বিচ্ছিন্ন ও আত্মকেন্দ্রিক। এই সমাজ তাদের বাঁচবার সুযোগ দেয় না, প্রতিযোগিতাসর্বস্ব সমাজে মানবিক উপাদানগুলো হারিয়ে যাবার উপক্রম। তবে এই প্রতিকূল সময়ের মধ্যেও, সম্প্রতি প্রগতিশীল, বামপন্থীদের নেতৃত্বে গড়ে ওঠা ছাত্র আন্দোলন কিন্তু শক্তি সঞ্চয় করছে বলে মনে হচ্ছে। ২০০৭ সালের সেনাসমর্থিত সরকারের বিরুদ্ধে সফল ছাত্র আন্দোলন, যার নেতৃত্বে ছিল প্রগতিশীল ছাত্ররা, তা নতুন আশার জন্ম দিয়েছে। তেল-গ্যাস রক্ষার আন্দোলন, যুদ্ধাপরাধীদের বিচারের দাবির আন্দোলনে তরুণ সমাজ সম্পৃক্ত হয়েছে। শিক্ষার বাণিজ্যিকীকরণের বিরুদ্ধে, সন্ত্রাস-দখলদারিত্বের বিরুদ্ধে উঠছে জোর আওয়াজ। তবে এসব আন্দোলনকে সমাজ পরিবর্তনের মূল বিপ্লবী কর্মকাণ্ডের সাথে একীভূত না করতে পারলে তা বড় ধরনের কোনো পরিবর্তন এনে দিতে পারবে না। অতীতের মত শিক্ষিত তরুণদের মেহনতী মানুষের সাথে আন্তঃসম্পর্ক গড়ে তুলতে হবে। গণমানুষের আকাঙ্ক্ষা ধারণের উপযোগী হয়ে উঠতে হবে-অন্যথায় হতাশার কাল হবে আরো দীর্ঘায়িত।
বামপন্থী পার্টিগুলোকে গুরুত্ব দিয়ে শিক্ষিত পরিবর্তনকামী তরুণদের সম্পৃক্ত করতে হবে মেহনতী মানুষের সংগ্রামে। একসময় পার্টি ও মেহনতী মানুষের মধ্যে যোগাযোগের সেতুস্বরূপ ছিল উদ্যমী শিক্ষিত তরুণেরা। কিন্তু পরিবর্তিত সময়ে পার্টিকেই এই বিচ্ছিন্ন শিক্ষিত মধ্যবিত্তের সাথে মেহনতী মানুষের আন্তঃযোগাযোগের সেতু হিসেবে কাজ করতে হবে। বিচ্ছিন্ন তরুণদের উদ্বুদ্ধ করতে হবে, টেনে আনতে হবে তার নিজের তৈরী বিচ্ছিন্নতার মেকী জগত থেকে। এক্ষেত্রে, প্রগতিশীল সাংস্কৃতিক আন্দোলনের কর্মীদের, সাহিত্যিকদের পাল্টা আধিপত্য তৈরি করতে হবে বিদ্যমান বিচ্ছিন্নতার, স্বার্থপরতার, ভোগবাদী দর্শনের বিপরীতে। নির্মাণ করতে হবে গণমানুষের পক্ষে আগামীর গান-কবিতা-কথাসাহিত্য-নাটক-চলচ্চিত্র। আর এই পাল্টা আধিপত্য গড়ে তোলার সংগ্রামে শিক্ষিত তরুণদের উদ্বুদ্ধ করতে হবে-সম্পৃক্ত করতে হবে। ইতিহাসের শিক্ষা নিয়ে, বিচ্ছিন্নতা থেকে মুক্ত হয়ে, সঠিক দৃষ্টিভঙ্গি-দর্শনকে লালন করে, গণমানুষের আকাঙ্ক্ষাকে সঠিকভাবে ধারণ করে মেহনতী মানুষের সাথে কাঁধে কাঁধ মিলিয়ে লড়াই করতে পারলেই আবারো বিজয়ী হবে এদেশের তরুণ সমাজ।
পাঠ-সহায়িকা
১. স্বপন বসু-ইন্দ্রজিৎ চৌধুরী সম্পা:, উনিশ শতকের বাঙালিজীবন ও সংস্কৃতি, পুস্তক বিপণী, কলকাতা
২. স্বপন বসু-হর্ষ দত্ত সম্পা:, বিশ শতকের বাঙালিজীবন ও সংস্কৃতি, পুস্তক বিপণী, কলকাতা
৩. ড. মোহাম্মদ হাননান, বাংলাদেশের ছাত্র আন্দোলনের ইতিহাস, আগামী প্রকাশনী
৪. গোলাম কিবরিয়া ভুঁইয়া, বাংলায় মুসলিম মধ্যবিত্ত শ্রেণির বিকাশ, বাংলা একাডেমী
৫. গোপাল হালদার, বাঙালি সংস্কৃতির রূপ, মুক্তধারা
৬. এম এম আকাশ, বাংলাদেশের অর্থনীতি-অতীত বর্তমান ভবিষ্যৎ, প্যাপিরাস
৭. আখতারুজ্জামান ইলিয়াস, সংস্কৃতির ভাঙা সেতু, মাওলা ব্রাদার্স
৮. মুজাহিদুল ইসলাম সেলিম, ‘সুশীল’ সমাজ সমাচার, জাতীয় সাহিত্য প্রকাশনী
৯. যতীন সরকার, বাঙালির সমাজতান্ত্রিক ঐতিহ্য, ইউনিভার্সিটি প্রেস লিমিটেড
১০. ডাঃ মনোজ দাশ, উত্তরাধুনিকতা বনাম মার্কসবাদ-মতাদর্শিক বিতর্ক, জাতীয় সাহিত্য প্রকাশনী
১১. আমাদের মুক্তিযুদ্ধ, জাতীয় সাহিত্য প্রকাশনী
১২. মুক্তিসংগ্রামে ছাত্র ইউনিয়ন, জাতীয় সাহিত্য প্রকাশনী
এদেশের শিক্ষিত তরুণদের আন্দোলনমুখি অবস্থান ও আন্দোলনবিমুখ হওয়ার শেকড়সন্ধান(২য় পর্ব)

