ছড়াতে দিনলিপি


 ০৩. ০৫.১৫
১।
অবরুদ্ধ না আটক?
মধ্যরাতে নাটক!
লুটেরাদের খেল
আমির খানও ফেল!
২।
দেখছি ট্রেলার, নতুন মুভি
'জানুয়ারির পাঁচ'
দে দে তোরা হাততালি দে
তুর্কি নাচন নাচ!
৩।
কাটতি এসব সংবাদেরই
যুগটা এখন টিআরপি'র
কেউ বলেনা কোন দাদারা
হাসিনা আর জিয়া'র পীর!
০৫.০১.১৫
গণতন্ত্র, গণতন্ত্র
কোথায় পাবো তাকে?
তাকে নাকি যাচ্ছে পাওয়া
বালুভর্তি ট্রাকে!?
ম্যাডাম কহেন, 'মিছে কথা,
কোত্থাও সে নাই।
জ্বালাও পোড়াও না করিলে
ক্যামনে খুঁজে পাই?'
তাকে খোঁজার নাম করিয়া
আন্দোলনের ডাকে,
মানুষ মরে, নেতারা সব
গর্তে ঢুকে থাকে!
তন্ত্র মন্ত্র থাকছে সবই
'গণ'রা শুধু জাগছে না,
জাগলে 'গণ', লুটেরাদের
পালাবার পথ থাকছে না।
০৯.০৫.১৫
১।
ফোন দিসে না দেয় নাই
বিজেপির অমিত শাহ
মাতামাতি এই নিয়াই
বাহ বেশ বেশ বাহ!
২।
এ যে দেখতাছি
ঘোর কলিকাল
আমেরিকার এমপিদের
বিবৃতিও জাল!
৩।
কতটুক সিনথেটিক
কতটুক সুতি,
অবরোধকারীদের
ধর্মানুভূতি?
৪।
নাচতে যখন নামছই
ঘোমটা কেন তবে?
আর কবে এই নেতাদের
লজ্জাশরম হবে?
৫।
বিনা ভোটে
এমপি একশ তিপ্পান্ন
এতো যেন
নুনে তৈরি মিষ্টান্ন!
৬।
একতরফা
নির্বাচনে জিতে
নৌকা চলে
মানুষের বিপরীতে।
৭।
সত্যি বলেন এই জামানায়
আছেন কে কে সুখে?
এইসব লুটেরাদের
দ্যান না কেন রুখে?
১২.০১.১৫
চলছে যেমন চলুক,
বাস-ট্রাক-গাড়ির সাথে
আস্ত মানুষ জ্বলুক
মানবতা-আইনকানুন
পায়ের নিচে দলুক
টকশোতে সুশীল কুশীল
যা ইচ্ছে তাই বলুক
ভাইহারা বোন, ছেলেহারা মা
চোখের পানি ফেলুক।
দেশটা মগের মুলুক?
দেশটাকি কারো বাপের
কারো স্বামীর তালুক?
দোহাই লাগে আমজনতার
চোখটা এবার খুলুক।

