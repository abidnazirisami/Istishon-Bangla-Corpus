সেক্যুলারদের বিভাজনের ব্যবচ্ছেদ ও ঐক্যের প্রয়োজনীয়তা 


প্রতিটি মানুষই একাধারে লেখক ও পাঠক (এবং দার্শনিক)। কেননা মানুষ শুধু বই-পুস্তক পাঠ করে না, প্রকৃতি পরিবেশ থেকে সে পাঠ নেয় প্রতিদিন। এই পাঠ ও মিথস্ক্রিয়া থেকে সে তার জীবনদর্শন রচনা করে। সমাজে তার প্রতিটি আচরণ, প্রতিটি বক্তব্য তার রচিত জীবনদর্শনের প্রতিফলন।
সেক্ষেত্রে একজন পাঠক আর একজন অভিনেতার মধ্যে অনেক মিল আছে। আমি যখন লেনিনের ভূমিকায় অভিনয় করতে চাইবো, তখন লেনিনের সংলাপগুলোকে কেবল আউরে গেলেই হবে না, সে চরিত্রকে মঞ্চে স্বার্থকভাবে ফুটিয়ে তুলতে, লেনিনের সময়কালকে, তার আশেপাশের বিদ্যমান সমাজ ও বাস্তবতাকে বোঝার চেষ্টা করতে হবে, তার অনুভূতিগুলোকে অনুভব করার চেষ্টা করতে হবে। তারপরেও মঞ্চে যে আমাকে দেখা যাবে, তার মধ্যে অনেকাংশেই ‘আমি’ থেকে যাবে, তার মধ্যে যতবেশি লেনিনকে আনা যাবে ততটুকুই অভিনেতা হিসেবে আমার লেনিনকে ফুটিয়ে তোলার স্বার্থকতা। 
কোনো লেখা বা চিন্তাই এক হিসেবে মৌলিক নয়, কেননা সমাজ ও পরিবেশে বিদ্যমান চিন্তা ও সংবেদন পরিমন্ডলের সংশ্লেষনেই নতুন চিন্তা আসে। আবার সমস্ত চিন্তাই মৌলিক, কেননা দুটো ভিন্ন ব্যক্তি কোনোভাবেই হুবহু এক চিন্তা করতে পারে না। লেনিনকে আমি যেভাবে পাঠ করেছি, বা লেনিন পাঠে আমার ভেতর যে চিন্তার জন্ম হয়েছে, ফিদেল ক্যাস্ট্রোর মাথায় নিশ্চয়ই হুবহু সেই চিন্তা আসে নি! আবার লেনিনের চিন্তাও আকাশ থেকে পড়া বিশুদ্ধ চিন্তা নয়, সেটিও সমাজ ও পরিবেশে বিদ্যমান চিন্তাগুলো পাঠের প্রতিক্রিয়াতেই রচিত!( কেউ এই উদাহরনে লেনিনকে টানতে না চাইলে মুহম্মদ বা হালের ডকিন্সকেও লেনিনের জায়গায় বসাতে পারেন!)
আমরা যে সমাজের কাছ থেকে পাঠ নিচ্ছি, সেখানে চৈতন্য আছেন, লালন আছেন, মুহম্মদ আছেন। তাদের অবস্থান ও প্রভাব প্রাথমিক পর্যায় থেকেই শুরু, প্রান্তস্থিত মানুষের কাছে কম-বেশি তারাই পাঠ্য। ওই সিলেবাসে এখনো নিউটন, আইনস্টাইন নেই, এবং দুর্ভাগ্যজনকভাবে খুব একটা মার্ক্সও নেই। তারা আছেন একটু উপরের ক্লাসে, রবিবাবু, জীবনানন্দসমেত! উচ্চতর ক্লাসগুলোতে উনাদের সাথে ফুকো, দেরিদাও আসছেন, দুএকজন হয়ত থিসিস করছেন হ্যারিস-ডকিন্স নিয়ে।
দুঃখের বিষয়, উঁচু ক্লাসেও আমরা ভালো পাঠক পাচ্ছি না। একটি বইকে পাঠ করবার সময় শুধুমাত্র তার শব্দে অক্ষরে আটকে থাকলে তা অসম্পূর্ণ পাঠ হয়ে দাঁড়ায়। বইটি লেখার প্রেক্ষিত, লেখকের চিন্তাকাঠামো ও সময়কালকে কতটুকু বিবেচনায় নিয়ে পাঠ করা হয়েছে তার উপরই নির্ভর করে পাঠের স্বার্থকতা। নিজেদের জীবনদর্শনে আমরা তাই ছাইপাশ লিখে চলছি, কিংবা তাই লিখছি যা আমাদেরকে কেউ ডিকটেট করছে অতি কৌশলে। মুক্তচিন্তা করতে হলে মুক্তপাঠক হওয়াটা জরুরি, আর মুক্তপাঠ করতে হলে শুধু বইয়ের অক্ষর নয়, সমাজ ও মানবপ্রকৃতির অক্ষরগুলোকেও চিনতে চেষ্টা করতে হবে। আমাদের মুক্তচিন্তার ক্ষেত্রে সেখানেই সংকট দেখা যাচ্ছে। সাইবার যুগে আমরা ইনফরমেশন সংগ্রাহক হয়ে উঠছি, কিন্তু ইনফরমেশনকে ঐতিহাসিকতা ও বাস্তবতার প্রেক্ষাপটে বিশ্লেষণ ও যাচাই করতে পারছি না। নলেজ ও ইনফরমেশন এর মধ্যে পার্থক্য খুঁজে বের করতে না পারা তো একধরনের দর্শনের দারিদ্র্যই বটে। আমাদের অন্তদৃষ্টি বিকশিত হচ্ছে না,আমরা তাই সমাজদেহের রোগগুলোর সিম্পটম দেখে তার হাতুড়ে চিকিৎসা দিচ্ছি, রোগতত্বকে বুঝতে চাইছি না। 
জলবসন্ত যখন হয়, শরীরে ফুসকুড়ি দেখা দেয়। অসুন্দর লাগে দেখতে। শরীর দুর্বল হয়, জ্বর আসে। এগুলো সিম্পটম, আমরা চোখে দেখি। যেটা চোখে দেখি না তা হলো কিভাবে জীবাণু আমাদের কোষের দখল নিয়ে নেয়, কিভাবে বংশবিস্তার করে। কোন পরিবেশ এই বিস্তারের উপযোগী। এও দেখিনা কি আশ্চর্য প্রক্রিয়ায় আমাদের শরীর জীবাণুর বিরুদ্ধে এন্টিবডি তৈরি করে।
রোগ নিরাময়ের জন্য শুধু সিম্পটমের চিকিৎসা করলেই হয় না, রোগতত্ত্ব সম্পর্কিত ধারনা জরুরি। ফুসকুড়ি গুলোকে অবৈজ্ঞানিকভাবে হাত দিয়ে খুঁটিয়ে খুঁটিয়ে থেঁতলে দিতে গেলে সংক্রমণ ছড়ানোর সম্ভাবনা বেশি। কোনো কোনো রোগের ক্ষেত্রে যথেচ্ছাচারে এন্টিবায়োটিক প্রয়োগ করলেও জীবাণুরা এন্টিবায়োটিক প্রতিরোধী হয়ে যায়, বিপদ বাড়ে।
আমাদের সমাজদেহের রোগের উৎপত্তি ও ছড়ানোর কারণগুলো জানা প্রয়োজন। সমাজদেহের মূল দুর্বলতাগুলোকে চিহ্নিত করা প্রয়োজন, কোন পরিবেশ ক্ষতিকর জীবাণুকে বংশবিস্তারে সহায়তা করে। যারা আমাদের ডাক্তার সাজছেন, তাদের প্রেসক্রিপশন ঠিকঠাক আছে তো? নাকি তারা এমন ওষুধ দিচ্ছেন, যাতে রোগের সাময়িক উপশম হয় মাত্র, সমাজদেহ দুর্বলই থাকে, যেন আমরা বারবারই তাদের শরণাপন্ন হই। অথচ আমাদের সমাজদেহে গড়ে ওঠা এন্টিবডি সম্পর্কে আমরা উদাসীন থাকি। এ বিষয়গুলো ভাবতে হবে গভীরতর অন্তদৃষ্টি দিয়ে।
ধান ভানতে গিয়ে শিবের গীত গাওয়ার মতো মনে হলেও উপরের আলোচনাগুলো আমার বাকি আলোচনাকে বুঝতে সহায়তা করবে বলেই বলা। এবার মূল আলোচনায় আসি। সম্প্রতি শিক্ষিত সেকুলার তরুনদের একাংশের মধ্যে নিও এথিজম দর্শন কিছুটা জনপ্রিয় হয়েছে। ডকিন্স ও হ্যারিসের ভক্তকূল বেড়েছে ইন্টারনেট জগতে। নিও এথিজম বিজ্ঞানমনস্কতাকে একচেটিয়াভাবে নিজেদের করে নিতে চাইছে, যারা নিও এথিজমের অনুসারী নয়, তারা প্রকৃত বিজ্ঞানমনস্ক নয়, এইরকমটাই দাবি নিও এথিজমের অনুসারীদের। বিজ্ঞানের ছাত্র হিসেবে আমি মনে করি, নিও এথিজম দর্শন আর বিজ্ঞানমনস্কতা এক নয়। পিওর সাইন্স আর পপ সায়েন্স এক নয়। বিজ্ঞানের আবিষ্কারকে সহজভাবে মানুষের কাছে নিতে পপ সায়েন্স দরকার হয়, যে পপ সায়েন্সের জন্য ভাষা নির্মান করতে হয়, আর সে ভাষার মধ্যে দর্শন ঢুকে যায়। পপ সায়েন্সের মধ্য দিয়ে ধর্মান্ধরা ঈশ্বরের অস্তিত্বের প্রমাণ খুজতে ব্যস্ত থাকে, নিও এথিস্টরা সেটার উল্টোটা করতে ব্যস্ত থাকে। বিজ্ঞানের গবেষণায় যুক্তিনির্ভর বস্তুবাদী দৃষ্টিভঙ্গির প্রয়োজন, কিন্তু ঈশ্বর আছে কি নেই এই অর্থহীন তর্কের উত্তর খোঁজা বিজ্ঞানের একমাত্র কাজ নয়। নানা কারনেই নিও এথিজমের চর্চার ধরণ ও প্রকাশভঙ্গির সাথে আমি একমত নই। নিও এথিস্টরা শুধু ধর্মের সমালোচনাই করেন না, ধর্মকে সম্ভাব্য সব পথে(গালিগালাজ সমেত) আক্রমণ করে তাকে একটানে সমাজ থেকে উপড়ে ফেলতে চান। শতাব্দীপ্রাচীন কোন বটগাছকে একহাতে উপড়ে ফেলতে যাওয়ার চেষ্টা যেমন অবৈজ্ঞানিক, নিও এথিস্টদের কর্মপদ্ধতিও সেরকম অবৈজ্ঞানিক ও নৈরাজ্যপন্থী মনে হয় আমার কাছে। বিশেষত আমাদের দেশের প্রেক্ষাপটে তো বটেই। কিন্তু আমার ভাবনাটা সেখানে নয়। আমার ভাবনাটা হচ্ছে, কেন সেকুলার প্রগতিশীল তরুনদের একাংশ সমাজ পরিবর্তনের মূল লড়াইকে পাশ কাটিয়ে, নিজের জীবনকে ঝুঁকিতে ফেলেও এই পথে হাঁটছে? কেন সমাজের পশ্চাদপদ আরেক অংশ চাপাতি হাতে নির্বিকারে মানুষ হত্যায় নেমে পড়ছে?
কোনো সমাজই কিন্তু স্থির থাকে না। বদলায় তার নিজস্ব গতিপথে, দ্বন্দ্বের মধ্য দিয়ে। এই একবিংশ শতাব্দীর প্রথম দিকেও বাংলাদেশে ইন্টারনেটের খুব একটা প্রচলন ছিলো না। ইন্টারনেট মানে তখন সাইবার ক্যাফে, ঘন্টা ৪০-৫০ টাকা (তখন ৫০ টাকায় আড়াই প্যাকেট গোল্ডলিফ পাওয়া যেত)। আমি ঢাকার ছেলে, তখন নটরডেমে পড়ি, তবুও ইন্টারনেট প্রায় অজানা জগত এক। শাপলাচত্বর এর কাছে এক সাইবার ক্যাফেতে বন্ধুরা মিলে টিফিনের টাকা বাঁচিয়ে যেতাম নিষিদ্ধ উত্তেজনায়। গুরুজনদের বলা যেত না সাইবার ক্যাফেতে গিয়েছি, ওখানে নষ্ট ছেলেরা যায় এরকমই ভাবত অধিকাংশ বাবা-মা, ক'বছর আগেই! আমার বাসায় অবশ্য ডিশ কানেকশনও আসছে অনেক দেরিতে, আমার শিক্ষিত প্রগতিশীল বাবা-মা'র মধ্যেও এ সন্দেহ ছিল, বাসায় ডিশের লাইন নিলে ছেলেপেলের পড়ালেখা হবে না! মোবাইলটাও যে কত জেদটেদ করে নিতে হয়েছে!
এক যুগে বাংলাদেশের শহুরে সমাজ কি ভীষণ বদলেছে! আমার বাবা এখন প্রায়ই ফেসবুকে বসে থাকে। প্রবাস থেকে স্কাইপিতে কথা হয় মা'র সাথে। আমার বোন প্রযুক্তিতে আমার চেয়েও বেশি আপডেটেড
স্বাভাবিকভাবেই।
এক যুগের ব্যবধানে যে শাপলা চত্বরের কাছে লুকিয়ে সাইবার ক্যাফেতে যেতাম, কে জানতো এক যুগ পরে সেই শাপলা চত্বরে সমাবেশ করবে মাদ্রাসার ছাত্ররা, যারা ইন্টারনেট কি জানে না, অথচ নাস্তিক 'বল্গার' এর ফাঁসি চায়! আজ শহরের মধ্যবিত্ত পরিবারের তরুণ তরুণীদের হাতে স্মার্টফোন চলে গেছে, আর ওদিকে বেহেশতে যাবার লোভে চাপাতি হাতে মানুষ খুন করতে ঘুরছে কিছু তরুণ, হুজুরের নির্দেশে একেকটা প্রান্তিক কিশোর-তরুণ হয়ে উঠছে একেকটা প্রোগ্রামড রোবট।
এক যুগ আগে শহুরে বাবা-মা'রাও ভাবতেন সাইবার ক্যাফেতে শুধু খারাপ ছেলেরা যায়, ওখানে শুধু 'খারাপ জিনিস' দেখা যায় । এখন নিশ্চয়ই তাদের মধ্যে সে ধারনার আমূল পরিবর্তন এসেছে, হাজার হোক, এটা তো 'ডিজিটাল' বাংলাদেশ! অথচ, প্রান্তিকজনেদের কাছে সেই 'ডিজিটাল' বাংলাদেশ তো দূরের কথা, মুক্তিযুদ্ধের বাংলাদেশের খবরটুকুও পৌঁছানো যায় নি যুগ যুগ ধরে! ওখানকার বহু শিশু-কিশোর-তরুণ এখনো একাত্তরপূর্ব পূর্ব পাকিস্তানের পাঠ নিচ্ছে, তবে সেটাও আধুনিক আইএস-লাদেনীয় মডেলে!
আবার মুদ্রার আরেক পিঠও আছে। ডিশ, মোবাইল, ফেসবুক না থাকায়, ছোটবেলায় বাধ্য হয়ে আমার মত অনেককে গল্পের বই পড়তে হয়েছে! চিল্ড্রেন ফেয়ারি টেলস, গ্রীম এর গল্প এর সাথে ঠাকুমা'র ঝুলি তো ছিলই। শহুরে ছেলে, মাঠ না পেলেও রাস্তায় ক্রিকেট খেলতাম, ড্রেন থেকে বল কুড়িয়ে ফিল্ডিং করতাম। পাড়ার সবাইকে চিনতাম, বড়দের সালাম দিতে হতো, খেলতে গিয়ে জানালার গ্লাস ভেঙে ফেললে দৌড়ে পালাতে হত, বন্ধুদের সাথে স্কুল পালাতাম। এখনকার ছোট ভাই বোনরা এখনি ডিজিটাল, সময় কোথায় তাদের? গেম খেললে কম্পিউটারে বা এক্সবক্সে, ফ্রেন্ডশিপ ফেসবুকে! পাশের বাসায় কারা থাকে, সেটা জানার সময় কোথায় কারো! মহীনের ঘোড়াগুলি' ব্যান্ডের গানটা যথার্থ, 'ভেবে দেখেছ কি, তারারাও যত আলোকবর্ষ দূরে, তারও দূরে, তুমি আর আমি যাই ক্রমে সরে সরে!
'
মাদ্রাসাপড়ুয়া ছাত্রদের সাথে আমাদের যোজন যোজন দূরত্ব, নিজেদের মধ্যেও অদৃশ্য অজস্র দেয়াল। আমরা অনেকেই আজ মানুষ নই, কনজিউমার। আত্মসুখসর্বস্ব দর্শন আমাদের। রাস্তাঘাটে কাউকে কোপাতে দেখলে দৌড়ে পালাই। ঘেন্না করি মাদ্রাসাপড়ুয়াদের, কিন্তু একটা শিক্ষা আন্দোলনে পার্টিসিপেট করা তো দূরের কথা, একটা পাঠাগার তৈরিরও উদ্যোগ নেই না কেউ। বুঝতে চাই না যে, চাপাতিওলা জিকরুল্লাহদের শুধুমাত্র কোন ধর্ম তৈরি করতে পারে না, সমাজ-রাষ্ট্র-শিক্ষাব্যবস্থা এর জন্যে বহুলাংশে দায়ী। বুঝবো কিভাবে, আমরা এখন তো আর মানুষের সমাজের বাসিন্দা নই, ভার্চুয়াল জগতের বাসিন্দা। ভার্চুয়াল আমাদের সুখ-দুঃখ! এই দেশপ্রেমে অস্থির হই, এই দেশকে গালি দেই। এই প্রতিবাদমুখর, এই গতানুগতিক স্রোতে গা ভাসানো আচরণ!
তবে ধর্মান্ধ জঙ্গিদের সাথে ইন্টারনেটে নিও এথিজম দর্শনের অনুসারী একরোখা অসহিষ্ণু তরুনদের একপাল্লায় ফেললে চলবে না। নিউ এথিস্টদের দৌড় কাউকে ইন্টারনেটে মতের বিরুদ্ধচারণকারীদের আপত্তিকর ট্যাগিং ও গালাগালি পর্যন্তই, এমন নয় যে তারাও বাজে গালি খান না। তাদের গালি, হুমকি দেওয়ার লোকের অভাব নাই, কিন্তু তারা আর যাই হোক, কোনো চরম ধর্মান্ধদের গায়ে চাপাতির কোপ মারবে না। সামন্তবাদী মধ্যযুগীয় স্কুলিং আর পাশ্চাত্য পুঁজিবাদী স্কুলিং এর পার্থক্য এইখানে। নিও এথিস্টদের কাছে সমাজের প্রতি দায়বোধই বা আমরা প্রত্যাশা করি কিভাবে, বিচ্ছিন্নতার দর্শনের শিকার তো তারাও। পুঁজিবাদী কনজিউমারিজম দর্শনের প্রভাবে তারা একেকটা ইন্ডিভিজুয়াল, প্রদর্শনমুখী হয়ে উঠবেন, এটাই তো স্বাভাবিক।
পাশ্চাত্যে সামন্তীয় মধ্যযুগীয় দর্শন ও পুঁজিবাদী ব্যক্তিকেন্দ্রিকতার দর্শনের দ্বন্দ্বটা বহু ঘাত প্রতিঘাতে পার হয়ে এসেছে। ওখানে অধিকতর প্রগতিশীল হিসেবে পুঁজিবাদী স্কুলিং এর হেজিমনি আছে, সেখানে ধর্মীয় উগ্রপন্থীরা ভীষণ সংখ্যালঘু। ধার্মিক আছে সেখানে ভালো পরিমাণে, কিন্তু সাধারনভাবে নাস্তিকদের প্রতি তারা বিরূপ নয়। সহনশীলতার ব্যাপারে সমাজে একটা জেনারেল কন্সেনশাস আছে (যদিও রাষ্ট্র ও শাসকশ্রেণি সেখানে মুনাফার প্রশ্নে মোটেই সহনশীল নয়)। আমাদেরে দেশেও এই দ্বন্দ্ব মুক্তিযুদ্ধের পরপরই দেশে জাতীয় গণতান্ত্রিক বিপ্লব সম্পন্ন হলে অনেকটাই মিটে যেত। তা না হয়ে আমরা হয়েছি জগাখিচুড়ি জাতি, একদিকে শহুরে জীবনে পাশ্চাত্য বিচ্ছিন্নতার চর্চা, আরেকদিকে মধ্যযুগীয় চর্চা চলেছে প্রান্তিক এলাকায়। এই দ্বন্দ্বটাই এখন প্রকট হচ্ছে সমাজে, শাসকশ্রেণি তারই সুবিধা নিচ্ছে। শাহবাগ মাথাব্যথার কারন হয়ে দাঁড়ালে তারা বিপরীতে দাঁড় করাচ্ছে শাপলাকে। শহীদ মিনারের বিপরীতে দাঁড় করাচ্ছে বায়তুল মোকাররম। 
আবার আমরা যারা নিও এথিজমের সমর্থক নই, অথচ সেকুলার প্রগতিশীল কিংবা বামপন্থী দর্শনে বিশ্বাসী তারাও নিও এথিষ্টদের কাউন্টার করতে গিয়ে ভুল পথ নিচ্ছি বলে মনে হচ্ছে। সভ্য সমাজের একজন মানুষ হিসেবে আমি মনে করি, আমরা আমাদের লেখায় অন্যদের সাথে ডিফার করবো, যুক্তিপূর্ণ আলোচনা করবো, আমাদের মতকে যুক্তির কষ্ঠিপাথরে উত্তীর্ণ করবো, কিন্তু আমরা কিএরকম নির্ধারণ করে দিতে পারি যে, কীভাবে মুক্তচিন্তার চর্চা সম্ভব? নিও এথিস্টদের পদ্ধতিকে আমার অপরিনামদর্শী মনে হয়। এনার্কিস্ট এপ্রোচকে আমি পছন্দ করি না, কিন্তু নিজ ব্লগে বা ফেবু পাতায় তাদের যা ইচ্ছে,এমনকি ছাইপাশ লেখার স্বাধীনতাকে তো আটকাতে পারি না। পৃথিবীর সবচেয়ে কুৎসিততম গালির বিনিময়েও একটি খুন জায়েজ নয়। একেকটি খুনের পর যারা তাদের চিন্তা প্রচারে বেহিসেবি, হঠকারী; আমরা যদি তাদেরই দায়ী করি, তাহলে যারা অন্ধকারের চর্চা করছে এবং আক্ষরিকভাবেই জোরপূর্বক, অস্ত্রের ভাষায় সমাজে তাদের মতকে চাপিয়ে দিতে চাচ্ছে, তারা কিছুটা হলেও প্রশ্রয় পায় । এতে যে সমস্যাটি হয়, নিও এথিস্ট বিচ্ছিন্ন তরুনেরা আরো দূরে চলে যায়, তাদের সাথে পজিটিভ মিথস্ক্রিয়ার সুযোগটিও কমে যায়। আমরা আমাদের বক্তব্য দর্শনকে উপস্থাপন করবো, কিন্তু তাদেরকে কেবল সাম্রাজ্যবাদী পাশ্চাত্যের সুবিধাভোগী বলা কি আসলে আমাদের লড়াইকে বেগবান করবে? তারা হয়তো অসহিষ্ণু, হয়তো ভিন্নমত তারা নিতে পারছে না, কিন্তু আমরাও হয়তো আমাদের বক্তব্যকে আরো স্পষ্ট যুক্তি দিয়ে তুলে ধরতে পারছি না।
আমার মতে ধর্মকে যথেচ্ছাচার গালাগালি করা বিজ্ঞানমনস্কতার প্রসারে তো সাহায্য করেই না, বরং এভাবে ধর্মান্ধদের মোকাবেলা করার চেষ্টা চরম অবৈজ্ঞানিক পদ্ধতি। কিন্তু প্রশ্ন হচ্ছে, এই সব অবৈজ্ঞানিক নাস্তিকদের জন্যই কি শুধু সমাজে ধর্মীয় গোঁড়ামি বাড়ছে? অনলাইনে ঐসব গালাগালি দেখেই কি সমাজের সব মুসলিম চাপাতি হাতে রেডি হচ্ছে? অনেকেই (অধিকাংশই) হয়তো পাল্টা গালি দিচ্ছে, ক্ষুদ্ধ হচ্ছে। কিন্তু চাপাতি হাতে রেডি কারা হচ্ছে? কাদের নির্দেশে? ধর্মপালনকারীদের জীবন ও ধর্মদর্শনেও বৈচিত্র আছে, যা তার আশেপাশের বাস্তব পরিবেশ দ্বারা প্রভাবিত হয়। ব্লগে এইসব লেখার আগেই সারাদেশে জঙ্গি হামলা হয়েছে, মানুষ মরেছে। ওই গালাগালিগুলোই যে বিজ্ঞানমনস্কতা প্রচারে একমাত্র বাধা তৈরি করছে, তাতো নয়, প্রান্তিক বিশাল জনগোষ্ঠীর অর্থনৈতিক-সামাজিক বঞ্চনা বিজ্ঞানমনস্কতা প্রচারে এর চেয়েও বেশি বাধা তৈরি করছে। খুনোখুনি বন্ধ করার শর্টকাট উপায় নাই, প্রগতিশীলদের তর্ক জারি রাখার পাশাপাশি মূল কাজ, অর্থাৎ বাস্তব আর্থ-সামাজিক অবস্থা পরিবর্তনের সংগ্রামে অধিকতর মনোযোগী হওয়া অত্যন্ত গুরুত্বপূর্ণ।
বিশ্বব্যপী মৌলবাদকে উসকে দিয়ে এক ধরনের সাম্রাজ্যবাদী খেলা চলছে, ওয়ার অন টেররের নামে দখলদারিত্ব চলছে। আমার মতে এই খেলা বন্ধ করবার উপায় মৌলবাদের দিকে তাক করা বন্দুকটা সরিয়ে কেবল সাম্রাজ্যবাদীদের দিকে তাক করা নয়, বরং এক ঢিলে দুই পাখি মারা। সেটা করা সম্ভব যদি আমাদের ব্যাপকতর জনগোষ্ঠীর বঞ্চনার জায়গাটা ধরতে পারি ও সেটা নিয়ে লড়াই করি। সামাজিক ন্যায়বিচারের জমিন শক্ত থাকলে মৌলবাদ বা সাম্রাজ্যবাদ ভাত পায় না। কিছু অবৈজ্ঞানিক নাস্তিককে ধরে বেধে দায়িত্বপূর্ণ আচরণ শেখালে মৌলবাদ বা সাম্রাজ্যবাদের খেলা কোনোটাই বন্ধ হবার সম্ভাবনা দেখি না। সাম্রাজ্যবাদীদের মূল খেলায় ওই ধরনের নাস্তিকেরা অনেক গৌণ খেলোয়াড়, তারা মৌলবাদীদের প্রাইমারি সহজলভ্য টার্গেট । তাদের মুখ্য করে তোলা ভুল, ওরা না থাকলেও খেলা চলতো। আইএস, আল কায়েদা শুধু নাস্তিকদের মারছে না, মুসলিমদেরও মারছে।
আরেকটি বিষয়, অবশ্যই পাশ্চাত্যের দিকে তাকিয়ে থেকে আমাদের সমাধান খুঁজে পাব না, কিন্তু পাশ্চাত্যের অভিজ্ঞতা থেকে কিছু নেবই না, এটিও এক ধরনের সংকীর্ণতা। আমাদের লালনকে আমরা আপন করবো, কিন্তু লেনিনকেও দূরে ঠেলে দেব না। সমালোচনার সাথে হ্যারিস, ডকিন্সের থেকে কিছু নিতে আমার আপত্তি নেই, যেমনটি আপত্তি নেই, আরব বেদুইনদের সংস্কৃতি থেকে নিতে। (বাইরের দিকে তাকাবো না কেন, তাকাব, নিজের জানালা খুলে) নিজেদের সংস্কৃতির পাটাতনে দাঁড়িয়েই বিশ্বসভ্যতার অগ্রগতিগুলোকে আপন করে নেব, জাতের বড়াই করবো না। যারা পোস্ট কলোনিয়ালিজম, পোস্ট ওরিয়েন্টালিজমের নাম নিয়ে জাতীয়তাবাদী সংকীর্ণতার জায়গায় আটকে থাকে, তাদের পথ আর বিজেপির আদি হিন্দু সংস্কৃতির পুনরুত্থানবাদের পথের খুব একটা ফারাক আছে কি? পাশ্চাত্যের সংস্কৃতির আগ্রাসন রোখার জন্য তাকে বর্জন করার ডাক দেওয়া মনে হয় ভুল, বরং নিজের সংস্কৃতির বিশ্বায়নের (পুঁজিবাদী বিশ্বায়ন নয় কিন্তু) মাধ্যমেই, গ্রহণ-বর্জনের মাধ্যমেই এগুনো মনে হয় অধিকতর সঠিক।
যেকোনো শিক্ষা নেবার ক্ষেত্রে নির্বাচনের বিষয় রয়েছে। এদেশের মাটি-মানুষের মনোজগত বুঝেই প্রগতিশীলতার চর্চা করা প্রগতিশীল বস্তুবাদী দৃষ্টিভঙ্গি। মার্ক্স-লেনিনকে কপি পেস্ট করে বাংলাদেশে বসানো সম্ভব না। কিন্তু ‘সব সমাধান বেদে আছে’, তা তো না। লালনের কাছে আমরা অনেক কিছু পাব, কিন্তু ডকিন্স, হ্যারিসের কাছে কিছুই পাবো না, সেটাও একপেশে চিন্তা। রবীন্দ্রনাথ পাশ্চাত্য দ্বারা প্রভাবিত ছিলেন, নজরুল মার্ক্সবাদী দীক্ষায় অনুপ্রাণিত হয়েছিলেন। এমনকি লালনের দেহতত্ত্ব বা সুফিজম শুধু ভারতবর্ষে চর্চা হয় নি। আমরা প্রগতিশীলরা সবকিছু থেকেই নির্বাচন করে নেব, তবে প্রয়োগ করবো সমাজবাস্তবতার প্রেক্ষাপটে। 
প্রগতিশীলতার ভেক ধরে এখন আবার কেউ কেউ 'সবার রক্তই লাল' এ থিউরি দিচ্ছেন। এটা বলে যারা জঙ্গি হত্যাকান্ডের সাথে আরো সকল বিষয়কে একপেশেভাবে জুড়ে দিচ্ছেন, তারা প্রকারান্তরে এই ধরনের ভয়ংকর তৎপরতার গুরুত্বকে লঘু করছেন। সব রক্ত লাল, কথাটি যেমন ঠিক, তেমনি প্রতুলের গানের ঐ লাইনটিও মিথ্যে নয়, 'সব মরণ নয় সমান'।সামাজিকভাবে স্বীকৃত বিচার প্রক্রিয়া বহির্ভুত যেকোনো হত্যাই অপরাধ। বিশ্বজিৎ হত্যা, সাগর-রুনি হত্যা, ক্রসফায়ারে হত্যা, পেট্রোলবোমায় হত্যা সবই অপরাধ। হত্যাকান্ডমাত্রই ভয়ংকর। সব হত্যাকান্ডের বিরুদ্ধেই সোচ্চার হওয়া যেকোনো সভ্য মানুষের কর্তব্য। কিন্তু হত্যার উদ্দেশ্য, মোটিভ, ধরণ, ফলাফল, কন্সিকুয়েন্স বিবেচনায় হত্যাকান্ডের মধ্যে ফারাক রয়েছে।রাজীব, অভিজিৎ, বাবু হত্যাকান্ডকে অন্যান্য হত্যাকান্ডের সাথে মেলানো যাবে না (যদিও এটা ঠিক, অন্যান্য বিচারবহির্ভুত হত্যাকান্ড, অন্যায়, অবিচার এই ভয়ংকরতম জঙ্গি তৎপরতার ক্ষেত্র তৈরি করে)। একেকটা মানুষকে একই রকমের ব্লেম দিয়ে, একইভাবে টার্গেটেড সিরিয়াল কিলিং করা হচ্ছে, ভয়ংকর শুধু এই কারনে না। ভয়ংকর বিষয় হচ্ছে, সামাজিকভাবে এই হত্যাকান্ডের পক্ষে লেজিটিমিসি তৈরি করার চেষ্টা করা হচ্ছে। এর পেছনে এক ধরনের মধ্যযুগীয় ফ্যাসিস্ট বর্বর দর্শন কাজ করছে, এবং এই দর্শনকে সমাজদেহে প্রতিষ্ঠিত করার জন্য সুদূরপ্রসারী পরিকল্পনা চলছে। এই দর্শন শুধু মানুষকে হত্যাই করে না, সামাজিকভাবে মানুষের মনোজগতে এক ধরনের অন্ধকারের আধিপত্য তৈরি করে, ন্যায়-অন্যায়ের সাধারণ বোধগুলোকে হত্যা করে। ইরাকে, সিরিয়ায়, পাকিস্তান, আফগানিস্তানে দেখেছি, এদের হাতে কেউই নিরাপদ নয়। এমনকি তাদের নিজেদের ধর্মের লোকেরাও এদের শিকার হচ্ছে। বাবুর বোন যে প্রশ্নটি ছুঁড়ে দিয়েছেন বিবিসিকে দেওয়া সাক্ষাৎকারে, এর চেয়ে সরল কিন্তু কঠিন সত্য আর নেই, 'ওরা (জঙ্গিরা)মৃত্যুদণ্ড দেওয়ার কে? '
এটা অস্বীকার করার উপায় নেই, বর্তমানে বিশ্ব এক ভয়ংকর বিপদের মোকাবিলা করছে। কেনিয়ায় কদিন আগে শ'দেড়েক ছাত্রকে মেরে ফেলা হলো। আইএস, আল কায়েদাসহ জঙ্গি গোষ্ঠী আফগানিস্তান, পাকিস্তান, আফ্রিকা, মধ্যপ্রাচ্যে এক ভয়ংকর ত্রাস তৈরি করেছে, একের পর এক নিরীহ মানুষকে হত্যা করা হচ্ছে ধর্মের নামে। মুম্বাই হামলা নিয়ে সিএনএন এর ডকুমেন্টারি দেখছিলাম, শুনছিলাম কী অবলীলায় পাকিস্তানের মাটি থেকে ওয়ারলেসে বেহেশতের লোভ দেখিয়ে নির্দেশ দেওয়া হচ্ছিল যথেচ্ছাচারে মানুষ মারার, কিছু ব্রেইনওয়াশড তরুণ তাই করছিল নির্বিকারে এবং নিজেরাও মৃত্যুর অপেক্ষা করছিল! বাংলাদেশে তাদের আনাগোনা শুরু হয়েছে নাস্তিক কতলের নামে। খুনিদের বোঝানো হচ্ছে, এক কোপে কল্লা ফেললে বেশি সওয়াব, আর কোথায় কোথায় মারলে কত সওয়াব হবে!
হিটলারের উত্থানের পেছনেও আমেরিকার হাত ছিল। আমেরিকার কাছে অস্ত্রব্যবসা ছিল মুখ্য। সোভিয়েত ইউনিয়ন নিজেদের গড়ে তোলার কাজে মনোযোগ দিতে হিটলারের জার্মানির সাথে অনাক্রমণ চুক্তি করে। নাৎসিবাদ কাউকেই ছাড়ে নি। সোভিয়েত ইউনিয়নে আক্রমণ করে কোটি কোটি মানুষ মেরেছে, যুদ্ধের প্রথম দিকে রমরমা ব্যবসা করার পর আমেরিকাও আক্রান্ত হয়েছে। নাৎসিদের ভয়াবহ হুমকি থেকে নিজেদের ও বিশ্বকে রক্ষা করতে সোভিয়েত ইউনিয়ন, ব্রিটেন ও আমেরিকাকে এক কাতারে দাঁড়াতে
হয়েছে। সেকারনে সোভিয়েতের সাথে আমেরিকা-ব্রিটেনের গলায় গলায় বন্ধুত্ব হয়ে যায় নি, মিত্রতার ভেতরেও আদর্শিক ও স্বার্থগত দ্বন্দ্ব ছিল। কিন্তু বৃহত্তর স্বার্থে সেদিন তারা এক না হলে পৃথিবীর ইতিহাস অন্যরকম হতো, ফ্যাসিবাদ হয়তো দখল করে নিতো বিশ্বকে।
জঙ্গিবাদের বিপদের বিরুদ্ধে, জামাতে ইসলামীর বিরুদ্ধে আমাদের দেশেও লড়াইয়ে জনগণের বৃহত্তর ঐক্য প্রয়োজন, ধর্ম-বর্ণ, আস্তিক-নাস্তিক, আওয়ামীপন্থী-বিএনপিপন্থী, বামপন্থী-উত্তরাধুনিক নির্বিশেষে। মতপার্থক্য স্বত্ত্বেও এই প্রশ্নে অন্তত বৃহত্তর ঐক্য থাকতেই হবে।ওয়াশিকুরের বোনের মত আমাদের একযোগে বলতে হবে, ‘ওরা হত্যা করার কে?’

