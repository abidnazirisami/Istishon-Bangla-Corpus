এক বীর পুরুষের গল্প ও আমাদের সামাজিক সংস্কার


আমার নিচতলার ভাড়াটিয়া দম্পত্তির স্বামী কাজ করে একটা সরকারি দপ্তরে, স্ত্রী একটা স্কুলের শিক্ষিকা আর তাদের বছর সাতের একমাত্র মেয়েটি ঐ স্কুলেই পড়ে। আমাদের সাথে সম্পর্ক খুবই ভাল শুধু এই ছোট মেয়ে আর তার মায়ের কারণে, আমার মা’কে ‘নানী’ বলে ডাকে মেয়েটা, মা’ও নিজের নাতনীই মনে করেন, আমিও নিজের আপন মনে করি ফুটফুটে এই শিশুকে। ঘটনা হলো, মেয়েটার বাবা ‘পরকিয়া’ প্রেমে পরেছে, আমাদের এলাকার এক মেয়ের সাথে, সম্পর্ক বেশ অনেকদিনের। স্বামী স্ত্রী’র মধ্যে দাম্পত্য কলহ প্রায় নিত্যদিনের ঘটনা এই পরকিয়ার জেরে। অনেকদিন আগে একবার মধ্যরাতে তাদের পাশের ফ্ল্যাটের অন্য মহিলা আমাদের ডেকে নিচে নিয়ে যান, কারণ স্বামীর মারের চোটে মহিলা বাথরুমে ঢুকে সংঞ্জাহীন হয়ে পরেন। উপায়ান্তর না দেখে আমাদের ডাকেন। গিয়ে দেখি ঘটনা সত্য, বাথরুমে কোন সাড়া শব্দ নেই, ভিতর থেকে দরজা বন্ধ। স্বামী মশায় ঘরে নিরুদ্বিগ্ন হয়ে টিভি দেখছেন, তারপাশে ছোট্ট মেয়েটা ঘুমাচ্ছে। আমার আর মা’র চাপে পরে উনি বাথরুমের দরজা ভাঙ্গলেন, কিন্তু স্ত্রীকে উঠাতে পারছেন না একা, বাধ্য হয়ে আমার মা আর পাশের ফ্ল্যাটের মহিলার সহযোগীতায় তাকে বিছানায় নিয়ে মোটামুটি ধাতস্থ করা হলো। ডাক্তার ডাকতে স্বামী মশায় রাজী না হওয়ায় আমরাও ঘরে ফিরে এলাম। এটা পরের ঘটনার তুলনায় খুব ছোট একটা উদাহরণ।
সর্বশেষ গত সপ্তাহে এক সন্ধ্যায় এই ব্যাপারটা নিয়ে স্বামী স্ত্রী’তে তুমুল ঝগড়ার একপর্যায়ে যথারীতি বীরপুরুষ স্বামী শারীরিক ভাবে আঘাত করেন খুব হিংস্রভাবে। ফলশ্রুতিতে মহিলা পুনরায় জ্ঞান হারান, আর স্বামী মশায় ভীত হয়ে ঘরছাড়া! আমরা কেউ বাসায় নেই, কিন্তু খবর পেয়ে আমার মা প্রায় মধ্যরাত পর্যন্ত মহিলাকে নিয়ে বিভিন্ন হাসপাতাল ঘুরে শেষ পর্যন্ত উত্তরার একটা ক্লিনিকে তাকে ভর্তি করাতে সক্ষম হলেন। উনার বাবার বাড়ি থেকে আত্মিয় আসার পরে মা বাসায় ফিরলেন মাঝরাতের পরে। এই কদিন তাদের মেয়েটা আমাদের বাড়িতেই ছিল, আর ওর বাবা কয়েকবার হাসপাতালে উঁকি দিয়ে আর চিকিৎসার খরচা মিটিয়ে তার দায়ীত্ব সারলেন। চারদিনের মত হাসপাতালে কাটিয়ে মহিলা বাসায় ফিরলেন দুদিন আগে।
এখন সমস্যা হলো, স্বামীর বাবা মা তাদের বীর পুরুষ ছেলের কর্মকান্ড জানতেন না। আর মহিলাও তার শ্বশুর শাশুড়িকেও জানাবেন না ব্যাপারটা। বাধ্য হয়ে আমার মা ফোনে জানালেন তাদের এই ঘটনা! তাতে ফল হলো হিতে বিপরীত, স্বামী মশায় খুব ক্ষেপলেন তার স্ত্রী আর আমার মায়ের উপর। মজার কথা হলো, আজ শ্বশুর মশায় এলেন। ছেলে বউকে দেখতে না, যা শুনলাম ছেলের পক্ষে উকালতি করতে! তারমতে, ‘পুরুষেরা একাধিক বিয়ে করতেই পারে। এটা দোষের কিছু না’! আর মহিলাও এই অসুস্থ শরীরে ব্যাস্ত হয়ে গেছেন শ্বশুরের ইফতারের ব্যাবস্থা করতে। 
আমি প্রথম থেকেই চাচ্ছিলাম ব্যাটাকে একটা শক্ত মার দিতে, কিন্তু মা’র নিষেধে এবং অন্য অনেক কিছু চিন্তা করে তা করতে পারিনি! আজও চাচ্ছিলাম শ্বশুর মশায়ের সাথে কথা বলতে, কিন্তু মা মানা করলেন। যাইহোক, মহিলাকে পরামর্শ দিলাম মামলা করতে, কিন্তু উনি রাজি না। আমার মাথায় ঢুকছেনা, উনি অর্থনৈতিকভাবে স্বাবলম্বী হয়েও কেন কঠোর হচ্ছেন না? শারীরিক ভাবে হয়ত তিনি তার স্বামীর কাছে দূর্বল, কিন্তু আইন উনাকে ভাল সহায়তা দিবে এক্ষেত্রে। মনে হচ্ছে উনার সন্তানের ভবিষ্যৎ ও সামাজিকতার চাপে কোন কঠোর ব্যাবস্থা উনি নিতে পারছেন না, মার খেয়েই যাচ্ছেন। 
আমরা যে নারীদের শিক্ষিত ও অর্থনৈতিক স্বনির্ভরতার উপর জোর দিচ্ছি, প্রচলিত সমাজ ব্যাবস্থা ও পুরুষতান্ত্রীক সামাজিকতা অটুট রেখে সেটা কতটা ফলপ্রসু হবে? নারী শিক্ষা ও ক্ষমতায়নের সাথে সাথে আমাদের কি সমাজের সংস্কার ও তার দৃষ্টিভঙ্গী পাল্টানোর উপর জোর দেওয়া উচিৎ না? 

