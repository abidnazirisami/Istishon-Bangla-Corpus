যুক্তির বিচারে সমকামিতা; কিছু পরিচিত যুক্তি।


(প্রথমেই বলে নিচ্ছি, লেখাটা অপ্রাপ্তবয়স্কদের জন্য সুখপাঠ্য হবে না, অশালীন না হলেও অপ্রাপ্তবয়স্কদের না পড়াই সমীচিন)
সমকামিতার বিপক্ষে মাঠে ঘাটে বা ভার্চুয়্যাল জগতে বেশ কিছু যুক্তি প্রায়শই ব্যাবহার করা হয়ে থাকে। ‘ধর্মে নিষিদ্ধ’ ধরণের যুক্তি বাদেও সমকামীতাকে কিছু ধারালো যুক্তির মোকাবেলা করতে হয় প্রতিনিয়ত। আমি চিকিৎসা বা দেহবিজ্ঞানের ছাত্র নই, আলোচনা সেদিকে নিবওনা। আমার আলোচনা হবে যুক্তির মাধ্যমেই যুক্তিখণ্ডন।
যুক্তি ০১: সমকামীদের মাধ্যমে এইড্‌স ছড়ায়!
এইড্‌স বিভিন্নভাবে সংক্রমিত হতে পারে, তার মধ্যে সমকামিতা একটা, একমাত্র কারণ বা মাধ্যম নয়। সমকামের মত অনিয়ন্ত্রীত বিষমকামের মাধ্যমেও এইড্‌স ছড়ায় এবং বিষমকামীরা এইড্‌স সংক্রমণ রোধে যেসব পদ্ধতি বা কৌশল অবলম্বন করে থাকেন সেসব পদ্ধতি ও কৌশলে সমকামের মাধ্যমে এইড্‌স ছড়ানোও রোধ করা সম্ভব। এইড্‌স সংক্রমণের কারণে যারা সমকামিতার বিরোধীতা করেন তারা কি অন্যান্য কারণগুলো সম্পর্কে সমান সচেতন এবং সেসবের প্রতি ‘ঘৃণা, দ্বেষ, বৈষম্য’ সমপর্যায়ের যতটা সমকাম ও সমকামীদের প্রতি? এইড্‌স আক্রান্ত মায়ের গর্ভে জন্ম নেওয়া শিশুও এইচআইভি ভাইরাসে আক্রান্ত হতে পারে! এক্ষেত্রে মা ও শিশুর ‘Sexual Orientation’ নিয়ে প্রশ্ন করার মত বোকা নিশ্চয়ই এসব যুক্তিবাদীরা নন।
যুক্তি ০২: সমকাম প্রকৃতি বিরুদ্ধ যৌনাচার!
এ সম্বন্ধে আলোচনার আগে আমাদের জানা দরকার বিষমকামের উদ্দেশ্য কী কী? যৌনসঙ্গমের উদ্দেশ্য কি শুধুই সন্তান উৎপাদন করা? প্রকৃতি প্রানীদের মধ্যে যৌনাকাক্ষা নামক ব্যাপারটা শুধুই কি বংশবিস্তারের জন্যই সংযোজন করেছে? হয়তবা, হতেও পারে। প্রানীজগতের বাকীদের কথা বাদ দিলেও মানুষ একমাত্র সন্তান উৎপাদনের জন্যই যে যৌনসঙ্গম করে না সে ব্যাপারে নিশ্চয়ই তর্ক করা চলে না। এখন, বংশবিস্তারের জন্য যে সঙ্গম সে সঙ্গমে ‘জন্মনিরোধক’ পদ্ধতি গ্রহন তাহলে কতটা প্রকৃতির উদ্দেশ্য সাধন করছে? জন্মনিরোধক সব পদ্ধতি, গর্ভপাত, হস্তমৈথূন সহ অন্যান্য কারণে স্বাভাবিক অস্বাভাবিক সব বীর্য্যস্খলনই (যার মাধ্যমে কোন সন্তানের জন্ম হয় না) তো সমকামের দোষে দোষী হতে বাধ্য। একইভাবে চিরকুমারী/কুমার বা বিয়ে না করে (মানে সন্তান উৎপাদন না করে) জীবন পার করে দেওয়া প্রত্যেক নারী পুরুষও দোষী হবেন। ধর্ম বর্নীত ‘আজল’ পদ্ধতিও ঠিক একই কারণে তাই প্রশ্নবিদ্ধ হয়। যৌনসঙ্গমের অরেকটা উদ্দেশ্য যদি ‘মানসিক প্রশান্তি’ হয়, তবে নিশ্চয়ই সমকামিতাকে খারাপ বলার তেমন কোন যুক্তি নেই?
যুক্তি ০৩: বিপরীত লিঙ্গ ভীতি বা বিপরীত লিঙ্গের কাছে প্রত্যাখাত হয়েই সমকামী হয়!
এটাও আসলে সমকাম বিরোধীতার জন্যে খুব জোড়ালো যুক্তি নয়। যুক্তিতে না পেরে শেষে ‘যারে দেখতে নারী তার চলন বাঁকা’ ধরণের মন্তব্য এটা। আমি স্বীকার করছি অনেকে বিপরীত লিঙ্গ ভীতির কারণে সমকামী হয় (এরকম কয়েকজন সমকামী নারীর সাথে আমি নিজে কথা বলেছি), তবে সে সংখ্যাটা কত? মাত্র কয়েকজনের উদাহরণ দিয়ে পুরো ব্যাপারটাকে বিতর্কিত করার মত বড় সংখ্যা নিশ্চয়ই না এটা। সমকামিতা সাধারণত নিজের ইচ্ছায় হয় না, প্রাকৃতিকভাবেই ঘটে, যেমন ঘটে বিষমকামীদের ক্ষেত্রেও। কয়েকজন নিজের ইচ্ছায় সমকামী বা উভকামী হতে পারে, সেটাও যার যার নিজস্ব ব্যাপার। যুক্তি দিয়ে কারো গোসল করার বা শোয়ার ভঙ্গী বদলানোর চেষ্টা করা যেমন অনুচিত, এটাও ঠিক তেমনি।
যুক্তি ০৪: সমকামিতা অরুচিকর, অশ্রাব্য!
এটা কোন যুক্তি না, সমকাম বিরোধীদের নিজস্ব মতামত। আমরা তো অনেক খাবারকেও ‘অরুচিকর’ বা ‘অখাদ্য’ বলে থাকি তার পুষ্টিগুন সম্পর্কে কোন ধারণা না থাকা সত্ত্বেও কারণ সেটা আমার খাদ্যাভ্যাসে নেই, এটা খাওয়ার মত কোন বস্তু সেটাও ধারণায় নেই। মানুষ প্রাচীনকাল থেকে সেটাই তার খাদ্যাভ্যাসে রেখেছে যা সে সহজে সংগ্রহ করতে পারে বা যা সহজপ্রাপ্য। এ কারণেই পৃথিবীতে নানান এলাকার মানুষের খাদ্যাভ্যাস নানান রকমের। আমার খাদ্যাভ্যাসে যা নেই বা যেটা অরুচিকর সেটা অন্য অঞ্চলের মানুষের জন্য খুবই উপাদেয় খাবার হতে পারে। সমকামিতাও হয়ত আপনার শুনতে বা নিজে করতে খারাপ লাগতে পারে, আপনি করবেন না। কিন্তু অন্যে করলে সেটা কেন খারাপ বলবেন? শুধু আপনি করেন না, একারণেই? কখনো শোনেননি, শুধু এ যুক্তিতেই?
সমকামীরা কাউকে জোড় করে সমকামী বানায় না। ব্যাপারটা পছন্দ না হলে করবেন না, কিন্তু কেউ সমকামী এটা জানার পরে দয়া করে আৎকে উঠবেন না। সমকামীদের সাথে কোন ধরণের বৈষম্য করবেন না, করমর্দনের জন্য হাত বাড়িয়ে সমকামী জানার পরে হাতটা ফেরৎ নেবেন না। সমকামিতা কোন ছোঁয়াচে রোগ না, করমর্দনের মাধ্যমে বা সামাজিকভাবে সম্পর্ক রাখলে এইচআইভি ভাইরাস ছড়ানোরও কোন সম্ভাবনা নেই। সমর্থন করতে না পারেন অন্তত তাদের ঘৃণা করবেন না।

