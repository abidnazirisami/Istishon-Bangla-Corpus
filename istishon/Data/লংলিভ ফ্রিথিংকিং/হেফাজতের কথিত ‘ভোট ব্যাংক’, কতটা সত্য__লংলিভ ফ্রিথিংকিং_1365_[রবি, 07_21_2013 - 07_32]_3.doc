হেফাজতের কথিত ‘ভোট ব্যাংক’, কতটা সত্য_


হেফাজত-এ-ইসলাম নামের ভুঁইফোর সংগঠনটির জন্ম ২০১০ সালের জানুয়ারীতে হলেও এবছরের মার্চ মাসের আগে কোথাও তেমন নাম শোনা যায়নি, শুনলেও গুরুত্ব দেওয়ার কোন কারণ ছিল না! জন্মসূত্রে ‘অরাজনৈতিক’ হলেও কাজকর্মে, কথা বার্তায় এরা পুরোপুরি রাজনৈতিক একটা সংগঠন। জামায়াত-এ-ইসলামী নামের মুক্তিযুদ্ধ ও স্বাধীণতা বিরোধী সংগঠনের সাথে এদের দহরম মহরম এখন সর্বজন বিদিত! তাদের ঘোষীত ১৩ দফায় (প্রথম এবং দ্বিতীয় বার) কোথাও ‘যুদ্ধাপরাধীদের বিচার’ সংশ্লিষ্ট কোন একটা অক্ষরও নেই, জামায়াতের ‘ইসলাম বিরোধী’ তৎপরতার ব্যাপারেও এই সংগঠনটি বরাবরই ‘কৌশলগত’ নিরবতা’ অবলম্বন করেছে! 
হেফাজতের নাম, ধরণ এবং দাবি’র কারণে এটা নি:সন্দেহে প্রতীয়মান হয় যে তাদের নেতা, কর্মী, সমর্থক ও শুভাকাংখী সবাই ইসলাম ধর্মে দীক্ষিত! বাংলাদেশে মুসলিমরা সবসময়ই সংখ্যাগরিষ্ঠ ছিল, আছে এবং ভবিষ্যতেও থাকবে। কিন্তু প্রশ্ন হলো, হেফাজতের নেতা, কর্মী, সমর্থক ও শুভাকাংখীর মধ্যে কেউ কি গত তিন বছরে বাংলাদেশের বাইরে থেকে এসেছে? উত্তর অবশ্যই ‘না’! শুধু মাত্র নতুন ভোটার যারা গত পাঁচ বছরে বা সামনের কয়েকমাসে ভোট দেওয়ার অধিকার অর্জন করেছে বা করবে তারা ছাড়া বাকি সবাই ২০০৮ সালের নির্বাচনে এই বাংলাদেশেই ছিল (প্রবাসী বা ধর্ম বদলকারীরা নিতান্তই নগন্য এখানে, বিধায় হিসাবে ধরা হচ্ছে না)! তাহলে নতুন যারা ভোটাধিকার অর্জন করেছে বা করবে তাদের আবার কতজন হেফাতকে সমর্থন করবে বা ভোট দিবে? সেটা নিয়ে তর্ক করা যায়! 
যাইহোক, এখন আসি হেফাজতের এই কথিত ‘ভোট ব্যাংক’ বিশ্লেষণে! হেফাজতের নামে এবং বিএনপি, জামাত, জাতীয় পার্টি (এরশাদ) ইত্যাদি দলের প্রত্যক্ষ ও পরোক্ষ সহায়তায় হেফাজত ঢাকায় দুইটা সহ ঢাকার বাইরে বেশ কয়েকটা ‘বড়’ সমাবেশ করেছে, মানে সে সমাবেশে উপস্থিতি কোন অংশেই খাটো করা যাবে না! কিন্তু কে কি কারণে সেখানে উপস্থিত হয়েছে, সেটা বিস্তর তর্ক ও আলোচনার বিষয় হলেও তিনটা বড় কারণ মনে হয় উল্ল্যেখ করা যায়! ১. মাদ্রাসার হুজুরের নির্দেশ, ২. রাজনৈতিক, ও ৩.ধর্মানুভুতি! অন্যগুলো বিশ্লেষণে যাচ্ছিনা আমি, কারণ আশা করি সবাই এ ব্যাপারে একমত হবেন! 
এখন প্রশ্ন হলো, হুজুরের নির্দেশ পালনে যারা বিভিন্ন সমাবেশে যোগ দিয়ে সমাবেশের শোভা বাড়িয়েছে তারা ‘হেড কাউন্ট’ বিবেচনায় একজন হলেও এদের বেশীরভাগই ভোটার হওয়ার মত বয়সে এখনো পৌছেনি, তাই ‘ভোট ব্যাংক’ বিবেচনায় এদের আলোচনার বাইরে রাখা যায়! দ্বিতীয়ত, যারা রাজনৈতিক কারণে ওই সমাবেশে গিয়েছে তারা ইতিমধ্যে কোন না কোন দলের সাথে ইতিমধ্যেই যুক্ত, গত নির্বাচনে এরা কোন না কোন দলকে ভোট দিয়েছে! এরা সবাই যদি হেফাজতের কথায় ভোট দেয় সামনের নির্বাচনে তবুও দেশের মোট ভোটের হিসেবে কোন তারতম্য হওয়ার কথা না! তৃতীয়ত, ধর্মানুভুতি রক্ষায় এবং মুসলিমদের এই ‘গণ জোয়ার’ দেখে অনেক মুসলমানই হেফাজতের সাথে গলা মিলিয়েছে (আমার পরিচিত কয়েকজন খুব উৎসাহী হয়েছিলেন ৫ মে’র আগপর্যন্ত যারা অন্য কোন ইসলামী দলকে আগে পছন্দ করতেন না। যদিও ১৩ দফার সব সমর্থন করে এরকম কাউকে পাইনি এখনো এবং কোরাণ পোড়ানো এবং ‘তেঁতুল তত্ত্ব’ আবিস্কারের পরে তাদের মনোভাবও জানা হয় নি) যাদের প্রায় সবাই গত নির্বাচনে ভোটার ছিল! মানে দাড়াচ্ছে হেফাজতের নেতা কর্মী সহ কেউই ‘এলিয়েন’ না, ভিনগ্রহ থেকে কেউ উড়ে আসেনি, হঠাৎ করে তাদের সংখ্যাধিক্যও ঘটেনি, ভোটের হিসেবেও তাদের খুব একটা হিসেবে ধরা যাচ্ছে না কারণ তারা প্রায় সবাই আগে থেকেই ভোটার! নতুন যারা ভোটার হয়েছে বা হবে তাদের হয়ত হিসেবে নেওয়া যায় হেফাজতের ‘ভোট ব্যাংক’ হিসেবে, কিন্তু তাদের মোট সংখ্যা কত?
সামনের নির্বাচনে যেটা আসলেই আশংকা করার মত ব্যাপার সেটা হলো হেফাজতের ভন্ডামীতে সায় দিয়ে কতজন ‘ভাসমান ভোটার’ (যাদের কোন দলান্ধতা নেই, সীল মারার আগ পর্যন্ত নিজেও নিশ্চিত না কাকে ভোট দিবেন এবং যারা কোন প্রচার ব্যাতিরেকেই আবেগতাড়িত হয়ে ভোট দেন) হেফাজতের ‘পক্ষে’ যাবে! হেফাজত যেহেতু দাবি করছে তারা কোন রাজনৈতিক দল না এবং জাতীয় সংসদের সাধারণ নির্বাচনে অংশ নেওয়ার মত সাংগঠনিক যোগ্যতাও তাদের নেই, তাই স্বাভাবিকভাবেই হেফাজত কোন দল বা জোটের হয়ে প্রচারণা চালাবে (চোখ বন্ধ করেই বলা যায় সেটা বিএনপি-জামাত জোটের পক্ষে হওয়াটাই স্বাভাবিক)! কতজন ‘ভাসমান ভোটার’ তাদের প্ররোচনায় তাদের কথায় ভোট দিবে! 
সরকারের গত কয়েক বছরের দেশ চালনায় ব্যার্থ্যতার পাশাপাশি সফলতাও আছে, কোনটা বেশী সেটা অবশ্য তর্কের ব্যাপার, কিন্তু অনেকেই তাদের উপর খুশি না (পাঁচ সিটি কর্পোরেশন নির্বাচন দ্রষ্টব্য), যুদ্ধাপরাধীদের বিচারের প্রশ্নেও অনেকেই দ্বিধান্বীত! সামগ্রীক বিচারেই বলা যায়, হেফাজতের কোন ‘ভোট ব্যাংক’ বলে কিছু নেই, কখনো ছিলও না! 
২০০১ সালের নির্বাচনে চার দলীয় জোট বিপুল ব্যাবধানে জয়ী হয়েছিল, ২০০৮ সালের নির্বাচনে মহাজোট জয়ী হলো, কারোরই কিন্তু ‘হেফাজত’ নামক কোন ভোট ব্যাংক প্রয়োজন হয়নি! সামনের নির্বাচনেও বলা যায় যারা জয়ী হবে তারা বিপুল ব্যাবধানেই জয়ী হবে! অযথাই হেফাজতকে গুরুত্ব দেওয়ার কোন কারণও নেই, মানেও নেই! কেউ যদি খুব গুরুত্ব দিয়ে ‘হেফাজত’ ইস্যুটাকে প্রতিষ্ঠিত করতে চায় তবে ধরে নেওয়া যায় সে দূরভীসন্ধিমূলক কাজ করছে, উদ্দেশ্যপ্রনোদিত হয়েই সেটা করছে। পাঁচটা সিটি কর্পোরেশন নির্বাচনে হেফাজত যে কথিত ‘ফ্যাক্টর’ হিসেবে কাজ করেছে বলে দাবি করা হচ্ছে বিভিন্ন মহল থেকে, সেটার পিছনের কারণ হলো, একপক্ষ চায় সামনের নির্বাচনি টালমাটাল অবস্থায় নিজেদের ‘বারগেইনিং পাওয়ার’ মজবুত করতে, আর অন্য পক্ষ চায় নিজেদের ব্যার্থতা হেফাজত ফ্যাক্টর দিয়ে ঢেকে রাখতে! 

