ব্লগারদের মুক্তির দাবিতে মুখে কালো কাপড় বেধে বিক্ষোভ ও কার্টুন প্রদর্শনী


আইন-কানুনের সামান্যতম কোনো তোয়াক্কা না করে জামিনের আবেদন না-মঞ্জুর করে কারাগারে পাঠিয়ে দেয়া হয়েছে আটককৃত চার ব্লগারকে। ব্যারিস্ট্যার জোতির্ময় বড়ুয়া ও অন্যান্য আইনজীবীদের শুনানির মুখে অসহায় মনে হচ্ছিল বিচারককে কিন্তু তাতে কোনোকিছুর হেরফের হয়নি। কারণ সিদ্ধান্ত আগেই নেয়া হয়ে আছে। কারা অভ্যন্তরে নিরাপত্তহীনতার শংকা থাকলেও ব্লগারদের জন্য ডিভিশনের আবেদন মঞ্জুর করা হয়নি। অসুস্থ্য আসিফ মহীউদ্দিনের জন্য হাসপাতালের আবেদনও যথারীতি না-মঞ্জুর। ঘাড়ে গলায় অসংখ্য কোপের আঘাত নিয়ে মৃত্যুর মুখ থেকে ফিরেও বেচারা জীবনটা নিয়ে ভালই দড়ি টানাটানির মধ্যে পড়েছে।
রাসেল ভাইয়ের সাত বছরের পূত্র ঋক খাওয়া দাওয়া বন্ধ করে দিয়েছে, আড়াই বছরের কন্যা ঋত ঘুমাচ্ছে না। কলিং বেল বাজলে দুজনেই ছুটছে দরজার দিকে। পোলা-মাইয়া দুইটাই বাপের চরম ন্যাওটা। বিপ্লব ভাই বা শুভ’র স্বজনেরা আছেন অপেক্ষায়। সবকিছুর উপর খাড়ার মত ঝুলছে ভবিষ্যত নিরাপত্তাহীনতার আশংকা।

নির্বাচনী অপরাজনীতির শিকার ব্লগারদের মুক্তির দাবিতে আমরা প্রেসক্লাবে উপস্থিত হবো মুখে কালো কাপড় বেধে। আপনিও আসুন। যদি সম্ভব হয় সাথে করে প্রতিবাদী কার্টুন নিয়ে উপস্থিত হন, নিজের অথবা অন্যকারো আঁকা। 
এছাড়াও ঢাকা বিশ্ববিদ্যালয়ের শিক্ষার্থী সুব্রত শুভসহ সকল অনলাইন লেখকের মুক্তির দাবিতে অপরাজেয় বাংলার পাদদেশে আগামি ১৩ এপ্রিল,২০১৩ তারিখে সকাল ১০টায় সমাবেশ,বেলা ১২ টায় শিক্ষার্থীদের বিক্ষোভ মিছিল ও উপাচার্যের অফিস ঘেরাও কর্মসুচী ঘোষণা করেছে ঢাকা বিশ্ববিদ্যালয়ের শিক্ষক এবং শিক্ষার্থীবৃন্দ। 

