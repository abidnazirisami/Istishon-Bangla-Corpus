অবিলম্বে গ্রেপ্তারকৃত ৪ জন ব্লগার এবং ফেইসবুকারের মুক্তি দিতেই হবে।


১ এপ্রিল ৩ জন ব্লগারঃ রাসেল পারভেজ, সুব্রত শুভ, মশিউর রহমান বিপ্লবকে অপরাধীদের মতো ‘ধর্মীয় অনুভূতি’তে আঘাত দেওয়ার অভিযোগে গ্রেপ্তার করেছে গোয়েন্দা পুলিশ, এরপর ৩ এপ্রিল গোয়েন্দা পুলিশ এই একই অভিযোগে আসিফ মহিউদ্দীনকেও গ্রেপ্তার করেছে, এরপর আবার ১০ এপ্রিল ইসলাম ধর্ম নিয়ে অবমাননাকর ফেইসবুক পেইজে ‘লাইক’ দেওয়ার অভিযোগে সিলেটের দুই ফেইসবুকারঃ বিজয় চন্দ্র, পার্থ সারথী দাসকে গ্রেপ্তার করেছে পুলিশ। মিডিয়া বিভিন্নভাবে এই সংবাদ প্রচার করছে। বহিঃবিশ্বের দেশগুলো আন্তর্জাতিকভাবে ব্লগারদের মুক্তির ব্যাপারে বাঙলাদেশের সরকারকে চাপ দিচ্ছে। কিন্তু সরকার তা মোটেও গুরুত্ব দিচ্ছে না।
ব্লগারদের গ্রেপ্তার করার পর অনলাইনে অনেকে মুখ বন্ধ করে ভয়ে নীরব আছে; অনেকে আবার ‘ছদ্মবেশী আস্তিক’ হয়ে গ্রেপ্তারকৃত ব্লগারদেরকে ‘ধর্মবিদ্বেষী’ ট্যাগ দিচ্ছে, অনেকে আবার নির্দিষ্ট ব্যক্তিকেও ‘ধর্মবিদ্বেষী’ ট্যাগ দিচ্ছে। ধর্মবিদ্বেষী নিয়ে অনলাইনে এই কয়েক মাসে অনেক কথা হয়েছে, অনেক আলোচনা-সমালোচনা হয়েছে; এপ্রিল মাসে অনেক বেশি হয়েছে। আর এই বিষয় নিয়ে কিছু বলতে চাই না।
যাদেরকে গ্রেপ্তার করা হয়েছে, তারা সবাই আমাদেরই বাঙালি ভাই, আমাদেরই আপনজন, আমাদেরই সহযোদ্ধা। তারা জেলে কী কষ্টে দিন কাটাচ্ছে, সেটা শুধু তারাই জানে। সেই কষ্ট উপলদ্ধি করার ক্ষমতা অন্য কারোর নেই। আপনারা আরামে, নীরব থেকে অথবা তাদের ঘাড়ে দোষ দিয়ে জীবন চালাচ্ছেন। কিন্তু তারা জেলের মধ্যে বন্দী, তাদের চিন্তা- চেতনাকে জেলের মধ্যে বন্দী করে রাখা হয়েছে। আর আপনারা খুব সুখেই দিন কাটাচ্ছেন। অন্তত আমরা আপনাদের মতো নই।
এভাবে ভয় পেলে কখনো অসাম্প্রদায়িক পৃথিবীর স্বপ্ন দেখা যাবে না, এভাবে ভয় পেলে কখনো মুক্তভাবে নিজের মত, চিন্তা-চেতনা প্রকাশ করা যাবে না। এভাবে নীরব থাকলে একের পর এক সবাইকে গ্রেপ্তার করবে। তখন কথা বলার মতো কেউ থাকবে না। বাঙলাদেশে এখন কেউই নিরাপদ নয়, কারোর জীবনের নিরাপত্তা নেই। অনেক দেরি হয়ে গেছে। কিন্তু এটাই শেষ সময় নিজেদের নিরাপত্তা ছিনিয়ে নেওয়ার। বহিঃবিশ্বের অন্যান্য দেশগুলোর তুলনায় বাঙলাদেশে ব্লগারদের মুক্তির ব্যাপার নিয়ে তুলনামূলকভাবে খুব কম কথা বলা হচ্ছে। অনেক ইশু নিয়ে কথা বলা হয়েছে, লাইক কামানো হয়েছে। এটাই শেষ সময় গর্জে উঠার। গর্জে উঠুন!
ফেইসবুকে প্রতিদিন বিভিন্ন ইশু নিয়ে লেখা হয়। প্রতিদিন নূন্যতম ১ টি করে স্ট্যাটাস দিন গ্রেপ্তারকৃত ৪ জন ব্লগার ও ২ জন ফেইসবুকারদের জন্য। ১০ লাইন লিখতেই হবে, এমন কোনো কথা নেই, ১ লাইনই লিখুন। গ্রেপ্তারকৃত ব্লগারদের ও ফেইসবুকারদের মুক্তি না দেওয়া পর্যন্ত একটি নির্দিষ্ট প্রোফাইল পিকচার রাখুন(প্রোফাইল পিকচার পরবর্তীতে নির্বাচন করা হবে)। অনেক কিছু করেও সরকারের কোনো সাড়া পাওয়া যায় নি। এবার সরকারের সাড়া পেতেই হবে। সকলকে অনুরোধ করছি ৪ জন ব্লগার ও ২ জন ফেইসবুকারদের মুক্তির ব্যাপারে কথা বলার জন্য এবং ইভেন্টটি শেয়ার করার জন্য।
এবারের গর্জে ওঠা আমাদের বাকস্বাধীনতা ও নিরাপত্তা ছিনিয়ে নেওয়ার জন্য, এবারের গর্জে ওঠা গ্রেপ্তারকৃত ৪ জন ব্লগার এবং ২ জন ফেইসবুকারের মুক্তির দাবিতে, এবারের গর্জে ওঠা আমাদের বাঙালি ৪ ভাইয়ের মুক্তির দাবিতে। জয় আমাদের হবেই হবে। মানুষ, মনুষত্ব, মানবতার জয় হোক! 

