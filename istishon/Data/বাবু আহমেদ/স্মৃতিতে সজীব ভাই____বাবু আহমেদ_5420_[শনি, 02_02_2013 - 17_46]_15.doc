স্মৃতিতে সজীব ভাই___


ছেলেটার নাম প্রথম আলাদা করে শুনেছিলাম তারেক মাসুদ আর মিশুক মুনীর মারা যাওয়ার পরে শহীদ মিনারে ঈদ উদযাপন এর যে কর্মসুচী দেয়া হয়েছিলো সেখানে। সেখানে সকালে গিয়েই যখন চোখে ব্যানারটা পড়লো তখন বুঝেছিলাম এটা সাধারণ কোন ব্যানার লেখার দোকান থেকে করা নয়। জিজ্ঞেস করতেই তার নাম শুনলাম। “ছাত্র ইউনিয়ন এর সজীব”। এর আগেও বেশ কয়েকটা জায়গায় পরিচয় হয়েছিলো। কেমন যেন চুপচাপ একটা ছেলে। রাজনীতি করা যেসব ছেলে আমাদের চোখে ভাসে তার থেকে সম্পুর্ণই আলাদা যেন সে। কেমন একটা নিজেকে লুকিয়ে রাখতেই ভালোবাসে এমন একটা ভাব। তার গাম্ভীর্য যেন অন্য জায়গায়। সবার সাথেই মিশে যাবে, কিন্তু নিজের সাথে মিশতে দেয়না কাউকে।

হাসান ইকবাল সজীব। এরপরে অসংখ্যবার দেখা হতে থাকে তার সাথে। আস্তে আস্তে ঘনিষ্ঠ হয়ে উঠলাম । রাজনীতির বাইরেই একটা পরিচয়। টিএসসিতে নিয়মিত আড্ডা দেয়া হয় সজীব ভাইর সাথে। তখন দেখতাম খুব দুষ্টুমির একটা ভাব তার চোখে মুখে সবসময় ঘুরে বেড়ায়। এর মধ্যেই পরিচয় হয়েছে তার অসাধারণ একটা গুণ এর সাথে। ব্যানার লেখা। একটা ব্যানারকে কিভাবে কথা বলাতে হয় সেটা তার হাতে বানানো যেকোন ব্যানার দেখলে বোঝা যেত। সঞ্জীব চৌধুরী স্মরনে ছাত্র ইউনিয়ন এর অনুষ্ঠান এর জন্য সারা রাত জেগে ব্যাকড্রপ এর কাজ এর সময় দেখলাম, সুমন’দা(সাংস্কৃতিক সম্পাদক) আর সজীব ভাইর হাতের অসাধারণ কাজ। মুগ্ধ হয়ে গেলাম তখনই।
এরপরে থেকে নিয়ম করেই তার সাথে দেখা হতো। টিএসসিতে গিয়েই ফোন দিতাম তার নাম্বারে। একটা হাসি মুখ নিয়ে আসতো। এই হাসি মুখটাই ছিলো সব ভালো লাগার মুল রহস্য। আর তার চোখ। এই দুটো নিয়ে প্রায়ই তার সাথে মজা করতাম কতজন মেয়ে এই চোখ আর হাসির প্রেমে পরেছে তার হিসাব চাইতাম। স্বপ্নালু এক জোড়া চোখ ছিলো তার। চোখে সবসময় একটা রহস্য খেলা করতো। যেন অনেক কথা বলে আবার বাকি থাকে না বলা অনেক কথা। কখনোই এই চেহারাটা ছাড়া দেখিনি আমি তাকে। ছাত্র ইউনিয়নের এতো বড় দায়িত্ত্বে থাকা একটি ছেলের সাথে এতো আড্ডা দেয়া হতো তারপরেও রাজনৈতিক কোন আলাপ কখনো হয়নি। সবসময়ই হাসি-ঠাট্টা হতো।
জীবনের একদম শেষের দিকে এসেই তার পরিচয় আমার সাথে। দেখেছি সাংগঠনিকভাবে অসাধারণ এই ছেলেটিই আবার ব্যক্তিজীবনে কেমন নিজ খেয়ালে চলে। মনের খুশীতে চলে যেতো যেখানে সেখানে নিজের ইচ্ছে মত। আবার সংগঠনের যেকোন কাজেও সব কাজ শেষ করতো সবার আগেই। যেকোন কাজে ডাকলেই পাওয়া যেতো তাকে। রক্ত দেয়া থেকে শুরু করে তার প্রিয় ব্যানার লেখা। সবকিছুতেই সবার আগে পাওয়া যেতো তাকে। 

হুট করেই দেখতাম হাওয়া হয়ে গেছে আড্ডা থেকে আবার হুট করেই দেখতাম সামনে। দেখতাম সবার মাঝেই চুপ হয়ে বসে আছে, কিছু ভাবছে। কিন্তু কখনোই কিছু বলতো না। মোবাইলে থাকা কিছু গান ছেড়ে কানের সামনে ধরে রাখতো। সেগুলোই শুনতো বেশ কিছুক্ষণ। আবার কিছুক্ষণ পরেই সেই পরিচিত সজীব। হৈ-হুল্লোড় করতো না খুব একটা কিন্তু মাতিয়ে রাখতো সবাইকে।
সজীব ভাই তখন বিদ্যাগঞ্জে। তার মোবাইল বন্ধ। হুট করেই রাত দুইটার দিকে কথা বলতে ইচ্ছে হয় তার সাথে। দুই একজন এর কাছে খুজলামও অন্য কোন নাম্বার আছে কিনা। পেলাম না। রাতে ফোন দেয়াদের একজন সুমন’দা আমাকে ফোন করলেন খুব সকালে। উনি জানতে চাইলেন আমি কেন রাতে সজীবের সঙ্গে কথা বলতে চেয়েছিলাম। হুট করেই তিনি খবরটা জানিয়েই কল কেটে দিলেন দ্রুত। হতবাক হয়ে পড়ে থাকি অনেকখন। এরপরে ঢাকা থেকে জামালপুর গিয়ে যখন নিথর শরীরটা দেখলাম তখন সবকিছুই শেষ। মাথা থেকে বুক পর্যন্ত বিশাল সেলাই এর দাগ নিয়ে শুয়ে আছে সজীব ভাই। আশেপাশে ডুকরে কেদে ওঠার শব্দ, অন্ধকার জঙ্গলের মধ্যে লাশঘর সবকিছু মিলিয়েই মনে হয়েছিলো শেষ পর্যন্ত নিঃশ্বাস আটকে দেয়া ভৌতিক একটা স্বপ্ন হলেও বেচে যাই।
১বছর হয়ে গিয়েছে সজীব ভাই না থাকার। এর মধ্যেই অনেক কিছুর পরিবর্তন হয়েছে। তার পরিচিত জায়গা,মানুষগুলোও পরিবর্তিত। কিন্তু কিছু কিছু জায়গা থাকবে সেই আগের মতই। তার বন্ধুরা এখনো তার কথা মাথায় আসলেই হয়তো কাদতে চাইবে আকাশ ভেঙ্গে কিন্তু পারবে না, অনেকে লিখতে চাইবে সজীব ভাইর না বলা অনেক কথা কিন্তু সেটাও সম্ভব হবে না, অনেকের চাপাকান্না পড়ে থাকবে তার বুকের ভেতরেই।
কিন্তু এখনো তোমাকে দেখতে পাই সজীব ভাই। অনেকগুলো মানুষকে একা দেখলেই মনে হয় তোমার থাকার কথা ছিলো। অনেকগুলো জায়গায় বসতে গেলে মনে হয় তোমার থাকার কথা ছিলো। এভাবে চলে যেতে হয় না। খুব কষ্ট লাগে,সজীব ভাই। খুব কষ্ট হয়।
## গত বছর জানুয়ারীর ২৭ তারিখ ময়মনসিংহে এক ট্রেইন দুর্ঘটনায় ছাত্র ইউনিয়ন ঢাকা বিশ্ববিদ্যালয় শাখার সভাপতি ও কেন্দ্রীয় কমিটির সহকারী সাধারণ সম্পাদক হাসান ইকবাল সজীব মারা যান।

