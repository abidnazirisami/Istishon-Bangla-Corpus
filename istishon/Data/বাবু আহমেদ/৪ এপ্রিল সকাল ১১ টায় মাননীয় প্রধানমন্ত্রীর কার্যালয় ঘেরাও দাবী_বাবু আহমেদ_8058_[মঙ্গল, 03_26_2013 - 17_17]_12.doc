৪ এপ্রিল সকাল ১১ টায় মাননীয় প্রধানমন্ত্রীর কার্যালয় ঘেরাও দাবী


গনজাগরণ মঞ্চ ২১ ফেব্রুয়ারীর জামাত নিষিদ্ধের আলটিমেটামের পর ২৬ মার্চ যে কর্মসুচী ঘোষণা করেছেন তার সঙ্গে আমরা সম্পুর্ণ একমত। তবে সরকার ৩৫ দিনের দীর্ঘ সময় পাওয়ার পরেও কোন অর্থবহ ও সুস্পষ্ট পদক্ষেপ ঘোষণা না করায় শাহবাগে ২৬ মার্চের সমাবেশের স্বতঃস্ফুর্ত জমায়েত ৪ এপ্রিল সকাল ১১ টায় মাননীয় প্রধানমন্ত্রীর কার্যালয় ঘেরাও কর্মসুচী দাবী করে স্লোগান দেয়। তারই জের ধরে শাহবাগে ৫ ফেব্রুয়ারী থেকে আন্দোলন চালিয়ে আসা তারুণ্যের প্রতিনিধিরা মিছিল করে আলটিমেটাম পরবর্তী কঠোর কর্মসুচী দাবী করেছে।
গণজাগরণ মঞ্চ ৪২ বছরের বঞ্চনার পরে যে অভুতপুর্ব জাগরণ সৃষ্টি করেছে তাকে সফলতার মুখ দেখাতে আরো জোরদার আন্দোলন এর প্রয়োজন বলে আমরা মনে করছি। এই দাবী মঞ্চের ঐক্যকে আরো সংহত করা এবং মুক্তিযুদ্ধের চেতনার বাংলাদেশ প্রতিষ্ঠার আন্দোলনকে সফল করারই দাবী, শহীদ জননী জাহানারা ইমাম যে আন্দোলনের সূচনা করেছিলেন তাকে মহৎ পরিণতি দেয়ার জন্য। গণজাগরণ মঞ্চের ৬ দফা দাবি আমাদের সবার দাবী। জাগ্রত জনতার দাবী। বাংলাদেশের সর্বস্তরের জনগণ কে এই দাবীতে সোচ্চার হওয়া ও ৪ এপ্রিল সকাল ১১ টার কর্মসুচী সফল করার জন্য যার যার অবস্থান থেকে গণসংযোগ চালানোর উদাত্ত আহবান জানাই।
শহীদদের রক্তদান, তরুণদের সাহসিকতা বৃথা যেতে পারে না। গণজাগরণ মঞ্চ জনতার এই দাবীকে আমলে নেবে বলে আমাদের প্রত্যাশা। গণজাগরণ মঞ্চ সফল হোক, বাংলাদেশ জয়ী হোক।
জয় বাংলা। জয় জনতা। জয় তারুণ্য। জয় শাহবাগ।
পক্ষে
মাহবুব রশিদ, আব্দুল্লাহ আল মুয়ীদ, আনিস রায়হান, আজম খান, সায়ন্তনি ত্বিশা, আনহা এফ খান, নূর বাহাদুর ও বাবু আহমেদ।

