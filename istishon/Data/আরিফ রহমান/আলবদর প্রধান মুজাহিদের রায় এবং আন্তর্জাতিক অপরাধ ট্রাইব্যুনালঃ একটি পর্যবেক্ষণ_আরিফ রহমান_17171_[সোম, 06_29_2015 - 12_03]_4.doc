আলবদর প্রধান মুজাহিদের রায় এবং আন্তর্জাতিক অপরাধ ট্রাইব্যুনালঃ একটি পর্যবেক্ষণ


এই লেখাটি মূলত দুটো ফেসবুক পোষ্টের সংকলন। প্রথম লেখাটি আন্তর্জাতিক অপরাধ ট্রাইব্যুনাল থেকে দেয়া মুজাহিদের রায় সম্পর্কে আর দ্বিতীয় লেখাটি এই রায়ের সমালোচনা করে জামাত-শিবিরের কিছু অপ-প্রচারের জবাব দেয়ার চেষ্টা করেছি। লেখাটি প্রকাশ করেছিলাম জাহানারা ইমামের মৃত্যুবার্ষিকীতে। 
এক.
আজ জাহানারা ইমামের মৃত্যুবার্ষিকী এবং শুক্রবার। ঘরে চুপচাপ বসে না থেকে ভাবলাম কিছু একটা পড়ি। এই দিনে স্পেশাল কি পড়া যায় ভাবতেই সবার আগে মাথায় আসলো আন্তর্জাতিক অপরাধ ট্রাইব্যুনালের দেয়া মুজাহিদের রায়টার কথা। ICT-2 এর অফিসিয়াল ওয়েবসাইট থেকে কাঁপাকাঁপা হাতে রায়টা নামিয়ে দেখি মোটমাট ২০৯ পৃষ্ঠার বিশুদ্ধ ইংরেজি রায়।
সারাজীবন আদালতের রায় জিনিসটা কাঠখোট্টা, দালিলিক, কঠিন ভাষায় লেখা বিরাট কিছু একটা জিনিস হিসেবেই জেনে এসেছি। তবুও খুব ইচ্ছা করে মুজাহিদের বিরুদ্ধে আনা ছয় নাম্বার অভিযোগটার অদ্যপান্ত জানতে। আর কিছু না হোক রায়টা পড়ে আমাকে অন্তত জানতে হবে কি করে আদালতে প্রমাণ হল রুমি, বদি, আলতাফ মাহমুদ সহ শত শত বুদ্ধিজীবীদের হত্যাকাণ্ডের দায়। জাহানারা ইমামের বুকের ভেতরের যেই যন্ত্রণা লক্ষ লক্ষ বাঙালির হৃদয়কে ক্ষত বিক্ষত করেছে, ৪৪ বছর বাদেও আমাদের কাঁদিয়েই চলেছে; সেটার নিষ্পত্তি জানাটা তো আমাদের একরকম কর্তব্যই বলা চলে।
মোটামুটি কষ্ট করে শুধু ছয় নাম্বার চার্জটাই পড়বো ভেবেছিলাম কিন্তু তা আর হলো না পুরোটাই পড়তে হলো (এখনো অবশ্য শেষ করতে পারি নাই, তবে চলছে...)। আন্তর্জাতিক অপরাধ ট্রাইব্যুনালের বিচারকেরা এত পরিশ্রম করে যেই রায়টা দাঁড় করিয়েছে সেটার দালিলিক মান প্রশ্নাতীত, একেবারে অংকের হিসেবের মত করে প্রমাণিত, শুধু তাই না এমনকি সাহিত্যিক মানও আশ্চর্যজনক ভাবে অপূর্ব। একবার পড়া শুরু করে আমি শেষ না করা পর্যন্ত নিজেকে থামাতে পারছি না। কেউ বিশ্বাস করবে না এই ট্রাইব্যুনালে প্রতিদিন রচনা হচ্ছে এক-একটি মহাকাব্য। একটুও বাড়িয়ে বলছি না, সবার পড়ার জন্য উন্মুক্ত রয়েছে সবগুলো নরপিশাচের 'জাজমেন্ট'। পড়তে থাকলে বিচারকদের জন্য একটাই শব্দ বের হয়ে আসে মুখ দিয়ে 'সম্মান'।
আমি এই পর্যন্ত যতগুলো রায় পড়েছি নিঃসন্দেহে তার মাঝে সবচেয়ে ইন্টারেস্টিং মুজাহিদের রায়। এই লোকটার পক্ষে এত এত এত দালিলিক প্রমাণ আছে যে কোন সুস্থ মানুষ সুস্থ মস্তিস্কে তাঁকে 'ভালো মানুষ' বলতে পারবে না। সম্ভবত এই রায়ের কার্যকরের মধ্যে দিয়ে দেশে প্রথম আল-বদরের কোন কমান্ডারের 'সুপিরিয়র রেস্পন্সিবলিটি' অর্থাৎ 'প্রধান হিসেবে অপরাধের দায়' নিয়ে ফাঁসির দড়ির দিকে এগিয়ে যাচ্ছে। এবং সেই অপরাধের প্রমাণ যতটানা সাক্ষ্য ভিত্তিক তারচেয়ে অনেক বেশী তথ্য ভিত্তিক, কেউ এই রায় কে 'ভাড়া করা সাক্ষী' বলে উড়িয়ে দিতে পারবে না। তথ্যের সূত্র গুলো এমনভাবে জোড়া লাগানো হয়েছে যে পড়তে গিয়ে কোন ছন্দপতন হয় না। 
সম্ভবত এই মামলা প্রমাণের জন্য সাক্ষীর কাঠগড়ায় দাঁড়িয়েছেন সর্বাধিক শহিদ বুদ্ধিজীবীর সন্তানেরা, মুক্তিযুদ্ধ গবেষকেরা। এই মামলায় দেখেছি মুক্তিযুদ্ধের ওপর আমাদের পড়া সবচেয়ে জনপ্রিয় বইগুলো। আসলেই, এই রায়ে আছে 'একাত্তরের দিনগুলি', 'আলবদর', 'দৈনিক সংগ্রামের মুক্তিযুদ্ধ বিরোধী ভূমিকা', 'মূলধারা ৭১', 'একাত্তরের ঘাতক দালালরা কে কোথায়'। এই রায়ের মধ্যে রয়েছে হামিদুর রহমান কমিশনের রিপোর্টের কথা, পাকিস্তানি জেনারেলদের আত্মজীবনী থেকে কোটেশান, সংগ্রাম পত্রিকায় মুজাহিদের বিভিন্ন বক্তব্য, আরও কত কি। 
এত এত তথ্য থেকে খুব সুন্দর ভাবে আস্তে আস্তে বিচারকেরা তুলে এনেছেন সত্যগুলো। এত স্বচ্ছ পর্যবেক্ষণ আমি বহুকাল পড়িনি। যে কোন স্কুল পড়ুয়া মানুষকে যদি এই রায় পড়তে দেয়া হয় তাহলে সে ও একবারেই বুঝে ফেলবে মুজাহিদের অপরাধের মাত্রা। রায়ের ভেতর প্রথমে আন্তর্জাতিক অপরাধ আইন সম্পর্কে আলোচনা করা হয়েছে তারপর মুক্তিযুদ্ধ সংগঠনের কারণ সম্পর্কে তারপর অপারেশান সার্চ লাইট সম্পর্কে তারপর জামাতের মুক্তিযুদ্ধের অবস্থান সম্পর্কে তারপর ইসলামী ছাত্র সংঘ তারপর আলবদর এবং তারপর মুজাহিদের দায় সম্পর্কে। প্রতিটি অধ্যায়ের ধাপে ধাপে আলোচনা এরকম পরিস্কার এবং সুখপাঠ্য যে আমার মতে এই রায়গুলো বাংলা অনুবাদ হওয়াটা খুবই জরুরী। অনলাইনে জামাত-শিবির সমর্থকদের সাথে যাদের নিয়মিত বাক বিতণ্ডায় লিপ্ত থাকতে হয় তাদের আর কষ্ট করে একাধিক বই-পুস্তক ঘাটতে হবে না, একত্রে সব প্রমাণ পাবেন ট্রাইব্যুনালের রায়ে। 
এই মামলায় ডিফেন্সের সাক্ষী ছিলো মাত্র একজন, মুজাহিদের ছেলে এবং মুজাহিদ পুত্রের সাক্ষ্য নিয়ে ডিফেন্স মামলা চলাকালীন সময়ে কোন প্রকার আলোচনাই করেনি। অথচ এই মুজাহিদের পুত্রের জন্ম ১৯৭১ সালের অনেক পরে। তার সাক্ষ্যে কিছুই আসবে যাবে না। 
আশ্চর্যজনক ভাবে ডিফেন্স এক কথায় এবারের এই মামলার বেলায় প্রায় সবকিছুই মেনে নিতে বাধ্য হয়েছে বা মেনে নিয়েছে। তারা মেনে নিয়েছে ১৯৭১ সালে মুজাহিদ পুরো পাকিস্তানের ইসলামী ছাত্র সংঘের প্রেসিডেন্ট ছিলো। তারা মেনে নিয়েছে যে ১৯৭১ সালে আলবদর বুদ্ধিজীবী হত্যাকান্ডের সাথে জড়িত ছিলো। তারা মেনে নিয়েছে যে মোহাম্মদপুর ফিজিক্যাল ট্রেনিং সেন্টারে আলবদর হেড কোয়ার্টার ছিলো এবং সেখানে বুদ্ধিজীবীদের ধরে এনে অত্যাচার করা হতো, হত্যা করা হতো। তারা এটাও মেনে নিয়েছে যে মুজাহিদ মোহাম্মদপুর ফিজিক্যাল ট্রেনিং সেন্টারে নিয়মিত যাতায়ত করতো। 
শুধু তারা এটাই মানতে নারাজ মুজাহিদ বুদ্ধিজীবী হত্যাকান্ডের সাথে জড়িত। তারা দাবী করছে মোহাম্মদপুর ফিজিক্যাল ট্রেনিং সেন্টারে আসা যাওয়া করলেই কেউ হত্যাকারী হয়ে যায় না। 
আমি অবাক হয়ে যাই এদের যুক্তিবোধ দেখে। ১৯৭১ সালের ডিসেম্বর মাসে ইসলামী ছাত্র সংঘের প্রেসিডেন্ট আলবদর কমান্ডার মুজাহিদ কি কারণে মোহাম্মদপুর ফিজিক্যাল ট্রেনিং সেন্টারে আসা যাওয়া করতে পারে? সে কি সেখানে বুদ্ধিজীবীদের সাথে খোশ-গল্প করতে যেতো? নাকি আলবদর ক্যাম্পে মশার প্রাদুর্ভাবের ওপর সচিত্র প্রতিবেদন করতে যেতো? 
একজন আলবদর কমান্ডার আলবদর হেড-কোয়ার্টারে কি করতে যেতে পারে? 
যাই হোক শুধুমাত্র দালিলিক প্রমাণের ওপর ভিত্তি করেও যে ফাঁসির রায় হতে পারে, সরাসরি গুলি না করলেও যে মানুষ হত্যাকারী হতে পারে -এই মামলার ভেতর দিয়ে সেটা আরেকবার প্রমাণ হয়ে গেলো। আলবদর যে কতটা নিষ্ঠুর হতে পারে সেটা জানার জন্য এই রায় সবার অবশ্যপাঠ্য। এই রায়গুলো বাংলা করে কিংবা একটু সংক্ষিপ্ত করে পুস্তিকা আকারে দেশের আনাচে কানাচে ছড়িয়ে দেয়া দরকার। জামাতি সমস্ত প্রপাগ্যান্ডার বলিষ্ঠ জবাব এইসব রায়। আমি অনলাইন এক্টিভিস্টদের দৃষ্টি আকর্ষণ করে বলবো আপনারা অল্প অল্প করে হলেও রায় গুলো নাড়াচাড়া করুণ, লিখুন। 
পড়তে পড়তে চোখগুলো ভিজে আসে...
পড়তে থাকি ১৭ই ডিসেম্বর আলবদর ক্যাম্পে খুঁজে পাওয়া বস্তা ভরা চোখের কথা...
এই বস্তায়ই হয়ত ছিলো শহিদ শফী ইমাম রুমীর চোখ দুটো...
আমরা আরেকটা রুমী পাবো না, পাবো না আরেকটা জাহানারা ইমাম। আর তাই আমাদের এবারের জয়টা যেন হয় সম্পূর্ণ জয়। আর যেন দেখতে না হয় কোন ফিজিক্যাল ট্রেনিং সেন্টারের পেছনে বস্তা বোঝাই করা আমাদের আপনজনের চোখ, আর কোন অভিজিৎ রায়কে যেন স্বাধীন দেশে এভাবে হারাতে না হয়...
এবারের জয়টা যেন সম্পূর্ণ জয় হয়...
বিঃ দ্রঃ আল-বদর প্রধান মুজাহিদের পূর্ণাঙ্গ রায় (ICT-2)www.ict-bd.org/ict2/ICT2%20judgment/AAMMujahid.pdf
বিঃ দ্রঃ অভিজিৎ হত্যাকাণ্ডের চার মাস পূর্ণ হলো আজ।
দুই.
ফাঁসির রায়ের পর খানিক বিনোদনের আশায় দশ লক্ষ ফ্যান/ফলোয়ার বিশিষ্ট বাঁশেরকেল্লার অফিসিয়াল পেইজে প্রবেশ করলাম।
কাদের মোল্লা আর সাইদির সময় তারা যেমন এই কাদের সেই কাদের না, এই সাইদি সেই সাইদি না, এই সাকা সেই সাকা না... ম্যাতকার করতো কামারুজ্জামান আর মুজাহিদের বেলায় এসে সেটা আর ওরা করতে পারছে না। কারণ কামারুজ্জামান ছিলো লোকাল সেলিব্রেটি জামাত নেতা। আর মুজাহিদ বদর বাহিনীর প্রধান হয়ে সে কেবল এদেশেই না পাকিস্তানেও বিরাট বিখ্যাত অনেক আগ থেকেই। তাদের চেহারা পত্রিকায় প্রকাশিত, হঠাৎ করে নাম পাল্টে সাধু সাজে অন্য কাউকে ফাঁসাতে এরা পারে নাই।
নিরুপায় হয়ে তখন ছাগুরা যুক্তি দেখায় সাক্ষিরা নাকি মিথ্যা সাক্ষ্য দিয়েছে। কিন্তু মিথ্যা সাক্ষ্য গুলো কি জানতে চাইলে তারা হাস্যকর সব ভুল তুলে ধরে। সাক্ষিরা নাকি মিথ্যা কথা বলছে কারণ তারা সাক্ষ্য দেয়ার সময় ৪৪ বছর আগের নির্দিষ্ট কোন একটা সময়ের সাল/দিন/তারিখ ইংরেজিতে ঠিকমত বলতে পারলেও বাংলায় ঠিকমত বলতে পারে নাই!! তাদের সাক্ষ্য ভুল কারণ তারা প্রাণভয়ে ৭১সালে থানা-পুলিশ-মামলা করে নাই!! তাদের সাক্ষ্য ভুল কারণ তারা তাদের এলাকার সব রাজাকারদের নাম-ঠিকানা জানে না... ইত্যাদি ইত্যাদি। একটা মামলার দেখা গেলো কোন একটা গনহত্যার কামারুজ্জামানের বিরুদ্ধের সুপিরিয়র নেতৃত্ব দেয়ার অভিযোগ এসেছে, অর্থাৎ কোন একটা যায়গায় সে হত্যাজজ্ঞ চালানোর জন্য নির্দেশ দিয়েছিলো, পাঠক লক্ষ্য রাখবেন 'নির্দেশ দিয়েছে', 'ঘটনাস্থলে উপস্থিত' থাকেনি। তো সেই মামলার ভিক্টিমেরা সাক্ষ্য দিতে এসে বলেছে তারা ঘটনাস্থলে কামারুজ্জামানকে দেখে নাই!! সুতরাং এটা নাকি প্রমাণ হয় কামারুজ্জামান নির্দোষ!!
কি আশ্চর্য এদের যুক্তিবোধ!! আপনি কোন একটা জেলা সদর থেকে কিংবা শহর থেকে আপনার প্রশিক্ষিত খুনিদের নির্দেশ দিলেন কাউকে খুন করে আসার। খুন করাও হয়ে গেলো পরিবারের সামনে। প্রতক্ষ্যদর্শী সাক্ষিরা সেখানে আপনাকে দেখলো না। তাহলে কিভাবে প্রমাণিত হয় যে 'আপনি খুনের নির্দেশ দেন নি?'।
যাই হোক, দেখা যাচ্ছে ১৯৭১ সালে স্থানীয় বদর নেতা কামারুজ্জামানের নেতৃত্বে হরহামেশা মিটিং মিছিল হয়েছে। সেইসব খবর গুরুত্বসহকারে ছেপেছে তাদের মুখপাত্র 'দৈনিক সংগ্রাম'। শুধুমাত্র বদরের নেতৃত্ব দেয়ার জন্যই একে ফাঁসি দেয়া যায়, আর আমাদের হাতে তো প্রচুর সাক্ষ্য-প্রমাণ ছিলোই। মজার ব্যাপার হচ্ছে এই সংগ্রাম পত্রিকাটাই এখন জামাতের সবচেয়ে বড় গলার কাঁটা। যুদ্ধের সময় হিংসা-লিপ্সা আর খুনের মন্ত্র দাবনলের মত তারা ছড়িয়ে দিয়েছিলো যেই সংগ্রাম দিয়ে, সেই সংগ্রামের প্রতিবেদনগুলোই এখন তাদের ফাঁসির পয়গামের সিঁড়ি হয়ে দাঁড়িয়েছে।
ফিরে আসি আলবদর কিলিং স্কয়ার্ডের কমান্ডার মুজাহিদের কথায়। এই নরপশু আমার দেখা একজন আদর্শ পারফেক্ট চেহারাধারী রাজাকার। সাইদি কিংবা গোলাম-দের ইনোসেন্ট একটা চেহারা থাকলেও এই শয়তানটার চেহারাতেই পাপের ছাপ দেখা যায় পরিস্কার। এই কুকুরটার জন্য সাক্ষি প্রমাণের একটুও অভাব হয় নাই। এর বিরুদ্ধে এত এত সাক্ষ্য প্রমাণ ছিলো যে কোন চাক্ষুস সাক্ষি ছাড়াই কেবল স্ব-স্বীকৃত বদর বাহিনীর কমান্ডার হিসেবেই তার ফাঁসির দড়ি পরিস্কার হয়ে যায়।
আগ্রহ নিয়ে দেখছিলাম মুজাহিদকে বাঁচানোর জন্য শিবির কি কি যুক্তি নিয়ে আসে। হাস্যকর একটা যুক্তি ছিলো আলবদর হেড-কোয়ার্টার মোহাম্মদপুর ফ্যিজিকাল ট্রেনিং সেন্টারের দারোয়ানের পুত্রের সাক্ষ্য বাতিল করে দেয়ার একটা প্রচেষ্টা। কারণ সাক্ষির বয়স ছিল ১৪ বছর। মজার ব্যাপার হচ্ছে মোহাম্মদপুর ফ্যিজিকাল ট্রেনিং সেন্টারে যে মুজাহিদের যাতায়ত ছিল সেটা সংগ্রামের বিভিন্ন প্রতিবেদন ছাড়াও এমনকি পাকিস্তানে পালিয়ে যাওয়া বদর নেতাদের লেখা পাকিস্তানী পুস্তিকায়ও পাওয়া যায়। ১৬ ডিসেম্বর মুজাহিদ বদর নেতাদের পালিয়ে যেতে বলার কথা, মোনাজাত করার কথা এখনো শ্রদ্ধ্যা ভরে স্মরণ করে পাকিস্তান জামাতের তরুণ ছাত্রনেতারা।
এই যুক্তি ছাড়া আর পেলাম রাজাকারের ছেলের ভাষ্য।
সেটা নিয়েই কিছু কথা বলবো।
রাজাকার পুত্র বললো দুটো কথা। তার বাবা ১৯৭০ সালের আগে ঢাকা শহরে আসে নাই এবং তখন মুজাহিদের বয়স ছিল মাত্র ২৩ বছর সুতরাং মুজাহিদ ঢাকা শহর চেনে না এবং যেহেতু তার বয়স মাত্র ২৩ সুতরাং সে কোন খুন করে নাই। এছাড়া সে বলেছে কোন বুদ্ধিজিবীকে তার বাবা মেরেছে সেটা নাকি বলা হয় নাই, সুতরাং তার পিতা নির্দোষ।
হাসান জামিল ছিলো কাদের মোল্লা পুত্র, ওয়ামি কামারুজ্জামানপুত্র, আজমি গোলামের পুত্র। এদের তাও কিছু স্মার্ট যুক্তি দিতে দেখেছি কিন্তু মুজাহিদের পুত্র পুরাই গোবর-মস্তক। বুদ্ধিশুদ্ধি তার ঘটে নাই তেমন।
তার মতে ১৯৭০ সালে তার বাবা ঢাকায় আসেন গ্রামের অবুঝ-বলদ-লাজুক-বোকা এবং শান্ত, চুলে চপচপে চুলে তেল দেয়া ২৩ বছরের বাচ্চা ছেলে হয়ে। তার ভাষ্যমতে দৃশ্যকল্প চিন্তা করলে দেখা যায় সে ঢাকা শহর চেনে না, রাস্তায় রাস্তায় এতিমের মত ঘুরে বেড়ায়, অসহায়ের মত জীবন ধারণ করে। অথচ শহরে এসেই এক বছরের মাথায় এই অবুঝ-বলদ-লাজুক-বোকা এবং শান্ত, চুলে চপচপে চুলে তেল দেয়া ২৩ বছরের বাচ্চা ছেলেটা পাকিস্তানের মূলধারার পত্রিকাগুলোতে দুর্দান্ত প্রতাপে লেখালেখি শুরু করে। তাও চিঠিপত্র কিংবা প্রেমের কবিতা নয় সরাসরি উপ-সম্পাদকীয়। আর সেসব কলামের শিরোনাম হয় 'অস্ত্রের বিরুদ্ধে অস্ত্র- যুক্তি নয়', 'বুদ্ধিজীবীদের নিধন করতে হবে', 'যেখানেই মুক্তিবাহিনী সেখানেই আল-বদর' আরও কত কি। সেসব লেখায় ধুমধাম মানুষকে খুন করতে বলা হয়, অস্ত্র হাতে ঝাঁপিয়ে পড়তে বলা হয়, হিন্দুদের খতম করতে বলা হয়। এই শান্ত ছেলেটা হাজার-হাজার মানুষের সমাবেশে বক্তব্য দিয়ে বেড়ায় তাও প্রধান অতিথি হয়ে। সেই সব সমাবেশ থেকে স্বয়ং তার বক্তব্যেই নির্বিচারে মানুষ খুন করতে বলা হয়!!
তার বিরুদ্ধে নাকি কোন বুদ্ধিজীবীকে মারা হয়েছে সেটার উল্লেখ নাই, আহারে আমার অবুঝ-বলদ-লাজুক-বোকা এবং শান্ত, চুলে চপচপে চুলে তেল দেয়া ছেলে। যেই লোকটা সমস্ত অপারেশনের সুপিরিয়র নেতৃত্ব দিয়েছে; তাকে আলাদা করে কোন বুদ্ধিজীবীর হত্যাকান্ডের দায় দিতে হবে?
জেনারেল নিয়াজি পাকিস্তানী সেনাবাহিনীর প্রধান। তার বিরুদ্ধে কি সরাসরি ছুরি হাতে কাউকে খুন করার/ বেয়োনেট চার্জ করার/ ব্রাশফায়ার করার চাক্ষুষ সাক্ষি পাওয়া সম্ভব? এখন কাউকে সরাসরি খুন করেনি বলে কি সে তিরিশ লক্ষ মানুষের খুনের নেতৃত্ব দেয়ার দায় থেকে মুক্ত হয়ে যাবে?
মুজাহিদ পুত্র বললেন তার বাবার বয়স একাত্তরে মাত্র ২৩।
আসলেই তাই মুজাহিদের জন্ম ১৯৪৮ সালে, হিসেবে ১৯৭১ সালে তার বয়স ২৩ বছরই হয়।
আসুন আরও কিছু তথ্যের সামনে দাঁড় করাই আপনাদের...
তাহলেই বুঝতে পারবেন ২৩ বছর কি আসলেই 'মাত্র ২৩' বছর কি না?
বীরশ্রেষ্ঠ মোহাম্মদ মোস্তফা কামাল
(জন্ম: ১৬ ডিসেম্বর, ১৯৪৭- মৃত্যুঃএপ্রিল ১৮, ১৯৭১) বয়সঃ ২৪ বছর
বীরশ্রেষ্ঠ ক্যাপ্টেন মহিউদ্দীন জাহাঙ্গীর
(জন্ম: ৭ মার্চ, ১৯৪৯ - মৃত্যু: ১৪ ডিসেম্বর, ১৯৭১) বয়সঃ ২২ বছর
বীরশ্রেষ্ঠ মোহাম্মদ হামিদুর রহমান
(জন্ম:২ ফেব্রুয়ারি, ১৯৫৩ - মৃত্যু: ২৮ অক্টোবর, ১৯৭১) বয়সঃ ১৮ বছর
এরাও এক-একজন হত্যাকারি ছিলেন।
তাঁদের মত খুনিরা ছিলেন বলেই আজ
তোর মত বেজন্মরা এই মাটিতে দাঁড়িয়ে কথা বলতে পারছে...



