ক্রিকেটার নাসির হোসেনের ছোট বোন এবং বাঙালীর পুনরায় ধর্ষকামী হয়ে ওঠা


- ভাইয়া, সাথের মেয়েটি কে? আপনার বউ?
- ভাইয়া আপনার বোন অনেক সেক্সি, আই লাভ হার!
- নাসির রেট কত?
- ঐ তোর বোনের বোরকা কই?
- ভাই আর কয়টাকে খাবেন, মেহজাবিনরে খায়া পেট ভরে না?
এটা বাঁশেরকেল্লা কিংবা কোন চটি পেইজের কমেন্ট বাক্স না, এই কমেন্ট গুলো করা হয়েছে জাতীয় দলের ক্রিকেটার নাসির হোসাইনের অফিসিয়াল পেইজের একটা ছবিতে। বেচারা শখ করে ছোট বোনের সাথে একটা ছবি তুলে পেইজে আপলোড করেছিলো। ব্যাস ধর্ষকামী বাঙালি উত্তেজিত পুরুষাঙ্গ নিয়ে সাইবার আক্রমণে ঝাঁপিয়ে পড়লো। 
অবশেষে বোনের সাথে তোলা ছবিটা সরিয়ে নেন নাসির হোসেন। 
এরপর আমারা একটা সুযোগ পেয়ে গেলাম আধ-শোয়া হয়ে ঘরে বসে থেকে ঢুলু-ঢুলু চোখে শুষিলিয় স্ট্যাটাস প্রসব করার। আদতে কোন লাভ কি আছে? 
এই দেশের ঘরে-রাস্তায়-ফুটপাতে-মার্কেটে-বাসে-স্কুলে-কলেজে-বিশ্ববিদ্যালয়ে প্রতিদিন ধর্ষকদের মেলা বসে। সাহস করতে পারলে এই সময়টায় এসে এই দেশের অধিকাংশ বাঙালী এক একজন ধর্ষক হয়ে উঠতো। কেবল উপযুক্ত পরিবেশ আর উপজুক্ত সাহসের অভাবে তারা নিজেদের ধর্ষক চরিত্র খানা প্রকাশ করতে পারে না। কিন্তু রাস্তা-ঘাটে চলার পথে, অনলাইনে-অফলাইনে আপনার আমার সাথে প্রত্যেক দিনেই এদের সাক্ষাত হয়।
কিছুদিন আগেই লিখেছিলাম;
এদেশের মাধ্যমিক/কলেজ পড়ুয়া একটা ছেলের চোখে কোন ধর্ষণের খবর চোখে পড়লেই তাদের মুখে এক চিলতে হাসি ফুটে ওঠে। এক ক্লিকে লিঙ্কে ঢুকে পড়ে সে। ধর্ষণের সময় ঘটনাস্থলে উপস্থিত থেকে যে আনন্দটুকু সে নিতে পারেনি খবরটা আদ্যপান্ত পড়ে সেই উষ্ণতা সে নিতে চায়। একটানে খবরটা পড়ে সে খোঁজ করে খবরের বিস্তারিত ছবি কিংবা ভিডিও লিঙ্ক। একটা ভিডিও লিঙ্ক পাওয়া গেলে হয়ত ছেলেটার আজকে রাতের অনেক কষ্ট কমে যাবে। যদি একটা ভিডিও কিংবা নিদানপক্ষে একটা রগরগে ধর্ষণের ঘটনা সমেত খবর পাওয়া যায় তাহলে তার পোয়াবারো। পরদিন কলেজের এমাথা থেকে ও মাথা ছড়িয়ে পড়বে সেই রসালো গল্প, এক মোবাইল আরেক মোবাইলে ভাইরাসের চেয়েও দ্রুত বেগে ছড়িয়ে পড়বে সেই ভিডিও।
একটা ভালো ধর্ষণের গল্পের বাসনায় এদেশের অনেক তরুণদের আকুলতা আমাকে কষ্ট দেয়, কারণ গুটি কয়েক আতরা-ফাতরা গজিয়ে ওঠা অনলাইন নিউজ পোর্টাল কিংবা দুই একটা ৩-৪ টাকা দামের ট্যাবলয়েড পত্রিকা ছাড়া ধর্ষণের বিস্তারিত বিবরণ তেমন একটা দেখা যায় না।
অথচ এইসব তরুণেরা এমন একটা ভূখণ্ডের বাসিন্দা যেই ভূখণ্ডে পৃথিবীতে সবচেয়ে কম সময়ে সর্বাধিক ধর্ষণের ঘটনা ঘটেছিলো। নিরপেক্ষ গবেষকদের অনেকের মতে সংখ্যাটা ছয় লাখ। এই ছয় লাখ ধর্ষণের ঘটনার কিছু কিছু গল্প লিপিবদ্ধ আছে দেশের আনাচে কানাচে। আমার মাঝে মাঝে বড় ইচ্ছে করে এইসব মানুষদের সামনে মুক্তিযুদ্ধের সেই ধর্ষণের ঘটনাগুলো তুলে ধরতে, আমার জানতে ইচ্ছে করে নিজের মা-বোনদের ধর্ষণের ঘটনা পড়ে তাদের মুখের অভিব্যাক্তি কি হয়...
মুক্তিযুদ্ধ নিয়েই যখন কাজকারবার তখন সব জায়গায় মুক্তিযুদ্ধ দেখি। নাসির হোসেনের পেইজে কমেন্ট গুলো পড়ে কেন জানি না আমার ডঃ জিওফ্রে ডেভিসের ''দ্য চেঞ্জিং ফেস অব জেনোসাইড'' বইয়ের কথা মনে পড়ে যাচ্ছে। মুক্তিযুদ্ধের ঠিক পরপরই যখন দেশের বিভিন্ন থানায় ধর্ষনের শিকার লক্ষ লক্ষ বীরাঙ্গনাদের গর্ভপাত ঘটানো শুরু হয় তখন ধর্ষিনের শিকার নারীদের সংখ্যা এত বেশী ছিলো যে কোন হাসপাতাল নয়, স্থানী পদ্ধতিতে গর্ভপাত ঘটানো হতো। 
সেই অমানবিক পদ্ধতি কতোটা যন্ত্রণাদায়ক ছিলো সেই পদ্ধতিটা লেখা আছে সেই বইতে।
উদ্ধৃত করছি অস্ট্রেলীয় ডাক্তার জিওফ্রে ডেভিসের ''দ্য চেঞ্জিং ফেস অব জেনোসাইড'' বইয়ের ১৭৮ পৃষ্ঠা থেকে কিছু অংশঃ
"বেশীরভাগ গ্রামেই দেখা গেছে ৫ থেকে ৬ ইঞ্চি লম্বা ও পৌনে ইঞ্চি চওড়া একটা চোখা কাঠি ব্যবহার করা হতো। এটা যোনীপথে ঢুকিয়ে দেওয়া হতো যতক্ষণ না তা জরায়ুর দেওয়াল ছোঁয়। বেশীরভাগ এলাকাতেই কাঠির ধরণটাকে তেমন গুরুত্ব দেওয়া হতো না, একটা হলেই হলো। বিবাহিতারা ব্যাপারটা নিজেই করত আর অবিবাহিতদের নিয়ে যাওয়া হতো স্থানীয় বিশেষজ্ঞদের কাছে (এসব জায়গায় বিয়ের আগে গর্ভবতী হওয়ার ঘটনা আগেও ঘটেছে, তবে কী হারে সেটা জানা যায়নি)। কাঠিটা জায়গামতো রেখে খোঁচানো হতো যতক্ষণ না ব্যাথা উঠে জরায়ুর পেশী এটাকে ঠেলে বের করে দেয়, সেই সুবাদেই গর্ভপাত। জানা গেছে এটি শতভাগ কার্যকর বলে স্বীকৃত পদ্ধতি, তবে একটু ধীরগতির আর যন্ত্রণার।
ব্যাপারটা ত্বরান্বিত করতে অন্য অনেক পদ্ধতি যুক্ত হতো। স্থানীয় করবী নামের একটি গাছের মূলের রস খেয়ে বা মূলটা সরাসরি প্রবেশ করিয়ে (কবিরাজ ও আয়ুর্বেদ পদ্ধতি) গর্ভপাত ঘটানো সম্ভব। আর যাদের অ্যালোপ্যাথি ওষুধের কথা শুনেছে (এবং খানিকটা বিশ্বাসও করত) তারা ব্যবহার করেছে কাঠি ঢোকানোর পরদিন একডোজের ৯ গ্রাম ভিটামিন সি (০.৫গ্রামের ৮টি ট্যাবলেট) যাতে ৪৮ ঘন্টায় গর্ভপাত হতো। পদ্ধতিটার কার্যকারিতা সন্দেহাতীতভাবেই প্রমাণিত।
এছাড়া অনেককে কাঠি প্রবেশের পর প্রতিদিন ৪/৫টি গর্ভনিরোধ পিল খাওয়ানো হতো, ৫ থেকে ৭দিন ধরে। আর কোর্স শেষ করার দ্বিতীয় বা তৃতীয় দিনে গর্ভপাত ঘটত। পিলের সরবরাহকারী আইপিপিএফ, সুইডিশ সরকার ও অন্যরা জেনে নিশ্চিত খুশী হবেন যে তাদের যোগানটা বৃথা যায়নি। স্থানীয় জন্মনিয়ন্ত্রণ সংস্থাগুলো থেকে এই পিল বিনামূল্যেই পেত ব্যবহারকারীরা।"
-দ্য চেঞ্জিং ফেস অব জেনোসাইড
তবে কথা হচ্ছে এসব পড়ে লাভ হবে না। কিছুতে কিছু হবে না।
পহেলা বৈশাখে আবার টিএসসিতে মেয়েরা লাঞ্ছিত হবে,
ভার্সিটিতে রেপ হবে,
বাসে রেপ হবে,
ট্রাকে রেপ হবে,
আজকাল ফেসবুকে ছবি দিলেও রেপ হবে...
এই বাঙালি সেই বাঙালি নাই,
এই বাংলাদেশও আর সেই বাংলাদেশ নাই,
এই বাংলাদেশ এখন সেই পূর্ব পাকিস্তান...
পাক... সার... জামিন... সাদ... বাদ...
বিঃ দ্রঃ এই লেখাটি উৎসর্গ করছি গণজাগরণ মঞ্চের কর্মী সঞ্জীবন সুদীপ-কে। ২০১৩ সাল থেকে আজ অবধি এই দেশে যতগুলো ধর্ষণ হয়েছে ততবার এই লোককে আমি রাস্তায় দেখেছি (এর আগের ওনার কাজকর্মের ইতিহাস আমার জানা নাই)। দেশের যে কোন সমস্যায় লাগাতার এই মানুষটাকে অকাতরে কাজ করে যেতে দেখেছি। দেশটা যে কাল সকালে পাকিস্তান হয়ে যাবে না সেটার একটা বড় কারণ সঞ্জীবন সুদীপ এখনো বেঁচে আছে। শেষ কথা হচ্ছে আজ এই মানুষটার জন্মদিন।
শুভ জন্মদিন সুদীপ​'দা...

