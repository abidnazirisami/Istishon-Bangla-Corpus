মাসিক ব্লগার খুন এবং জনতার হালালিকরন এবং গলঃধকরন প্রক্রিয়া___



কখনো যাদের নাস্তিকদের নিয়ে লিখতে দেখি না- চাপচাপ রক্ত দেখলে তাদের রক্তে জোয়ার আসে, মুখে কথার ফুল আসে, দুইটা লাইক কামানোর ন্যুন্যতম ধান্ধাটা কিছুতেই ছাড়তে ইচ্ছা করে না, তাই না ??
একজন মানুষকে যখন মেরে ফ্যালা হয়- তারপর সেই মানুষ কিংবা তার ঘরনার কাজকে জাস্টিফাই করা, যুক্তি, অযুক্তি, কুযুক্তি বিচার করা- তা সে যাই করুক, যাই লিখুক; এই ধরনের সমর্থনমূলক যে কোন লেখাই সেই খুনটার কাছাকাছি ঘৃণিত অপরাধের সামিল আমার কাছে। 
মানুষটা যখন জীবিত ছিলো তখন তার সমালোচনা করা, গালি দেয়া, উত্তর দেয়া... সবকিছুই করা যেতো। কিন্তু একজন মানুষ যখন খুন হয় তখন মৃত্যুর পর তার মৃত লাশের সামনে দাঁড়িয়ে তার ভুল ধরার মত জঘন্য কাপুরুষতা আর কিছুই হতে পারে না। 
প্রতি মাসে মাসে এরকম একটা একটা খুন আর খুনের কয়েক ঘন্টা যেতে না যেতেই কিছু মানুষ যখন খুনটা হালালিকরনের প্রক্রিয়া শুরু করেন তখন আমার প্রচণ্ড হাসি পায়- দুলে দুলে হাসতে হাসতে আমি চেয়ার থেকে পড়ে যাই। একটা মানুষ কতটা ভীরু, কতটা দুর্বল, কতটা ঘৃণিত হতে পারলে একটা খুন হওয়া মানুষের মৃতদেহে থুথু ছিটিয়ে বলতে পারে; 
-"তোমার খুনের জন্য আসলে তুমি নিজে দায়ী।" 
অভিজিৎ রায় কিংবা অনন্ত বিজয় দাশ কিংবা নীলয়... কে আপনাদের সাথে তর্কে আপত্তি করতেন?
আপনারা কি জানেন অভিজিৎ রায় মৃত্যুর এক সাপ্তাহ আগেও পারভেজ আলমের সাথে একটা বিতর্ক করছিলেন? অনেক আগে ২০০৮ সালে আমি যখন সবে কলেজ ছাত্র তখন অভিজিৎ রায় আমার হাস্যকর বাংলিশ প্রশ্নের জবাব দিতেন লম্বা লম্বা মেইল করে।
 কেউ কি দাবি করতে পারবেন তিনি অভিজিৎ রায়ের সাথে আর্গুমেন্ট করতে চেয়েছেন কিন্তু দাদা রাজি হন নাই?
খুন যে হয়েছে তার লাশের ভার তার পরিবারকেই বইতে হবে, কিন্ত আপনাদের "চাপাতি=কলম" নীতি এরকম আরেকটা খুনের রাস্তা পরিস্কার করবে। আপনাদের এরকম একটা স্ট্যাটাস নীলয়ের বাসার মেঝেতে ছড়িয়ে থাকা থকথকে রক্তকে ঝাঁটা দিয়ে পরিস্কার করে, আপনার এরকম আরেকটা স্ট্যাটাস নীলয়ের বাসাটা পরিপাটি করে ফুল দিয়ে সাজায় আরেকজনকে খুন করার জন্য তৈরি করে। 
শেষে একটা কথা মনে করিয়ে দিতে চাই- আই এস গত রমজানে "রোজা না রাখা" কিংবা "নামাজ না পড়া"র অপরাধে ধরে ধরে বহুত মানুষকে ফাঁসি দিয়েছে। কিছুদিন পর প্রেমিকার সাথে ঘুরতে যাওয়ার অপরাধে যখন আপনার লাশ রাজপথে পড়ে থাকবে- মনে রাখবেন সেদিনও আপনার অপরাধের সাথে আপনার রক্তাক্ত লাশকে জাস্টিফাই করে কেউ একজন স্ট্যটাস দিয়ে সাড়ে ছয়শ লাইক আর আড়াইশ শেয়ার কামিয়ে নেবে। দেখবেন সেখানে কোন সুন্দরী তনয়া কমেন্ট করে বসবে "আপনি এক্কেবারে আমার মনের কথাটা লিখেছেন ভাইয়া..."
আপনার মা তখন বুক চাপড়ে কাঁদবে...
যেমন প্রতিটা মা কাঁদে...
ঐ দিক স্ট্যাটাসে লাইক বাড়তে থাকবে...
আজ নীলয়ের মা কাঁদছে...
স্ট্যাটাসে লাইক বাড়ছে...
(নীলয়'দার মৃত্যুর পর জাস্টিফাই সেলিব্রেটিদের উদ্দেশ্যে লেখছিলাম।
প্রাসঙ্গিক মনে করে পুনঃ প্রকাশ করলাম...)

