নাবালকের ভোটাধিকার অর্জন এবং তার আইডেনটিট


১৮৭৫ সালে সাবালকত্ব আইন বা মেজরিটি অ্যাক্ট 1875 পাশ হবার পর বিয়ে, যৌতুক, বিয়ে বিচ্ছেদ এবং দত্তক গ্রহণের ক্ষেত্র ব্যতীত অন্য সকল ক্ষেত্রে বৃটিশ ভারতে অর্থাৎ ভারত, পাকিস্তান ও বাঙলাদেশে বসবাসকারী সকল নারী ও পুরুষের সাবালকত্ব এই সাবালকত্ব আইন দ্বারা নিরুপিত হয়। সাবালকত্ব আইন অনুসারে যে সকল নাবালকের বয়স ১৮ বৎসর পূর্ণ হয়েছে তারা সাবালক। বাঙলাদেশে সাবালকত্ব আইনকে সংশোধন করে ছেলেদের ক্ষেত্রে ২১ বৎসর ও মেয়েদের ক্ষেত্রে ১৮ বৎসরকে সাবালকত্বের বয়সরুপে নির্ধারণ করা হয়েছে। উল্লেখ্য বাঙলাদেশে ছেলেরা ১৮ বছর হলে ভোটাধিকার অর্জন করে। 

অথচ সাবালকত্ব আইনে ছেলেদের বয়স ২১ বৎসর নির্ধারণ করা হয়েছে। ছেলেরা ১৮ বছর বয়সে ভোটাধিকার অর্জন করার মতো যুক্তিবোধসম্পন্ন ব্যক্তি হয়ে উঠলেও বিয়ে করার মতো যুক্তিবোধসম্পন্ন ব্যক্তিতে পরিণত হয় না অর্থাৎ কিনা ছেলেরা নাবালক থাকতেই ভোটাধিকার অর্জন করে। বিয়ের বেলায় ছেলেদের ২১ এবং মেয়েদের ১৮ বৎসর নির্ধারণ করার ক্ষেত্রে লিঙ্গবৈষম্যের আচরণ স্পষ্ট হয়ে উঠেছে। ছেলেদের ২১ ও মেয়েদের ১৮ বছর নির্ধারণের ক্ষেত্রে যে যুক্তিটি জানতে পেরেছি তা হলো- ছেলেরা ১৮ বছরে উপার্জনক্ষম হয় না। ছেলেরা ২১ বছরেই যে উপার্জনক্ষম হয় এমন নিশ্চয়তা পাবো কি করে! বাঙলাদেশের শিক্ষাব্যবস্থায় কি ছেলেরা ২১ বছরে উপার্জনক্ষম হবার সুযোগ বা সক্ষমতা পেয়ে যায়? আরো এবটি বিষয় লক্ষণীয়-সেটা হলো মেয়েদের তাহলে উপার্জনক্ষম হবার প্রয়োজন নেই! এ প্রয়োজনহীনতার অনুভবটি যখন রাষ্ট্রীয়ভাবে মগজে, সমাজজীবনে দৃঢ়ভাবে গেথে দেয়া হয় তখন মেয়েটি আত্মনির্ভরশীল হবার প্রয়োজনীয় তাগিদটি তুচ্ছ জ্ঞান করে। ফলে শিশুকাল থেকেই বিয়ের যে বাজনা নিত্য অহরহ পরিবার ও সমাজ তার কানে বাজাতে থাকে. তাই-ই হয়ে ওঠে তার ধ্যান ও জ্ঞান। এ অবস্থায় মেয়েদের অগ্রগতি, উন্নতি কতোটা আশা করতে পারি?
আর মেয়েরা ১৮ বছরে ভোটাধিকার বা বিয়ের অধিকার অর্জন করলেও কখনোই আসলে সাবালক হয় না। নাবালক ধারণাটি এসেছে, যে তার শরীর ও সম্পত্তির দেখাশুনা কিংবা চুক্তি সম্পাদনে অক্ষম তারাই নাবালক। সে অনুযায়ী নারী, এ সমাজে তার শরীর ও সম্পত্তি কিংবা চুক্তি সম্পাদন যাই-ই বলি না কেন কোনটিরই মালিকানা তার নিজের নয়। আইন নামমাত্র ১৮ বছর বয়সে তাকে সে ক্ষমতা দিলেও বাস্তবে মৃত্যুর আগ পর্যন্তই নারীকে কোনো সা কোনো অভিভাবক, তার নাম, তার সাথে সম্পর্কের বিষয়টি বিভিন্ন রাষ্ট্রীয় কাগজপত্রে উল্লেখ করে দিতে হয়। কাগজপত্রে মা-বাবার নাম লিখবার প্রয়োজন আইডেনটিটিরি জন্যে। এটি কখনোও পরিবর্তন হবার নয়। কিন্তু রাষ্ট্র যখন বিভিন্ন কাগজপত্রে বিবাহিত পুরুষের নাম লিখতে বাধ্য করে এবং অভিভাবক হিসেবে মনোনিত করতে বাধ্য করে তখন বিস্মিত হই। কিভাবে এটা আইডেনটিটি হয় মানুষের, যা কোনো সময় পরিবর্তিত হতে পারে? ভোটার আইডি কার্ডে পুরুষের পরিচিতি মা-বাবা দ্বারা সীমাবদ্ধ। সেখানে স্ত্রীর নাম লিখার কোনো সুযোগ নেই অথচ নারীর বেলায় তার বরের নামটি লিখা বাধ্যতামূলক হয়ে ওঠে। বিবাহিত লিখলেই বর এবং মায়ের নাম লিখতে হয়। বাবার নাম লিখার সুযোগ মেলে না। নারীপুরুষের সমান অধিকারের কথা সংবিধান বললেও রাষ্ট্রীয় বিভিন্ন কাগজপত্রের ফরম পূরণের বেলায় অতি সমন্বয়হীনতা পরিলক্ষিত হয়। দেখা যায় এরপর সংশ্লিষ্ট নারীর ডিভোর্স হলে বা বর মারা যাবার পর আবার বিয়ে করলে তখন তার ভোটারকার্ডের আইডেনটিটি নিয়ে মহাসমস্যায় পড়তে হয়। প্রখর স্বাধীনচিত্ত নারীর জন্যে, যে-কিনা নিজেই একটা আইডেনটিটি সমাজে প্রতিষ্ঠিত করতে সক্ষম হয়েছে, তাকে কেন বিবাহিত পুরষের নাম লিখতে বাধ্য করা হবে? যেখানে এই আইডেনটিটি স্থায়ী কোনোও ব্যাপার নয়। আসলে নারীকে দমন করে রাখার, পুরুষের অধঃস্তন করে রাখার মানসিকতা রাষ্ট্রই পরিত্যাগ করেতে পারে নি।
বিবাহিত পুরুষের নাম লিখার ক্ষেত্রে যে যুক্তিটি আনা হয় তা-হলো বর সমাজে একটা স্থান দখল করে থাকে, তাকে মানুষ চেনে-জানে আর তাই তাকে দিয়ে স্ত্রীর আইডেনটিটি অত্যন্ত সহজে হয়ে যায়। খোঁড়া, অসভ্য যুক্তি এটা। দেশের প্রধানমন্ত্রী, মন্ত্রী, আমলা, ডাক্তার, ইঞ্জিনিয়ার, শিক্ষক এমনকি আরো নানাবিধ পেশার নারীগণ কি সমাজে নিজ নামে প্রতিষ্ঠিত নয়? তাদেরকে তার সমাজের মানুষকে কি বর দিয়েই চিনতে হয়? যদি না হয় তাহলে ফরমগুলি কেন নারীর স্বধীনসত্তাকে অস্বীকার করে? এ দেশে প্রধানমন্ত্রী থেকে শুরু করে সকল নারীর ‍বিভিন্ন রাষ্ট্রীয় ফরম তো একই নিয়মে পূরণ করতে হয়। এ ফরমগুলিন ধরণ পরিবর্তন প্রয়োজন, যেখানে প্রতিটি মানুষ তার স্বাধীনসত্তাটি অটুট রাখতে পারবে।
আর এখন আমরা এ‌তোটাই উদার(!) হ‌য়ে‌ছি যে মে‌য়েদের বি‌য়ের বয়স ১৮ কে বি‌শেষ বিবেচনায় শি‌থিল ক‌রে দিয়ে‌ছি এবং কর‌তে চ‌লে‌ছি ছে‌লে‌দের ২১ ও।
আমা‌দের অগ্রগ‌তি আর ঠেকায় কে?

