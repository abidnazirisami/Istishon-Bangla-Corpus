হিজড়ে (প্রকৃতিগত ও সামাজিক) 


স্বাভাবিক ক্ষেত্রে নারী এবং পুরুষ উভয়ের বেলাতেই ৪৪ টি অটোজোম এবং ১ জোড়া সেক্স ক্রোমোজোম বা অ্যালোজোম থাকে। নারীর সেক্স ক্রোমোজোম হলো ‘xx' এবং পুরুষের সেক্স ক্রোমোজোম 'xy'। পুরুষের গ্যামেট (sperm) আকারে বড়ো ’x’ এবং আকারে ছোট ’y’ ক্রোমোজোম বহন করে। কিন্তু নারীর গ্যামেট (ovam) হলো ‘x’ এবং ‘x’। নারীর ‘x’ ডিম্বাণুর সাথে যদি পুরুষের ’y’ শুক্রাণুর মিলন ঘটে তো সন্তানটি হবে 'xy' অর্থাৎ ছেলে আর নারীর ‘x’ ডিম্বাণুর সাথে যদি পুরুষের ’x’ শুক্রাণুর মিলন ঘটে তো সন্তানটি হবে ‘xx' অর্থাৎ মেয়ে। উল্লেখ্য যে মেয়ে এবং ছেলে উভয় সন্তানই মা-বাবার কাছ থেকে ২২ জোড়া অ-যৌন ক্রোমোজোম লাভ করবে। 

অনেক সময় যৌন ক্রোমোজোম এর ত্রুটির ফলে কোনও সন্তানের লিঙ্গ নির্ধারণ অনির্দিষ্ট হয়ে যায়। সেক্ষেত্রে এদেরকে আমাদের তথাকথিত সুস্থ(!) সমাজ হিজড়ে বলে থাকি। আরো উল্লেখ্য যে এদের তৃতীয় লিঙ্গ বলা হয়ে থাকে। তাহলে এখানে স্পষ্ট হয়ে ওঠে যে তৃতীয় লিঙ্গ মানে আরো আছে ‘প্রথম লিঙ্গ’ এবং ‘দ্বিতীয় লিঙ্গ’। আমরা এও জানি যে আমাদের তথাকথিত সুস্থ(!) সমাজ কেবলি গায়ের জোড়ে নারীকে ফেলেছে দ্বিতীয় লিঙ্গের দলে এবং গা শক্তিধারী পুরুষেরা হাতির(!) শক্তি নিয়ে নিজেদের বলেছে ‘প্রথম লিঙ্গ’। আমরা সকল নারীমাত্রই জানি ‘দ্বিতীয় লিঙ্গ’ হয়ে জীবনযাপন করা কতো যন্ত্রণার! আর প্রথম লিঙ্গেরা কতো সুযোগ-সুবিধে নিয়ে জীবনকে ভরিয়ে তোলে নানান বর্ণে এবং গন্ধে। আবার খুব এও দেখতে পাই প্রথম লিঙ্গধারীরা মানুষ(!) হিসেবে কতোই না প্রথম হয়ে পুরো পৃথিবীতে তান্ডব চালিয়েছে এবং চালাচ্ছে তাদের নানারকম গাশক্তি দিয়ে। এই না হলে প্রথম লিঙ্গ! 
দাবীমতো প্রথম হিসেবে লিঙ্গটির আচরণ কি এমন হওয়া উচিত? ঠিক তেমনই বলতে চাই যারা সুনির্দিষ্ট লিঙ্গ নিয়ে পৃথিবীতে আসে না তাদেরকে কোনোওভাবেই তৃতীয় লিঙ্গ বলা উচিত নয়। দ্বিতীয় লিঙ্গের অবস্থাই যদি এতো দুর্দশাগ্রস্থ হয় তাহলে তৃতীয় লিঙ্গের কথা, তাদের অধিকার, জীবনযাপনের নীতিমালা নিয়ে শঙ্কিত হয়ে পড়ি। পৃথিবীতে কোনো শিশুই তার ইচ্ছেনুযায়ী লিঙ্গ, বর্ণ, শারীরিক গঠন নিয়ে জন্মায় না। এতে তার কোনোও দায় থাকে না। নিতান্ত মনুষ্যপ্রাণী হিসেবেই সে জন্মায় এবং ক্রমশঃ মানুষ হয়ে ওঠে। যদিও সকলে মানুষ হয়ে ওঠে না। ‘x’ এবং ‘y’ যখন লিঙ্গ নির্ধারক ক্রোমোজোম হিসেবে প্রমানিত সত্য হিসেবে ধরা পড়ে ঠিক এর পাশাপাশি বিজ্ঞানী মুরী. এল. বার নারী বিড়ালের নার্ভকোষের ওপর অবসাদের প্রভাব পরীক্ষা করার সময় আবিস্কার করেন sex chromatin, দেহকোষে। তার সম্মানার্থে রাখা barrbody নামক সেক্স ক্রোমাটিন লিঙ্গ নির্ধারণে একটি ভূমিকা পালন করে। স্বাভাবিক অবস্থায় নারীদের দেহকোষে barrbody দেখা যায় কিন্তু সাধারণত পুরুষের দেহকোষে barrbody দেখা যায় না। দেহে পরমরফো-নিউক্লিয়াসযুক্ত শ্বেতণিকায় drumstick এর মতো দেখতে এই অঙ্গাণু নিউক্লিয়াসগুলো দেখা যায়। চিকিৎসাবিজ্ঞানের কল্যানে আমরা জেনে গেছি ক্রোমোজোম এবং barrbod’র ত্রুটি ও অস্বাভাবিকতার জন্যে মানুষ সুনির্দিষ্ট লিঙ্গ নিয়ে অর্থাৎ নারী বা পুরুষ হয়ে জন্মাতে পারে না। সাধারণত ৬ ধরনের এমন অনির্দিষ্ট লিঙ্গ দেখতে পাওয়া যায়।
১/ ক্লাইনেফিল্টার সিনড্রোম- ক্রোমোজোমের অস্বাভাবিকতা, ২২ জোড়া অটোসোম, দুটি ‘x’ ক্রোমোজোম এবং একটি ‘y’ ক্রোমোজোম, মোট ৪৭ টি। কখনো ৪৮, কখনো ৪৯ টি ক্রোমোজোমও দেখা যায়। এদর শরীরে ৩ টি barrbody থাকে।
২/ ‘xyy’ male- ৪৪ টি অটোসোম, ১ টি ‘x’ ও ২ টি ‘y’, মোট ৪৭ টি।
৩/ ‘xx’ male syndrome- এখানে ‘x’ ক্রোমোজোম এর ওপর ‘y’ ক্রোমোজোম এর লিঙ্ক হয় না।
৪/Turner syndrome- মোট ক্রোমোজোম এর সংখ্য ৪৫(৪৪ টি অটোসোম+ ‘x’)। barrbody অনুপস্থিত।
৫/Mixed Gonadal Dysgenesis- ৪৬(৪৫+‘x’) এবং ৪৭(৪৫+'xy')। আরো আছে এড্রেনাল গ্রন্থির ত্রুটি এবং জননকোষের উৎপত্তিস্থানের নানা সুক্ষ জটিলতা।
৬/True Hermaphrodite- ৪৮ (৪৬+ ‘xx’) বা (৪৬+ ‘xy’|
ক্রোমোজোম স্বাভাবিক হবার পরও গোনাডের ত্রুটি, হরমোন ও এনজাইমের ত্রুটির কারণে সুনির্দিষ্ট লিঙ্গ নিয়ে জন্মাতে পারে কিছু শিশু। প্রকৃতিগত ত্রুটির কারণে সুনির্দিষ্ট লিঙ্গ অনেক সময়ই পায় না কিছু মানুষ। আবার ছদ্মবেশী কিছু মানুষ আছে যারা আসলে তথাকথিত হিজড়ে নয়। তারা আবার ৪ প্রকার।
১/ আকুয়া- যারা নারী হিসেবে নিজেদের প্রমান করতে সচেষ্ট থাকে এবং মানসিক তৃপ্তি পায়।
২/জেনানা- এরাও নারী সাজতে ভালোবাসে তবে এরা মানসিক তৃপ্তির জন্যে নয়, করে থাকে সমাজ থেকে বাড়তি সুবিধে পাবার আশায়।
৩/ছিবড়ি- যৌনাঙ্গের ত্রুটিযুক্ত নারী না হয়েও নিতান্তই অর্থনৈতিক কারণে নিরুপায় হয়ে এরা হিজড়ে দলে এসে যোগ দেয়।
৪/ছিন্নি- পুরুষাঙ্গ ছেদন করে খোঁজাকৃত পুরুষ।
আমাদের সমাজে আরো একধরনের হিজড়ে আছে যাদের আ‌মি মরুষ ব‌লি যাদের কথা সাধারণত কেউ সহ‌জে জানে না। এরা পরিপূর্ণরুপে নারীলিঙ্গ শুধু এদের মগজটি পুরুষের। এরা পুরুষতন্ত্রের ধারক ও বাহক। কখনো বুঝে কখনো না বুঝে। এরা শরীরে নারী হলেও নারীর বিরুদ্ধে পুরুষতন্ত্রের শিখিয়ে দেয়া সকল কলাকৌশল প্রয়োগ করে সমাজের নানাস্তরে। এতে এদের সামাজিক সুবিধে বিদ্যমান। শুধু এরা এটা কখনোই বুঝতে চায় না যে, এই-সুবিধেগুলি এদেরকে কখনোই পরিপূর্ণ মানুষ হয়ে উঠতে দেয় না। মানসিকভাবে এরাও একধরনের খোঁজা। এই খোঁজারা কোনো নারীকে পরিপূর্ণ মানুষ হয়ে উঠতে দেখলে পুরুষের আগে বাগড়া দেয়। অল্প কিছু তুচ্ছ-তাচ্ছিল্যের সামাজিক সুবিধের জন্যে পুরোটা জীবন এরা অন্যরকম হিজড়ের জীবন যাপন করে।

