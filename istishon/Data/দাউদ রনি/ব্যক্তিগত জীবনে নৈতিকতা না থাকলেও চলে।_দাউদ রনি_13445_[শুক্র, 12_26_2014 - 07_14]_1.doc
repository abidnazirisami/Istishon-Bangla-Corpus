ব্যক্তিগত জীবনে নৈতিকতা না থাকলেও চলে।


থার্টি ফার্স্ট নাইটের খানাপিনা নিয়ে সবাই কম বেশি টেনশিত। আমি টেনশিত সম্পূর্ণ ভিন্ন একটা বিষয় নিয়ে। টেনশনটা সেদিনের ফেসবুক নিয়ে।
আমার লিস্টে প্রায় ৪০০০ বন্ধু। থার্টি ফার্স্ট নাইটে ১২টার পর কমপক্ষে ২-৩ শ বন্ধুর জন্মদিন দেখাবে, এই ব্যাপারে আমি নিশ্চিত। সত্যি সত্যিই যদি সেদিন কারো জন্মদিন হয়েও থাকে, আমি সেটাকে মিথ্যাই ধরে নিবো। বেচারার কিন্তু কোনো দোষ নাই। দোষটা তার স্কুল শিক্ষকের।
জাতি গঠনে শিক্ষকদের নাকি বড় ভুমিকা। অথচ শিক্ষকরাই ছেলেমেয়েদের এই মিথ্যাটা শিখিয়ে দেয়।
আমি যে বার মাধ্যমিক দেই, সে বার আমি ছাড়া আমার সব ক্লাসমেটের জন্মদিন ১ জানুয়ারি!
ভাবা যায়, একটা ক্লাসের সব ছাত্রের জন্মদিন একই দিনে! আমার জন্মদিন রাখা হলো ১০ ফেব্রুয়ারি। মজার বিষয় হলো এটাও আমার সঠিক জন্মদিন নয়। আমার জন্ম তারিখ ২২ নভেম্বর। শিক্ষকের সঙ্গে রীতিমতো বেয়াদবি করে ১ জানুয়ারি থেকে ১০ ফেব্রুয়ারি করতে হলো।
শিক্ষকের যুক্তি, বয়স কমানো ভালো, সরকারি চাকরি করতে গেলে খুব কাজে দেয়।
আমি বলি, আমি তো সরকারি চাকরি করবো না। আমার বয়স কমানোর কোনো দরকার নাই।
তবুও তিনি আমার বয়স চার বছর কমিয়ে দিলেন! এবং সবার চাইতে আমাকে ছোট দেখালেন, সেজন্য ১ জানুয়ারির বদলে ১০ ফেব্রুয়ারি করলেন। বললেন, ‌'তুই দেখতে এখনো কচি। তোরে ছোট দেখাইলে সমস্যা নাই।'
সে বারই আমি প্রথম বুঝলাম, সব নীতি কথা বইতেই লেখা থাকে। যারা সেগুলো পড়েন বা পড়ান, তাদের জীবনে নৈতিকতা না থাকলেও চলে।

