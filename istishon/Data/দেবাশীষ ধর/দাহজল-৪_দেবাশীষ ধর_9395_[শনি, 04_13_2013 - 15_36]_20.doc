দাহজল-৪


 ১. কথার স্মৃতিরা বেঁধেছে দল
বিরহ আবেগ খুশির উপাদান উপসর্গ
অনুভূতির পেট ফেঁড়ে ফেইসবুকের স্ট্যাটাস
মেদের শরীর বসে থাকা স্নায়ুর দরজায়
সবুজ শৈশব রৌদ্র ঘাস গিলে খাচ্ছে গোগ্রাসে
মনিটরের দৃশ্যে ফুলের ঘ্রাণেরা আরো দূর্বল
প্রযুক্তির দাহ পোড়া জল
নেটওয়ার্কের মহাসমুদ্রে.........
২. অবিরত রাত ভোর সাঁতার কেটে চোখের নক্ষত্ররা
সীমারেখার বেহুঁশ দুনিয়ার পিঠে পৌঁছেছে
ক্ষুধার্ত হাঙরের প্রস্তুত ভয়াল দাঁতেরা অপেক্ষায়
সেখানে নতুন খাবারের আয়োজন করেছে
পোড়া গন্ধ ছড়িয়ে মহাসমুদ্রের জাহাজ
এখনও দিগ্ভ্রান্ত।
২০/০৩/২০১৩
রাত-৩.১২ মিনিট
হেমসেন লেইন

