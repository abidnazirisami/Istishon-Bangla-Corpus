উড়তে চেয়েছিলাম আমি


যখন আমি খুব ছোট। তখন থেকেই আমার খুব উড়তে সাধ হত। আসলে প্রথম ওড়ার ইচ্ছেটা জাগে আমার প্রজাপতি দেখে। লাল, নীল, বর্ণচ্ছটা ছাড়াও ছোট্ট ছোট্ট কারুকার্য্যময় পাখা দুটোতে সে কি করে উড়ে বেড়ায় এটা ভেবেই আমি হতাম অবাক। প্রজাপতি, মৌমাছি নানা রকম উড়ন্ত প্রজাতির কীট পতঙ্গ ছাড়াও পাখিও ছিলো আমার আরেক বিস্ময়! ওদের মত পাখা নেই কেনো এ ভাবনা আমাকে কষ্ট দিত। একদিন রুপকথার গল্পে জানতে পেলাম পরীরা দেখতে হয় মানুষের মত আর তারা উড়তে পারে কারণ তাদের আছে পাখির মত, প্রজাপতির মত পাখা। 
এভাবে প্রজাপতি, পাখি বা পরী হওয়া ছাড়া ওড়া যায় না আর এসব আমার কোনোদিন হওয়াও হবেনা কাজেই উড়বার সাধ আর কখনই পূরণ হবে না ভেবে আশাই ছেড়ে দিয়েছি যখন। তখন একদিন হঠাৎ মাথায় বুদ্ধি উদয় হলো। আচ্ছা বৈমানিক হলে কেমন হয়? বৈমানিক হলে কাঁধে দুইটা পাখা না থাকুক পাখিদের মত, আকাশ পাখিতে সওয়ার হয়ে তো উড়া যাবে। সেই হলো আমার এইম ইন লাইফ। আমি বৈমানিক হবো। আকাশের বুক চিরে উড়ে উড়ে বেড়াবো মেঘেদের দেশে।
কিন্তু বৈমানিক হওয়া আমার হলো না। 

