ইংরেজদের লুটপাট - রাজা হল ফকির ; ফকির হল রাজা


ইস্ট ইন্ডিয়া কোম্পানীর আমলে ইংল্যান্ড থেকে যেসব ইংরেজরা ভারতে আসতো তাদের অধিকাংশই ছিল দরিদ্র,গুণ্ডা, অশিক্ষিত, অভদ্র । এরা সামান্য লেখাপড়া আর কিছু সহজ সরল অংক জানত। এরা কলকাতায় এসে কোম্পানীর চাকরী করতো বার্ষিক মাত্র পাঁচ পাউন্ড বেতনে। কিন্তু এরাই আবার লক্ষ লক্ষ পাউন্ডের মালিক হয়েছে কয়েক বছরের মধ্যেই। এই ধনলাভের কাহিনী বাংলার মানুষকে লুটপাটেরই ইতিহাস। মুলত, সিরাজউদ্দৌলার পরাজয় ফকির ইংরেজদের ভাগ্য খুলে দেয়। "খোদ লর্ড ক্লাইভ পলাশীর ‘যুদ্ধ জয়ের’ বখশিশ হিসেবে মীর জাফরের কাছ থেকে ২ লাখ ৩৪ হাজার পাউন্ড আত্মসাৎ করে রাতারাতি ইংল্যান্ডের শ্রেষ্ঠ ধনীতে পরিণত হন [1]।" তাছাড়াও "মীর জাফর ইংরেজ কর্মকর্তাদের খুশি করতে ৬,৬০,৩৭৫ পাউন্ড উপঢৌকন দেন [2]।" ১৭৫৭ থেকে ১৭৬৫ সাল পর্যন্ত মাত্র কয়েক বছরে 'কোম্পানী ও তার দেশী বিদেশী কর্মচারীদের পকেটে যায় কমপক্ষে ৬২,৬১,১৬৫ পাউন্ড [3]।'
পলাশী যুদ্ধে শেষ হতে না হতেই লুণ্ঠিত হয়েছিল মুর্শিদাবাদের রাজকোষ। "সার্জন ফোর্থের প্রদত্ত হিসেব মতে মণিমুক্তা হিরা জহরতের মূল্য বাদ দিয়ে, তৎকালীন মুদ্রায় ৬৮ কোটি টাকা [4]॥"
"পলাশীর যুদ্ধের পর ইংরেজরা একটা জাহাজ সাজিয়ে মহাসমারোহে ম্যানিংহাম সাহেবকে দিয়ে বিলাতে বিজয় বার্তা প্রেরণ করেছিলেন এবং সেনাপতি ক্লাইভ ধনরত্ন সাতশত সিন্দুকে বোঝাই করে একশত সুসজ্জিত তরুণী সহ নবদ্বীপে প্রেরণ করলেন [5]।" ১৭৬১ সালে চট্টগ্রামে যে ব্রিটিশ নাগরিকটি প্রথম চিফ হিসেবে দায়িত্বভার নেন তার নাম হ্যারি ভেরেল্স্ট। "১৭৫৭ সালে পলাশির যুদ্ধে অংশ নেওয়ার পুরস্কার হিসেবে তাকে এ পদ দেওয়া হয়। দুর্নীতিবাজ এ ব্রিটিশ শাসক চট্টগ্রামে আসার আগে লন্ডনের এক হোটেলে পরিচারকের কাজ করতেন। আর চট্টগ্রামে আসার পর তাকে সম্বোধন করা হয় 'বড় সাহেব' বলে। টাকা লুটপাটের অন্যতম এ হোতা অবসর নেওয়ার সময় বাংলা থেকে নিয়ে যায় ৪০ লাখ টাকা [6]।" চট্টগ্রাম ছিল লবণকেন্দ্র। লবণের জন্য মরিয়া ছিল ইংরেজরা। তারা নির্দেশ জারি করে, যেখানেই লবণ উৎপাদন হোক না কেন এর মালিক হবে কোম্পানি। কোম্পানি নিযুক্ত এজেন্টদের প্রতি নির্দেশ ছিল, প্রতি বছর ৮০ হাজার মণ লবণের মালিক হবে কোম্পানি, এ লবণ তারা ব্যবহার করবে। শুধু লবণকে কেন্দ্র করে ইংরেজদের বছরে আয় ছিল লাখ লাখ টাকা। বিশাল এ টাকার লোভেই লবণের উপর একচেটিয়া আধিপত্য বিস্তার করে ইংরেজরা।  তখন ইংরেজদের নিয়ে একটি প্রবাদ প্রচলিত ছিল 'মারি তো গণ্ডার, লুটিতো ভাণ্ডার'।  এ ভাণ্ডার হলো বাংলার মানুষের ভান্ডার।
বাংলার জনগণের কাছ থেকে ছিনিয়ে নেওয়া বিপুল ভূমি-রাজস্ব, কর্মচারীদের কাছ থেকে আদায় করা ঘুষ, ব্যবসায়ের নামে ব্যক্তিগত লুণ্ঠন এবং এদেশের টাকা দিয়ে এখানে নামমাত্র মূল্যে পণ্য কিনে ইউরোপে চালান করা হতো। "বাংলাদেশের জনগণের টাকা, বাংলার কারিগরদের তৈরি দ্রব্য, কিন্তু মুনাফা কোম্পানির। কার্লমার্কস, রেজিনাল্ড প্রমুখ লেখক এই ‘ব্যবসায়ের’ নাম দিয়েছিলেন ‘প্রকাশ্য দস্যুতা [7]।" মুলত ১৭৭৬ সালের দুর্ভিক্ষ ছিল ইংরেজদের তৈরি। ১৭৭৬ সালের দুর্ভিক্ষে বাংলার এক তৃতীয়াংশ লোক প্রাণত্যাগ করে। কিন্তু রাজস্ব আদায়ের বেলায় কোন প্রকার অনুকম্পা প্রদর্শিত হয়নি। "দুর্ভিক্ষ যখন চরম আকার ধারণ করে, তখন পূর্বের বৎসরের তুলনায় ছয় লক্ষ টাকা অধিক রাজস্ব আদায় করা হয়, বাংলা ও বিহার থেকে পরবর্তী বছর অতিরিক্ত চৌদ্দ লক্ষ টাকা আদায় করা হয় [8]।" আর এই দুর্ভিক্ষ উপলক্ষে বাংলা ও বিহারের সমস্ত ইংরেজ বণিক, তাদের সকল আমলা-গোমস্তা, রাজস্ব বিভাগের সকল কর্মচারী, যে যেখানে নিযুক্ত ছিল, সেখানেই দিন-রাত পরিশ্রমে ধান-চাল কিনতে লাগল। এই জঘন্যতম ব্যবসায় মুনাফা হলো এত শীঘ্র এবং এতই বিপুল পরিমাণে যে, মুর্শিদাবাদের নবাব-দরবারে নিযুক্ত একজন কপর্দকশূণ্য ইংরেজ ভদ্রলোক এই ব্যবসা করে দুর্ভিক্ষ শেষ হওয়ার সাথে সাথে প্রায় ষাট হাজার পাউন্ড ইউরোপে পাঠিয়েছিলেন [9]।"
ইংরেজ লেখক রেজিনাল্ড রেনল্ডস লিখেছেন,"ঐ সময়ের মধ্যে ঢাকার বিশ্বখ্যাত মসলিনের এক তৃতীয়াংশ কারিগর ইংরেজ বণিকদের শোষণ-পীড়নে অস্থির হয়ে বনে-জঙ্গলে পালিয়ে গিয়েছিল [10]।" লুটপাট বাটপারির অনেক ইতিহাস আছে ব্রিটিশদের! রাজা টিপু সুলতানের রাজ্য থেকে প্রচুর সম্পদ লুট করেছিল ব্রিটিশরা। ব্রিটিশ ইস্ট ইন্ডিয়া কোম্পানীর সঙ্গে যুদ্ধে ১৭৯৯ খ্রিস্টাব্দে নিহত হন টিপু সুলতান। ১৭৯৯ সালে টিপু সুলতানের মৃত্যু এবং সেরিঙ্গা পতনের পর ব্রিটিশ রাজ হ্যারিস ঘোষণা দিয়েছিলেন যে, ‘এখন ভারত আমাদের’। সেসময় ব্রিটিশ সৈন্যরা শুধু সুলতানের প্রাসাদেই লুটপাট চালায়নি পাশাপাশি ওই শহরের এক লাখ অধিবাসীর ঘরেও লুটপাট এবং অগ্নিসংযোগ করেছিল ব্রিটিশ বাহিনী। প্রাসাদের সম্পদ দেখে অনেকেরেই চোখ কপালে উঠে গিয়েছিল। শুধুমাত্র প্রাসাদ থেকেই প্রায় দেড় মিলিয়ন স্বর্ণমুদ্রা পাওয়া যায়, যেগুলো এক হাজারটি বস্তার মধ্যে ভর্তি ছিল। তাছাড়া প্রাসাদ থেকে ব্রিটিশরা স্বর্ণের সিংহাসন, হীরক খচিত তলোয়ার, স্বর্ণ-রৌপ্যের বাসন, বহু মূল্যবান রত্নাদি নিয়ে যায়। এই বিপুল সম্পদ বৃটেনে নিয়ে যাওয়া হয় এবং সৈনিকদের মধ্যে বিতরণ করা হলেও, উল্লেখযোগ্য সংখ্যক সম্পদ ইস্ট ইন্ডিয়া কোম্পানি এবং ব্রিটিশ রাজপরিবারের জন্য রেখে দেয়া হয়েছিল। টিপু সুলতানের বিশেষ বাদ্যযন্ত্র ‘বাজা’ তৎকালীন ইস্ট ইন্ডিয়া কোম্পানির ডিরেক্টরকে উপহার স্বরূপ দেয়া হয়েছিল, যা বর্তমানে ভিক্টোরিয়া অ্যান্ড অ্যালবার্ট জাদুঘরে রাখা আছে।
মুলত, এভাবেই ব্রিটিশদের উন্নতি শুরু।
ইংল্যান্ডে শিল্প-বিপ্লব আরো আগে শুরু হলেও ‌১৭৬০ সাল পর্যন্ত খুবই দুর্বল ছিল॥ ব্যবসা-বাণিজ্যে ইংল্যান্ডের অবস্থা যে তখন খুবই শোচনীয় ছিল, তার বিবরণ দিয়ে ব্রুকস এডামস লিখেছেন, "ব্যাংক অব ইংল্যান্ড স্থাপিত হওয়ার ৫০ বছর পরও ব্যাংকের প্রচলিত নোটের মধ্যে সবচেয়ে বড় নোট ছিল ২০ পাউন্ডের নোট। ১৭৫০ সাল নাগাদ ইংল্যান্ডে বারোটার বেশি ব্যাংক ছিল না। অথচ ১৭৯০ সাল নাগাদ শহরের প্রতিটি বাজারে ব্যাংক গড়ে ওঠে। বাংলাদেশ থেকে রূপা আসার সাথে সাথে অর্থের প্রচলন বেড়ে যায় [11]।" 
 পলাশী যুদ্ধের পর থেকে বাংলা ও বিহারের সম্পদ লুট করে ইংরেজরা বিপুল পরিমাণ ধন-সম্পদ বিলাতে নিয়ে যায় তার ফলে, ইংল্যান্ডে শিল্প-বিপ্লবের উন্নতি ঘটে এবং অতি দ্রুত বিভিন্ন কল-কারখানা গড়ে উঠতে থাকে। ঐতিহাসিকরা মোটামুটি হিসাব করে বলেছেন, "১৭৫৭ থেকে ১৭৮০ পর্যন্ত মাত্র তেইশ বছরে বাংলা থেকে ইংল্যান্ডে চালান গেছে প্রায় তিন কোটি আশি লক্ষ পাউন্ড অর্থাৎ সমকালীন মূল্যের ষাট কোটি টাকা। কিন্তু ১৯০০ সালের মূল্যমানের তিনশো কোটি টাকা [12]।" বর্তমান মুদ্রামানে ১ লক্ষ ২০ হাজার কোটি টাকার বেশি।  কোম্পানীর শাসন আমল সমাপ্তির পূর্বক্ষণে জন ব্রাইট বলেছিলেন,'ভারতের নিরীহ জনগণের উপর একশ বছরের ইতিহাস হল অকথ্য অপরাধ সমূহের ইতিহাস। ব্রিটিশদের লুটপাট বেঈমানি আর বিশ্বাসঘাতকতার কারণে আমরা হয়ে গেলাম দরিদ্র, অনগ্রসর এবং অনুন্নত এক দেশ। তারা আমাদের সম্পদ চুরি করেছে প্রকাশ্যে, নির্লজ্জভাবে, যা আজ পর্যন্ত চলছে নানাবিধ উপায়ে। সেই সময় 'ওয়ারেন হেস্টিংস' পত্নী কোনো পার্টিতে তিরিশ হাজার পাউন্ডের গহনা পরে যেতেন। এই টাকা বাংলার মানুষের টাকা। ব্রিটিশরা যে ভারতীয় উপমহাদেশে ২০০ বছর লুটতরাজ করেছে 'কোহিনুর হীরা' তার উজ্জ্বল দৃষ্টান্ত হয়ে ব্রিটিশদের কাছে আছে।
.
তথ্যসুত্র:
.
[1] পি. রবার্টস, হিস্টরী অব ব্রিটিশ ইন্ডিয়া, পৃষ্ঠা ৩৮।
.
[2] ব্রিজেন কে গুপ্ত, সিরাজউদ্দৌলা এন্ড দি ইস্ট ইন্ডিয়া কোম্পানি, পৃষ্ঠা ৪১।
.
[3] বাংলার মুসলমানদের ইতিহাস, আব্বাস আলী খান, পৃ.- ৯৫।
.
[4] S. C. Hill. Bengal in ,P.108.
.
[5] শ্রী অক্ষয় কুমার মৈত্রেয়, মীর কাসিম,পৃষ্ঠা ১৮-১৯।
.
[6] ২৯ মে ২০১১, সমকাল।
.
[7] সুপ্রকাশ রায়, ভারতের কৃষক বিদ্রোহ ও গণতান্ত্রিক সংগ্রাম, পৃষ্ঠা ১২।
.
[8] British policy & the Muslims in Bengal, A.R Mallick.
.
[9] Young Husband, Transactions in India 1786, P. 123.
.
[10] রেজিনাল্ড রেনল্ডস,সাহিবস ইন ইন্ডিয়া, পৃষ্ঠা ৫৪।
.
[11] Brooks Adams, The Law of Civilization and decay; P. 203-4.
.
[12] I.O. Miller, quoted by Misra, p 15.

