কুচ যুগ শোভিত


একটা ছেলে, অনেকদিনের চেনা জানা । একসাথে ইংরিজি টিউশান পড়তাম । ভালোই লাগতো ওকে, ভালো ছেলে বলেই চিনতাম... তারপর কয়েক মাস আগে সে কৃষ্ণপ্রেমে পড়ে । আচ্ছা করে অশুদ্ধ ইংরিজিতে জানিয়েছিল whatsapp status লিখে । ফেসবুকের প্রোফাইলেও কৃষ্ণ বাবাজীর একখানা মাখন খেঁকো ছবি দিয়েছিল । ভাল, আইনস্টাইন ছেড়ে কৃষ্ণে মজলে আর ক্ষতি কি?
কয়েকদিন আগে, আমার whatsapp নম্বরে অচেনা নম্বর থেকে বার্তা এল । জানতে চাইলাম কে ? উল্টো সিঁধে দুয়েক কথা বলে একটা নাম লিখে পাঠালো । নম্বর পেয়েছে নাকি ফেসবুক থেকে । নামটা আমার অচেনা, তবুও ব্লক করলাম না । কারণ একটা ফেসবুক পেজে আমার নম্বরটা দিয়েছিলাম ঠিকই । তাছাড়া সে আমার সাথে 'তুই' করে বলছিল, হতে পারে কখনো একসাথে পড়েছি, আমার ওকে মনে না থাকলেও ওর আমাকে মনে রয়েগেছে । ইতিপূর্বে হয়েছে এমনটা অনেকবার । কিছুদিন আগেও একজনের সাথে স্কুল থেকে বাড়ি ফেরার পথে দেখা, আমার হাত ধরে কথা বার্তা বলল, একবার জিজ্ঞেসও করল চিনতে পেরেছি কিনা, জানালাম পেরেছি কিন্তু পারিনি এখনো ওকে মনে করতে ।
তো সেই অচেনা নম্বরটি আমায় বলল একটা গ্রুপে নিতে, নিয়েও নিলাম ছোট একটা গ্রুপে । সেখানে এক বান্ধবীর সাথে ও যাচ্ছেতাইভাবে বলল কথা... সাথে সাথে remove করে দিলাম ।
পরে জানতে পারলাম খোঁজ করে, এ নম্বরটা আর কারো নয়, সেই কৃষ্ণপ্রেমী ছেলেটার । বিশ্বাস হচ্ছিল না যদিও, তবুও করতেই হল । কীভাবে একটা ভাল ছেলে এভাবে পরিবর্তিত হয়ে গেল ? এত বদ চরিত্রের হয়ে গেল ? বুঝতে বাকি রইলনা, এ ওর মনের কৃষ্ণপ্রেমের বহিঃপ্রকাশ মাত্র ।
এই ধার্মিকদের দেখে হাসি পায়, এদের ধর্মই এদের এমন করেছে... অমানুষ... যারা নিজের আরাধ্য দেবী সম্বন্ধে বলতে পারে "কুচ যুগ শোভিত" তাদের কাছে মর্ত্যের নারী আর কী জিনিস !

