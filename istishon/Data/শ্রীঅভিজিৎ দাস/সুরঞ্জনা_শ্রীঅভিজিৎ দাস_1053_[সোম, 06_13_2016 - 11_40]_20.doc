সুরঞ্জনা


অনেক কিছুই চেয়েও পাইনি সুরঞ্জনা,
আকাশের চাঁদ পাইনি,
কাজ চালিয়ে নিয়েছি কাঁচের মার্বেলে ।
বড় মাইনের চাকরি পাইনি,
পুষিয়ে নিয়েছি কম রোজগারে ।
কতদিন ধরে চেয়ে এসেছি একটা দামি কলম
পাইনি, অথচ লেখা থামেনি, লিখে চলেছি আমি
পাঁচ টাকায় কেনা কলমেই ।
এভাবেই একটারটা অন্যটায় পুষাতে পুষাতে,
কাজ চালাতে চালাতে মনে হয়েছিল নিজেকে
আদর্শ মধ্যবিত্ত ।
আমি পারি বরাবরই কাজ চালাতে,
মনে হয়েছিল যেকোনো সময় আমি
হৃদপিন্ড পাল্টে দিয়ে শিম্পাঞ্জির সাথে - বাঁচতে পারি ।
অথচ আমার সকল অহংকার ভেঙে গেল সুরঞ্জনা,
তোমার কাছে চাওয়া না পাওয়া ভালবাসাটুকু
আর কিছুতেই পুষাতে না পেরে অন্য কিছুতে ।

