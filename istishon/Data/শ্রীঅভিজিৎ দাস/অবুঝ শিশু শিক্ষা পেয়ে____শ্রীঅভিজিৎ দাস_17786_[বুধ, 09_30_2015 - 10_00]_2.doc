অবুঝ শিশু শিক্ষা পেয়ে___


আমি সেদিন আকাশকে বললাম,
আকাশ তুমি ফ্যাকাশে কেন ?
আকাশ কোনও উত্তর দিলনা...
আমি নদীকে জিজ্ঞেসা করলাম –
নদী তুমি স্রোতস্বিনী কেন ?
নদী কোনও উত্তর দিলনা ।
আমি পাহাড়ের কাছে জানতে চাইলাম
পাহাড় তুমি উঁচু কেন ?
পাহাড় কোনও উত্তর দিলনা...।
আমি শুরু করলাম –
আর্তনাদ ।
তখনই হঠাৎ শুনতে পেলাম এক –
শিশুর মুখে –
“মুখ্যু জড় বস্তু সাড়া দেয়না।”
আমি ঈশ্বরকে ডাকতে লাগলাম
হে ঈশ্বর দেখা দাও ।
ইশ্বর দেখা দিলেননা,
আমি শুরু করলাম –
আর্তনাদ ।
শুনতে পেলাম তখন সেই –
শিশুটির মুখে পুনরায়
“এভাবে চিৎকার করছ কেন?
ঈশ্বরকে ডাকার মত ডাকো –
ঠিক পেয়ে যাবে ।”

