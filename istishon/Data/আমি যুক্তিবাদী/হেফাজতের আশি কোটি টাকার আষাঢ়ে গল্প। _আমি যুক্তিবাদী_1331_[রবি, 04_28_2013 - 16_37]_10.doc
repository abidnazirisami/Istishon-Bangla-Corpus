হেফাজতের আশি কোটি টাকার আষাঢ়ে গল্প। 


ধর্ম অবমাননাকারী নাস্তিক ব্লগারদের ফাঁসি, সংবিধানে “আল্লাহর উপর পূর্ণ আস্থা ও বিশ্বাস পুনঃ স্থাপন এবং কুরআন-সুন্নাহবিরোধী সব আইন বাতিল সহ ১৩ দফা বাস্তবায়নের দাবীতে হেফাজতে ইসলাম নামের অরাজনৈতিক সংগঠন ০৬ এপ্রিল সরকারের বাঁধা বিপত্তি পেরিয়ে ঢাকার শাপলা চত্বরে ঐতিহাসিক সমাবেশ করে দেশের ধর্মপ্রাণ মানুষের অবস্থান স্পষ্ট করে।
সরকার জনগণের বন্ধু। মানুষের চাহিদা, প্রয়োজন সম্পন্ন করা সরকারের প্রধান দায়িত্ব। কিন্তু আমরা হতাশ চোখে দেখলাম, হেফাজতের লংমার্চ কর্মসূচী সম্পূর্ণ অরাজনৈতিক হওয়া স্বত্বেও সরকার তাদের সমর্থক ঘাদানিকের মাধ্যমে সরকারি ছুটির দিনে হরতাল আহ্বান করে ইতিহাস সৃষ্টি করলো। তথাকথিত গণজাগরণ মঞ্চ লংমার্চ প্রতিরোধের ঘোষণা দিলো। সরকার পুলিশ বাহিনীকে দিয়ে গুটিকয়েক ব্যক্তির হরতালকে উপলক্ষ বানিয়ে লঞ্চ/বাস/ট্রেন বন্ধ করে দিলো। কিন্তু আমরা অবাক হয়ে দেখলাম কয়েক কয়েক লক্ষ তৌহিদী জনতা পায়ে হেঁটে শত কিলোমিটারের অধিক পথ পাড়ি দিয়ে শাপলা চত্বরে উপস্থিত হলো।
হেফাজতে ইসলাম সমাবেশে ১৩ দফা দাবী উপস্থাপন করলো। সবগুলো দাবীই যুক্তির নিরিখে রাজনীতির সাথে সম্পর্কহীন। কিন্তু সরকার তাঁদের ১৩ দফার অপব্যাখ্যা করে হেফাজতে ইসলামকে জামায়াত-বিএনপির হেফাজতকারী অবহিত করলো। আওয়ামীলীগের যুগ্ম মহাসচিব মাহবুবুল আলম হানিফ অখ্যাত একটি পত্রিকার বরাত দিয়ে হেফাজত জামায়াতের কাছ থেকে ৮০ কোটি টাকা নিয়েছে দেশে অরাজকতা সৃষ্টির জন্য আন্দোলনে নেমেছে বলে দাবী করলেন। তার কথার সাথে তাল মিলিয়ে সুশীল সমাজ হেফাজতের নামে আশি কোটির গল্প চালিয়ে যেতে লাগলেন।
স্বভাবত একজন সাধারণ জনতা হিসেবে আমার মনে কিছু প্রশ্নের উদ্রেক হয়েছে! আমাদের সেনবাবুর ৭০ লক্ষ টাকা একজন ড্রাইভার ধরিয়ে দিলো, কিন্তু হেফাজতের ৮০ কোটি টাকার হদিসও সরকার জানতে পারলো না! এটা কেমন কথা?
বিশ্বব্যাংক আমেরিকায় বসে আবুল হোসেনের পদ্মা সেতুর দুর্নীতির প্রমাণ দিতে পারে! সরকার হেফাজতের ৮০ কোটি টাকার কথা জানতে পারে না! এটা কেমন কথা?
তারেকের হাজার কোটি টাকা ফিরিয়ে আনতে পারে, হেফাজতের নাগাল পায় না! এটা কেমন কথা?
মীর কাশেম আলীর দুর্নীতি প্রমাণ করতে পারে, হেফাজতের বিরুদ্ধে কিছু দেখাতে পারে না! এটা কেমন কথা? সুশীল সমাজ উত্তর দেন?
হানিফ সাহেব হেফাজতের বিরোধিতা করতে পারেন। দেশীয় কোনোকিছুর পক্ষে বিপক্ষে মতামত প্রদান তাঁর গণতান্ত্রিক অধিকার। কিন্তু সরকার-দলীয় প্রভাবশালী একজন ব্যক্তি হিসেবে অপ্রমাণিত একটি বিষয়কে নিয়ে এভাবে কথা বলে তিনি নিজেকে আবুল সুরঞ্জিতের স্তরে নামিয়ে আনতে পারেন না। একজন দেশপ্রেমিক হিসেবে আমি অন্তত এই বিষয়টা মানতে পারি না! কেন তিনি আবুল হবেন! একজন আবুল যেখানে বাংলাদেশের জন্য হিমালয়-সম। সেখানে নতুন আবুল সৃষ্টি হোক এটা আমার বিজ্ঞ বন্ধুরা নিশ্চয় চাইবেন না?
তবে কি আমরা বলবো না, হেফাজতে ইসলামের ১৩ দফা দাবী দেশকে মধ্যযুগে ফিরিয়ে নিবে বলে হানিফ সাহেব লংমার্চ পরবর্তী যে দাবী করেছিলেন, সেটি হালাল করতেই কি আশি কোটির গল্প বলে বেড়াচ্ছেন? জন্মগত মুসলমান হলেও প্রকৃত ইসলামের ছোঁয়া হানিফ সাহেব পাননি? রাজনীতির কাছে নিজের ধর্ম বিক্রি করে দিয়েছেন?
হেফাজতে ইসলাম কওমি মাদরাসা কেন্দ্রিক একটি অরাজনৈতিক সংগঠন। হানিফ সাহেবের জ্ঞানের দৈন্যতা দেখে খারাপ লাগলো। তাঁর বুঝা উচিত ছিলো, কওমি মাদরাসার আলেমগণ কখনোই পার্থিব লোভ-লালসার শিকার হননি। সাধারণ শিক্ষিতরা যেখানে একটি সরকারি চাকুরীর জন্য ব্যাগ ভর্তি টাকা নিয়ে মন্ত্রী/এমপির দরবারে দৌড়চ্ছেন, তখন কওমি মাদরাসার পরিচালকগণ ধর্মীয় শিক্ষার সঠিক উদ্দেশ্য বিনষ্ট হবে ভেবে সরকারি স্বীকৃতি প্রত্যাখ্যান করছেন!
সরকারি/বেসরকারি চাকুরীজীবীরা নির্ধারিত মেয়াদ শেষ করে পেনশনের টাকায় হজ্ব করে এসে ঘরে বসে আছেন, তখন ৯৩ বছর বয়সে আল্লামা আহমদ শফীর মতো অশীতিপর বৃদ্ধ হাটহাজারিতে বসে কয়েক হাজার ছাত্রকে বুখারী শরিফ পড়াচ্ছেন!
সাধারণ মানুষ যখন নিজেদের ব্যাংক ব্যাল্যান্স ফুলিয়ে ফাঁপিয়ে তুলতে বিবেক বিক্রি করে দিচ্ছে, তখন কওমি মাদরাসার কয়েক লক্ষ শিক্ষক মাত্র ৫/১০ হাজার টাকার বিনিময়ে ধর্মীয় শিক্ষা মানুষের মাঝে ছড়িয়ে দিচ্ছেন! এই মানুষগুলো কি পারতেন না, চাকরী/ব্যবসা করে স্বাচ্ছন্দ্যে নিজের জীবন অতিবাহিত করতে?
কিন্তু ইসলামের মান সমুন্নত রাখতে এরা নিজেদের জীবন উৎসর্গ করেছেন, করছেন এবং আগামীতেও করবেন।
দুঃখজনক হচ্ছে, এতো কিছু জেনেও আমাদের বিবেক জাগবে না। আমরা হেফাজতের দাবীগুলো বিশ্লেষণ করে দেখবো না। ধর্মীয় মমতা আমাদের স্পর্শ করবে না। আমরা চিৎকার করে যাবো হেফাজত জামায়াতের আশি কোটি টাকা নিয়েছে। কিন্তু প্রমাণ খুঁজবো না! মানববন্ধন করে বলবো না, হানিফ সাহেব, হেফাজত আশি কোটি টাকা নিয়েছে প্রমাণ দেন না হয় দাবী পূর্ণ করেন! কিন্তু নতুন করে গাওয়ার চেয়ে সূর মিলানো সহজ যে! তাছাড়া আমরা যে সুশীল। ধর্মের মোড়কে আমাদের চুলকানি আছে যে!
সুশীলতার রঙিন পোশাক বড্ড আরামদায়ক। জয় সুশীল সমাজ জয়।

