ঈদের নতুন জামা 


পথশিশুদের ঈদ উপহার দেয়ার জন্যে অনেক বন্ধুরা অনেক ভাবে চেষ্টা চালিয়ে যাচ্ছেন। কেউ ইভেন্ট খুলে টাকা সংগ্রহ করছেন কেউবা নিজ উদ্দ্যোগে জামাকাপড় কিনে পথশিশুদের মুখে হাসি ফুটানোর চেষ্টা করছেন। এই গরিব অসহায় শিশু গুলো যাতে সমাজের অন্য দশটা সাধারণ শিশুদের মতোই ঈদ আনন্দে নিজেদের সামিল করতে পারে সেই চেষ্টায়। অন্তত ঈদের দিনটিতে নতুন জামা পরে, ভালো কিছু খেয়ে নিজেকে পথশিশু থেকে আলাদা কিছু ভাবতে পারে। গরীব বলে আনন্দ করতে নেই, নতুন জামা পরতে নেই, ভালো কিছু খেতে নেই, এই ধারনা ভুলে থাকতে পারে। যারা পথশিশুদের এই আনন্দে নিজেদের আনন্দ খুঁজছেন, এই ঈদে এর চেয়ে সুন্দর কাজ আর হতে পারে না। আর এই চেষ্টাগুলো, উদ্যোগ গুলো নিঃসন্দেহে অনেক প্রশংসার দাবি রাখে। 
আমরা হয়তো অনেকেই ঈদের ছুটিতে গ্রামের বাড়ি যাব অথবা যেখানে আছি সেখানেই ঈদ করবো। ছোট ভাই-বোন, ভাগ্নি, পরিবারের জন্যে অনেক সুন্দর সুন্দর জামা নিব। আমাদের কিনে দেয়া নতুন জামাটি পরে ওদের আনন্দ দেখে নিজের অজান্তেই উচ্ছ্বসিত হবো। পরিবারের সবার সাথে অনেক আনন্দ করবো, ভালো ভালো খাবার খাব, ঈদের সালামি দিব, নেব। কিন্তু কখনো কি ভেবে দেখেছি আমাদের পাশের বাড়ির চাচার ফ্যামিলি কিংবা প্রতিবেশী কতটা কষ্টে দিন কাটাচ্ছেন? তাদের ছোট ছোট ছেলে মেয়ে গুলি অন্যের নতুন নতুন জামা কাপড়ের দিকে কেমন ফেল ফেল করে তাকিয়ে রয়েছে! মনে মনে ইচ্ছে পোষণ করছে, আমারো যদি এমন সুন্দর না হউক অন্তত একটা নতুন জামা হতো! তবে আমিও অনেক আনন্দ করতে পারতাম। পরীর মতো সেজেগুজে সারা বাড়ি মাতাতাম! হয়তো একসময় এই শিশুটির বাবা কিংবা দাদার অনেক কিছুই ছিলো ।কালের পরিক্রমায় আজ নিঃস্ব। ঈদের নতুন জামা কেনার সামর্থ্য নেই। বাবার অসহায়ত্ব বোঝে শিশুটি হয়তো বলতেও পারবেনা, আমার নতুন জামা লাগবে। হয়তো কান্নাকাটি করে একসময় চুপ করে থাকবে, কিনে দিতে পারবেনা সত্যটা উপলব্ধি করে। বাবা দাদাও হয়তো কারো কাছে হাত পাততে পারবেনা চক্ষু লজ্জার ভয়ে। কিন্তু সব বাবা মায়েরই ইচ্ছে থাকে ছেলেমেয়েদের মুখের হাসি দেখতে। ঈদে নতুন একটি জামা কিনে দিতে। কিন্তু পারছে না নিজেদের আর্থিক দৈন্যদশার কারনে। হয়তো শিশুটির নতুন জামা না পাওয়ার কষ্ট নিজে অনুভব করে নিরবে চোখে জল ফেলবে। পথশিশুদের চেয়ে এই শিশু গুলি, বাবা-মা গুলির কষ্ট অনেক বেশি। 
পথশিশুরা তাদের জীবনকে স্বাভাবিক ভাবেই মেনে নিয়েছে। বুঝতে শিখেছে ওটাই জীবন। বস্তি, রেলস্টেশন, ফুটপাতই ওদের ঠিকানা। এর বাহিরে আর কিছু নেই। কিন্তু গ্রামের সেই বাচ্চারা পথশিশুদের জীবনের মতো অভ্যস্ত নয়। অন্যান্য নতুন জামা পরা শিশুদের সাথেই খেলাধূলা করে বড় হয়েছে। একইসাথে স্কুলে যেয়ে, একইরকম স্বপ্ন দেখে, একে অন্যের সাথে মারামারি,ঝগড়া করে বড় হচ্ছে। তাই সাথের বন্ধু বা খেলার সাথীর নতুন জামা দেখে পথশিশুদের চেয়ে বেশি কষ্ট পাওয়াটাই স্বাভাবিক। 
আমরা কি পারিনা, আমরা যখন আমাদের ছোট ভাই বোন ভাগ্নিদের জন্যে যখন নতুন জামা কিনছি তখন সেই পাশের বাসার শিশুটির কথাও মাথায় রাখতে? তাহলে অন্তত একটা শিশুর নতুন জমা না পাওয়া কষ্টটুকু লাগব করা যেত। 

