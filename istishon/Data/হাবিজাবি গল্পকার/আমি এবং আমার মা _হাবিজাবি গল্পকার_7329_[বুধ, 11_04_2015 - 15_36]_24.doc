আমি এবং আমার মা 


আমার মা'র এখন ঘুম হয় না। প্রায়ই মধ্যরাতে চিৎকার দিয়ে জেগে উঠেন। না, উনি অসুস্থ বলে না। উনি চোখ বন্ধ করলেই দেখতে পান সন্তানের রক্তমাখা বিভৎস ছবি। দেখতে পান একের পর এক চাপাতির কোপে তাঁর সন্তানকে ছিন্নভিন্ন করে দিচ্ছে কিছু অস্পষ্ট চেহারার "মানুষ"। আধো মানুষ বলা যায় কিনা আমি জানিনা। তিনি মধ্য রাতে ঘুমন্ত বাবার পাশে বসে গুমড়ে কাঁদেন। এমন ভাবে কাঁদেন যেনো বাবা শুনতে না পায়। যদি কখনো কান্না শুনে জেগে উঠে বাবা জিজ্ঞেস করেন, "কি হয়েছে", মা তাঁর কান্নার কারণ বলতে পারেন না। বলেন, কোমর ব্যথাটা আবার বেড়েছে। মা জানে বাবাকে সত্যি কথাটা বলা যাবেনা। বললে যদি সন্তানকে ত্যাজ্য করে দেয়, যদি তাঁর সন্তানের ভরণপোষণ বন্ধ করে দেয়, যদি কখনো সন্তানের ইনকাম থেকে কিছু গ্রহণ না করেন।
.
জন্মের পর থেকে বাবাকে এক ওয়াক্ত নামাজও ছাড়তে দেখিনি। মুখে ৮ থেকে ১০ ইঞ্চির মতো লম্বা লম্বা দাঁড়ি। এলাকার মানুষ হুজুর হুজুর করে। এই "হুজুর" নামের আড়ালে নিজের আসল নামটি ভুলে যাবার দশা। আর এই হুজুরের ছেলে হয়ে আমি কিনা নাস্তিক!! সারাদিন ধর্মের অসংগতি, ভুল, কুৎসিত রূপগুলো তোলে ধরি!! নবী রাসুল, দেবদেবীর চরিত্রের নোংরা দিকগুলো নিয়ে লিখতে থাকি!! মা ভালো করেই জানেন হুজুর বাবা হিসেবে ছেলের এই কার্যকলাপ মেনে নেয়ে বা প্রশ্রয় দেয়া অসম্ভব। তাইতো তিনি আমার লেখা লেখির কথা বাবাকে বলতে পারেন না।
.
মা আমাকে প্রতিদিন ফোন দিয়ে একই কথা বলেন, এসব লেখালেখি ছেড়ে দিতে, বাবার সম্মানের দিকে তাকাতে। ভালো মানুষ হিসেবে বাবার সামাজিক সম্মান, মর্যাদা আছে। আমি যেনো সেই সম্মান, মর্যাদাহানি না করি। আমি মাকে প্রতিদিন একটা কথা'ই বলি, আমি বাবার সম্মানহানি করছি না। বাবাকে অপমানও করছিনা। আমি শুধু কিছু কুসংস্কারে বিরুদ্ধে লড়াই করছি। কিছু অনিয়ম, অসংগতির বিরুদ্ধে বলছি। মা বলে আরো অনেক মানুষ আছে বলার, লেখার। তোমাকেই কেন বলতে হবে, লিখতে হবে? আমি বলি, দেখো মা, পৃথিবীটা এখন যেমন দেখছ অনেক বছর আগে ঠিক এমন ছিলো না। এই যে থাকার জন্যে বড় বড় বিল্ডিং, চলার জন্যে গাড়ি, প্লেন, যোগাযোগের জন্যে টেলিফোন, মোবাইল, খাবার জন্যে এতো চমৎকার চমৎকার খাদ্য কি তুমি মনে করো অটোমেটিক্যালি হয়েছে? এমনি এমনি চলে এসেছে? এইসব কিছুই অনেক অনেক মানুষের অনেক অনেক কষ্টের ফল। যুগের পর যুগ বছরের পর বছর, দিনের পর দিন কঠোর পরিশ্রম করে, চিন্তা করে, গবেষণা করে করে তৈরি করেছে। মনে করো, কেউ যদি পরিবর্তনের স্বপ্ন না দেখতো, চিন্তা না করতো, পরিবর্তনের জন্যে কাজ না করবো, অন্য কেউ করবে বলে ফেলে রাখতো, তাহলে আমরা এতো চমৎকার একটা পৃথিবী পেতাম না। সেই আদিম যুগেই পরে থাকতাম। যে যুগে মানুষ আর পশুপাখির মধ্যে কোন তফাৎ ছিলো না। সবাই বেঁচে থাকার জন্যে প্রকৃতির উপর নির্ভর করতো। কেউ না কেউ এগিয়ে আসছে বলেই আজকের পৃথিবী এতো সহজ, এতো চমৎকার। তুমি যদি মনে করো এই পরিবর্তন একজন, দুইজন বা একশ জনের মাধ্যমে এসেছে তাহলে ভুল করবা। এই পরিবর্তনের পিছনে কালে কালে পৃথিবীতে যতো মানুষ এসেছে তাদের প্রায় সবার'ই অবদান আছে। কারো একটু বেশি আর কারো একটু কম, এই যা। আজকের এই ধর্ম বলো, কুসংস্কার বলো, অনিয়ম, অসংগতি বলো এগুলোও এক-দুই-একশ জনের দ্বারা দুর করা সম্ভব না। প্রত্যেকটি মানুষের অবদান থাকতে হবে। আমি শুধু আমার অবস্থান থেকে একটু অবদান রাখতে চাইছি। এই যা।
.
আমার মা আমার যুক্তি মানতে চায় না। মানলেও ধর্ম নিয়ে লিখি তা চায় না। আমি বলি, ধর্ম হলো একটি বৃহত্তর কুসংস্কার। পৃথিবীর অকাজ গুলোর মধ্যে প্রধানতম অকাজ ধর্ম। সময়, শ্রম, অর্থ আর সম্পদ নষ্ট করার বৃহত্তম পরিসর হলো ধর্ম। মানুষের উন্নয়ন, সমাজ উন্নয়ন, দেশের উন্নয়ন, সর্বোপুরি পৃথিবীর উন্নয়নের প্রধান বাধা ধর্ম। ধর্ম না থাকলে জ্ঞান বিজ্ঞানে পৃথিবী আরো অনেক এগিয়ে যেতো। এখন পৃথিবী যে অবস্থায় আছে হয়তো আরো উন্নত থাকতো। মানে জ্ঞান বিজ্ঞানের প্রধান অন্তরায় হলো ধর্ম।
.
আমার মা ধর্মকে বাধা মানতে নারাজ। তিনি বলেন, নবী বলেছেন, জ্ঞান আহরণের জন্যে সুদূর চিন দেশে যেতে। আর তুমি বলো ধর্ম বাধা ? আমি বলি শোন মা, গ্যালিলিও একবার বলছিলো "সূর্য ঘোরে না পৃথিবী ঘোরে"। তখনকার ধর্মগুরুরা তাকে ফাঁসি দিতে চেয়েছিলো। বুড়ো বয়সে তিনি মরতে চাননি বা তাঁর আরো কাজ বাকী ছিলো বলে তিনি ধর্মগুরুদের কথা মেনে নিয়ে বললেন, " ঠিক আছে পৃথিবী ঘোরে না, সূর্য'ই ঘোরে"। ধর্ম গুরুরা গায়ের জোরে গ্যালিলিও কাছ থেকে সূর্য ঘোরার কথা আদায় করেছিলেন; কিন্তু সূর্যকে কি ঘোরাতে পেরেছেন? পৃথিবীকে কি স্থির করতে পেরেছেন? পারেননি। আজ বিজ্ঞানীরা প্রমাণ করে দেখিয়েছেন যে ধর্ম ভুল, গ্যালিলিও'ই ঠিক ছিলো। এবং এটা আজ প্রতিষ্ঠিত সত্য। এভাবে পদে পদে পৃথিবী এগিয়ে যাওয়ার পথে ধর্ম বাধা হয়ে দাঁড়িয়েছে। ধর্মের বিরুদ্ধে যায় এমন বৈজ্ঞানিক আবিষ্কার করতে গিয়ে কত মানুষকে যে জীবন দিতে হয়েছে তা তো ইতিহাসেই আছে। তবুও কি সত্য প্রকাশ বন্ধ করতে পেরেছে? পারেনি।
.
আমার মা বলেন, অন্য ধর্মে ভুল থাকতে পারে, কিন্তু ইসলাম সত্য ধর্ম, বিজ্ঞান সম্মত ধর্ম। ইসলাম ধর্মে কোন ভুল নাই। আমি হাসি। বলি, মা, কেউ'ই তাদের নিজেদের ধর্মে কোন ভুল খোঁজে পায় না। কোন অসংগতি দেখেনা। বিশ্বাস করে যে তাদের ধর্মই বিজ্ঞান সম্মত। কিন্তু কোরান হাদীস খুললেই দেখতে পাই নানান অসংগতি, নানান ভুল, অবৈজ্ঞানিক নিয়ম তথ্য। যেমন ধরুন নবী একবার সাহাবীদের বলেছেন, রাতের বেলায় সূর্য আল্লাহর আরশের নিচে থাকে। সারারাত আল্লাহর ইবাদত করে। আবার রাত শেষে আল্লাহর অনুমতি চায় উদয়ের জন্যে ( সহিহ বোখারী (৬/৬০/৩২৬-৩২৭) । আমরা কি জানি? সূর্য কি কখনো ডুবে? ডুবলে না আল্লাহর আরশের নিচে যাবার প্রশ্ন আসতো। আমরা তো জানি রাতের বেলা সূর্য পৃথিবীর অপর প্রান্তে থাকে। কিংবা ধরুন, কোরানে বলা আছে, আকাশ ও পৃথিবী একসাথে মিশেছিল, পরে আমি উভয়কে পৃথক করে দিলাম। (২১:৩০)। আচ্ছা, আকাশ কি কঠিন কোন বস্তু যে দুটি এক সাথে মিশে থাকার প্রশ্ন আসে? আকাশ তো শুন্য। পৃথক করার কথা আসে কেন? আবার কোরানে আছে, তিনিই খুঁটি ছাড়া আকাশকে ছাদ সরুপ ধরে রেখেছেন ( ৩১:১০) আকাশ যেহেতু শুন্য। আর শুন্য বস্তুকে খুঁটিতে ধরে রাখার প্রশ্ন কিভাবে আসবে? এই রকম আরো অজস্র ভুল কোরান-হাদীসে আছে। মা বলে, কোরানে ভুল নাই। তুমি ভুল ভাবে চিন্তা করছো। আমি যতই মাকে বোঝাই, প্রমাণ দেই, যুক্তি দেই, বৈজ্ঞানিক ব্যাখ্যা দেই, মার এক কথা, ভুল থাকুক আর যাই থাকুক, কুসংস্কার হউক আর যায় হউক তোমাকে এসব নিয়ে লিখতে হবে না। তোমাকে এসব নিয়ে চিন্তা করতে হবে না। তোমাকে ওরা মেরে ফেলবে। তুমি থামো। লেখা বন্ধ করো। ফেইসবুক, ইন্টারনেট, ব্লগ বন্ধ করো।
.
আমি লেখা থামাতে পারিনা। মায়ের কথা রাখতে পারিনা। ক্ষমা করো মা। লেখা লেখি আমার নেশা, আমার দ্বায়িত্ব। লেখায় আমি বেঁচে থাকা সঞ্জীবনী শক্তি পাই। লেখা বন্ধ করলে, চিন্তা বন্ধ করলে পুতুলের মতো বেঁচে থাকতে হবে। পুতুলের মতো বেঁচে থাকার চেয়ে মরা'ই যে ভালো মা। 

