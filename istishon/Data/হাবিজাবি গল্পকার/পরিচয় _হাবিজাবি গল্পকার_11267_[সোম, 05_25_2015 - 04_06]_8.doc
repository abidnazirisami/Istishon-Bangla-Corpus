পরিচয় 


--নাম কি?
--তনিমা তাপসী।
--মায়ের নাম?
--নীলিমা তাপসী।
--বাবার নাম?
--নীলিমা তাপসী।
--মায়ের নাম নয়। আমি বাবার নাম জিজ্ঞেস করছি।
--আমিও বাবার নামই বলছি। এটাই আমার বাবার নাম।
সরকারি অফিসার বড় বড় চোখ করে তনিমার দিকে তাকিয়ে তাচ্ছিল্যের সুরে বললেন --ও। বাবার পরিচয় জানেন না?
--জানবো না কেন?
--তাহলে মায়ের নামই বলছেন যে?
 জন্ম থেকে তনিমা এই একটি প্রশ্নের উত্তর দিয়ে আসছে। সে জানে, যতদিন বাঁচবে এই একটি প্রশ্ন থেকে মুক্তি পাবে না। এখন ব্যাপারটা তনিমার জন্যে স্বাভাবিক হয়ে গেছে। নির্দ্বিধায় উত্তর দিয়ে যেতে পারে। ছোটবেলায় এই বিষয়টি নিয়ে অনেক কষ্ট পেত। অপমানিত হত। লজ্জা পেত। এখন গর্ববোধ করে।
--আমার মা'ই আমার বাবা তিনিই আমার মা। এর বাহিরে আমার আর কোন পরিচয় নেই।
--বাবার নাম ছাড়া তো আপনার কাজটি করতে পারবো না।
--আমি তো বাবার নাম দিয়েছি। করতে প্রব্লেম কোথায়?
--না। এই নাম দিয়ে হবে না। ওরিজিনাল নামটাই লাগবে। 
তনিমার রাগ হচ্ছে অফিসারের প্রতি। রাগ সামলে বলল, --দেখুন আমার সব সার্টিফিকেট, কাগজপত্রে বাবার নামের জায়গায় এই নামটিই দেয়া আছে। আমি সবসময় এই নামটিই ব্যাবহার করে আসছি।
--দেখি আপনার ডকুমেন্টসগুলো।
তনিমা হাত বাড়িয়ে ডকুমেন্টসগুলো অফিসারকে দিল। 
তনিমার জন্ম জার্মানিতে। বড় হওয়া, পড়াশোনা সবকিছুই সেখানে। এক সপ্তাহ হলো মায়ের সাথে বাংলাদেশে এসেছে।
--আপনার সব ডকুমেন্টসগুলোই তো জার্মানির। সে দেশে হতে পারে। সেখানে সবকিছুই সম্ভব।
--সেখানে হতে পারলে আমাদের এখানে প্রব্লেম কি?
--দেখুন আমাদের নিয়ম নেই এভাবে করার। ইনফরমেশন প্রব্লেম থাকলে গভর্নমেন্ট এক্সেপ্ট করবে না। আপনার ফরমটাই বাতিল হয়ে যাবে।
--বাতিল হলে আমারটা হবে। আপনি এভাবেই করে দিন।
--আপনি বুঝতে পারছেন না। আমার পার্মিশন নেই এভাবে করার। আমি পারবো না। সরি। আপনি যদি বাবার পরিচয় দিতে চান তাহলে আমি করে দিতে পারি।
--বাবার পরিচয় আপনাদের এতো প্রয়োজন কেন? বাবা ছাড়া কি মানুষের পরিচয় হতে পারেনা? আমার পরিচয় দিচ্ছি হচ্ছেনা? মায়ের পরিচয় দিচ্ছি হচ্ছেনা? আপনি একটি পুরুষ নাম চাচ্ছেন তাইতো? আমি বানিয়ে বানিয়ে একটি পুরুষ নাম বললেও আপনি কাজটি করে দিতেন তাইতো? সব ক্ষেত্রে আপনারা এতো পুরুষ পুরুষ করেন কেন?
তনিমা এক নিশ্বাসে অফিসারকে কথাগুলো বলে থামলো। জার্মানীতে এরকম প্রব্লেমে পড়েনি সে। বাবার নাম দিতে চাচ্ছে না শুধু এটুকু বললেই হতো। কিন্তু এই অফিসার তাঁর মেজাজ গরম করে দিল। রাগে তাঁর শরীর জ্বলে যাচ্ছিল।
--দেখুন আপনি ব্যাপারটা অন্যভাবে নিচ্ছেন। আমাদের দেশে এইরকম আইন এখনো তৈরি হয়নি যে শুধু মায়ের পরিচয়ে সন্তান বড় হবে। আমার রুলসের মধ্যে হলে আমি আপনার কাজটি করে দিতাম। আমি সত্যিই দুঃখিত।
এই দেশের আইন, নিয়ম নীতির প্রতি কেমন যেন খারাপ লাগতে শুরু করছে তনিমার। সে কি করবে ভেবে পারছে না। আর বুঝতে পারছে এই অফিসারের সাথে তর্ক করেও লাভ নাই। অন্য কোথাও যেতে হবে। তবুও সেই লোকটিকে কখনোই তাঁর বাবা পরিচয় দিতে পারবেনা। এটা তাঁর সম্মান আর আত্মমর্যাদার প্রশ্ন। 
আজ থেকে ২৩ বছর আগে নীলিমা তাপসী যখন উচ্চশিক্ষার জন্যে জার্মানী গেলেন তখন পরিচয় হয়েছিল পাকিস্তানি যুবক সালমান ইব্রাহিমের সাথে। অনেকটা অপ্রত্যাশিতভাবে দুজনের পরিচয়। তিনি যে ইউনিভার্সিটিতে এডমিশন নিতে গেলেন সেই একই ইউনিভার্সিটিতে সালমান পড়াশোনা করতো। কেউ কাউকে চিনতো না। বাংলাদেশ থেকে সম্পূর্ণ অপরিচিত একটা পরিবেশে গিয়ে কিভাবে কি করতে হবে কিছুই যখন বুঝতে পারছিলেন না তখনই ক্যাম্পাসে সালমানের সাথে নীলিমার দেখা। সেখান থেকেই পরিচয়। সাহায্য সহযোগিতা থেকেই ঘনিষ্টতা। দুই বছর পর বিয়ে। বিয়ের দশ মাস পর কোন কিছু না বলে সালমান নিরুদ্দেশ। কোন খোঁজ নেই। পরে জানা গেল সে পাকিস্তান চলে গেছে। তার তিনমাস পর তনিমার জন্ম। সালমান তাঁর মেয়ে হয়েছে জেনেও কোন খোঁজ নেয়নি। যোগাযোগ করেনি। একা একা শত বাঁধা, বিপদ, মোকাবেলা করে মেয়েকে নিজের মতো করে মানুষ করে নীলিমা। সেই থেকে নীলিমা চায়নি কোন প্রতারক তনিমার বাবার পরিচয় পাক। জন্মের আগেই যে তাঁর সন্তানকে ফেলে চলে যায় সে কিভাবে বাবা হয়? ক্ষণিকের কামনা, উত্তেজনা, প্রেম থেকে একটি শিশুর জন্ম হলেই কি কাউকে বাবা বলে স্বীকৃতি দিতে হবে? একটি শিশুর জন্যে মায়ের যতটুকু ভূমিকা থাকার প্রয়োজন বাবারও ঠিক ততটুকুই ভূমিকা থাকা প্রয়োজন। যে মানুষটি তাঁর সন্তানের কোন দ্বায়িত্ব নেয়নি, কর্তব্য পালন করেনি সে কি করে বাবা হয়? যে শিশু জন্মের পর থেকে বাবার ভালবাসা, আদর, সোহাগ, মায়া মমতা পায়নি সে কি করে পৃথিবীর আইন, নিয়ম নীতি রক্ষার জন্যে শুধু একজন প্রতারককে বাবা বলে স্বীকৃতি দিবে? কেন দিবে?

