প্রেম ও ঝগড়া 


"প্রেম সংঘ" "প্রেমাদালত" "প্রেম সমস্যা অর্গানাইজেশন" বা "প্রেম ঝগড়া সমাধান একাডেমি" টাইপ কিছু একটা করার খুব বেশি প্রয়োজন হয়ে দাঁড়িয়েছে। আজকাল প্রেমিক প্রেমিকার মাঝে যে হারে ঝগড়া বাড়ছে তাতে করে প্রেম নামক স্বর্গীয় শব্দটি টিকে থাকবে কিনা তা নিয়ে আমি খুব সন্দিহান! 
প্রেমিক প্রেমিকার মধ্যে সামান্য কিছু একটা নিয়ে ভুল বোঝাবুঝি বা মতের অমিল হতেই পারে। তাতে দোষের কিছু না। প্রায়ই শুনি অমুক বিশ্ববিদ্যালয় তমুল বিশ্ববিদ্যালয়কে বিতর্ক প্রতিযোগিতায় হারিয়ে চ্যাম্পিয়ন হয়েছে। কিংবা ফুটবল বিশ্ব কাপের গ্যালারির দিকে তাকালেই দেখা যায় এক দলের সমর্থক অন্য দলের সমর্থকের পাশে বসে নিজ দলের জন্যে গলা ফাটিয়ে চিৎকার করছে। তর্কবিতর্ক করছে। কোথাও তো কোন ঝগড়া শুনি না। তবে প্রেমের মাঝে এতো ঝগড়া কেন? ঝগড়া শুধু ঝগড়াতেই সীমাবদ্ধ থাকতো তবুও না মানানো যেত। ঝগড় এমন পর্যায়ে চলে যায় যে, টানা কয়েকদিন কথা বলাও বন্ধ হয়ে যায়। মোবাইল বন্ধ করে রাখাতো ফুটবল ম্যাচের ফাউলের মতো হয়ে গেছে। 'ভ'র জায়গায় 'ব' উচ্চারণ করলেই খবর আছে। সোজা ফোন বন্ধ। উচ্চারণ শুদ্ধ করার সময় টুকুও দেয়া হয়না। আরে বাপু ফোন বন্ধ করে রাখলেই কি সবকিছু সমাধান হয়ে যাবে? আত্মপক্ষ সমর্পণের সুযোগটাতো অন্তত দিবে নাকি? পৃথিবীর সমস্ত আদালতেই আত্মপক্ষ সমর্পণের সুযোগ দেয়া হয় তাও মনে হয় আজকালকার প্রেমিক যুগল জানেনা। আর জানবেই বা কি করে? সারাদিন ফেইসবুকে এ ওর ওয়ালে গিয়ে ঝগড়া বাঁধালে কি অন্য কিছু জানার সময় থাকে? শুধু ঝগড়া করে শেষ দিলেও না একটা কথা ছিল। সরাসরি "ইন আ রিলেশনশিপ" থেকে লাল কার্ড দেখিয়ে "সিঙ্গেল" এ চলে আসে। আচ্ছা ঝগড়া করছ ভালো কথা। ফোন বন্ধ করা তাও মেনে নেয়া যায়, কিন্তু সিঙ্গেল হয়ে যাবে কেন? যখনই প্রেমিক বা প্রেমিকা ফোন অন করে এবং প্রেমিক বা প্রেমিকা ফোন দেয় তখন এক পক্ষ অপর পক্ষকে সরি বলে ঝগড়াটা মিটিয়ে ফেল। তাহলেই তো হয়ে যায়। কিন্তু তা না করে উল্টো বলে, আপনি আমাকে বার বার ফোন দিচ্ছেন কেন? আপনাকে না বলছি ফোন না দেয়ার জন্যে? ফোন রাখেন, ভুলেও আর ফোন দিবেন না!! খাইছে! সোজা পেলান্টি শুট দিয়ে তুমি থেকে আপনিতে চলে আসে! জান, জানু, বাবুনি, টুনটুনি, ময়না পাখি, লাভ ইউ, কিস ইউ তো বহু দূরের ব্যাপার। 
আগেকার দিনের মতো কি আর কেউ পায়রা পোষে? যে সরি লিখে পায়রাকে দিয়ে পাঠিয়ে দিবে? ফোন করাটাইতো এই কালে একমাত্র সমাধান! তাও যদি না দেয়া যায় কেমনে কি?
তাই এই উপরিউক্ত সমস্যা সমাধানের জন্যে কোন প্রতিষ্ঠানের প্রয়োজনীয় হয়ে দাঁড়িয়েছে। যেই প্রতিষ্ঠানে একমাত্র কাজ হবে এইরকম প্রেম ঘটিত সমস্যা সমাধানের কার্যকরী সমাধান দেয়া। তবে প্রতিষ্ঠানটিকে অবশ্যই হতে হবে নন প্রোফিট্যাবল অর্গানাইজেশন। কারন আমারা জানি প্রেমিক বা প্রেমিকার পকেটে কিংবা ভ্যানিটিব্যাগে খুব বেশি টাকা থাকে না। বাবার পকেট কেটে যে কয় টাকা ইনকাম করে অধিকাংশ সময় তা মোবাইল রিচার্জেই চলে যায়। তার মাঝে বিচার কার্যে টাকা ব্যায় করতে হলে শেষে দেখা যাবে সেই প্রেমই (প্রেমিক বা প্রেমিকা) চিরদিনের জন্যে অন্যের হয়ে গেছে। তখন কি হবে? আর এই প্রতিষ্ঠানের প্রথম কাজ হবে প্রেম সমাজে আপনি শব্দটিকে নিষিদ্ধ করা। ঝগড়া হতে না হতেই কেউ যেন তুমি নামক ভালবাসা মাখা মাখি শব্দ থেকে হুট করে আপনি নামক আংকেলে যেতে না পারে। প্রেম বাজারে আংকেল, আন্টি বড়ই বেদনাদায়ক শব্দ। 

