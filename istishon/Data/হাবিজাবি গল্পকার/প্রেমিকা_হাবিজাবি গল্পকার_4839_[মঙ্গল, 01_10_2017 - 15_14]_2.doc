প্রেমিকা


তোমাকে ভুলে যাওয়া খুব কঠিন কিছু না,
আরও কত প্রেমিকাকেই তো ভুলে গেছি।
এক সময় যারা শুধু প্রেমিকাই ছিলো না,
ছিলো একেকটা স্বপ্ন,
একেকটা গল্প,
একেকটা জীবন! 
তোমার মতো ওদের নিয়েও কাব্য করেছি,
স্বপ্ন বুনেছি,
জীবনের ক্যানভাস পেড়িয়ে হেঁটে গেছি দূর থেকে বহু দূরে।
যেখানে জীবন নিষিদ্ধ,
বেঁচে থাকা দুস্কর,
কেবল স্বপ্ন বেঁচে খাওয়া প্রেমিকদের বাস!
তোমার চুম্বন যত গাঢ় হতো ভোরের সূর্য রূপ পাল্টিয়ে লাল থেকে ততবেশী সোনালী হতো।
ওযে ঠোঁটে ঠোঁট, বুকে বুক, বাহুর শক্ত আলিঙ্গনের চুম্বন নয়।
ফোনের এপাশ ওপাশের চুম্বন!
মাঝখানে ব্যবধান কয়েক'শ কিলোমিটার!
কয়েকটা শহর।
কত শত পুকুর, নদী, ডোবা;
কত সহস্র মানুষের বাস!
তোমার সময়ের আগে বাস করা প্রেমিকারাও স্বপ্ন দেখাতো,
স্বপ্ন দেখতো,
কেউ কেউ প্রযুক্তির আগ্রাসন ভেঙে কাছেও এসেছিল;
রূপ, রস, চুমুয় রাঙ্গিয়ে দিতে।
ওদেরও বলেছিলাম, কোন এক বসন্তের দিনে,
ফেব্রুয়ারীর রূপালী সন্ধ্যায়
কিংবা ভ্যালেনটাইনের চুমুর টিপ পরিয়ে দিতে দিতে— তোমাকে ভোলা সম্ভব নয়!
ঠিকই ভুলে গেছি, যেমন করে ভুলে যাচ্ছি তোমায়।

