হিমুর ভালোবাসা 


হিমুর ভালোবাসা
---
 (হুমায়ূন আহমেদ স্যারের কাছে ক্ষমা পার্থনা পূর্বক)
আমি মিসির আলী স্যারের সামনে পাঁচ মিনিট ধরে দাঁড়িয়ে আছি। তিনি চেয়ারে হেলান দিয়ে উপরের দিকে মুখ তুলে বসে আছেন। চোখ বন্ধ। তাঁকে দেখে কেমন জানি বিপর্যস্ত মনে হচ্ছে। বোঝা যাচ্ছে ভয়ংকর কোন রহস্যে আটকা পরেছেন। কোন ভাবেই সেই রহস্য ভেদ করতে পারছেন না।
আজ রুপার বিয়ে। বিয়েতে আমার যাবার কথা ছিল। যাওয়া হয়নি। সারাদিন ধরে রুপার কথা অনেক বেশি মনে পরছে। ভেবেছিলাম একবার গিয়ে দেখে আসবো। তাঁর বাবার কথা ভেবে যাওয়া হয়নি। লোকটা আমাকে সহ্য করতে পারেনা। আমাকে দেখলেই তাঁর মাথা গরম হয়ে যায়। রুটি বেলে মাথায় রাখলে রুটি ভাজা হয়ে যাবে, অনেকটা সেইরকম গরম। বিয়ে বাড়িতে এমনিতে মাথা গরম থাকে। আমি উপস্থিত হয়ে গরমের মাত্রা আরো বাড়াতে ইচ্ছে হলনা। তাই যাওয়া হয়নি। সেই জন্যে মন ভিষন খারাপ। যাকে বলে ভয়াবহ টাইপের। এমন ভয়াবহ মন খারাপ কখনো ছিলনা। 
সন্ধ্যায় রুমে শুয়ে রুপাকে ভুলার চেষ্টা করছিলাম। মন ভালো করার জন্য। রুপাকে ভুলতে পারলে মন ভালো হয়ে যাবে। ভালো না হওয়ার কোন কারন নেই। কিন্ত তখনই কয়েক জন লোক গিয়ে আমাকে ধরে নিয়ে এসেছে। দাগী আসামিকে যেভাবে পাকড়াও করে ধরে আনা হয় অনেকটা সেইরকম। কাহিনী কি এখনো বুঝতে পারছি না। আমি বোঝার চেষ্টা চালিয়ে যাচ্ছি। লাভ হচ্ছে না। হওয়ার সম্ভাবনাও দেখছি না। ইদানিং আমি সবকিছু কেমন যেনো গোলমাল পাকিয়ে ফেলছি। কেন জানি মনে হয় মহাপুরুষ হওয়া আমার পক্ষে সম্ভব নয়।
মিসিল আলী সাহেবের এখনো কোন সারা শব্দ নেই। অন্য কেউ দেখলে ভাবতেন তিনি গভীর ঘুমে আছেন। আমি জানি তিনি ঘুমাচ্ছেন না। গভীর ধ্যানে আছেন। আমি অপেক্ষায় আছি ধ্যান ভাঙার জন্যে। উনি ধ্যান করুক আমি বরং রুপার কথা ভাবি। ইদানিং রুপার কথা অনেক বেশি ভাবছি। ভাবতেও ভালো লাগে। কেন এমন হচ্ছে জানিনা। মিসির আলী সাহেবকে জিজ্ঞেস করে এর রহস্য বের করতে হবে। আগে কখনো এমন হতো না। ইচ্ছে করলেই ভুলে থাকতে পারতাম। এখন পারিনা। কেন পারিনা তা জানিনা। জানার ইচ্ছেও হয় না। আমি নিশ্চিত, আমাকে মহাপুরুষ বানানোর জন্যে বাবা যে ডাইরি রেখে গেছেন সেখানে এই সম্পর্কে কোন সূত্র আছে। কিন্তু প্রব্লেম হলো বাবার রেখে যাওয়া ডাইরিটা কোথাও খোঁজে পাচ্ছি না। আমার ধারণা ডাইরিটা আর কোন দিন খোঁজে পাবোনা।
---হিমু সাহেব আপনাকে এভাবে ধরে আনা হয়েছে বলে রাগ করেছেন?
মিসির আলী সাহেব আগে যেমন হেলান দিয়ে ছিলেন তেমনি আছেন। চোখ বন্ধ।
---না স্যার আমি রাগ করিনি।
তিনি আবার চুপ হয়ে গেলেন। পৃথিবীর সবচেয়ে জটিল ধরনের মানুষকে সবচেয়ে তাড়াতাড়ি বোঝে ফেলা যায়। সহজ মানুষকে বুঝতে সময় বেশি লাগে। এই মানুষটাকে আমি এখনো বুঝতে পারছিনা। এ পর্যন্ত অনেক বার বোঝার চেষ্টা করেছি, কখনো সফল হয়নি।
---আপনাকে ধরে আনার মাঝে একটা উদ্দেশ্য আছে সেটাতো বুঝতে পারছেন?
মিসির আলী সাহেব আগের অবস্থা থেকে স্বাভাবিক ভাবে ফিরে এসেছেন।
---জ্বী স্যার। আমি বুঝতে পারছি।
---এখন আমি আপনাকে ধরে আনার কারন বলবো। কাছে আসুন।
আমি মিসির আলী সাহেবের সামনে গিয়ে দাঁড়ালাম। ইশারায় তিনি তার সামনের চেয়ারে বসতে বললেন। আমি বসলাম। আমাকে তিনি হাত বাড়িয়ে দিয়ে বললেন-
---আমার হাত দেখার জন্যে আপনাকে ডেকে আনা হয়েছে। নিন হাত দেখুন। দেখে বলুন আমি কোন বিপদে পড়েছি কিনা।
আমি উল্টে পাল্টে মিসির আলী সাহেবের হাত দেখছি। কিছুই বুঝতে পারছিনা।
---কিছু কি বুঝতে পারছেন? কোন বিপদ আছে কিনা?
--- জ্বী না স্যার আমি কিছু বুঝতে পারছিনা।
মিসির আলী সাহেব আমার দিকে তাকিয়ে আছেন। তিনি আশা করেছিলেন আমি উনাকে ভয়াবহ কোন বিপদের কথা শুনাবো।
---হিমু সাহেব আমাকে একটা সত্যি কথা বলুনতো, সত্যি কি আপনি হাত দেখতে পারেন?
---জ্বী না স্যার আমি হাত দেখতে পারিনা।
আমি মিসির আলী সাহেবের হাত ছেড়ে চেয়ারে বসে আছি। তিনি আবারও মুখ উপরের দিক করে চেয়ারে হেলান দিয়ে বসে আছেন। চোখ বন্ধ।
আমি চলে যাবো কি না বুঝতে পারছিনা। তিনি আমাকে যেতে বা বসে থাকতে কিছুই বলেননি। আমি বসে আছি। ঘাড় সোজা করে মিসির আলী সাহেব বললেন-
---হিমু সাহেব আমি ভয়ন্কর সমস্যার মাঝে আটকে আছি এটা কি আপনার মনে হচ্ছে না?
---জ্বী স্যার মনে হচ্ছে। আমার মনে হচ্ছে আপনি ভয়াবহ জটিল কোন রহস্যে আটকে আছেন।
---জ্বী না হিমু সাহেব, আমি খুব জটিল কোন রহস্য আটকে নেই। ব্যপারটা খুবই সিম্পল। কিন্তু আমি এর রহস্য কোন ভাবেই ভেদ করতে পারছিনা। যত চেষ্টা করছি ততবেশী জটিল হচ্ছে।
মিসির আলী সাহেব আবার আমাকে ইশারায় হাত ধরতে বললেন। আমি হাত ধরলাম।
---হিমু সাহেব আমি উন্নিশ জুলাই দুই হাজার বারো থেকে কোন রহস্য সমাধান করতে পারছিনা। কেন এমন হচ্ছে আমি বুঝতে পারছিনা। আপনি কি কিছু বলতে পারবেন?
মিসির আলী সাহেবের হাত থেকে আমি হাত ছাড়িয়ে নিলাম। আমার হাত কাপছে। প্রচন্ড ভাবে কাপছে। কেন কাপছে বুঝতে পারছিনা।
---জানিনা স্যার। কিছুই জানিনা। আমি চলি।
আমি বসা থেকে উঠে যাবার জন্য পা বাড়ালাম। উল্টো দিকে ফিরে মিসির আলী সাহেবের দিকে তাকিয়ে বললামঃ
---স্যার আশ্চর্য ব্যপার কি জানেন? উন্নিশ জুলাই থেকে আমার বাবার রেখে যাওয়া মহাপুরুষ হওয়ার ডাইরিটাও আমি খোঁজে পাচ্ছিনা। কোথায় যেন হারিয়ে ফেলেছি। আমার ধারনা কি জানেন স্যার? আমার ধারনা আর কোনদিন এই ডাইরিটা খোঁজে পাবোনা।
মিসির আলি হতভম্ব হয়ে আমার দিকে তাকিয়ে রয়েছেন। আমি আর দাঁড়ালাম না। মিসির আলী সাহেবকে নতুন এক রহস্যের মাঝে ঢুকিয়ে আমি বেরিয়ে এলাম। 
অনেক দিন পর মধ্য রাতে বিজয় সরণীর রাস্তা ধরে হাঁটছি। কোন উদ্দেশ্য নেই। খুব জানতে ইচ্ছে করছে রুপার বিয়ে হয়ে গেছে কিনা। জানতে পারলে ভালো হতো। একটা টেনশন থেকে অন্তত মুক্তি পাওয়া যেত। এই মেয়েটাকে এই মুহুর্তে ভুলে থাকার চেষ্টা করছি। কিন্তু পারছি না। এমনটা আগে হয়নি। আগে ইচ্ছে করলেই পারতাম। যতই চেষ্টা করছি ততবেশী মনে পরছে।
রুপা মেয়েটি আমাকে অনেক ভালবাসে। এ পর্যন্ত যতগুলো মেযে আমাকে ভালবেসেছে তাদের মধ্যে সবছে বেশি ভালবাসে রুপা। আমি যে ভালবাসিনা তা না। আমিও বাসি। তবে রুপাকে কখনো বুঝতে দেইনি। মহাপুরুষদের রমনীর প্রেমে পরতে নেই। আমার বাবার যতগুলো কঠিন আদেশ ছিল তার মধ্যে এটি ছিল অন্যতম। আমার বাবা তার ডাইরিতে লিখে যাওয়া এই কথাটি মনে আছে। তিনি লিখে গেছেনঃ "রমনীর প্রেমের আকর্ষণ পৃথিবীর অন্যসব বস্তুর আকর্ষণ ক্ষমতার চেয়ে অনেক বেশি। যে এই আকর্ষণ ক্ষমতা থেকে মুক্ত থাকতে পারবে তার পক্ষে মহাপুরুষ হওয়ার সম্ভাবনা ততবেশী”।
ঢাকার কৃত্রিম আলোর মাঝে জোৎস্না দেখা যায়না। সোডিয়াম বাতির আলোয় সবকিছু হলুদ হয়ে আছে। রাস্তার ধারের গাছপালা, পিচঢালা পথ, পাশের বিল্ডিং, আমার গায়ের রং সবকিছুই। হলুদ পাঞ্জাবিতে আরো বেশি হলুদ লাগছে। 
রাত কয়টা বাজে জানিনা। একটু জানতে পারলে ভালো হত। কাউকে পাচ্ছিনা সময় জানার মত। রুপার দেয়া হলুদ পাঞ্জাবি গায়ে। পকেট শুভ্রর চশমা।সাধারণত আমার পাঞ্জাবির পকেট থাকেনা। কিন্তু এই পাঞ্জাবির পকেট আছে। টাকাও ছিলো, খরচ হয়ে গেছে। সন্ধ্যায় মিসির আলী সাহেবের বাসা থেকে বেড়িয়ে নিউমার্কেট গিয়ে শুভ্রর জন্য একটা চশমা কিনেছি। পরিচিত দোকান। চশমার পাওয়ার কত আমি জানিনা। শুভ্রর কথা বলতেই দিয়েছে। শুভ্র সবসময় ঐ দোকান থেকে চশমা কেনে। ছেলেটা প্রায়ই চশমা হারায়। এ পর্যন্ত তার সাথে আমার দুবার দেখা হয়েছে। দুবারই চশমা হারিয়ে রাস্তার পাশে একা একা বসে আছে। দেখতে পারছিলো না বলে যেতে পারছেনা। শেষ বার দেখা গতপরশু। ধানমন্ডি লেকের পাড়ে। চশমা হারিয়ে বসে আছে। 
এখন কোথাই যাবো বুঝতে পারছিনা। শুভ্রর বাসায় কি যাবো ওর চশমাটা দেয়ার জন্য? এতো রাতে গেলে ওরা কি মনে করবেন? এতো রাতে যাওয়াটা কি ঠিক হবে? আগে তো এমন মনে হতো না। যখন যেখানে ইচ্ছে হয়েছে সেখানেই চলে গেছি। এখন এমন মনে হচ্ছে কেন?
জোছনা দেখতে গেলে কেমন হয়? জোছনা দেখতে হলে নির্জন কোথাও যেতে হবে। নুহাশ পল্লীর মতো নির্জন কোথাও। সাদা জোছনায় জোনাকি পোকা উড়ছে। সাথে রুপা থাকলে ভালো হতো। আচ্ছা দুজনে মিলে জোছনা স্নান করলে কেমন হতো? কি আশ্চর্য আমি কল্পনা করতে পারছি। রুপা আমার হাত ধরে গায়ে হেলান দিয়ে বসে আছে। চারপাশে অজস্র জোনাকি পোকা উরছে। জোনাকি পোকাগুলা মাঝে মাঝে আমাদের গায়ে চুমু দিয়ে যাচ্ছে।
উজ্জ্বল হলুদ আলো ফেলে সাদা রংগের একটি গাড়ি আমার পাশে এসে দাঁড়াল। গাড়ির দিকে আমার মন নেই। ভাবছিও না। এখন আমার রুপার কথা ভাবতে ভালো লাগছে। আমি এখন রুপাকে নিয়ে থাকতে চাই।
---এই ছেলে তুমি এতো রাতে এখানে কি করছো?
ঘাড় ঘুরিয়ে বাকের ভাই কে দেখতে পাচ্ছি। আমি তাকে দেখার জন্য প্রস্তুত ছিলাম না। আমি কিছু বলার আগেই আবার বললেনঃ
---তোমাকে আমি সারা ঢাকা খোঁজে বেড়াবো কেন? তুমি কি পেয়েছ? হ্যাঁ?
বাকের ভাই আমাকে ধমকাচ্ছেন। আমি আস্তে আস্তে বললাম-
---আমি আবার কি করেছি বাকের ভাই?
--তুমি কি করোনি? তুমি কি ভেবেছ পাগলামি করে মহাপুরুষ হবা? আজ তোমার মহাপুরুষ গিরি আমি ছুটায়ে দিবো। থাবরায়ে দাঁত ফেলে দিব। ফাজিল কোথাকার।
সবাই বাকের ভাইকে প্রচন্ড ভয় পায়। কেন ভয় পায় জানি না। আমি কখনো উনাকে ভয়ন্কর রুপে দেখিনি। আজকে বাকের ভাইকে অনেক ভয়ন্কর দেখাচ্ছে। মনে হচ্ছে আমার উপর প্রচন্ড ক্ষেপে আছে। কেন ক্ষেপে আছেন ধরতে পারছিনা। আমি অপ্রকৃতস্থ ভাবে দাঁড়িয়ে রয়েছি। বুঝতে পারছিনা কি করবো। কেনইবা বাকের ভাই আমার উপর রেগে আছেন। বুঝতে পারলে রিলেক্স হওয়া যেতো। তার কোন উপায় নেই। বাকের ভাই আমাকে সেই সুযোগ দিচ্ছেন না।
--গাড়িতে উঠো। তোমাকে আজ জন্মের মতো সায়েস্তা করবো।
আমি কোন কথা বললাম না। ভয়ন্কর টাইপ মানুষের সাথে যত বেশি কথা বলা যায় ততো বিপদে পরার চান্স থাকে। কথা যত কম বলা যায় বিপদে পরার চান্স তত কম। আমি গাড়ির দিকে তাকালম। গাড়িতে কেউ একজন বসে আছে। চিন্তে পারছি না। তবে এটুকু বোঝা যাচ্ছে কোন মেয়ে বসে আছে।
আমি গড়ির দিকে পা বাড়ালাম। মাথা কেমন যেন ভন ভন করছে। কিছুই বুঝতে পারছিনা। খট করে দরজা খোলার শব্দ হলো। আমি গাড়ির দিকে তাকিয়ে থমকে দাঁড়ালাম। সামনে রুপা দাঁড়িয়ে। নিজের চোখকে বিশ্বাস করতে পারছি না।ভালো করে তাকালাম। অন্ধকারে ভুল হচ্ছে নাতো? ঠিকই আছে। আমার ভুল হচ্ছেনা। আমি রুপার মুখোমুখি ঠাঁই দাড়িয়ে রয়েছি। কোন শব্দ বের হচ্ছেনা।
---তুমি নিজেকে কি মনে করো? মহাপুরুষ?
আমি কোন কথা বলতে পারছিনা। সবকিছু কেমন যেন অবশ হয়ে গেছে।
---তুমি ভেবেছটা কি? আমাকে সবসময় এভাবে কষ্ট দিবে? তোমার সবকিছু আমি সহ্য করবো?
আমি কিছু বলতে পারছি না। শুধু রুপাকে দেখছি। খুব সুন্দর করে সেজেছে। মনে হচ্ছে বিয়ের সাজ। কিন্তু বিয়ের সাজের সাথে মিলাতে পারছিনা। পরনে নীল শাড়ি। বিয়ের সাজ হলেতো লাল শাড়ি পরার কথা। বাঙালী মেয়েদের বিয়েতে লাল শাড়ি পরার কালচার। বিয়েতে লাল শাড়ি পরার কালচার কিভাবে আসলো? কি আশ্চর্য আগে এরকম তথ্য প্রচুর জানতাম। এখন সবকিছু কেমন ভুলে যাচ্ছি। রুপা চুপ করে আছে। কোথাও কোন শব্দ নেই। বাকের ভাই একটু দূরে দাঁড়ানো। এখন মনে হচ্ছে রুপা কাঁদছে। এই পাগলি মেয়েটার এই এক স্বভাব, আমাকে একটু বকা দিয়েই অঝোরে কাঁদবে। কান্না থামানোর জন্যে কিছু একটা করতে হবে। কি করবো বুঝতে পারছিনা। একি আমার চোখ দিয়েও পানি পরছে। আমার তো কাঁদার কথা না। জীবনে কখনো কি আমি কেঁদেছি? মনে পরছে না। আমি কান্না থামিয়ে বললাম-
--চলো রুপা তোমার বিয়েতে যাবো, আর কান্না করতে হবেনা।
আমি ওর কান্না থামানোর চেষ্টা করছি।
---আজকে তোমার বিয়ে, তুমি নীল শাড়ি পরেছ কেন?
রুপা এতোক্ষণ নিচের দিকে তাকিয়ে ছিল। মাথা তুলে আমার দিকে তাকিয়ে বললো-
---তুমি বুঝতে পারছনা কেন পরেছি?
আমি জানি, আমাকে খুশী করার জন্যে রুপা নীল শাড়ি পরেছে।
---হুম জানি। আমি তোমাকে প্রায়ই বলতাম নীল শাড়ি পরার জন্য। এ শাড়িতে তোমাকে অসম্ভব সুন্দর লাগে। তাই বলে বিয়েতেও পরবে?
---হ্যাঁ পড়বো। নীল শাড়ি পরেই তোমাকে বিয়ে করবো।
নিজেকে আমার মূর্তির মত লাগছে। এরকম কিছু শোনার জন্য প্রস্তুত ছিলাম না। কিছুদিন আগে শুনলে একটা কথা ছিল। তখন বলতাম-
--হ্যাঁ, চলো বিয়ে করি। এখনই করবে? কাজী অফিসে গিয়ে করবে না বাসায়? পাঞ্জাবি কি হলুদই থাকবে না শেরওয়ানির টাইপ কিছু একটা কিনবো?
কিন্তু আমি তেমন কিছুই বলতে পারছি না। আমি যেন আমার সব কিছু থেকেই হারিয়ে যাচ্ছি। আমি বললাম-
---মানে কি? আমার সাথে ঠাট্টা করছো?
---ঠাট্টা করবো কেন? আমি ডিসিশন নিয়েছি আজ রাতেই তোমাকে বিয়ে করবো। ইট ইজ ফাইনাল।
বাকের ভাই আমার শরীর ঘেঁষে দাঁড়িয়েছেন। এই লোকটাকে আগে ভয় পেতাম না। আজ কেন জানি তার দিকে চোখ তুলে তাকাতেও পারছিনা। বাকের ভাই কণ্ঠকে গম্ভীর করে ধমকের সুরে বললো-
--উঠো। গাড়িতে উঠো।
 আমি গাড়ির দিকে এগিয়ে যাচ্ছি। আমার কাছে মনে হচ্ছে আমি কোন কষ্ট পাচ্ছিনা। আমার কষ্ট পাবার কথা। মহাপুরুষদের কারো জন্য কোন পিছুটান থাকার কথা না। বিয়েতো অনেক দূরের ব্যাপার।কোন রমনীর জন্য ভালবাসাও থাকার কথা না। কিন্তু কি আশ্চর্য এই মুহুর্তে আমার আনন্দ হচ্ছে। সোডিয়াম বাতির হলুদ আলোও জোছনার মতো লাগছে। এতোক্ষণ আশপাশের কোথাও জোনাকি পোকা দেখিনি। কি আশ্চর্য দুটি জোনাকি পোকাও পাশ দিয়ে উড়ে গেলো।
আমি রুপার দিকে তাকিয়ে রয়েছে। তার চোখে এখন আর পানি দেখছিনা। আমি দেখতে পাচ্ছি রুপার ঠুটের কিনারায় মোনালিসার হাসির মতো একবিন্দু হাসি।
(হিমুকে একা দেখতে আমার ভালো লাগছিল না। বড্ড মায়া হচ্ছিলো তার জন্য।)

