প্রেম ও মোহ 


--তপু আমার কথা শোন। পাগলামি করো না। 
--পাগলামি করলাম কই? আমি তোমাকে বিয়ে করতে চাই। ব্যাস।
 --অবশ্যই এটা পাগলামি। বিয়ে করতে চাইলেই তো বিয়ে করা যায় না। এখানে অনেক কিছু জড়িত। অনেকগুলো বিষয় ভেবেচিন্তে তারপর একটা ডিসিশন নিতে হয়। হুট করে বললাম আর হয়ে গেল ব্যাপারটা তা না। 
--হুট করে বললাম কই? তোমাকে তো অনেক দিন ধরেই বলছি বিয়ে করতে। তুমিইতো রাজি হওনা। 
--হ্যাঁ বলছ। বললেই তো হলো না। এখনো অনেক কিছু জানার আছে, বোঝার আছে। 
--জানার, বোঝার আছে মানে? তুমি কি আমার সম্পর্কে জাননা? বোঝ না? 
--হ্যাঁ জানি। প্রেম করার জন্যে যতটুকু জানার প্রয়োজন ততটুকু জানি। তুমিও আমার সম্পর্কে ততটুকুই জান। আর এই জানা দিয়ে বিয়ের মতো ডিসিশন নেয়া যায় না।
 --তার মানে তুমি আমাকে বিশ্বাস কর না? আমাকে বিয়ে করতে চাও না? এই দুই বছরের রিলেশনে তুমি আমাকে এই চিনেছ? 
--তপু রাগ করো না। আমি তোমাকে বলিনাই যে বিয়ে করবো না।অবশ্যই করবো। তাছাড়া এই দুই বছরে তোমাকে অবিশ্বাস করার মতো কিছুই পাইনি। চোখ বুঝে তোমার উপর বিশ্বাস রাখা যায়। 
--তো বিয়ে করতে চাওনা কেন?
নিতু মাথা নিচু করে তপুর সামনে দঁড়ায়ে আছে। দুজনের পরিচয় ফেইসবুকের মাধ্যমে। কেউ কাউকে চিনতো না। হাই হ্যালোর চ্যাট থেকে বন্ধুত্ব, আস্তে আস্তে ঘনিষ্টতা। একসময় প্রেম। 
--কিছু বল নিতু। প্লিজ।
 --তোমার রাফির কথা মনে আছে?
 --কোন রাফি তোমার আগের প্রেমিক? 
--হুম।
 --হঠাৎ তার কথা কেন? তার সাথে কি তোমার যোগাযোগ আছে?
 --না। তা নেই। 
--তো?
 নিতু কিছু বলছে না। রাফির সাথে অনেক দিন রিলেশন ছিল নিতুর। নিতু অনেক ভালবাসতো রাফিকে। যাকে বলে পাগলের মতো। প্রথম প্রথম যখন তপুর সাথে নিতুর চ্যাট হতো তখন রাফির কথায় বেশি বলতো। তাকে নিয়ে কি কি করেছে, কিরকম স্বপ্ন দেখেছে, রাফি তার জন্যে কি রকম পাগলামী করতো সব। এসব বলতো আর মন খারাপ করে হঠাৎ চ্যাট থেকে চলে যেতো নিতু। তপু তখন স্পস্ট বুঝতে পারতো নিতু কাঁদছে। সান্ত্বনা দেয়াও কঠিন হয়ে যেত তখন। তপু বোঝাতো, মানুষের সবকিছু তাঁর চাওয়ার মতো হয় না। যে চলে গেছে তার জন্যে অপেক্ষা নয়। সামনের দিকে তাকিয়ে সুখ খোঁজে নেয়ার নামই জীবন।
 নিতুকে তপু ইচ্ছে করেই অনেক সময় দিত, শান্তনা দিত, দূর থেকেই বন্ধুর মতো পাশে থাকতো। কিভাবে এসব করতে করতে দুজনে প্রেমে পড়ে গেল খেয়ালই করেনি।
 --কিছু বল নিতু। চুপ করে থেকো না।
 নিতু মাথা তুলে বলল, --রাফির সাথে আমার প্রেম ছিল তুমি জান। কিন্তু রাফির সাথে কাটানো দিনগুলো কেমন ছিল তা জানার কোন কিউরিটি জাগেনা তোমার? 
--কি জানবো? সবইতো জানি। 
--না। সব জননা। 
--থাক আমার জানা লাগবে না। আর তোমার একান্ত ব্যাপারগুলো জানতেও চাইনা। ওটা তোমারই থাক। ওগুলো আমাকে টানেনা। আমাকে টানে শুধু তোমার ভালবাসা। সারাজীবন বন্ধুর মতো তোমার চলার পথের সহযাত্রী হতে চাই। ব্যাস। 
তপুর এই কথাগুলো নিতুর অনেক ভালো লাগে। তপু অন্য দশটা ছেলের মতো না। সম্পুর্ণই আলাদা। নারীর স্বাধীনতা, মুক্তি, সমানাধিকার, আত্মমর্যাদা তপুকে খুব বেশি ভাবায়। যখন তপু বলে, রাত দশটায় একটা ছেলে নির্দ্বিধায় একা বাড়ির বাহিরে যেতে পারে কিন্তু একটা মেয়ে পারেনা কেন? কেন তাকে সর্বদাই পুরুষদের নিয়ে আতঙ্কে থাকতে হয়? এই বুঝি কোন নপুংসক হাত খামচে ধরেছে। কেন আমাদের সমাজ, এই পুরুষতন্ত্র নারীদের আতঙ্কিত না থাকার নিশ্চয়তা দিয়ে পারছেনা? নারী কি তবে মানুষ নয়? কোন বন্যপ্রাণী যে অনিরাপদ ভাবেই বেঁচে থাকতে হবে? তখন নিতু মনোযোগ দিয়ে তপুর কথা শুনে। মনে মনে প্রাউড ফিল করে তপুর জন্যে।
--না তবুও জানতে হবে। কোন কিছুই অজানা থাকুক আমি চাইনা। বিয়ে মানেই পরস্পরের প্রতি বিশ্বস্ত থাকা, কমিটেড থাকা। শুধু একসঙ্গে থাকা নয়। আর এগুলো আমি তোমার কাছ থেকেই শিখেছি। 
--আচ্ছা বল, তুমি কি বলতে চাও। শুনি। বলার পরে তো বিয়ে করবে? 
নিতু উদাস ভঙ্গিতে তপুকে বললো, --আমি যা বলতে চাই তা আধো আমার জন্যে সহজ কিছু নয়। অনেক দিন ধরে তোমাকে বলতে চেয়েও বলতে পারছিনা। কোথা থেকে যেন একটা বাঁধা মনের অজান্তেই চলে আসছে। তোমার প্রতি আমার বিশ্বাস আছে। তবুও একধরনের ভয়, লজ্জা, অপরাধবোধ কাজ করে। তুমি কেমন রিয়েক্ট কর সেই চিন্তা করে। 
--আচ্ছা বলতো। তুমি আমাকে চিননা আমি কেমন? 
--হ্যাঁ চিনি। চিনি বলেই তোমাকে ভালবাসি।
 --আমার কথাগুলো শুনে তুমি আমাকে মেনে নিতে পারবে? কষ্ট দিবেনাতো?
 --না দিবনা। তুমিতো জান আমি তোমাকে কতটুকু ভালবাসি? তোমাকে কষ্ট দেয়ার কথা আমি কি চিন্তা করতে পারি? 
নিতু মুচকি হেসে বলল,
--রাফির সাথে যখন রিলেশন ছিল তখন তাকে ছাড়া কিছুই চিন্তা করতে পারতাম না। আমার ভাবনার সবটুকু জোড়ে ছিল সে। যা বলতো আমি তাই করতাম, তাকে খুশি রাখা যেন আমার ধ্যানে পরিনত হয়েছিল। আর তাকে খুশি করতে গিয়ে কখন যে নিজেকে ঠকিয়েছি বুঝতেই পারিনি। 
নিতু একটু থামলো। তপু বললো,
--কি ঠকিয়েছে?
 করুণ কণ্ঠে নিতু বললো,
--তুমি আমার ভুলটিকে মানতে পারবে তো?
 --আহ! বলনা।
 মাথা নিচু করে নিতু বলল,
--রাফির সাথে আমার ফিজিক্যাল রিলেশন হয়েছিল।
 নিতু চোখ বন্ধ করে অন্যদিকে ফিরে আছে। তপু এরকম কিছু শোনার জন্যে প্রস্তুত ছিলো না। ভ্যাবাচ্যাকা খেয়ে হাসি হাসি মুখ করে তপু বলল,
--আমার সাথে মজা করছ? কি রিয়েক্ট করি দেখার জন্যে?
--না মজা করছিনা। রিলেশনের শুরুতেই তোমাকে বলা উচিৎ ছিল। বলতে পারিনি লজ্জা আর তোমাকে হারানোর ভয়ে। তোমার বিশ্বাস,মেন্টালিটি আমাকে বলতে সাহস দিয়েছে। 
তপু কি বলবে বুঝতে পারছেনা। নিজেকে কেমন যেন উদ্ভ্রান্তের মতো মনে হচ্ছে। প্রিয় মানুষটির প্রতি একমুহুর্তেই কেমন যেন ঘৃণা উগলে পরছে।
তপু জোর করে বলল,
--যা হবার হয়েছে। এসব নিয়ে ভেবো না। আমিতো আছি।
 আমিতো আছি কথাটা কেমন যে দুর্বল শোনালো। তবুও তপুর কথায় নিতু একটু ভরসা পেল। নিজেকে হালকা মনে হলো। 
আরো কিছুক্ষন দুজন একসাথে ছিল। অনেকটা বোবা হয়ে। কারো চোখের দিকে তাকিয়ে কেউ কথা বলতে পারেনি। যতটুকু বলা হয়েছে তাতে নিতু লক্ষ করলো তপু একবারো বিয়ের কথা তুলেনি। একটু আগে যে ছেলেটি কথায় কথায় বিয়ে টেনে এনেছে সেই উচ্ছ্বাস কেমন যেন বিকেলের শীতল হাওয়া মিলিয়ে গেছে। নিতু বুঝতে পারছে একটু আগের তপুর সাথে এই তপুর কোন মিল নেই। হয়তো মিল খোঁজে পাবেওনা কোন দিন। 

