রৌদ্রবিলাস


মেয়েটা এক দৃষ্টিতে আমার দিকে তাকিয়ে আছে। আসলে আমিও একই কাজ করছিলাম কিছুক্ষণ ধরে। বসুন্ধরার আট তলায় বসেছিলাম। আগে প্রায়ই বন্ধুরা মিলে আসতাম। ইদানীং একাই আসি। শাহবাগ থেকে হেঁটে কারওয়ান বাজার, এরপর মার্কেটের নিচতলা থেকে উপর তলা, এরপর চলে যাই। আজো এসেছিলাম, ঢুকতেই মেয়েটাকে দেখলাম। মেয়েটাকে না, প্রথম চোখে পড়েছিল ওর চুলগুলো। নীরারও না এরকম চুল ছিল। চুলগুলো অন্যরকম ছিল। দেখলেই ধরে টান মারতে ইচ্ছা করত। মারতামও, এর জন্য কতবার ওর ঝাড়ি, পার্সের বাড়ি খেয়েছি... তার ইয়ত্তা নেই। কিন্তু মেয়েটার চুল দেখে টানিতে ইচ্ছে করছে না। তাহলে নীরার মত চুল মনে হল কেন! বুঝতে পারছিলাম না। মেয়েটাকে চোখের আড়াল হতে দিলাম না। ও যেখানে যাচ্ছিল আমিও যাচ্ছিলাম, ও কোন দোকানে ঢুকলে আমিও ঢুকছিলাম। আচ্ছা মেয়েটার চেহারা কি নীরার মত! কি জানি! ইদানীং নীরার মুখটা ঝাপসা হয়ে এসেছে। অনেকদিন তো হল দেখি না। প্রিয়জনের মুখ নাকি বারবার দেখতে হয়, নয়ত স্মৃতি থেকে মুছে যায়। আমারও হয়ত তাই হচ্ছে। শেষ দেখা হয়েছিল সাতমাস আগে, আটমাসও হতে পারে। মনে নেই... শাহবাগের মোড়ে দাড়িয়ে ছিল। দেখে এগিয়ে গিয়েছিলাম কথা বলতে। কিন্তু রাস্তা পাড় হওয়ার আগেই ও বাসে উঠে চলে যায়...
মেয়েটা এখনো তাকিয়ে আছে। চোখে বিরাট একটা চশমা। হয়ত চশমাটার কারণে নীরার মত লাগছে। নীরাও অমন একটা চশমা পড়ত, মোটা কাঁচের। চশমা ছাড়া প্রায় কিছুই দেখত না। কিন্তুর চশমার পেছনের চোখগুলো ছিল অন্যরকম মায়াবী। দেখলে ডুবে যেতে ইচ্ছা করত ঐ চোখের গভীরতায়। মাঝে মাঝে কথা হত আগে। কি স্বাভাবিক কথা বলত! যেন কিছুই হয়নি। শেষ যেবার কথা হয়েছিল সেবার অনেক রাত করে ফোন দিয়েছিল। ও অনর্গল কথা বলে যাচ্ছিল। আমি শুধু শুনছিলাম, মাঝে মাঝে হু হা করছিলাম আর ওর কণ্ঠের মায়ায় বাঁধা পড়ছিলাম। মনে হচ্ছিল আবারও আগের দিনগুলোতে ফিরে গিয়েছি। ও সারাদিন কি কি করেছে সব বলছিল। ওর বিড়ালটা নাকি সকাল থেকে উধাও, Mtv এর কোন সিরিয়ালের নায়ক তার গার্লফ্রেন্ডের হাত ধরেছে দেখে নাকি ওর এক বান্ধবী কেঁদে ভাসিয়ে ফেলেছে এসব। তারপর হঠাৎ করেই বলল, "আচ্ছা রাখি এখন।" বলেই কেটে দিল। সেদিন অনেক রাগ উঠেছিল। সকালে উঠে দেখি ওর মেসেজ, " আমাদের কথাবার্তা বেশি হয়ে যাচ্ছে, এটা ঠিক না। আজ থেকে কথা বন্ধ।" আমি রিপ্লাইয়ে "আচ্ছা" বলে দিয়েছিলাম। তারপর আর কথা হয়নি। মাঝখানে একবার ফোন দিয়েছিল ও। কি মনে করে ধরিনি।
মেয়েটা এবার ওর টেবিল থেকে উঠে আমার দিকে এলো। একটা অবসন্ন হাসি দিয়ে বলল, "কেমন আছো? ফোনও তো ধর না... "
আমি এক মুহূর্ত মেয়েটার দিকে তাকিগে থেকে উঠে পড়লাম। একবারও পিছনে না তাকিয়ে বেড়িয়ে এলাম। 
কড়া রোদ আকাশে। সেই রোদেই হাঁটতে লাগলাম। কিছু মানুষকে পিছনে ফেলে আসতে হয়। সারা জীবন তাদের পাশে রাখতে নেই। হাঁটতে ভালই লাগছিল রোদে। অনেকটা রৌদ্রবিলাস। নীরার মতে এগুলো নাকি আমার পাগলামী। মাঝে মাঝে পাগলামীও ভাল....

