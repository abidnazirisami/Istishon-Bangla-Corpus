ব্লগে আমার প্রথম পোস্ট_ কেউ-একজন নাস্তিক হলে আপনাদের এতো ভয় কীসের_


কেউ-একজন নাস্তিক হলে আপনাদের এতো ভয় কীসের?
আচার্যবাঙ্গালী
আপনি নাস্তিক?
না-না, আপনাকে আমি সরাসরি নাস্তিক ভাবছি না।
আর এটি আমি ভাবতেও পারি না।
আপনি আস্তিক।
আর আমি নিজেও একজন আস্তিক। মহান ঈশ্বরে বিশ্বাসী মানুষ।
আমাদের মাঝে কেউ-কেউ নাস্তিক হতেও পারে। তাই বলে, তাদের বিরুদ্ধে আমাদের জিহাদ-ঘোষণা করতে হবে? এর কোনো মানে নাই। কেউ-একজন যদি নিজের ইচ্ছায় নাস্তিক হয়, তাতে মহান ঈশ্বরের এমন কোনো ক্ষতি হবে না। আর মহান ঈশ্বরের কাছে তা ধর্তব্যের বিষয়ও নয়। মহান সৃষ্টিকর্তার সাম্রাজ্য বিশাল। আর তা সমাজের দুই-চারজন চেনা-অচেনা নাস্তিকের কারণে ভেঙ্গেও পড়বে না, আবার টলেও যাবে না। তাহলে, আপনি কে মহান ঈশ্বরের নামে কথিত-নাস্তিক নিধন করার? আর কে আপনাকে এই অধিকার দিয়েছে?
কেউ যদি নাস্তিক হয়ে মহান আল্লাহ ও তাঁর পবিত্র রাসুলের বিরুদ্ধে কিছু লিখে থাকে, তাহলে, তাকে হত্যা করার কোনো প্রয়োজন নাই। তার এই বিকৃত-রুচির জবাব দিতে হবে মেধা ও মননের সাহায্যে। যুক্তি দিয়ে দুনিয়ার সব নাস্তিককে জব্দ করতে হবে। কিন্তু এদের হত্যা কোনো সমাধান তো নয়ই, বরং এটি বেআইনি, অমানবিক ও ইসলামবিরোধী অপকর্ম।
আমাদের পবিত্র রাসুলের যুগে মক্কার শীর্ষস্থানীয় কাফের আবু জেহেল মহান আল্লাহ ও তাঁর রাসুলকে নিয়ে সদাসর্বদা প্রকাশ্যে হাসি-ঠাট্টা করতো। আল্লাহর রাসুল সা. কিন্তু এই আবু জেহেলকে হত্যার আদেশ দেননি। তার নানারকম হাসি-ঠাট্টা-বিদ্রুপের জবাব দিতেন তিনি ধৈর্য ও যুক্তি দিয়ে। কাজেই, কেউ যদি পবিত্র রাসুলের উম্মত হিসাবে নিজেকে প্রতিষ্ঠিত করতে চায়, তাহলে, তাকে সহিংসতা ও জঙ্গীবাদী চিন্তাচেতনা থেকে বেরিয়ে আসতে হবে।
কোনো নাস্তিক যেকোনো ধর্মের বিরুদ্ধে কিছু লিখলে তার বিরুদ্ধে সরাসরি মামলা-দায়ের করতে হবে। তারপর তাকে আসামীর কাঠগড়ায় দাঁড় করিয়ে তাকে বিচারের সম্মুখীন করতে হবে। আইন ও যুক্তি দিয়ে তাকে পরাস্ত করতে হবে। এদের হত্যা করাটা কোনো সমাধান নয়। আর এটি ইসলামীবিধানও নয়। এটি কারও মনগড়া ফিতনাফাসাদ। আর কারও মনগড়া ফিতনাফাসাদ কখনও ইসলামের কোনোকিছু হবে না।
আপনার যদি মহান ঈশ্বরে অবিচল আস্থা থাকে, মহান ঈশ্বরের প্রতি ভালোবাসা ও শ্রদ্ধা থাকে, তাহলে, আপনার এতো বিচলিত হওয়ার কী আছে? আপনি একজন নাস্তিককে এতো ভয় পাচ্ছেন কেন? মাত্র গুটিকতক নাস্তিকের লেখনিতেই ইসলাম ধরাশায়ী হবে? না, তা হতে পারে না। আপনারা যারা ইসলামের কথিত-হিতাকাঙ্ক্ষী সেজে নাস্তিকতার ধুয়া তুলে একের-পর-এক ব্লগারহত্যায় মেতে উঠেছেন তারা কারা? আর কি-ই-বা আপনাদের পরিচয়?
রাষ্ট্রীয় আইন মানা প্রত্যেক মুসলমানের জন্য ফরজ। দেশের মুসলমান রাষ্ট্রপতি বা প্রধানমন্ত্রীকে মানাও ফরজ। নিজের মনগড়া-ব্যাখ্যা থেকে বেরিয়ে আসুন। আর প্রকৃত-ধার্মিক হয়ে এই পৃথিবীতে বিচরণ করুন। তাহলে, বুঝবো আপনি একজন মুসলমান। আর তা-না-হলে আপনি মানুষহত্যা করে কখনও নিজেকে মুসলমান দাবি করতে পারবেন না। আপনি ইসলামের কেউ নন। আর পবিত্র ইসলামধর্ম আপনাদের চেনে না।
আচার্যবাঙ্গালী
ঢাকা।
১৭/০৪/২০১৬

