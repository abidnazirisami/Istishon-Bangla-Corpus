ভাষা বৈষম্যের শিকার চাকমা ভাষায় নির্মিত প্রথম চলচিত্র


চাকমা ভাষায় নির্মিত প্রথম চলচিত্র "My Bicycle"। একটি সাইকেলকে ঘিরে এক যুবকের জীবন । যুবকের জন্ম এমনি এক গ্রামে , যেখানে একটি সাইকেলই অনেক কিছু । ঐ যুবকের একমাত্র সম্বলও ছিল একটা সাইকেল । কাজ না পেয়ে শহর থেকে ফিরে সেই সাইকেলের উপর নির্ভর করে সংসার চালিয়ে যাচ্ছিল সে । কিন্তু ক্ষমতাবান কিছু লোকের নজরে পড়ে যায় তার সাইকেলটা । ঐ লোকদের হাত থেকে সাইকেল বাঁচাবার প্রাণপণ চেষ্টার এক পর্যায়ে সাইকেলটা ভেঙে এক ঝোপের মধ্যে লুকিয়ে রাখে সে । আর এই সাইকেলের সাথে সাথে সে-ও ভেঙে পড়ে । তখন আবার সে কর্মের সন্ধানে শহর অভিমুখে পা বাড়ায়।
এই সিনেমার মাধ্যমে দর্শক পরিচিত হতে পারতো আমাদের পার্বত্য চট্টগ্রামের আদিবাসীদের বিচিত্র জীবন-ব্যবস্থার সাথে । অজানা অনেক কিছুই চলে আসতে পারতো আমাদের জানার পরিসীমার ভেতরে। কিন্তু তা আর হচ্ছে না। কেননা শুধুমাত্র ভাষাগত অসঙ্গতির দায়ে আটকে দেয়া বয়েছে এই সিনেমাটিকে। 
ভাষা নিয়ে বাঙালি জাতির অভিজ্ঞতা ব্যপক । আমাদের বাংলা অর্জিত হয়েছে রক্তের বিনিময়ে । কেন আমাদের রক্ত দিতে হয়েছে তা কারোই অজানা নয় । আমাদের মাতৃভাষায় কথা বলবার অধিকার হরণ করার চেষ্টার প্রতিবাদে আমরা মাঠে নেমেছিলাম , আন্দোলন করেছিলাম । পাকিস্তান মোটেই ভালো করেনি উর্দুকে আমাদের উপর চাপিয়ে দেবার চেষ্টা করে, একথার সাথে দ্বিমত পোষণ করার মত কাউকে পাওয়া যাবেনা । কিন্তু আমরা এখন যা করছি তা কি ভালো হচ্ছে ? ভাষাগত অসঙ্গতি কে কারণ হিসেবে দায়ের করে একটা সিনেমাকে আটকে দেয়াটা কতটা সঠিক ? বায়ান্নোর ভাষা আন্দোলন আমাদেরকে করতে হয়েছে কেন ? কারণ ক্ষমতার বলে আমাদের মায়ের ভাষায় কথা বলতে বাঁধার সৃষ্টি করছিল পাকিস্তান । আমরা কি এই সিনেমাটিকে আটকিয়ে সেই একই কাজটাই করছিনা , যেটা পাকিস্তান করেছিল আমাদের সাথে ? আমরা কি তাদের মাতৃভাষায় কিছু প্রকাশের উপর বাঁধা আরোপ করছিনা ? তাছাড়া আমাদের কাছে যদি হিন্দি , চাইনিজ , জাপানিজ , তামিল ইত্যাদি ভাষার সিনেমা গ্রহণযোগ্যতা পায় , তবে এটা কি দোষ করলো? 
বাংলাদেশের সিনেমার অবস্থা ক্রমশ ভালোর দিকে যাচ্ছে তা সবাই জানি এবং মানি । তবে যে নীতিমালায় সিনেমা ভাষাগত বৈষম্যের শিকার হয় , সে নীতিমালায় অগ্রগতি প্রকৃতপক্ষে কতটা সম্ভব -এই প্রশ্নটা থেকেই যায় ।

