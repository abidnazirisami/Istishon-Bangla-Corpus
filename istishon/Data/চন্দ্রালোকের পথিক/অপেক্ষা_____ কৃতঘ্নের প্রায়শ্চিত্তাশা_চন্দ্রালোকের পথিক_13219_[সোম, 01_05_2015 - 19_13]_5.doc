অপেক্ষা_____ কৃতঘ্নের প্রায়শ্চিত্তাশা


 নির্বোধ ল্যাম্পপোস্টটার জ্যোতির্ময় আলোকদীপ্তি অনুভব করো একবার,
সে হয়তো এখনো ঠায় দাঁড়িয়ে তোমার প্রতীক্ষায়...
ঠিক আমারই মতো...
কেনই বা হবে না বলো?
সে কি তোমার আর আমার রসায়নের নিরব দর্শক ছিলোনা?
তুমি আমায় অবহেলা করতে পারো....
কিন্তু তাকে কেনো?
সে তো দেবশিশুর মতোই নিষ্পাপ...
পার্কের বেঞ্চ গুলোর কথা মনে করে দেখো একটিবার....
ভঙ্গুর পায়াটিও যেনো প্রবাসী স্বামীর নববিবাহিতা বধূর মতো তোমারই প্রতীক্ষাকারী...
ঠিক আমারই মতো....
সে ও তো ছিল একসময় আমাদের পরিচয়ের সাক্ষী হয়ে....
তোমার ওই নরম হাতে আমার সিক্ত চুম্বনের দৃশ্য সে তো নিরবে উপভোগ করে গেছে....
তুমি আমায় অবহেলা করছো? করো...
কিন্তু তার তো কোন অপরাধ ছিলো না... 
মনে আছে তোমার,বকুল তলার সেই বৃদ্ধ বকুল গাছটার কথা?
ওই যে সেই গাছটা....
যার তলায় তোমার কোলে মাথা রেখে ঘুমোতাম আর স্বপ্নসুঁইয়ে সুতো পড়াতাম?
সে ও কিন্তু তোমার অপেক্ষায় প্রহর গুনছে...
অপরাধী তো আমি...
তাহলে তুমি খামোখা ওকে কেনো শাস্তি দিচ্ছে?
ও তো তোমার ওষ্ঠের মতোই নিরপরাধী....
আমার কথা মনে পড়ে?
যে তোমার মনটাকে নিয়ে, তোমার অনুভূতিগুলোকে নিয়ে ছিনিমিনি খেলেছিল?
এই যে... এই আমার মতো আমি?
অপরাধ আমি করেছি সত্যি....
প্রায়শ্চিত্ত ও হয়তোবা করতে পারবো কিনা জানিনা....
কিন্তু তুমি আসবে তো?
ল্যাম্পপোস্টের জন্য না হোক....
পার্কের বেঞ্চের জন্যে না হোক....
বকুল গাছটার জন্যে না হোক....
অন্তত আমার জন্য তুমি আসবে তো?
আমি যে এখনো তোমার অপেক্ষায়...।।

