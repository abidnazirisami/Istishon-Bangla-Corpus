শিরোনামহীন প্রেম____ 


''আপনি এখান থেকে উঠুন,এটা আমার চেয়ার''___ একরকম চিৎকারই করে কথাগুলো বললো বর্ষণ।
কিন্তু মেয়েটা বোধহয় ওর চিৎকার শুনতে পায়নি।এবার আগের থেকেও জোরে চিৎকার করে বলল 'আমি আপনাকে কিছু বলছি"
ডান কান থেকে ইয়ারফোনটা বের করে হাতে নিয়ে ভ্রূ কুচকে প্রশ্ন করল মেয়েটা- "আমাকে বলছেন?"
... হালকা পাতলা গড়নের বেশ সুন্দরী মেয়েটা।নীল সালোয়ারের সাথে নকশা করা চাদরে বেশ মানিয়েছে।আর ঠোঁটের এক কোণে ছোট্ট একটা তিলে মেয়েটাকে সাক্ষাৎ দেবীর মতো লাগছে।দেখলে বয়সটা আন্দাজ করা যায় না। বর্ষণ ছাড়া অন্য কেউ হলে এতক্ষণে এর প্রেমে পড়ে যেতো।
বর্ষণ ওর খালার বাসায় থাকে,নারিন্দায়।এ বছর জগন্নাথ বিশ্ববিদ্যালয়ে ভর্তি হয়েছে গণযোগাযোগ সাংবাদিকতায়।টিউশনি করে বাসায় এসেছে।ওর এমনিতেই মন মেজাজ খারাপ।আজ মাসের ১৩ তারিখ,এখনো বেতন পাওয়া যায়নি।খালার বাসায় আসার পর ছাদে একটা চেয়ার পেতে রেখেছে সেখানে সন্ধ্যার পর বসে থাকে।
আজ একটা মেয়ে বসে আছে।খুব পরিচিত লাগছে মেয়েটাকে।কিন্তু পরিচিত লাগার তো কথা না।কারণ ওর সাথে তেমন কোন মেয়ের পরিচয় নেই।ছোটবেলা থেকেই মেয়েদের এড়িয়ে চলা স্বভাব ওর।দরকার ছাড়া ক্লাসের মেয়েদের সাথেও তেমন কথা বলে না।শুধু মৌমিতার কাছেই ও সম্পূর্ণ প্রকাশ করে নিজেকে।ওর সুখ-দুঃখ,হাসি-কান্নার সব অনুভূতি-ই ভাগ করে নেয় মৌয়ের সাথে।
মৌয়ের সাথে ফেসবুকে পরিচয় বর্ষণের।ওর খালাতো বোন অহনা ওকে খুলে দিয়ে ছিল ভার্চুয়াল জগতের দ্বার।ও কোন মেয়েকে বন্ধুত্বের অনুরোধ পাঠায়না।আর গ্রহণ ও করেনা।কিভাবে যে মৌ ওর ফ্রেন্ডলিস্টে এসেছিল কে জানে!
মৌ ওর থেকে বছর দু'য়েকের বড়। ঢাকার একটা বেসরকারি বিশ্ববিদ্যালয়ে বাঙলা বিভাগে সম্মান তৃতীয় বর্ষের ছাত্রী।বাঙলার ছাত্রী যদিও, তবু বেশ রাগী।
তবে রাগ গুলো যে ভালবাসারই বহিঃপ্রকাশ তা বুঝতে কষ্ট হয় না বর্ষণের।মৌ জানেনা যে বর্ষণ ওর থেকে বয়সে ছোট।বর্ষণের ইচ্ছা করে মাঝে মাঝে যে কথাটা বলেই ফেলে ও মৌ কে।কিন্তু সাহস পায় না।বর্ষণ এখনও মৌয়ের কোন ছবি দেখেনি।ওহ্..না।একটা দেখেছিল।তবে সেটাতে মুখ বোঝা যাচ্ছে না।অস্পষ্ট একটা ভাব মুখটাতে।এডিট করেই ওরকম করে ছিল মৌ।
"আমি বলছি যে চেয়ারটাতে প্রত্যেকদিন আমি বসি।"...
... "ওহ্... তাই?জানতাম না তো।...ভালো।" কিছুই হয়নি এরকম একটা ভাব নিয়ে মেয়েটা আবার কানে হেডফোন গুঁজে বাচ্চাদের মতো পা দুলিয়ে ঠোঁট নাড়িয়ে গান শুনতে লাগলো।
বর্ষণ কি করবে বুঝতে পারছে না।চোখ মোটামুটি গরম করে মেয়েটার দিকে তাকালে কি কাজ হবে?না হোক... চেষ্টা তো করে দেখা যায়।এবার মেয়েটার সামনে গিয়ে চোখ গরম করে তাকালো বর্ষণ।এই গরম চোখ দেখলে যে কোন মেয়ে অনায়াসে ভয় পেয়ে যাবে।আগে একটা মেয়েকে পড়াতো বর্ষণ।একদিন পড়া না পারায় এভাবে তাকানোর পর মেয়ে তো সাথে সাথে জ্ঞান হারালো।ডাক্তার ডাকা হলো_ জ্বর উঠে গেলো ১০২ এ।তারপর থেকে লজ্জায় আর ওই বাসায় আর পড়াতে যায় নি বর্ষণ।
কিন্তু ওভাবে তাকানোর পর মেয়েটা পা নাচানাচি থামিয়ে আগের মতো ইয়ারফোন খুলে জিজ্ঞাসা করল _"কোন সমস্যা ভাইয়া?"... বর্ষণ কিছু না বলে চলে এলো ঘরে।
..."খালা কইরে?"
... "জানি না।খুজে দ্যাখ।"
.... "নতুন ভাড়াটে উঠসে নাকি?"
....."কই নাহ্ তো"
...."ছাদে কি দেখলাম তবে?ভুত?"
... রহস্যময় একটা হাসি দিয়ে অহনা বলল "ভুত নারে ভাই...পেত্নী দেখছিস...হিহিহি"
...."মানে কি?মেয়েটা কে?"
...."আমার থেকে তুমি-ই তো ভালো চিনো।"
......"আহ্ মশকড়া করিস না তো।মেয়েটা কে?মাথায় রক্ত উঠায় দিসে পুরা।"
....."ওহ মা! তাই না কি?ওর নাম ফাহমিদা।আমার সাথে একই কলেজে ইন্টারে পড়ত।ওর বাবা-মা ডাক্তার দেখাইতে হায়দ্রাবাদ গেসে ওরে এই খানে রেখে।কিউট না?তোর সাথে মানাবে...হি হি হি "
.... "উফ্ তোর না সবকিছুতে ফাজলামি।"
বাথরুম থেকে ফ্রেশ হয়ে নিজের রুমে ঢুকলো বর্ষণ।মৌ কে একটা ফোন দিল।ফোন ধরেই মৌ বলল... "কি ব্যাপার,রেগে আছো নাকি?"
..."ক্যামনে বুঝলা?কল দিয়েতো কথাই বলা শুরু করলাম না।"
......"আমার ময়না পাখিটার মন খারাপ হলে আমি জানবো না?তোমারে দেখতে না বাচ্চা বাচ্চা লাগে।"
...."ওই তুমি তো আমার ছবি-ই দেখসো শুধু।সামনাসামনি দেখসো কখনো?"
..."উমমম...দেখসিতো।"
.."কোথায় দেখলা?"
...."বলবো?"
........."হুমমম"
...."নাহ্ বলবো না।"
....."আহা...বলোই না"
...."বলতেসি...দাঁড়াও...তোমারে দেখসি...তোমাকে দেখসি...স্বপ্নে।...তুমি গিটার হাতে পার্কে বসে হাফপ্যান্ট পড়ে চিল্লায়ে গান গাইতেসিলা।..হিহিহিহি "
...."ওই ভাললাগতেসেনা।পরে কথা বলি?বাই"
....."ভাললাগতে...."
প্রশ্ন শেষ করার আগেই লাইন কেটে দিলো বর্ষণ।কিছু ভালো লাগছে না।তলস্তয়ের একটা উপন্যাস খুলে পাতা ওল্টাতে শুরু করল।মন বসলো না।ওর মাথায় শুধু এক চিন্তা...মেয়েটাকে কোথায় যে দেখেছি!
চিন্তা করতে করতে নিজের অজান্তেই ছাদে চলে এলো।মেয়েটা এখনো সেই চেয়ারে হেলান দিয়ে চোখ বুজে গান শুনে যাচ্ছে।তবে পা নাচানাচি বন্ধ হয়েছে।বর্ষণ দেখছে আরে ভাবছ... মৌ ও কি এখন এভাবে গান শুনছে?
নাহ্.... বেশিক্ষণ তাকিয়ে থাকা সম্ভব হলো না বর্ষণের পক্ষে।সিঁড়ি বেয়ে নিচে নেমে এলো।নিচে গাড়ির গ্যারেজে বসে একটা সিগারেট ধরিয়ে ফুঁকতে লাগলো।এমন সময় ফোন এলো।বর্ষণের মা...
....."বাবা তুই কি বাসায়?"
...."হুমম..কি হইসে? বলো..."
...."রাত্রে খাইছিস?"
...."না একটু পরে খাবো।আর কিস্যু বলবা?"
..."না,মানে বলতেসিলাম যে মিথিলা তো নতুন ক্লাসে উঠসে।ওর কয়েকটা গাইড বই লাগবে।আমার হাতে কিসু নাই।তোর চাচার কাছে গেসিলাম।কিছু তো দিলো না আরো উল্টোপাল্টা কথা শুনায় দিলো।যদি তোর কাছে কিসু থাকে...তাইলে.. "
...."ঠিক আছে সমস্যা নাই।সামনের মাসে আসার সময় নিয়ে আসবো।"
...."ও বলতেসিলো যে জরুরী দরকার....যদি আজ-কালের ভিতর পারিস তাইলে খুব ভালো হয়....."
..."ঠিক আছে...দেখি,যদি কাউরে পাই তার কাছে পাঠায় দিবো।"
বর্ষণের বাবা।আগে বিদেশে খাবারের ব্যবসা করতেন।প্রচুর টাকা কামিয়ে দেশে এসেছিলেন দেশেই কিছু করবেন বলে।সাভারে প্রচুর জমি কিনলেন।ওষুধের ফ্যাক্টরি দিলেন।ভাইদেরকে ব্যবসায় লাগিয়ে দিলেন।হঠাৎ একদিন অফিসেই হার্ট এটাকে মারা গেলেন।বর্ষণ তখন খুব ছোট।১০/১২ বছর বয়স।তারপর সবকিছু কেমন যেনো এলোমেলো হয়ে গেলো।ওর বাবা মারা যাওয়ার পর দেখা গেলো ওর বাবার নামে না আছে এক ছটাক জমি, কিংবা ব্যাঙকে কোনো কানাকড়ি।সাভারের ফ্যাক্টরিও ওর মেজো চাচার নামে।তখন ছোট ছিল তাই এতো কিছু মাথায় আসেনি।তবে এখন ও ঠিকই বুঝতে পারে যে ওটা হার্ট এটাক ছিলনা।বর্ষণের মা একটা বেসরকারি প্রাইমারিতে শিক্ষকতা করেন।ওর বোন এবার এইটে জে এস সি পরীক্ষা দেবে।এখন ও ওর খালার কাছে টাকা চাইলে পাবে।তবে খালার কাছে হাত পাততে ওর ইচ্ছা করেনা।ওর খালা যদিও বর্ষণকে অহনার থেকে আলাদা করে দেখেন না।তবু ওর এই বাসায় থাকাটা ওর খালু খুব একটা ভালো চোখে দেখেন না।
বর্ষণ একটা দৈনিক পত্রিকায় ক্যাম্পাস রিপোর্টারের কাজ করে।মাসে কয়েক হাজার টাকা দেয়।এই মাসেরটা এখনো পায়নি।সাব-এডিটরকে ফোন করবে ভাবলো।ফোন করলে উপ-সম্পাদক সাহেব এমন একটা ভাব করলেন যেনো ও চাঁদা চেয়ে ফোন করেছে।তবুও অনেক অনুনয় বিনয় করার পর দেড় হাজার দিতে রাজি হলেন। 
সিগারেটটা শেষ করে ঘরে এলো বর্ষণ।ঘরে ফিরতেই আবার সেই মেয়েটার সাথে চোখাোুখি।অনেকক্ষণ ওর কথা মাথায় আসেনি।সোফায় পা তুলে বসে কার্টুন দেখছে আর হাসছে বাচ্চাদের মতো।বর্ষণ ওর দিকে একনজর তাকিয়ে খাবার টেবিলে গেলো।অহনা প্লেটে মাছের আজগুবি দেখতে একটা রেসিপি তুলে দিতে দিতে বলল-
... "বর্ষণ,বলতো এটা কে রেঁধেছে?"
....."তুই?"
...."ধুর বোকা...আমি রান্না করতে জানি নাকি?গেস কর..."
....বর্ষণ অহনার বলার ভঙ্গি দেখেই বুঝেছিল যে এটা ওর বান্ধবীর কাজ।তবু খেতে খেতে বলল "নাহ্...পারলাম না"
...."এটা মিস কুকিঙ কুইন ফাহমিদা ম্যাডামের কাজ"
...."অহ...সে জন্যই এতো বাজে খেতে?"
...."ব...র...ষ...ণ...!!!"
মেয়েটা ভ্রূ কুচকে তাকিয়ে পড়েছে এরমধ্যে।বর্ষণের চোখ চলে গেলো সেদিকে।আশ্চর্য!ভ্রূ কুচকালে যে মেয়েদের সৌন্দর্য এত গুণ বেড়ে যায় ওর আগে জানা ছিলনা।ইচ্ছা করছে এখনই ক্যামেরা দিয়ে একটা ছবি তুলে ফেলতে।আচ্ছা,মৌমিতাও কি ভ্রূ কুচকালে এমন রূপবতী হয়ে ওঠে?
একটু পর বিছানায় শুতে গেলো বর্ষণ।কিন্তু বিছানাতে ছটফট করছে।ফাহমিদা মেয়েটার ভিতরে কি এমন আছে যা তাকে এরকম ভাবে আকর্ষণ করছে?প্রায় ঘুম ঘুম এসেছে, এমন সময় মোবাইলের শব্দে ঘুম ভাঙলো... একটা নয়....কয়েক গাদা শর্ট মেসেজ।ওর মনে পড়ল... আজকে ভ্যালেন্টাইনস ডে।এমনিতে ওর এই ডে গুলা খুব একটা মাথায় থাকেনা।
তারপর ঘুমানোর চেষ্টা করলেও ঘুম না আসায় ছাদে গিয়ে দাঁড়াল।আশ্চর্য!মেয়েটা এতো রাত্রে ছাদে কি করে?
কাছে গিয়ে দাঁড়াল।
..."স্পেশাল কারো সাথে কথা বলবেন?" ফাহমিদা প্রশ্ন করল....
......"নাহ্...ঘুম আসছিল না তা-ই এলাম আপনাকেও তো একই প্রশ্ন করতে পারি।"
....."আজকে পূর্ণিমা তো।তা-ই জ্যোৎস্না স্নানে এলাম।"
......"জ্যোৎস্না স্নান!বাহ্ ভালো বলেছেন তো!"
........"একটা প্রশ্ন করি?"
......"স্পেশাল কেউ নেই আপনার?আই মীন... বুঝতেই পারছেন?"
....."স্পেশাল কেউ?হুমম...আছে তো....তবে পর্দার আড়ালে।"
........"পর্দার আড়ালে?সেটা কিরকম?"
....."অতো বোঝানোর ক্ষমতা আমার নেই।যেটুকু বলেছি তা-নিয়েই সন্তুষ্ট থাকেন।"
....... "ও...হুমম" চাঁদের দিকে একভাবে তাকিয়ে আছে দু'জন।কিছুক্ষন পর একে অন্যের দিক।
..... "আমি কি একটা সিগারেট ধরাতে পারি?"
....ফাহমিদার প্রশ্নে একটু অবাক হয়ে গেলেও নিজেকে তৎক্ষণাৎ সামলে নিলো বর্ষণ।...."হুমম...নিশ্চয়ই।"
চেয়ারের সামনে টেবিলের ওপরেই মুঠোফোনের পাশে একটা কালো সিগারেটের প্যাকেট রাখা ছিল।বর্ষণ এতক্ষণ খেয়াল করেনি।প্যাকেট থেকে একটা সিগারেট নিয়ে জিন্সের পকেট থেকে লাইটার বের করে জ্বালিয়ে আবার পকেটে রেখে দিলো।রাত যত বাড়ছে ঠান্ডা তত নামছে।বর্ষণ সিগারেট টানার ভঙ্গি দেখেই বুঝলো আনাড়ি হাত।কিছুক্ষন পর কাশতে শুরু করলে বর্ষণ বলল... "এখন বোধহয় থেমে যাওয়া উচিৎ।"
...."হুমম....এর অভ্যাস বেশিদিনের না....তা-ই কয়েকটান দেয়ার পর আর সহ্য করতে পারি না।তবে ওই কয়েক টানই টেনশন কমাতে ভীষণ কার্যকরী।"জ্যাকেটের হুড উপরে টানতে টানতে কথা গুলো বলল ফাহমিদা।
...."কিসের এতো টেনশন শুনি..."
বড়লোক বাবা মায়ের একমাত্র মেয়ে ফাহমিদা।ছোটবেলা থেকেই বড় আদরের।ওর বেস্ট ফ্রেন্ড অহনা।একদিন ফেসবুকে একটা নতুন সদ্য খোলা আইডি থেকে বন্ধুত্বের অনুরোধ আসে।'মন ফড়িঙ'.....নামটা দেখেই পছন্দ হয় ফাহমিদার।কিছুদিন পর ও নিজে থেকেই নক করে মন ফড়িঙকে... দু-তিন বাদে রিপ্লাই আসে।আস্তে আস্তে বন্ধুত্ব হয়।একদিন অহনার মোবাইল দিয়ে ফেসবুকে ঢুকতে গিয়ে দেখে অহনার মোবাইল থেকে মন ফড়িঙে লগ-ইন করা।তখন ফাহমিদা ধরেই নেয় যে আইডিটা অহনার।ও ফাহমিদার সাথে মজা করার জন্য আইডি খুলসে।তা-ই ফাজলামি করে একদিন প্রোপোজই করে বসে ও।যথারীতি এক্সেপ্টও হয়।তারপরও চালিয়ে যাচ্ছিল চ্যাটিঙ।
একদিন এক রেস্টুরেন্টে বসে ছিল ফাহমিদা আর অহনা।এমন সময় ফাহমিদার মোবাইলে নোটিফিকেশন এলো...মেসেঞ্জারের নোটিফিকেশন।তখন ফাহমিদা একবার পাশে বসা অহনার দিক আর একবার মুঠোফোনের স্ক্রীনের দিতে তাকায়।অহনা জানতে চাইলে সব খুলে বলে ফাহমিদা।তারপর অহনা বলল যে সেটা ওর কাজিনের আইডি।এটা শোনার পর মোটামুটি ওর মাথা ঘুরতে থাকে।
একটা মেয়ে প্রেম করতে গেলে ছেলেদের যা বলা দরকার সব ফাহমিদা অহনার কাজিনকে বলেছে।আর ওকে অহনা ভেবে একটু বেশি-ই বলেছে।ও নিজে প্রেমে হাবুডুবু না খেলেও ছেলেটা যে ওকে সত্যি ই ভালোবেসেছে ফেলেছে তা বুঝতে পেরেছিল ফাহমিদা।
প্রেমের বয়স তিন মাস।কিন্তু আশ্চর্যজনক ব্যাপার ওরা দু'জন দু জনের সাথে সবসময় কথা বললেও কেউ কারো ছবি দেখা তো দূরে থাক...নাম পর্যন্ত কখনো জিজ্ঞাসা করে নি।আজ ওদের বন্ধুত্ব (নাকি প্রেম!) কাটায় কাটায় ১০০ দিন পেরোবে।ঐদিন রাত্রের বেলায় ছবি চাইলো ছেলেটা।ফাহমিদা ওর পুরনো একটা ছবি এডিট করে মুখ দেখা যায়না এমন একটা অবস্থানে নিলো।তারপর পাঠিয়ে দিলো।এরপর ছেলেটাও তার একটা ছবি পাঠালো।দেখতে বেশ স্মার্ট।ছেলেটা সম্পর্কে আস্তে আস্তে জানতে শুরু করলো।নাম জুবায়ের চৌধুরী বর্ষণ...সাভারে বাড়ি...তবে ঢাকাতে খালার বাসায় থেকে ভার্সিটিতে (অহনার কাছে আগেই শুনেছিল)..ওর ছবি দেখলে বাচ্চা বাচ্চা লাগে।মনেই হয় না যে তৃতীয় বর্ষেন পড়ে।...কিছুদিন পর অহনার কাছ থেকে জানতে পারলো যে মিঃ জুবায়ের আহমেদ বর্ষণ তার থেকে দুই বছরের জুনিয়র!
....ততদিনে দু'জনের মোবাইল নাম্বার আদান-প্রদান হয়ে গিয়েছে।সারাক্ষণ কথা বলে দু'জন দুজনের...কি রাত...কি দিন।এখন ফাহমিদা-ই পাগল হয়ে গিয়েছে।ও পারবেনা বর্ষণ কে ভুলতে।
...."কত কিছুর...সব কিছু কি আর বলা যায়?"
একটা দীর্ঘঃশ্বাস ফেলে আবার চাঁদের দিকে চেয়ে মধ্যরাতের অনুভুতিগুলো অনুভব করতে লাগলো....
প্রচন্ড ইচ্ছা করছে মৌমিতার সাথে কথা বলতে।ও কি জেগে আছে এতো রাতে?
সাত-পাঁচ ভেবে মুঠোফোন হাতে নিলো বর্ষণ।কাঁপা কাঁপা হাতে ডায়াল করল মৌয়ের নম্বরে।
আলো জ্বলতে লাগলো টেবিলের উপরে রাখা ইয়ারফোনের সাথে কানেক্ট করা সাদা স্মার্টফোনটিতে।বর্ষণ একবার মৌয়ের দিকে তাকিয়ে কল কেটে দিয়ে আবার ডায়াল করল।আবার সেই তার-ই পুনরাবৃত্তি....
....."বর্ষণ..." অস্ফুট স্বরে মৌমিতার ডাক।
....বর্ষণ তখন মুঠোফোন টেবিলে রেখে একমনে তাকিয়ে আছে চাঁদের দিক...
কয়েক মুহুর্ত পর আলতো করে বুকে চেপে ধরল মৌমিতাকে....আর ওষ্ঠে বুলিয়ে গেলো শীতল পরশ।
......"হ্যাপী ভ্যালেন্টাইন, মৌমিতা"

