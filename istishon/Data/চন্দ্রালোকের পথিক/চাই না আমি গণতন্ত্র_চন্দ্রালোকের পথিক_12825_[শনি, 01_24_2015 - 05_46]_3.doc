চাই না আমি গণতন্ত্র


আমার মাকে নিঙড়ে নিয়ে উদরের ব্যাস বৃদ্ধি করেছ,
কিছুই বলিনি_ শুধু নপুংসকের মতো চেয়ে দেখেছি।
অগ্রজের বুক আর পিঠ বেয়নেটের মতো খামছে ধরেছ তোমার নোংরা নখ দিয়ে,
তখনও আমি কিশোরীর মতো চেয়ে দেখেছি_আর কেঁদেছি।
আমার শিশুকে চুল্লীর আগুনে পুড়িয়েছ তোমরা,
তখনও যৌবন হারানো সিংহের মতো চুপ করে ছিলাম।
আজ আমায় ককটেলে পুড়িয়ে নগ্ন নৃত্য করে গণতন্ত্র আনবে_
আজ ও চুপ করে বসে থাকবো আর রাজপথে তোমাদের বার-বি-কিউ হবো।
আমি বলব না কিছুই-
শুধু চোখের শেষ অশ্রুবিন্দু দিয়ে নালিশ জানাবো মৃত ঈশ্বরের কাছে।
গণতন্ত্র সাত্রিয়ানোর গিটারের টুঙটাঙ নয়,
গণতন্ত্র বৃদ্ধ কবির কলমের কালো কালি নয়,
গণতন্ত্র মলিন টি শার্টে চে গুয়েভারার মুখচ্ছবি নয়,
গণতন্ত্র বার্ন ইউনিটে পেট্রোল বোমায় পোড়া হেল্পার নয়।
গণতন্ত্রের ককটেলে পুড়ে শহীদ হয়েছে আমার ভাই,
এই মাটিতে হায়না এসেছে মানুষের আর ঠাঁই নাই।
উপরে কাঁপছে বৃদ্ধ শকুন নৃশংসতায় হার মেনে,
তোদের শমন আসছে পোড়া ককটেলে চড়ে রাখ জেনে_
পারবো না দেখতে খাণ্ডবদাহনের মতো দৃশ্য আরেকবার,
পারবো না শুনতে সহোদরের বীভৎস চীৎকার।
গণতন্ত্রের সংজ্ঞা আমায় শেখাও আরেকবার,
পিতার চিতায় করব আজ আমি গণতন্ত্রের সৎকার।।

