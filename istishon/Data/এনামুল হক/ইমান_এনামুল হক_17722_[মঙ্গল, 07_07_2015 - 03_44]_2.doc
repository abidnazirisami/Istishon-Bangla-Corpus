ইমান


আমি নিজেকে ইমানদার ভেবে থাকি। আরবি ইমান আর ফারসি -দার মিলে বাঙলা হয় বিশ্বাসী, এ অর্থে সকলেই ইমানদার। অনেককিছু বিশ্বাস করি, কত কিছু অবিশ্বাস করি। এমন কেউই নেই, যে কেবল বিশ্বাস বা অবিশ্বাস করে। স্বঘোষিত আলিমদের প্রয়োগ দেখে মনে হয়, যেন এ শব্দটি একান্তই ধার্মিক মুসলমানের জন্যে বরাদ্দ! বিস্তৃত অর্থে, আল্লা-কুরআন-রাসূল-ফেরেশতা-হাশরে আস্থা থাকাই ইমান। হ্যাঁ, এসবে আস্থা আছে।
এক ব্যক্তি সাঈদীকে জিজ্ঞেস করল যে, সে প্রায়শ নামায পড়ে না, তাতে তার ইমান নষ্ট হবে কি না। যুদ্ধাপরাধী বান্দা দৃঢ়ভাবে বললেন, অই ব্যক্তির ইমানই নেই, নষ্ট হবে আর কী। হাহাহা! মশাই, আবৃত না রাখলে কর্পূর যেমন উবে যায়, ইবাদত না করলে ইমান কি অনুরূপ? অনেকদিন প্রার্থনা করি না, তাতে কি ওসব থেকে বিশ্বাস প্রত্যাহৃত হয়েছে? লজ্জাবতী লতাকে যেমন ছুঁলেই নেতিয়ে পড়ে, ইবাদত থেকে বিরত থাকলে ইমান কি তেমন? খাঁচাবন্দি পাখির পালকে হাত বোলানোর মতো ইমানকে কি পরম যত্নে টিপিয়ে-টিপিয়ে রাখতে হয়? ইবাদত না করলেও আমি ইমানদার।

