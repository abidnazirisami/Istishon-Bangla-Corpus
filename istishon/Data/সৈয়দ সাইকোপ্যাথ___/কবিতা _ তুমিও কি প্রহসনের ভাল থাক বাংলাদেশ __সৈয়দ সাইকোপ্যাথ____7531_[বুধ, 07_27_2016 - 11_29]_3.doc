কবিতা _ তুমিও কি প্রহসনের ভাল থাক বাংলাদেশ _


একটা বিক্ষুব্দ কবিতা লিখব বলে
ওরা আমায় কারাবন্দীর ভয় দেখায় ।
চুপ থাক, আমি তোদের রক্ত চক্ষু উপেক্ষা করে
কারো সন্তান, কারো বোন হত্যার
বিচার চাইতে এসেছি ।
বন্ধ কর এই প্রহসন, বন্ধ কর এই ময়নাতদন্ত ।
আমি নষ্ট হয়ে যাওয়া লোক দেখানো
তদন্ত কমিটির ময়নাতদন্তের তীব্র দাবি জানাই ।
মাননীয় মহামান্য আদালত,
আপনার প্রতি শ্রদ্ধা রেখেই বলছি,
আইনের সেবকরা নষ্ট বিবেক নিয়ে
করে যাচ্ছে সুষ্ঠু অবিচার,
পাহারা দিচ্ছে মৃত মানুষের লাশ ।
চোখের সামনে সহাস্যে সশব্দে অপরাধীর বসবাস ।
বাড়ছে ধর্ষন, বাড়ছে হত্যা-শিশু হত্যা
তোমার সন্তানেরা প্রতিনিয়ত মানুষ থেকে অমানুষ হচ্ছে,
তবুও তুমি কেমন আছ প্রিয় দেশ ?
রক্তাক্ত ৫৭ হাজার বর্গমাইল নিয়ে
তুমিও কি প্রহসনের ভাল থাক বাংলাদেশ ?
মানববন্ধন হবে, মিছিল হবে, শ্লোগান হবে,
গন-অভ্যুত্থানের ডাক দিতে যাই ।
মাননীয় আদালত,
কবি রফিক আজাদের মতো করে আমিও রক্তাভ চোখে
বিচারের নামে প্রহসনকারীদের
হারামজাদা বলার অনুমতি চাই ।।
* * * * *
© সৈয়দ সাইকোপ্যাথ তাহসিন

