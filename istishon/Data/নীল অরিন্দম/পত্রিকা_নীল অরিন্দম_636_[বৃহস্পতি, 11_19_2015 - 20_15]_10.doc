পত্রিকা


প্রভাতের আগমনে- নতুন পত্রিকা হাতে আমি ঘুরে বেড়াই ঘরময় ।
কখনো বারান্দায় চায়ের কাপ হাতে পায়চারি করি
কিংবা কখনো ছাদের কার্নিশে বসে পড়ি,
সকালের রোদ আমার চশমার কাঁচে এসে আটকে পড়ে উদ্দোমী উষ্ণতা নিয়ে ।
পত্রিকার পাতা ওল্টাতে ওল্টাতে-
কোথা থেকে যেন এক বিপ্লবী হাওয়ার দল
ছুটে আসে স্লোগান দিতে দিতে;
আমার ব্যাকব্রাশ করা চুল এলোমেলো করে দিয়ে যায় মুহূর্তেই ।
পত্রিকার পাতা আমি ওল্টাতেই থাকি
দেশ থেকে বিদেশ, শহর থেকে গ্রাম,
অর্থনীতি থেকে রাজনীতি , কবিতা থেকে কলাম ।
কখন যে একটানা ডেকে যায় একটা দোয়েল,
টের পাইনা আমি ।
আমার বিবেক তখন প্রশ্নবিদ্ধ, চোখে বিপ্লব আর মনেতে হতাশা
যখন এক কিশোরীর ধর্ষণের খবরে চোখ আটকে যায় ; তার-
রক্তাক্ত লাশ গলিত অবস্থায় পড়ে থাকার ছবি মধ্যমনি হয় পত্রিকার পাতাতে ।
গর্ভবতী মায়ের পেটে লাথি মেরে সদ্যজাত শিশু হতে চাওয়া ভ্রূনের হত্যার খবর
আমার চশমার কাঁচ ঝাঁপসা করে দিয়ে যায় ।
সময়ের হিসেব থাকে না যখন শেষপাতায় ছোট্ট একটা খবরে চোখ আটকে যায়-
“বাসায় ঢুকে কুপিয়ে হত্যা ।”
ততক্ষনে আমার কাজে যাবার সময় গড়িয়ে গেছে ।
কিন্তু পত্রিকার প্রতি পাতাতে থাকা হত্যা , লুট আর ধর্ষণের আক্রান্ত পরিবারের কথা ভেবে
একটা ঠান্ডা প্রবাহ আমার মেরুদন্ড বেয়ে নিচে নেমে যায় ।
একটা প্রশ্ন আমার সময়কে স্থবির করে দেয় মূহুর্তেই-
আমার কী কিছুই করার নেই , শুধুমাত্র দশ টাকার এই পত্রিকাটা পড়ে আফসোস করে যাওয়া ছাড়া !

