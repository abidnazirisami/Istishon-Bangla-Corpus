প্রথম পোস্ট 


"জানো, আমি এখন বিশ্বাস করি, ঈশ্বর আছে।"
"তোমার মুখে এমন কথা? সাত বছরে ভয়ানক বদলেছো দেখছি!", মুখ টিপে হাসি দিলো ইন্দু। ইন্দুর এ হাসিটা দেখলে একসময় অবস্থার পরোয়া না করে ওর মুখটা বুকে চেপে ধরতাম। এখন সেটা সম্ভব নয়। একটা নিঃশ্বাস বুকে চেপে রাখলাম। ছাড়লে হয়তো বেশ লম্বা একটা দীর্ঘশ্বাস শোনাতো।
"...তা হঠাত ঈশ্বরে বিশ্বাসে প্রয়োজন হলো কেন অজ মহাশয়ের?", আগের মতোই আছে বোধহয়। এখনও "অজ মহাশয়" বলে ডাকছে। নাকি কেবলই বেখেয়ালে?
"ঈশ্বরে বিশ্বাস এলো, কারণ আমি ঈশ্বর দেখেছি, ইন্দু", চেহারাটা কঠিন করে রাখতে হচ্ছে কেন যেন। বলাটাও কঠিন হয়ে গেল।
সবসময় ভারিক্কি কথাবার্তা যেভাবে উড়িয়ে দিতো, একপলক অপেক্ষা না করে তেমনি হাত নেড়ে উড়িয়ে দিয়ে বললো ইন্দু, "গ্রিক বলো না প্লিজ অজ!"
.. আগের মতোই আছে। 'গ্রিক বলো না..'- ও আগের মতোই আছে। নাকি বেখেয়ালি বলছে? কিন্তু ওর তো বয়েস হয়ে গেছে। এখনো ইউনিভার্সিটির সেই তরুণী আবেগপ্রবণ ইন্দুর মত বেখেয়ালিপনা চলে?
হঠাত ফেসবুকে দু'জনকে খুঁজে পাওয়া। ইন্দুর কী হয়েছিলো জানি না। ওই খুঁজে বের করেছিলো আমাকে। ফেসবুকে মেসেজটা দেখে আমার চোখ জ্বলছিলো।
কথায় কথায় বললো, শিমলা যাবে আগামী মাসে, বান্ধবীর সাথে ট্যুরে। আমি তখন কলকাতার ভেতরের দিকে, ডুয়ার্সে কিছু ছবি তুলছিলাম। কেন যেন একমাস অপেক্ষা না করে তখুনি শিমলা চলে এসেছি।
এরপর ঘুরতে ঘুরতেই শুনলাম, ইন্দু চলে এসেছে। উঠেছে পাহাড়ের একেবারে ওপরে একটি গেস্টহাউসে। গেস্টহাউস থেকে খানিক দূরে নিরিবিলি একটা রেস্টুরেন্ট আছে। ইন্দু শিমলা আসার পরদিন ওখানে ডাকলো। চলে এলাম।
এখন দু'জনে বেশ পরিপাটি হয়ে মুখোমুখি বসে আছি। দু'জনের চেহারাতেই সফল ভাবটা প্রবল।
ইন্দু নামকরা ডক্টর হয়ে বেরিয়েছে। সাংসারিক জীবনেও বেশ ভালোই আছে। আর আমি ছবি তোলাটাকেই পেশা করে নিয়েছি। দেশ বিদেশ ঘুরে বেড়াই। ছবি তুলি। ম্যাগাজিনগুলো কেড়ে নেয়। যেমন স্বপ্ন দেখতাম। দু'জনেই সফল-স্বাপ্নিক।
কিন্তু আজ এতদিন পরে এত পরিপাটি বসে কেন যেন মনে হচ্ছে, স্বপ্ন অন্যরকম ছিল। হয়তো ফটোগ্রাফার না হতাম, ইন্দুও ওর সব স্বপ্নে সফল না হতো, তাহলে হয়তো অন্যরকম বাস্তবতায় থাকতাম.. দু'জনে একসাথে। স্বপ্ন খুঁজে বেড়াতাম দু'জন দু'জনায়। সফল হলাম নাকি জানি না।
হঠাত চোখের সামনে তুবড়ি বাজিয়ে আমার ঘোর ভাঙিয়ে দিলো ইন্দু, আগের মতো, "কী অজ মহাশয়? এখন আবার কোন কৃষ্ণগহ্বরে ধ্যান দিচ্ছেন?"
হাসলাম, "না, ভাবছি না কিছু। এমনি।"
"হুম.. তো আমাকে দেখাবেন, অজ মহাশয় কোথায় কী দেখে হঠাত ঈশ্বরে বিশ্বাস করে নিলো?"
চেয়ার পেছনে ঠেলে উঠে দাঁড়ালাম, ইন্দুর সামনে দাঁড়িয়ে একটা হাত বাড়িয়ে দিলাম, "এসো।"
ইন্দু থতমত খেয়ে গেছে। অনেকক্ষণ আমার চোখের দিকে তাকিয়ে হঠাত মাথা নামিয়ে হাত বাড়িয়ে দিলো।
আহ! সেই হাত! যেটাকে আমি স্বর্গ ভাবতাম। সেই হাত কত শক্ত হয়ে গেছে, কিন্তু এখনো কত উষ্ণ! সাত বছর পর এর স্পর্শ পেলাম। যেটাকে স্বর্গ ভাবতাম, সেটা আজও স্বর্গই হয়ে আছে।
হাত ধরে ইন্দুকে উঠিয়ে রেস্টুরেন্ট ছেড়ে বেরোলাম। একেবারে ওপরে আছি বলে পুরো শিমলার সৌন্দর্য ঢালু হয়ে ছড়িয়ে আছে, দেখা যাচ্ছে। মুখে কুয়াশা লাগছে। এক কোণায় এসে থামলাম। ইন্দু হাত ছাড়িয়ে নিলো।
চুপচাপ দাঁড়িয়ে রইলাম একসাথে। ইন্দুর কথাবলা বন্ধ হয়ে গিয়েছে।
আঙুল তুলে ঢালুর দিকে তাক করলাম, যেখানে হালকা কুয়াশায় ঢাকা শিমলার স্বর্গীয় রূপ দেখা যাচ্ছে।
"ঐযে, আমি ওখানে ঈশ্বর খুঁজে পেয়েছি। ঐ সৌন্দর্যে। ঈশ্বর আকাশে থাকেন না, ঈশ্বর থাকেন সৌন্দর্যে..."
ইন্দু কিছু বলছে না। মাথা নিচু করে দাঁড়িয়ে আছে। কাঁদছে?
আমি কথা বন্ধ করলাম। ইন্দুকে দেখছি। ও কী আগের মতোই সাইকিক আছে? আমার ভেতরটা এখনো পড়তে পারে? সে কী পড়তে পারছে, আমি পেছনের সাতটি বছর প্রতিটা রাতে যার অস্তিত্বে বিশ্বাস করতাম না, তার কাছে কীভাবে পাগলের মত সব স্বপ্নের বিনিময়ে ইন্দুকে চেয়ে আসছি? হাটু গেড়ে, হাত এক করে কেমন ভিজে গিয়ে শুধু ইন্দুকেই চেয়ে এসেছি ঈশ্বরের কাছে, যে ঈশ্বরে বিশ্বাস আমার ছিল না কখনো?
ইন্দু কাঁদছে বোধহয়। মাথা আরও নিচু করে দিয়েছে। আমি ঈশ্বর দেখানোর জন্য ওকে শিমলার সৌন্দর্য দেখালাম, ও কী জানে, আমি ঈশ্বরের প্রকৃত সৌন্দর্য দেখাতে ব্যর্থ হয়েছি? আমি ইন্দুকে বলতে পারলাম না, "ইন্দু, ঈশ্বরের প্রকৃত সৌন্দর্য কান্নায় সিক্ত তোমাতে। কিংবা ঠোপ টিপে হাসা ইন্দুতে। কিংবা যেবার পাথর হয়ে বলেছিলে আমাকে চলে যেতে, সেই পাথুরে রূপে। যেরূপে ভালোবাসা ছিল না, সেটাই আমাকে ঈশ্বরের দেখা দিয়েছে, ইন্দু।"
ইন্দু কিছু বলছে না। আমিও কিছু বলবো না। আশা করি ইন্দু এখনো পড়তে পারে আমাকে।
অসাধারণ সৌন্দর্যে পরিপাটি দাঁড়িয়ে আমরা সবচেয়ে অগোছালো সময়টা কাটাচ্ছি..

