অভিজিৎ হত্যার শিক্ষা _ বাঙালী সাহায্যের হাত বাড়ায় না


তিনি লেখালেখি করতেন। মানুষকে মুক্তবুদ্ধি, স্বাধীন সমাজের স্বপ্ন দেখাতেন, আলোকিত মানুষ ও দেশের কথা বলতেন। দেশের জন্য তার অসীম মায়াই তাকে প্রবাসী হয়ে যেতে দেয়নি। প্রবাসে থেকেও তার সব কাজের বিষয়বস্তু ছিল বাংলাদেশ, বাংলা ও বাঙালী। দেশের গন্ডি পেরিয়েও সেসব কাজ গুরুত্ব ধরেছে অন্যান্য দেশের অনেক মানুষের কাছেও। পৃথিবীর বিভিন্ন প্রান্তে তার বন্ধুর সংখ্যা অনেক। কিন্তু যে দেশের মানুষের উদ্দেশ্যে তার সমস্ত কিছু নিবেদিত, সেই দেশের মানুষ তাকে এ কী প্রতিদান দিল?

দেশে এলেন বইমেলার জন্য, হয়ে গেলেন লাশ!
এই লজ্জা আমরা কোথায় রাখব। অভিজিৎ রায় দেশে এসেছিলেন বই মেলা উপলক্ষে। এসেছিলেন জ্ঞান দিয়ে মানুষকে আলোকিত করতে। অথচ তাকে বন্দি করা হলো চির অন্ধকারের জগতে। পৃথিবী থেকে মুছে দেয়া হলো জীবিত অভিজিতের নিশানা। তাও গভীর রাতে কোনো নির্জন গলিতে নয়। একেবারে মহাসড়কে, ঢাকার মতো শহরে রাত তখন সবে শুরু হয়। কোনো অজপাড়ায় নয়, দেশের প্রধান শিক্ষাপীঠ ঢাকা বিশ্ববিদ্যালয়ের টিএসসি মোড়ে ঘটেছে এই ঘটনা। ঘটেছে বই মেলা থেকে ফিরে যাওয়া হাজারো মানুষের মধ্যে। পুলিশ দাঁড়িয়েছিল ঘটনাস্থলের বিশগজের মধ্যেই। তাও দু'একজন না, শত শত পুলিশ। শত শত মানুষ। এটাও কি সম্ভব?

খুনিরা পালাচ্ছে, ওদের ধরেন বলে বন্যার রক্তে ডোবা দুর্বল স্বরের আকুতি!

পাশেই দাঁড়ানো পুলিশ! তারাও ধরল না খুনিকে।
এতগুলো মানুষ ছিল, কেউ ধরল না? এই একটা প্রশ্নের জবাব কেউ দিতে পারছেন না। ছবি দেখে বোঝা যাচ্ছে, মানুষ ছবি তুলেছে। কিন্তু আহতদের দিকে বাড়ায়নি সাহায্যের হাত। এটা কি পৃথিবীর অন্য কোথাও ঘটা সম্ভব? এটা কি বাঙালীর কোনো সমস্যা? এত মানুষের সামনে খুন হয়, মানুষ ছবি তোলে? একটা মেয়ে নিজেও কোপ খেয়েছে, সে সাহায্যের জন্য রক্তাক্ত হাত বাড়িয়ে কাঁদছে, কিন্তু সবাই দাঁড়িয়ে তামাশা দেখছে! এটা কিভাবে সম্ভব?

বাঙালী দর্শক। কারো নেই সাহায্যের হাত, আহত স্ত্রী একাই চেষ্টা করছেন!

এই নারী কি কোনোদিন বাঙালী জাতিকে ক্ষমা করতে পারবেন?
তাহলে যারা কথা বলেন, কাজ করেন, তারা কার জন্য কথা বলবেন, কার জন্য কাজ করবেন? কেউ মার খেলে অন্যরা ধরবে না, এগিয়ে আসবে না? সরকারের বিরুদ্ধে কথা বললে সরকারি বাহিনী ধরে নিয়ে যায়। কেউ কথা বলে না। ধর্ম ব্যবসায়ীদের বিরুদ্ধে কথা বললে জঙ্গিরা খুন করে। কেউ কথা বলে না। চোখের সামনে খুন করা হয়, মানুষ ছবি তোলে, ধরতে আসে না। উল্টো খুন হওয়ার পর আলহামদুলিল্লাহ বলে ধর্ম রক্ষা করে। এ কেমন জাতি? এ প্রশ্নের উত্তর আমি খুঁজে পাচ্ছি না। 

মতপ্রকাশের বিপরীতে মস্তিষ্কের ঘিলুপ্রকাশ- এটাই মৌলবাদের রূপ!

বাঙালীর এই সূর্য সন্তানদের চিনে রাখুন।
অভিজিৎ হত্যা আমাদের ভয়ানক এক শিক্ষা দিয়ে গেছে। বাঙালীর চরিত্রে সমস্যা আছে। অভিজিৎ হত্যার ছবিগুলো যতবার দেখছি তত মনে হচ্ছে, আমিও কি এমনটা করতে পারতাম। মনে হয় পারতাম, কারণ রিকশাওয়ালাকে যখন বাইকওয়ালা চড় দেয়, আমি কথা বলিনি। আমি শুধু আমার স্বার্থটাই দেখেছি। আমার পুরো জাতি আজ ভয়ঙ্কর স্বার্থপর, অন্ধ স্বার্থপর, যে স্বার্থপরতা তাকেও গিলে খাচ্ছে। আমি সেই জাতির একজন হয়ে আজ ভয়াবহ অসহায় বোধ করছি। বাঙালীর মহত্বের যে কোনো বাণীর মুখে মূত্র বিসর্জন করতে আমার আর কোনোদিন বাধবে না।

