ইস্টিশন ও ব্লগারদের নিরাপত্তার কথা কী ভেবেছেন_



সুপ্রিয় ব্লগার ভাই-বোনেরা ও প্রিয় ব্লগ মডারেশন, সবার উদ্দেশ্যে আমার কিছু আর্জি। আশা করি মনোযোগ দিবেন। আজ আমরা এক অন্ধকার সময় পার করছি। যেখানে ধর্মান্ধরা একের পর এক ঝাঁপিয়ে পড়ছে অবাধ মতপ্রকাশের পক্ষে লড়াইরত লেখক ও কর্মীদের ওপরে। যারাই মতপ্রকাশের অধিকারের পক্ষে দাঁড়িয়েছেন এবং ধর্মান্ধতার বিরুদ্ধে সোচ্চার হয়েছেন, তাদের সকলের জীবন আজ বিপণ্ণ। 
একে একে কাছের প্রিয় মানুষেরা অনেকেই বিদায় নিয়েছেন। সেই তালিকায় এবার যোগ হয়েছে ইস্টিশনের নিয়মিত ব্লগার নিলয় নীল। স্বাভাবিকভাবেই ব্লগের অন্য সদস্যরা এ নিয়ে তীব্র প্রতিক্রিয়া ব্যক্ত করছেন। ব্লগ কর্তৃপক্ষও সোচ্চার। হামলার ভয়াবহতা তুলে ধরে করা হয়েছে ব্যানার। ইস্টিশন মাস্টার নিজে পোস্ট দিয়েছেন। ব্লগাররা একের এক পর এক লেখা দিচ্ছেন। পাশাপাশি বিভিন্ন মাধ্যমে তারা এই হত্যার নিন্দা জানাচ্ছেন। এর বিরুদ্ধে সোচ্চার হওয়ার আহবান জানাচ্ছেন।
একই দাবি উঠছে অন্য ব্লগগুলিতেও। সব ধরণের সামাজিক যোগাযোগ মাধ্যম এবং মূলধারার গণমাধ্যমও এই আলাপের বাইরে নেই। স্বাভাবিকভাবেই এসব আলাপের সূত্র ধরে প্রচুর ভিজিটর আসছেন ইস্টিশনে। তারা নিলয় নীলসহ এই ব্লগের অন্য ব্লগারদের লেখাগুলো পড়তে আসছেন। এই পরিমাণ ভিজিটরের চাপে ব্লগ লোড হতে দেরি হচ্ছে। মাঝে মাঝে দু' এক সেকেন্ডের জন্য 'রিসোর্স লিমিট আউট' বলে নোটিফিকেশন আসছে। যদিও পরমুহূর্তেই আবার তা ঠিক হয়ে যাচ্ছে।
ইস্টিশনে প্রতি সপ্তাহের সর্বোচ্চ পঠিত লেখাগুলোর খোঁজ মেলে 'জংশন' বিভাগে। সেখানেও দেখা যাচ্ছে, নিলয় নীলের লেখাগুলো উপরে উঠে আসছে। যা প্রমাণ করে ভিজিটররা তার পোস্টগুলোতে বেশি ঘুরে বেড়াচ্ছেন। কিন্তু এই ভিজিটররা সবাই যে মিত্র, তা নয়। শত্রুপক্ষের লোকেরাও ঘাপটি মেরে ঢুকছে একইভাবে। যারা এসব হত্যা করে, করেছে, করছে এবং যারা এসবের সমর্থন জানায় তারাও আজ ব্লগে আসছে।
পূর্ব অভিজ্ঞতা বলে, যে ব্লগের ব্লগারের ওপর হামলা হয়েছে, কিছু পরে সেই ব্লগের ওপরেও আক্রমণ হয়েছে। ব্লগ বন্ধ করে দেয়া, ব্লগকে ক্ষতিগ্রস্ত করার চেষ্টা হয়েছে। ইস্টিশন কেবল যে ধর্মান্ধদের চোখের কাঁটা, তা নয়। ক্ষমতাসীনদের নানা অপকর্ম ও বিচারহীনতার যে সংস্কৃতি তারা প্রতিষ্ঠা করেছে, সবকিছু নিয়েই ইস্টিশনের ব্লগাররা সোচ্চার। সুতরাং ব্লগ বন্ধ করে দেয়া বা এর ওপর হামলা চালানোর মতো ঘটনা ঘটতে পারে। সংশ্লিষ্টরা এ বিষয়ে কি কিছু ভেবেছেন? দ্রুত পদক্ষেপ নিন। ব্লগের নিরাপত্তা বাড়ান।
তারপর আছে ইস্টিশনের ব্লগাররা। এই ব্লগে বেশ গুরুত্বপূর্ণ কয়েকজন ব্লগার আছেন, বিভিন্ন মাধ্যমে যাদেরকে অনেক আগে থেকেই টার্গেট করে বক্তব্য দেয়া হয়েছে। অভিজিৎ রায় হত্যার পর এবং অনন্ত বিজয় হত্যার পরেও ব্লগজগতের সিনিয়র একজন ব্লগার ... নাম তুলে ফেসবুকে ব্যাপক প্রচারণা চালিয়েছে মৌলবাদী গোষ্ঠী। এমনকি পোস্টার-কাভার ফটোও ছড়ানো হয়েছে তার ছবিতে লাল ক্রস দিয়ে। তার নিরাপত্তার কথা আজ আমাদের সবারই ভাবা দরকার। দেশ-বিদেশে যারা যেখানে আছেন ...... ভাইয়ের নিরাপত্তার প্রশ্নে যার যা ভূমিকা রাখার মতো সামর্থ্য আছে, আশা করি তা কাজে লাগাবেন। ব্লগ কর্তৃপক্ষকেও বিষয়টির দিকে নজর দেয়ার আহবান জানাচ্ছি।
ব্লগের আরও গুরুত্বপূর্ণ কয়েকজন ব্লগার রয়েছেন। মতের দিক থেকে তীব্র বিরোধ বা দূরত্ব থাকলেও এমনকি ব্যক্তিগতভাবে কেউ কারো শত্রু হলেও এই ব্লগারদের মধ্যে আবার একটা আন্তঃসম্পর্কের জায়গাও আছে। এরা সকলেই সৃষ্টিতত্ত্বে অবিশ্বাসী এবং ধর্মান্ধতার বিরুদ্ধে লিখে চলেছেন নিরন্তর। 
কারো অসংখ্য লেখা আছে রাষ্ট্র কর্তৃক মৌলবাদের পৃষ্ঠপোষকতা ও দরিদ্র্য জনগোষ্ঠীকে দাবিয়ে রাখতে ধর্মের কি রকম ব্যবহার হয় তার ওপরে। জামাত ও রাজাকারের বিরুদ্ধে বিভিন্ন ব্লগে ... দুই হাতে লিখেছিলেন। মৌলবাদের বিভিন্ন উৎসমূল ও তা নিধনের প্রশ্নে ... ভাইয়ের অসংখ্য লেখা আছে। সামহোয়্যারেও তিনি ছিলেন সক্রিয়। ... নারী অধিকারের প্রশ্নে ধর্মান্ধতা ও নানা প্রথার বিরোধিতা করে খ্যাতি অর্জন করেছেন। কিছুদিন আগে হিন্দু মৌলবাদীরা তার বিরুদ্ধে মামলা করতে পর্যন্ত উদ্যত হয়েছিল।
অবশ্য নাস্তিকতায় পূর্ববর্তীদের চেয়েও এগিয়ে আছেন ...। দৃষ্টিভঙ্গীর জায়গা থেকেই তারা এই মতের পক্ষে লড়ে চলেছেন এবং ধর্মান্ধতার বিরুদ্ধে মানুষকে আলোকিত ও ঐক্যবদ্ধ করতে কাজ করছেন। প্রবাসী কয়েকজন চিহ্নিত ব্লগারও এই ব্লগে সক্রিয়। এই ব্লগারদের লেখাগুলো এখন আরও বেশি করে পড়া হচ্ছে। আগে থেকেই তারা টার্গেটেড থাকলেও তাদের বিপদ আরও বাড়ছে বলেই আমার ধারণা। 
সকলকে আহবান জানাবো, ইস্টিশনের নিরাপত্তা ও ইস্টিশনের এই ব্লগারদের নিরাপত্তার প্রশ্নে যথাসাধ্য ভূমিকা রাখবেন। অন্যান্য ব্লগে যে ব্লগাররা আছেন, তাদের কথাও ভাবুন। শত্রু আগেই চিহ্নিত করে রেখেছে, এই ভেবে হতাশ না হয়ে নিজেদের মধ্যে আলাপ ও পরিকল্পনা করে একটা ব্যবস্থাগ্রহণ করতে হবে। এর বাইরে সবগুলো ব্লগের প্রগতিশীল মডারেটরদের নিরাপত্তার বিষয়টাও জরুরী। এসব বিষয়ে আরও আগেই ভাবা দরকার ছিল। আমি জানি না, আপনারা আগেই সব ভেবে রেখেছেন কিনা। তবে একের পর এক ব্লগার হত্যা ও সকলের অসহায়ত্ব দেখে তেমনটা মনে হয় না। 
আশা করি, অদ্যাবধি যা হারাইনি, তা রক্ষার জন্য শেষ পর্যন্ত লড়ব। আর কোনো ব্লগে এমন রক্তাক্ত ব্যানার আমরা চাই না।

