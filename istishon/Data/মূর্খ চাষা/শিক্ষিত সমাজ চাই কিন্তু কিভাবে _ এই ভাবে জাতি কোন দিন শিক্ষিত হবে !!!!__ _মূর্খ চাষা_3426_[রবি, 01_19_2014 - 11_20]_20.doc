শিক্ষিত সমাজ চাই কিন্তু কিভাবে _ এই ভাবে জাতি কোন দিন শিক্ষিত হবে !!!!__ 


আমাদের দেশের সকল বোদ্ধা বা সাধারন জনগন সবারই দাবী একটি শিক্ষিত সমাজ চাই ।চাই একটি শিক্ষিত জাতি । কেউ কেউ বিভিন্ন ধর্মের বানি দিয়ে তার গভীরতা প্রমানের চেষ্টাও করেন । কিন্তু কিভাবে শিক্ষিত জাতি পাব তা কেউ বাতলে দেন না ।এরই মধ্যে সরকার সকল প্রাথমিক বিদ্যালয় গুলো সরকারী করার ঘোষনা দিয়েছে । এখন অবশ্য কেউ কেউ আশা প্রকাশ করছেন যে আর কিছুদিনের মধ্যেই আমরা একটি শিক্ষিত জাতি হিসাব গন্য হব। আমি কিন্তু মোটেই তাদের সাথে সুর মিলাতে পারছি না ।না না আমি এই সরকারী করনের বিরোধীতা করছি না । আমিও তাদের সাথে একমত যারা বলেন শিক্ষকের পেটে ভাত না থাকলে শিক্ষক কিভাবে শিক্ষিত জাতি উপহার দিবেন ? 
আমার জানা মতে আমাদের দেশে কোন শিক্ষানীতি নাই আছে কেবল শিক্ষা ব্যবস্থা। তাও প্রায় কোমায় চলে গেছে । এভাবে যে জাতি হিসাবে আমরা শিক্ষিত হতে পারব না তা প্রায় সু নিশ্চিত ।যাইহোক আজ আমি শুধু শিক্ষক পেশা নিয়েই আলোচনা করব । যে হেতু ব্লগ একটি শিক্ষিত শ্রেনীর যায়গা তাই এর মাধ্যমেই আমি আমার যুক্তি তুলে ধরব । 
আমার জানা মতে দুনিয়ায় ৪টি পেশা আছে যার জন্য শুধু সার্টিফিকেট থাকলেই হয় না পাশপাশি মাথায় আরও কিছু থাকতে হয় সেই পেশাগূলো – শিক্ষক , ডাক্তার , ইঞ্জিনিয়ার ও উকিল । আর এই পেশার শুরুই হয় শিক্ষাজীবন থেকে। তাই ছাত্রের যদি গ্রেডিং করা হয় তাহলে আমরা ৩টি গ্রেডে ভাগ করতে পারি ।
এ গ্রেড – যে নিজে বুঝে এবং অন্যকে বুঝাতে পারে ।
বি গ্রেড – যে নিজে বুঝে কিন্তু কাউকে বুঝাতে পারে না ।
সি গ্রেড – নিজেও বুঝে না কাউকে বুঝাতেও পারে না ।( ব্যাক বেঞ্চার )
গত ৪২ বছর আমাদের দেশে প্রাথমিক ও মাধ্যমিক স্কুল গূলোতে যারা শিক্ষক তারা প্রায় সকলেই সি গ্রেডের কিছু কিছু বি গ্রেডের । এই সি ও বি গ্রেডের শিক্ষক দিয়ে জাতি কিভাবে শিক্ষিত হবে তা আমার মাথায় ঢুকে না । হয়তো আমাদের বিশেষজ্ঞ গন ভাল জানবেন । আপনারা যদি কেউ জেনে থাকেন প্লীজ আমাকে জানাবেন ।এর উপর আছে মহিলা কোটা । শিক্ষক নিয়োগের বিজ্ঞপ্তি দেখলেই আমার ভীমরি খাওয়ার অবস্থা হয় । ছেলেদের জন্য ডিগ্রি পাশ ও মেয়েদের জন্য ইন্টার বা উচ্চ মাধ্যমিক পাশ । তার অর্থ ছেলেরা ডিগ্রী পাশ করলে যে পরিমান জ্ঞানী হয় মেয়েরা উচ্চ মাধ্যমিক পাশ করেই সেই পরিমান জ্ঞানী হয় । আমাকে আপনারা আবার নারী বিদ্ব্যেষী হিসাবে ট্যাগ কইরেন না । 
এই শিক্ষকের একটি নমুনা দেই । আমার ছেলে ক্লাস টু তে যখন পড়তো তখন একদিন পল্লী কবি জসীম উদ্দিনের “মামার বাড়ী” কবিতাটি পড়ছিল । শেষের লাইনটাতে ছেলে পড়ছিল “পাকা জামের শাখায় উঠি রঙ্গিন করি মুখ “।আমি তারে একটা ধমক দিয়ে বললাম ক্লাস টুতে পড়িস আর দেখে দেখে বাংলা ঠিক মত পড়তে পারিস না ? ছেলে থতমত খেয়ে আবার পড়ল “পাকা জামের শাখায় উঠি রঙ্গিন করি মুখ “।আমি বললাম কিরে কি পড়িস “পাকা জামের শাখায় উঠি রঙ্গিন করি মুখ “ লেখা আছে নাকি ? “পাকা জামের মধুর রসে রঙ্গিন করি মুখ “ লেখা আছে ? ছেলে আমাকে অবাক করে বলল তারটাই ঠিক । আমি তখন বইটা নিয়ে শাখায় উঠি শব্দ দুটি কেটে দিয়ে লিখে দিলাম মধুর রসে । অর্থাৎ লিখে দিলাম - “পাকা জামের মধুর রসে রঙ্গিন করি মুখ “। 
পরের দিন ছেলে এসে আমার উপর ভিষন খ্যাপা । বলে তোমার জন্য স্কুলে আমাকে বকা খেতে হয়েছে। আমি কারন জিজ্ঞাসা করতেই সে তার বই খুলে যা দেখালো তাতে তো আমার আক্কেল গুড়ুম অবস্থা । দেখি শিক্ষক আমার মধুর রসে কেটে দিয়ে শাখায় উঠি শব্দ দুটিকেই সঠিক হিসাবে রায় দিয়েছেন ।আমি ছেলেকে বললাম বাবা আমি যেটা বলেছি সেটাই ঠিক। কিন্তু ছেলের এক কথা টিচার বলেছে তারটাই ঠিক। এর কয়েকদিন পর আমার এক বন্ধুর সাথে দেখা এক আড্ডায় । সে প্রাইমারির প্রধান শিক্ষক ও প্রাথমিক শিক্ষক সমিতির থানা সভাপতি । তাকে বললাম সেই কবিতার কথা সে আমাকে অবাক করে দিয়ে বলল শাখায় উঠি – এই শব্দ টাই সঠিক । আমার তো তখন মেজাজ খারাপ তাকে বললাম মাধ্যমিক ও উচ্চমাধ্যমিক পরীক্ষার সময় না হয় উচ্চ শিক্ষার্থে গ্রামে গিয়ে পরীক্ষা দিয়েছিলে কিন্তু প্রাইমারীতেও কি এই কবিতাটা পড় নি ?তখন শাখায় উঠি রংগীন করি মুখ ছিল ? আর পাকা জাকের শাখা কি ? শাখায় উঠলেই কি করে মুখ রংগীন হবে ? “পাকা জামের শাখায় উঠি রঙ্গিন করি মুখ – এর মানে কি ? জসীম উদ্দিনের মত একজন কবি এরকম ফালতু মিনিংলেস বাক্য লিখছেন ? “পাকা জামের মধুর রসে রঙ্গিন করি মুখ – এই বাক্যের অর্থ আছে ।পাকা জামের রস খেতে ভাল তা মধুর সাথে তুলনা করেছেন এবং এই রসের কশের কারনে মুখের ভিতর জামের রং হয়ে যায় অর্থাৎ মুখ রঙ্গীন হয় । ঐ আসরে আমার আরো কিছু ফ্রেন্ড ছিল তারাও আমারটা কেই সমর্থন দিল । এর মধ্যে একজন বলল ছাপার ভুল হতে পারে । আরেকজন বলল তাহলে তো তোরাই তোদের সমিতির মাধ্যমে এই ভুল গুলো প্রতিবছর ঠিক করতে পারিস । করিস না কেন ? আরেকজন বলল ধুর ব্যাটা হেরা নিজেরা জানলে না ঠিক করবে । অগো একটাই চিন্তা বেতন বাড়ে না কেন তাই না রে ? বাদ দে ওসব আয় খেলা শুরু করি । 
কিন্তু কেউ ঠিক করে না । এই হল আমাদের শিক্ষা ব্যবস্থা । হয়তো আপনারা কেউ কেউ বলবেন এটা তো ছোট খাট ব্যাপার ।কিন্তু ভুল শিক্ষা যে কত ভয়ংকর তা একমাত্র ভুক্তভুগিই জানে ।ঊচ্চ মাধ্যমিকের এক বিজ্ঞানের শিক্ষককে প্রশ্ন করেছিলাম ভিজা জামা কাপড় অনেক সময় আমাদের শরীরেই শুকিয়ে যায় এটা বিজ্ঞানের কি পদ্ধতিতে শুকায় ? উনার উত্তর ছিল ১০০ ডিগ্রি সেঃ তাপে পানি বাস্প হয়ে যায় তাই জামা কাপড় শুকিয়ে যায় । আমি তখন হাসব নাকি কাদব ঠিক করতে না পেরে ওখান থেকে পালাইছিলাম । আমার এই ঘটনা গুলোকে কেউ কাকতালিয় বা গালগল্প বলে ভুল কইরেন না প্লীজ । 
এটা তো গেল সাধারন শিক্ষা। মাদ্রাসা ও কওমি মাদ্রাসার বিষয়ে কিছু না বলাই উত্তম ।
আর এই শিক্ষার আরেক উদাহরন ঢাকা বিশ্বঃ –এ গত বারের জিপিএ ৫ পাওয়া অধিকাংশ ছাত্র ১০০ এর মধ্যে পাশ নম্বর ৩০ পায়নি । 
এখন আপনারাই স্বপ্ন দেখতে থাকুন শিক্ষিত সমাজ ও জাতির ।

