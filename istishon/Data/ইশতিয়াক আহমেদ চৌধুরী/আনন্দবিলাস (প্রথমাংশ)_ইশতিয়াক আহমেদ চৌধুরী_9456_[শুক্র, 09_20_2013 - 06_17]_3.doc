আনন্দবিলাস (প্রথমাংশ)


হায়দার রহমান বাজার করে ফিরছেন। হাতে দুইটা ব্যাগ। প্রতি শুক্রবার সকালে তাকে এই মহা বিরক্তপূর্ণ কাজটা করতে হয়। তিনি সকালে উঠে এক কাপ চা খান। চা খেতে খেতে পেপার পড়েন। তারপর ব্যাগ নিয়ে বাজারের উদ্দেশ্যে রওনা করেন। তবে আজ তার মনটা খুশি খুশি। তিনি আজ কিছু ফ্রেশ কাঁচা শাখ-সবজী পেয়েছেন। শুধু তাই নয়, টাটকা বড় সাইজের দুইটা ইলিশ মাছ পেয়েছেন। বাড়ি গিয়ে বউকে বলবেন, ইলিশ মাছ ভাজতে। টাটকা ইলিশ মাছ দিয়ে গরম ভাত খাবার মজাই আলাদা। তবে বউ সামান্য রাগ করবে কিনা সেটা নিয়ে সামান্য দ্বিধায় আছেন। তিনি আজ মাংস কেনেননি। টাটকা ইলিশ মাছ ভাজির পাশে মাংস বেমানান লাগবে বলেই তিনি আজ মাংস কেনেননি। দরকার হলে আগামিকাল কিনবেন। বাড়ি ফিরছেন। বাড়ির বেশ কাছাকাছি পথে তাকে চারজন পাড়ার বকাটে ছেলে আটকালো। ভদ্রটার মুখোশ পরা একটা ছেলে এসে তাকে বলল,
-আসসালামুয়ালাইকুম চাচা। ভালো আছেন?
-হ্যাঁ বাবা। ভালো আছি।
-চাচা, এইযে আপনি যে কাজটা করছেন এটা কি ভালো করছেন?
-বাবা, আমি কি করলাম?
-কি করলেন মানে? এই বয়সে কষ্ট করে বাজার করছেন। এটা কি ঠিক হচ্ছে? তাহলে আমি আছি কি করতে?
-কি বলছ তুমি? বুঝতে পারছি না তোমার কথা।
-আরে চাচা। হাজার হোক কয়েকদিন পর আমি আপনার জামাই হবো। আমাকে বললেই পারতেন, আমি বাজার আনিয়ে দেওয়ার ব্যাবস্থা করতাম।
-মানে কি বাবা? কি বলছ তুমি এসব?
-দেখুন চাচা, আমি কিন্তু দেখতে খারাপ না। শিক্ষিত। অবশ্য চাকরি করিনা। কিন্তু চাচা, আমার বাবার অঢেল টাকা। চাকরির দরকার হবে না।
-বাবা নিসা তো তোমার থেকে বড়।
-চাচা, আমি রাত্রির কথা বলছি।
-বাবা, রাত্রির বিয়ের বয়স হয়নি। আর আমাকে যেতে হবে। পথ ছাড়ো।
-জ্বি চাচা, অবশ্যই। চাচা ব্যাগটা দেন, আপনাকে বাড়ি পর্যন্ত আগায় দেই।
-না বাবা, ঠিক আছি।
-জ্বি চাচা, আসসালামুয়ালাইকুম। বিষয়টা মাথায় রাইখেন।
হায়দার সাহেব বাড়ি এসে বিছানায় বসে পড়লেন। তিনি অনেক চিন্তিত বোধ করছেন। সেটাই স্বাভাবিক। বাড়িতে তার দুই দুইটা মেয়ে। একজন পড়াশুনা করবে বলে বিয়ে করছে না। আরেকজন এখনো ছোট। সবে এসএসসি পরিক্ষা দিলো। বড়জন নিসা আর ছোটজন রাত্রি। হায়দার সাহেবের স্ত্রী রেনুমা এসে দেখলেন হায়দার সাহেবকে খুব চিন্তিত দেখাচ্ছে। সেই সাথে তিনি দরদর করে ঘামছেন। জিজ্ঞাসা করার পর তিনি সব ঘটনা জানতে পারলেন। সব কিছু শুনে রেনুমা দীর্ঘনিঃশ্বাস ছাড়লেন। মনে মনে ভাবলেন, তাদের মতো মধ্যবিত্ত পরিবারগুলোই কেন এমন পরিস্থিতিতে পড়ে? তাদের মতো পরিবারে কি মেয়ে জন্ম নেওয়া পাপ? নাকি মেয়ে জন্ম দেওয়া পাপ? রেনুমা আরেকবার দীর্ঘ নিঃশ্বাস ছেড়ে বললেন,
-ইলিশ মাছ এনেছ দেখলাম, খাবা এক পিছ? ভেজে দিবো?
-দাও। খাই।
রেনুমা ফ্যান ছেড়ে দিয়ে যেতে লাগলেন। তখন হায়দার সাহেব বললেন, “রেনুমা, মেয়ে দুটোকে আমার ঘরে পাঠাও। বাপ বেটিতে বসে গল্প করি।” রেনুমা হেসে দিয়ে বলল, “আচ্ছা ঠিকাছে। কিন্তু দেখো, কোনো ভারী কথা বলতে যেওনা।” হায়দার সাহেব মাথা নাড়িয়ে সম্মতি দিয়ে বললেন, “আচ্ছা, ঠিকাছে।”

