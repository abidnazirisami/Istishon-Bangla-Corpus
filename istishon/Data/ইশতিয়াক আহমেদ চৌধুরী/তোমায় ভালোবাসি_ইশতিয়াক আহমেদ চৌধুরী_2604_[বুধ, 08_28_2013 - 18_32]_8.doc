তোমায় ভালোবাসি


রুপার দুইটা কিডনিই নষ্ট হয়ে গেছে। নতুন কিডনি লাগবে। তাকে হাসপাতালে ভর্তি করানো হয়েছে। কেবিনের সামনে তার বাবা, মা, ছোট ভাই আর ছোট বোন বসে আছে। ডাক্তার বলে দিয়েছেন আজকের ভিতরে কিডনি যেভাবেই হোক জোগাড় করতে হবে। রুপার পরিবারের সাথে রুপার হবু স্বামী সিরাজ ও সেখানে বসে আছেন। কেউই বুঝে উঠতে পারছেন না কিভাবে তারা দুইটা কিডনি জোগাড় করবেন। একটা কিডনি হয়তো জোগাড় করা সম্ভব তাও ব্লাড গ্রুপ মিলবে কিনা সেটা হচ্ছে কথা। রুপা খুব চঞ্চল স্বভাবের একটা মেয়ে। একটু বেশি কথা বলে। কিছুদিন হলো তার বিয়ে ঠিক হয়েছে। কিন্তু হটাৎ এমন একটা দু্ঘটনার জন্য কেউ প্রস্তুত ছিল না। সিরাজ বলল, “আমরা নিজেরাই যদি কিডনি দেই, তাহলে কেমন হয়?” প্রতিউত্তরে কেউ কিছু বলতে গেলো এমন সময় ডাক্তার এসে বলল, “কিডনি জোগাড় হয়েছে।” সবাই অবাক হয়ে জিজ্ঞাসা করলো, “কিভাবে?” ডাক্তার বলল, “একজন ব্যাক্তি তার দুইটা কিডনি দান করেছেন।” ঠিক সেই সময় সেখানে আসিফ আসলো। আসিফ রুপার বন্ধু। খুবই ভালো বন্ধু। আসিফ সবার সাথে কুশল বিনিময় করলো এবং রুপার মা’কে সান্ত্বনা দিলো যে, “কিডনি যখন পাওয়া গেছে, আপনারা চিন্তা করবেন না। রুপা ভালো হয়ে যাবে। এখন আমাদের শুধু প্রার্থনা করতে হবে।” কিছুক্ষণ পর রুপা’কে অপারেশন থিয়েটারে নেওয়া হলো। দলে দলে রুপা’র আত্মীয় স্বজন’রা আসতে শুরু করলো। এত মানুষের ভিড়ে আসিফ হাড়িয়ে গেলো। কেউ টের পেলো না।
রুপা এখন সুস্থ। পুরোপুরি সুস্থ। সবাই অনেক খুশি। বিশেষ করে সিরাজ। সে অপারেশনের দিন থেকেই হাসপাতালে রয়েছে। আজকালকের মধ্যেই হয়তো তাকে বাসায় নিয়ে যাওয়া হবে। রুপা কেবিনের খাটে বসে আছে। আসে পাশে তার আত্মীয় স্বজন বসে আছে। একজন নার্স হাতে ফুলের তোড়া নিয়ে রুমে ঢুকল এবং রুপা’কে দিয়ে বলল, “আপনার অপারেশনের দিন একটা ছেলে আপনাকে এই ফুলের তোড়া দিতে বলেছিলো। আর সাথে এই চিঠিটা।” রুপা বলল, “আমার অপারেশন তো হয়েছে বেশ কয়েকদিন হল, তাহলে ফুল গুলো এত সতেজ কেন?” নার্স বলল, “ছেলেটা আমাকে ক্লিনিকের পাশের একটা ফুলের দোকানে এই তোড়াটি দেখিয়ে দিয়েছিলো আর সাথে আমাকে টাকা দিয়ে বলেছিল আজ যেন আমি আপনাকে এটা কিনে দেই।” খুব অবাক হয়ে রুপা বলল, “অদ্ভুত তো! ছেলেটা কে?” নার্স বলল, “এই কাগজে লেখা আছে।” বলে নার্স চলে গেলো। যে কোনো কারনেই হোক, তখন রুম থেকে কেন জানি সবাই বের হয়ে গেলো। সম্পূর্ণ কেবিনে সে একা চিঠিটা হাতে নিয়ে বসে আছে। রুপা চিঠিটা খুলল।
প্রিয় রুপা,
এই চিঠিটা তোমার হাতে মানে তুমি এখন পুরোপুরি সুস্থ। তোমার সাথে পরিচয় হবার পর থেকে তোমার প্রায় প্রতিটা মুহূর্তে আমি তোমার পাশে ছিলাম। তুমি কি সেটা জানতে? জানতে না। আমি মিশে ছিলাম রুপা, মিশে ছিলাম তোমার প্রতিটা হাসিতে। মিশে ছিলাম প্রতিটা কান্নায়। তুমি জানতে না। তুমি কি জানো? মন প্রান উজার করে বলতে চেয়েছিলাম তোমায় ভালোবাসি। সাহস হয়নি গো, সাহস হয়নি। আমি এতিম একটা ছেলে, কিছুই নেই আমার। কিভাবে ভালোবাসি তোমায়? যেদিন শুনলাম, তোমার কিডনি নষ্ট হয়ে গেছে, তুমি হয়তো আর বাচবে না, আমি নিশ্বাস নিতে পারছিলাম না। হটাৎ মনে পড়ল, আমি না তোমায় ভালোবাসি। তাহলে কিভাবে তোমায় মরে যেতে দেই? তোমার শরীরের মাঝে বেঁচে থাকার লোভটা সামলাতে পারলাম না গো। আমার কিডনি দুটোকে ভালো রেখো।
ইতি
তোমার বন্ধু। খুব ভালো বন্ধু।
চিঠির উপর দু’ফোটা জল পড়লো। রুপা কাঁদছে। সমস্ত ঘর অন্ধকার হয়ে গেলো। একটা অস্পষ্ট শব্দ কানে ভেসে আসতে লাগলো। কে যেন কথা বলছে তার কানে কানে। তোমায় ভালোবাসি। তোমায় ভালোবাসি।

