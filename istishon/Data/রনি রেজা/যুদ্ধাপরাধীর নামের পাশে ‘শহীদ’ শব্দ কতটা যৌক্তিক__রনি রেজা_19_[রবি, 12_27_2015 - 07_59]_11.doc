যুদ্ধাপরাধীর নামের পাশে ‘শহীদ’ শব্দ কতটা যৌক্তিক_


স্বাধীনতার ৪২ বছর পর ২০১৩ সালের ১২ ডিসেম্বর জামায়াতে ইসলামীর নেতা কাদের মোল্লার মৃত্যুদণ্ড কার্যকরের মধ্য দিয়ে শুরু হয় স্বাধীন বাংলার মাটি পাপ মুক্ত অভিযান। স্বস্তির স্বাদ পেতে শুরু করেন স্বাধীনতার পক্ষের মানুষগুলো। এরই মধ্য দিয়ে স্বাধীনতার গৌরবের ইতিহাসের সাথে বয়ে বেড়ানো কলঙ্কের ভার কিছুটা হলেও কমেছে। এরপর ২০১৫ সালের ১১ এপ্রিল জামায়াতের আরেক নেতা মুহাম্মদ কামারুজ্জামান ও সর্বশেষ ২২ নভেম্বর দিবাগত রাত ১২ টা ৫৫ মিনিটে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও বুদ্ধিজীবী হত্যার মদদদাতা বদর প্রধান জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদকে একই সাথে একই মঞ্চে ফাঁসিতে ঝুলিয়ে মৃত্যুদণ্ড কার্যকর করা হয়েছে। ১৯৭১ সালের ১৪ ডিসেম্বর বুদ্ধিজীবি হত্যার মদদদাতা মুজাহিদের মৃত্যুদণ্ড কার্যকরের মধ্য দিয়ে যুদ্ধাপরাধীর বিচারের সাথে যুক্ত হলো পাপমোচনের আরেক অধ্যায়। সাধারণভাবেই সবাই ধারণা করছে, বাকিদেরও পর্যায়ক্রমে শাস্তির স্বাদ পেতে হবে। গোটাজাতি এখন তৃপ্ত। হয়তো মহান যুদ্ধে প্রাণ বিসর্জন দেয়া ৩০ লক্ষ শহীদও স্বর্গে বসে আত্মতৃপ্তির ঢেকুর তুলছে।
জাতির এই মাহেন্দ্রক্ষণে একের পর এক অবাক করেই চলছে স্বাধীনতা বিরোধীরা। অতি সূক্ষ্মভাবে জুড়ে দিচ্ছে বিতর্ক । হয়তো বিষয়টি অনেকের নজরের বাইরেই রয়ে গেছে। 
গত ২৬ নভেম্বর প্রেসক্লাবে বসে বিভিন্ন জাতীয় দৈনিকগুলো দেখছিলাম। একপর্যায়ে চোখ আটকে যায় জামায়াতে ইসলামের মুখপাত্র দৈনিক সংগ্রাম পত্রিকার একটি উপ-সম্পাদকীয়তে। ‘শেষ বিদায়ের সাক্ষাতে শহীদ আলী আহসান মোহাম্মদ মুজাহিদ যা বলে গেলেন’ শিরোনামে লেখা উপ-সম্পাদকীয়টি লিখেছেন দণ্ডপ্রাপ্ত মুজাহিদের ছেলে আলী আহমাদ মাবরুর। লেখাটির শিরোনাম থেকে শুরু করে প্রতিটি যায়গায় জামায়াতের দণ্ডপ্রাপ্ত নেতাদের নামের আগে জুড়ে দিয়েছেন পবিত্র শহীদ শব্দটি। মনের মধ্যে প্রশ্ন জাগে তাহলে কি ফাঁসিতে ঝুলে মৃত্যুদণ্ড প্রাপ্তরাও শহীদ? স্বাধীনতাযুদ্ধে বিরোধীতা করার কারণে যাদের মৃত্যুদণ্ড প্রদান করা হলো তারা যদি শহীদ হয়। তাহলে স্বাধীনতাযুদ্ধে যারা দেশের জন্য, দেশের স্বাধীনতার জন্য জীবন দিয়েছেন তাঁদের শহীদ বলি কেন? বা এ দুই শহীদের মধ্যে পার্থক্য কি? অপরাধী ও অপরাধের স্বীকার যে তারাতো এক কাতারে দাঁড়াতে পারে না। যাঁদের অন্যায়ভাবে হত্যা করা হলো তাঁদের নামের পাশে শহীদ শব্দ ব্যবহারের সাথে যদি হত্যাকারীর নামের পাশেও শহীদ শব্দ বসাতে হয় এর চেয়ে লজ্জা জাতির জন্য আর কি হতে পারে?
এ বিষয়ে জামায়াতের উত্তরসূরীদের খোড়া যুক্তি হচ্ছে, ‘জামায়াতের মৃত্যুদ-প্রাপ্ত নেতারা নাকি ধর্মের পথে থেকে জীবন দিয়েছে সে জন্য তাদের শহীদ বলা যেতেই পারে।’ জাতি কি এতটাই বোকা? জামায়াতের উত্তরসূরীরা বললেই তা মেনে নিবে? স্বদেশের বিরোধীতাতো ইসলাম ধর্ম সমর্থন করে না। ধর্মীয় গ্রন্থ থেকে আমরা জেনেছি স্বদেশ প্রেম ঈমানের অঙ্গ। অথচ জামায়াতের এ নেতারা স্বদেশের বিরোধীতা করেই শহীদ বনে গেলেন।
শহীদ (شَهيد) আরবি শব্দ। যার ইংরেজি প্রতিশব্দ হচ্ছে (martyr)। শহীদের সংজ্ঞায় দেওয়া আছে, যাঁরা ধর্ম যুদ্ধ, দেশ রক্ষার বা দেশের কোন কিছু রক্ষার কাজে নিজের জীবনকে বিলিয়ে দেন এবং জীবন ত্যাগ করেন তাঁদের শহীদ বলা হয়। (যদিও বাংলাদেশে অনেক আগে থেকেই যত্র তত্র শহীদ শব্দ ব্যবহার শুরু হয়েছে) 
শহীদদের প্রসঙ্গে মহান আল্লাহ তায়ালা সূরা আল- ইমরানের ১৬৯ নং আয়াতে বলেছেন, (وَلَاتَحْسَبَنَّالَّذِينَقُتِلُوافِيسَبِيلِاللَّهِأَمْوَاتًاۚبَلْأَحْيَاءٌعِنْدَرَبِّهِمْيُرْزَقُونَ) অর্থাৎ, যারা আমার সন্তুষ্টির জন্য জীবন দিয়েছে তাদেরকে তুমি কখনো মৃত মনে করো না। বরং তারা নিজেদের পালনকর্তার নিকট জীবিত ও জীবিকাপ্রাপ্ত। 
পবিত্র এই শব্দটি কেবলমাত্র তাদের নামের পাশেই শোভা পায় যারা কোন কিছু রক্ষা করতে নিজের জীবন বিসর্জন দিয়েছেন। মহান স্বাধীনতাযুদ্ধে যারা প্রাণ দিয়েছেন তাঁদেরকে মর্যাদাপূর্ণ এই শব্দটি দিয়ে সম্মান জানানো হয়। তাঁরা দেশের সম্মানরক্ষার্থে জীবন দিয়েছেন। দেশের স্বাধীনতা ফিরিয়ে আনতে জীবন দিয়েছেন। একইভাবে পাকিস্তানী বাহিনীদের মধ্যে যারা জীবন দিয়েছেন তাদের দেশে তাদের মতে শহীদ শব্দ ব্যবহার করতে পারেন। কিন্তু বাংলাদেশে থেকে যারা দেশের বিরোধীতা করেছে তাদের নামের পাশে শহীদ শব্দ ব্যবহার করা হয় কোন অর্থে? জামায়াতের এ সকল নেতাদের বিরুদ্ধে যুদ্ধাপরাধের সকল প্রমান পাওয়ার পরে মৃত্যুদ- কার্যকর হওয়ার পরেও বিতর্ক থেকে পিছ হটছে না তারা। বারবার অস্বীকার করছে স্বাধীনতার বিরোধীতা করার ব্যপারে। কিন্তু সূক্ষ্মভাবে চিন্তা করলে দেখা যায়, মৃত্যুদ-প্রাপ্তদের নামের পাশে শহীদ শব্দ ব্যবহার করার মধ্যে এক প্রকারের স্বীকারোক্তি লুকায়িত রয়েছে। (স্বাধীনতার সময় পাকিস্তানী শাসন রক্ষার্থে যে ভূমিকা পালন করেছে সে দায়ে জীবন দিতে হলো। সে অর্থে পাকিস্তানীদের দৃষ্টিতে তারা শহীদ) হয়তো এমনটি চিন্তা করেই জামায়াতের উত্তরসূরিরা দণ্ডপ্রাপ্ত কলঙ্কিতদের নামের পাশে এই মর্যাদাপূর্ণ শব্দটি বসানোর দুঃসাহস দেখাচ্ছে। আর আমরা চুপ থেকে তা সমর্থন করে যাচ্ছি। অবমাননা করছি মহান স্বাধীনতাযুদ্ধে জীবন দানকারী ৩০ লক্ষ শহীদের। শুধু ২৬ নভেম্বরে সংগ্রাম পত্রিকায় প্রকাশিত লেখাটিতেই শহীদ শব্দ ব্যবহার করেননি তারা। ২০১৩ সালের ১২ ডিসেম্বর কাদের মোল্লার ফাঁসি কার্যকর হওয়ার পর থেকেই শুরু হয়েছে তার নামের পাশে শহীদ শব্দের ব্যবহার। কাদের মোল্লার কবরের নাম ফলকে ব্যবহার করা হয়েছে শহীদ শব্দ। এ নিয়ে বিভিন্ন সংবাদ মাধ্যমে প্রতিবেদনও প্রকাশ হয়েছে। কোন লাভ হয়নি তাতে। কোন ব্যবস্থা নেয়া হয়নি। তাইতো সাধারণভাবেই সাহস বেড়ে চলছে স্বাধীনতা বিরোধীদের। 
উপ-সম্পাদকীয়টির এক অংশে মুজাহিদের বক্তব্যে আলী আহমাদ মাবরুর লিখেছেন, ‘আমাকে (মুজাহিদ) আমার পরিবার, সংগঠন ও দেশবাসীর কাছে হেয় প্রতিপন্ন করার জন্য, কাপুরুষ প্রমাণ করার জন্য দিনভর রাষ্ট্রীয়ভাবে এই মিথ্যাচারের নাটক করা হয়েছে। এই জালিম সরকারের কাছে ক্ষমা চাওয়ার প্রশ্নই আসে না। (এই সময় তার কণ্ঠে প্রচণ্ড রাগ ও ক্ষোভের সুর প্রকাশ পায়)। আমি নির্দোষ, নির্দোষ এবং নির্দোষ। আমাদের আজ তারা অন্যায়ভাবে হত্যা করতে যাচ্ছে।
কত বড় স্পর্ধা তাদের যে, তারা মানবতাবিরোধী অপরাধের বিচার করার দাবি করে। অথচ তাদের নিজেদের ভেতর মানবতা নেই।’
একটি স্বাধীন দেশের সরকার কর্তৃক অনুমোদিত একটি পত্রিকায় এমন লেখা প্রকাশ পাওয়াটা অবশ্যই হতাশাজনক। প্রকাশ্যে সরকারের মান ক্ষুণœ করার অধিকার তাদের কে দিয়েছে? সরকার কেনই-বা নীরব ভূমিকা পালন করছেন? সকল প্রশ্ন নিজের মধ্যে রেখে একজন দেশ প্রেমিক হিসেবে সরকারের কাছে অনুরোধ জানাই, যুদ্ধাপরাধীদের নামের পাশে শহীদ শব্দ ব্যবহার করে যেন প্রকৃত শহীদদের মান ক্ষুণ্ণ করতে না পারে সে ব্যাপারে পদক্ষেপ গ্রহণ করতে।
লেখকঃ কথাসাহিত্যিক ও নিউজরুম এডিটর, ভোরের পাতা।

