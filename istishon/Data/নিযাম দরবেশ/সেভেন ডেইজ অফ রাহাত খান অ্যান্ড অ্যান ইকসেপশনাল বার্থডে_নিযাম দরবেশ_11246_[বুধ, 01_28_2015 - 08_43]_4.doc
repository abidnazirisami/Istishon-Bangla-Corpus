সেভেন ডেইজ অফ রাহাত খান অ্যান্ড অ্যান ইকসেপশনাল বার্থডে


টানা সাত দিন রাহাত খান বাসা থেকে একবারের জন্যও বের হতে পারেনি। ৮০০ বর্গফুটের চৌহদ্দির মধ্যে পুরোপুরি সাত দিনের বন্দি জীবন! এদিকে বাহিরের তাপমাত্রা কমছে তো কমছেই। এবারের ঢাকার আবহাওয়া যেন একটু অন্যরকম আচরণ করছে। রাহাত খানের শরীরের ব্যাকরণটাও আবার একটু অন্যরকম। তাপমাত্রা ১৮-১২ হলেই তার শরীর খারাপ হয়ে পরে। দীর্ঘ কয়েক বছরের চরম অনিয়মসহা রাহাত খানের শরীরটা এই তাপমাত্রার হ্রাসের ধকলটা যেন এবার আর সইতে পারছে না।
একটা দিক থেকে অবশ্য রাহাত খান নিশ্চিন্ত থাকে, অফিস নেই। সব কাজকর্ম বুঝিয়ে দিয়ে দশ দিনের ছুটি নিয়েছে। পরিকল্পনাটা ছিলো এবার বাবাইকে নিয়ে প্রকৃতির সাথে ঢাকার বাহিরে পাহাড়ে, সমুদ্রে ঘুরে বেড়ানো। বাবাই এর জন্য নতুন বছরের শুরুতে দুটি সারপ্রাইজ দেয়ার পরিকল্পনা করে রেখেছিলো। তার মধ্যে একটা হচ্ছে বাবাইকে প্রকৃতির সাথে পরিচয় করিয়ে দেয়া, জীবনের বিস্তীর্ণতার সাথে তার অভিষেক ঘটানো।
হাওয়াটা যেমন বদলে গেলো, সাথে বদলে গেলো পরিকল্পনটা। সারাদিন বাসায় শুয়ে আছে। ভাবছে শরীরটা একদিনের মধ্যেই আবার আপন ছন্দে ফিরে আসবে। কিন্তু শরীরটা এবার রাহাত খানের কোন কথাই শুনছে না। সে চলছে তার আপন খেয়ালে। দম নিতে খুবই কষ্ট হচ্ছে। শ্বাস প্রশ্বাসে ক্রমশ অস্বাভাবিক হচ্ছে। মনের শক্তি দিয়ে যতই ভাবছে, না ঠিক হয়ে যাবে। কিন্তু শরীরটা মনের কথা কিছুতেই বুঝতে চাইছে না।
ক্রাইসিস ম্যানেজম্যান্টে বিশেষ প্রশিক্ষণ পাওয়া রাহাত খান অবশ্য ভেঙে পড়ছে না। আগে থেকেই দু’দুটো ইনহেলার কিনে রেখেছে। দূরে কোথাও গেলে রাহাত খান সবসময় দুটো ইনহেলার নিয়ে যায়, যদিও কখনো তার ব্যবহার করতে হয়নি। রাহাত খানের সবচেয়ে অপছন্দের কাজের মধ্যে একটা হলো ঔষধ খাওয়া। জ্বর হলে সাতদিন পর্যন্ত ঔষধ খাবে না। জ্বর যদি বাড়তেই থাকে তবে চলে যায় মাওয়া ঘাটে হাওয়া খেতে । পদ্মা নদীতে ঘন্টা দুয়েক ঘুরলেই রাহাত খানের জ্বর সেরে যায়।
কিন্তু বহু বছর পরে ফিরে আসা অ্যাজমা তাতে ভালো হবে বলে রাহাত খানের মন সায় দেয় না। আর মাওয়া ঘাটে যাওয়ার জন্য শারীরিক অবস্থাও নেই। দিনে একবার করে ইনহেলার নিলে একটু সুস্থ থাকে। দ্রুত সুস্থ হওয়ার জন্য ইনহেলার নিতে থাকে, বাবাইকে নিয়ে এবার ঘুরতে যেতে না পারলে আবার কবে যেতে পারবে , তার ঠিক নেই। রাহাত খান প্রতিদিন আশায় থাকে এই বুঝি সূর্যোদয় দেখা গেলো! কিন্তু সূর্যের দেখা নেই। রাহাত খানেরও মুক্তি নেই, শরীর খারাপ থেকে খারাপ হচ্ছে।
শুয়ে থাকতে থাকতে তার মনে পড়ে যায় ঠিক ১৮ বছর আগের সেই ঘটনা।
১৯৯৬ সালের ডিসেম্বর মাস! আরো একবার অসুস্থ হয়ে পড়েছিলো রাহাত খান। বিশ্ববিদ্যালয়ের মেডিক্যাল সেন্টারে যাওয়ার পরে ডাক্তার ঔষধ দিলেন ‘ব্যনিস্টিল’। রাহাত খান এত বছর পরেও ঔষধটির নাম ভুলেনি। কারণ এই ঔষধটি খাওয়ার পরে রাতে রাহাত খান আরো অসুস্থ হয়ে পড়ে। রেস্পিরেশন অস্বাভাবিক হতে থাকে, দম নিতে কষ্ট হয়। ঔষধ বদলে একটার পর একটা ভেনটলিন খেতে থাকে। যেখানে একটা ২ এমজি ভেনটলিন খেলে রাহাত খানের সুস্থ হওয়ার কথা, ৪ এমজি ৪টা খেয়েও সুস্থ হচ্ছে না। এভাবে রাত ১টা , দুইটা, পাঁচটা, ছয়টা। রুমমেটরা সবাই ঘুমিয়ে আছে। কিন্তু রাহাত খান এক মুহূর্তের জন্য ঘুমাতে পারেনি।
রাহাত খান ক্লান্ত হতে হতে যখন তার শক্তি একদম নিঃশেষ হয়ে আসে, ঠিক তখনি ইনামুল ভাই , তার রুমমেটা ফজরের নামাজ শেষে রুমে ঢুকে। রাহাত খান তাকে পেয়ে যেন প্রাণ পেলো, কাউকে ঘুম থেকে উঠিয়ে যে ডাক্তারকে আসার কথা বলবে , সেই শাক্তিটা সে সময়ে ছিলো না। রাহাত খানের মুখ দিয়ে বের হয়ে আসলো, “Enam Bhai, Please call an ambulance, I can’t take my breathe anymore, may be I wll be senseless within few minutes.” এতভোরে মেডিক্যাল সেন্টারে ফোন করে ডাক্তার আর অ্যাম্বুলেন্স ম্যানেজ করা খুবই কঠিন কাজ। আর এই কঠিন কাজটি দ্রুততম সময়ে করেছিলেন এনাম ভাই। রাহাত খানের রুম নাম্বার ছিলো -৪০২! মানে চার তালা, ভারী অক্সিজেন সিলিন্ডারটি নিজেই কাঁধে করে চারতলায় নিয়ে এসেছিলেন ২৩ বছরের এনামুল হক, এখন বেপজার প্রধান প্রকৌশলী এনামুল হক! ঠিক দশ মিনিটের এদিক সেদিক রাহাত খানের জন্য যথেষ্ট ছিলো না ফেরার দেশে চলে যাওয়ার জন্য।
১৮ বছর পরে পরিস্থিতিটা আরো বিপদজনক। ৮০০ বর্গফুটের বাসাটিতে রাহাত খান ছাড়া আর কোন প্রাণীই নেই। একমাএ সঙ্গী ইনহেলার। পরিস্থিতি খারাপ হলে করণীয়গুলো অবশ্য রাহাত খান ঠিক করে রেখেছে। তবুও দিন কেটে যখন রাত গভীর হতে থাকে, দুশ্চিন্তা একটু একটু বাড়তেই থাকে। দিন রাত দম নিতে কষ্ট করতে করতে ক্লান্ত হয়ে পড়ছে ক্রমশ। এরকম পরিস্থিতিতে একা একা লাইফটাকে ম্যানেজ করা অনেকটাই দুঃসাধ্য। এসময়ে সময়মত খাবারটা দরকার, উষ্ণ কাপড় দরকার, ঘরগুলো পরিচ্ছন্ন থাকা দরকার। নিচে নেমে দোকান থেকে খাবার আনার মতো কোন শারীরিক অবস্থাও নেই রাহাত খানের। ঘরে যা খাবার আছে তাতে কয়েকদিন বেঁচে থাকা যাবে। কিন্তু অসুস্থ শরীরের জন্য তা যথেষ্ট নয়। আর বড় সমস্যা হলো বিছানা থেকে এ অবস্থায় উঠে খাবার রান্না করাটা অনেকটাই অসম্ভব। অসম্ভব মানসিক শক্তির অধিকারী রাহাত খান শেষ পর্যন্ত সুস্থ হওয়া শুরু করে সপ্তম দিনের মাথায় । ৭ম দিনটি ছিলো রাহাত খানের জন্য বিশেষ একটা দিন। যে দিনটির কথা পৃথিবীর কোন পিতা ভুলতে পারে না। কিন্তু সাতদিনের ধকলে শরীরের অবস্থা এত খারাপ যে রাহাত খান কখন যে ঘুমিয়ে পড়ে নিজেও জানে না। বাসার সব লাইটগুলো জ্বলছে। কিছু মশা রক্ত খেয়ে গায়েই পড়ে আছে। চুলো জ্বলছে। ঘুম যখন ভাঙলো ঘড়িতে তখন দুপুর বারোটা। রাহাত খানের রাত বারোটায় একজনকে ফোন করা খুব জরুরি ছিলো। ফোনটা করা হয়নি, এখন দুপুর বারোটা!
অন্তত আজকে তো বাবাইকে নিয়ে একটু ঘুরা যেত। সময়ের হিসাবে তা আর সম্ভব হয় না। এবার শরীরের সাথে মনের শক্তি ডাউন হওয়া শুরু করে। মনটা আর ভালো হয়না। টানা সাতদিন ঘরে থাকার পরে রাহাত খানের ঘরে আর কোন খাবার অবশিষ্ট নাই, তাই বের হতে হলো। কিছু খাবার কিনে আবারো বাসায় ফিরে এলো। কিন্তু খাবার আর তার খাওয়া হয় না। মনটা বিষাদে বিষাদে ছেয়ে যেতে থাকে ।
রাত ১০টা! রাহাত খান তার ফোনটি আনলক করে।
হ্যালো, আমি রাহাত, বাবাই আছে?
কিছুক্ষণ পরে বাবাই এর কণ্ঠ শুনা গেলো!
রাহাত খান কথা শুরু করে, আসসালামু আলাইকুম।
একই সাথে বাবাই বলে উঠলে “আসসালামু আলাইকমু”
যত বার বাবা ছেলের কথা হয়, তত বারই এই সন্নিপাতটা ঘটে।
একটু সামলে নিয়ে বাবাই বললো , “ ও বাবা, ভুল হয়ে গেছে; ওয়া আলাইকুম আসসালাম”
“বাবা জানো, তিনটা কেক কেটেছি!”
কেক কাটার সময় বাবাকে যে ফোন দিলা না!
“সরি বাবা, ভুল হয়ে গেছে! আচ্ছা বাবা তুমি কী খেয়েছো ? দুধ খেয়েছো? বাবা, দুধ খাবা কিন্তু, প্রত্যেকদিন রাতে দুধ খাবা ।”
রাহাত খান বাবাইয়ের কাছে আসা করেছিলো, বাবাই তার কাছে অভিযোগ করবে সারাদিন ফোন না করার জন্য , গত আটদিনে একবারও কথা না বলার জন্য। আর গত রাতে তাকে উইশ না করার জন্যে। রাহাত খান খুব বিস্মিত হয় কোন অভিযোগ না পাওয়ায়।
কেক কাটার সময় বাবাকে ফোন দাও নি কেনো! আসলে রাহাত খান শুনতে চেয়েছিলো , পাল্টা প্রশ্ন, “বাবা, তুমি তো আমাকে উইশ করোনি, কেন করো নি বাবা, বাবা আমি তো সেই গত রাত থেকে অপেক্ষা করছি।”
বাবাইয়ের বয়স বাড়ছে, যোজন যোজন দূরত্ব বাড়ছে, কমছে অভিযোগ!
এ অভিযোগ কমা রাহাত খানের বিশ্লেষণে খুব স্বস্তির নয়। তাহলে বাবাইয়ের বাবার কাছে প্রত্যাশা বদলে যেতে শুরু করেছে? বাবার প্রতি কি বাবাইয়ের আস্থা কমছে? বাবাই কি কিছুটা হতাশ হয়ে পড়ছে? সাত থেকে আট এ পড়লো বাবাই। খুব বড় হয়ে গেছে?
“বাবা, ফোনটা রাখতে পারি?”
রাহাত খান কিছু বাচ্চার কলকাকলির শব্দ শুনছে ওপার থেকে।
রাখতে চাও?
“হ্যাঁ , বাবা। এখন আমি একটু বিজি আছি , একটু পড়ে ফোন দিও। ”
একটা কথা বলবো বাবা,
“বলো বাবা। ”
হ্যাপি বার্থডে টু ইউ! হ্যাপি বার্থডে টু বাবাই! হ্যাপি বার্থডে টু মাই বাবাই !
“থ্যাংক ইউ বাবা। ভালো থেকো, ঔষধ খেয়ো আর রাতে প্রতিদিন কিন্তু দুধ খাবা, বাবা, তোমার জন্য আমার খুব কষ্ট হয়!”
প্রতিবার কথা বলার শেষে অথবা বিদায় নেবার সময় তার শেষ কথাটা থাকে, “বাবা, তোমার জন্য আমার খুব কষ্ট হয়!”বাবাইয়ের মনের ঘরে নিঃশব্দ কান্নাগুলো রাহাত খানের বুকের মাঝে বিরামহীন আঘাত করা শুরু করে!

