লোক সঙ্গীত থাকবে আমাদের অন্তরে চিরকাল 


’বাউলিয়ানা ' লোকসঙ্গীতের একটি প্রতিযোগিতামূলক অসাধারণ গানের অনুষ্ঠান শেষ হয়ে গেলো। এটি দেখতে দেখতে শুনতে শুনতে অনুভব করেছি আমাদের লোকসঙ্গীত কত শক্তিশালী। এই সঙ্গীত কখনোই হারিয়ে যাবে না।
এখানে যে সব শিল্পীদের গান শুনেছি, তারা বর্তমানে যারা গানের বাজার দখল করে আছেন, তাদের তুলনায় অনেক শক্তিশালী, অনেক শ্রুতিমধুর তাদের কণ্ঠস্বর । কেন জানেন? তারা গায় তাদের হৃদয় থেকে।
লোক সঙ্গীত কেন আমাদের হৃদয় ছুঁয়ে যায়? গানের কথা, সুরে কোথাও কোন ভড়ং নেই, প্রকৃতির মধ্যে যে সুরের ইন্দ্রজাল আছে, সেই ইন্দ্রজালকে লোক সঙ্গীত আমাদের কাছে খুলে দেয়,তুলে দেয়। এর প্রতিটি শব্দ আমরা সবাই সহজেই অনুধাবন করতে পারে। সব বয়সী, সব শ্রেণির মানুষই তা বুঝতে পারে। It comunicates to each one regarding any class,age,sex.
এখান থেকে আমরা একটা অসাধারণ ধারনা আত্মস্থ করতে পারি, হতে পারি লাভবান। আমাদের কথা, লেখাকে কি লোকসঙ্গীতের মত সহজ, সরল, সাবলীল করতে পারি? খ্যাতিমান অনেক লেখক যেমন হুমায়ূন আহমেদের লেখা কিন্তু এমনি ছিলো। সহজ, সরল,সাবলীল - সবাই বুঝতো।
বিশ্বব্যাপী ভাষাকে সহজ সরল করার সাধনা চলেছে (যেমন বিবিসি কমিউনিকেইটিভ ইংলিশ এর জন্য ব্যাপক বিনিয়োগ করছে কারণ আছে বহু, অর্থনৈতিক সাম্রাজ্য টিকিয়ে রাখার উদ্দেশ্যেই প্রধানত তা করা হচ্ছে)।
অথচ বাংলার লোকসঙ্গীত তা শত শত বছর ধরেই তা করে আসছে। প্রকৃতির ভাষাকে ধারন করে লোকসঙ্গীত। তাই তা টিকে আছে, টিকে থাকবে অনন্তকাল।
ধন্যবাদ মাছরাঙ্গা টেলিভিশনকে, ধন্যবাদ বিচারকদের। অনুষ্ঠানের ব্যবস্থাপনা আর পরিচালনা খুবই নিখুঁত মনে হয়েছে। পুরস্কারের টাকার পরিমাণ বাড়ানো, বিজ্ঞাপন কমানো আর আরো প্রচারণা চালানোর অনুরোধ থাকলো।
জয় হোক হৃদয়ের, সহজের, সরলের, সাবলীলতার। গ্রাম ছেড়ে শহরেও শিকড় গাড়ুক লোকসঙ্গীত।
কৃত্রিমতার হাঁসফাঁস থেকে সবাইকে বাঁচিয়ে রাখুক; মানুষ বাঁচুক আনন্দে, গানে, প্রাণে।

