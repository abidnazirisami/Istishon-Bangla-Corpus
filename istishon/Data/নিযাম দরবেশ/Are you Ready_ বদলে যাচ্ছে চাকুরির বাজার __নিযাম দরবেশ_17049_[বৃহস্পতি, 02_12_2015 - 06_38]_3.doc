Are you Ready_ বদলে যাচ্ছে চাকুরির বাজার _


মামা , খালু, ঘুষ, কমিশন ছাড়া আপনি, আপনার সন্তান, ভাই, বোন, বন্ধু চাকরি পাবেন না? সম্ভবত আপনার জন্য সুখবর আছে। আগামী ১০ বছরে চাকুরির বাজার পুরোটাই বদলে যাবে। বাংলাদেশ এখন , “The Greatest Opportunity” এর রাস্তায় উঠে গেছে। এর মধ্যে আগামী ৪-৫ বছরের কয়েকটি সম্ভাবনা নিয়ে আপনি ভাবতে পারেন:
১. কনটেন্ট ডেভেলপার:
কনটেন্ট হচ্ছে আগামী দিনের ব্যবসার ‘কিং’। অফুরন্ত সম্ভাবনার আধার এই কনটেন্ট।
আপনি খুব ভালো লিখতে পারেন? সত্যিই কি পারেন? ক্লায়েন্ট (অডিয়েন্স) বুঝে লিখতে পারেন?
সব ব্যবসা এখন অনলাইন ভিত্তিক। ছাপা কারখানার আয়ু তো বেশি নেই। বিজ্ঞাপন আর ব্যবসা আগামী ৪-৫ বছরে প্রায় পুরোটাই অনলাইনে চলে আসছে। কোম্পানীর কনটেন্ট আর বিজ্ঞাপনের কনটেন্ট কে লিখবে? আর হ্যাঁ, যারা বাংলায় দক্ষ, তাদের জন্য সম্ভাবনা আরো বেশি। কারণ বিশ্বব্যাপী ‘ব্যবসার ভাষা হচ্ছে স্থানীয় ভাষা’। 
২. উদ্যোক্তা হবেন ?
ভয় পাবেন না যখন সবাই বলবে প্রতি ১০টি উদ্যোগের মধ্যে ৮টি ব্যর্থ হয় (৮০% ফেইল করে)। যে তথ্যটি আপনাকে লুকানো হয় তা হলো, ব্যর্থরা কিন্তু তাদের দ্বিতীয় বা তৃতীয় উদ্যোগে ফাটিয়ে দেয়। বিল গেটস কিন্তু তার প্রথম উদ্যোগে ডাব্বা মেরেছিলো!
যেটি আমি অসংখ্যবার বলেছি, মধ্যম আয়ের দেশ হতে যাচ্ছে বাংলাদেশ। এখনই কিন্তু প্রচুর সুযোগ এসে গেছে। আপনার সেই সুযোগগুলো দেখার চোখ থাকতে হবে। 
ধরা যাক , সফটওয়্যার বিসনেসের কথা। এখানে কাজের আসলেই অভাব নেই। কাউকে আপনার প্রতিযোগী ভাবার কিচ্ছু নেই। আমি কিছু আউটসোর্স কোম্পানী দেখলাম। বিদেশের প্রচুর কাজ এখানে আউটসোর্সিং করে নীরবে নিভৃতে চাঁদাবাজদের অত্যাচার ছাড়া বেশ ভালো আয় করছে? আপনিও পারবেন যদি ইচ্ছা থাকে প্রবল। 
৩. অনলাইন বিক্রেতা
আর অনলাইনে জিনিসপত্র বিক্রি করতে চান? সেটি প্রচুর ছেলেমেয়ে এখনই করছে। বড় বড় জায়েন্টদের দেখে ভয় পাবেন না। তারা ভালো আয় করছে, আপনিও করতে পারবেন। একটা চ্যালেঞ্জ আছে এখানে। তাহলো আপনার বিজ্ঞাপনের ভাষা। ক্রেতার সাইকোলজি আপনাকে বুঝতেই হবে। সেটি নিজে পারলে ভালো না হলে কনটেন্ট ডেভেলপারের সাহায্য নিন। 
৪. সাংবাদিকতার ভবিষ্যৎ
ছাপানো পত্রিকার কথা ভুলে যান। এখানে ভুলভাল, যা খুশি তা লিখলেও পার পাওয়া যায়। আগামী দিনটি কিন্তু অনলাইন সাংবাদিকতার। আগামী ২-৩ বছরের মধ্যে যারা ভালো লিখতে পারেন,ডিজিটাল পাঠকের মনোজগত বুঝেন, টিকবেন শুধু তারাই। তেলবাজীর দিন শেষ হয়ে আসছে। ভয়াবহ প্রতিযোগিতা। টিকে থাকতে হলে প্রচুর বিজ্ঞাপন চাই, আর বিজ্ঞাপন পেতে হলে পত্রিকাগুলোর মান হতে তবে পাঠকের হৃদয় জয় করার। 
আর মনে রাখতে হবে ছাপানো পত্রিকার পাঠক আর অনলাইন পাঠকের মধ্যে কিন্তু পার্থক্য আছে। সেটি বুঝলে, ডিজিটাল জার্নালিস্ট হিসাবে আপনি কিন্তু কিং! 
৫. জ্ঞানভিত্তিক ব্যবসা
এটি হবে অফুরন্ত ব্যবসার আধার । আপনি জ্ঞান বিক্রি করতে পারবেন মানে আপনার অভিজ্ঞতা বিক্রি করতে পারবেন। গ্রামের দরিদ্র মহিলাদের কাছে থেকে আপনি বিলিয়ন বিলিয়ন ডলার আয় করতে পারবেন, এটা এই বাংলাদেশে সবার আগে কে বুঝেছিলো জানেন? ড. মুহাম্মদ ইউনূস এবং স্যার ফজলে আবেদ। গ্রামীণ ব্যাংক আর ব্র্যাকের বিলিয়ন বিলিয়ন ডলারের যে সাম্রাজ্য, সেটি কিন্তু তারা আয় করেছে বাংলাদেশের গরীব মহিলাদের কাছে থেকে। বাংলাদেশের সবচেয়ে সেরা স্মার্ট ব্যবসায়ী হচ্ছেন এই দুই ব্যবসায়ী। 
ড. ইউনূস আরো একটা অসাধারণ সম্ভাবনা বের করেছেন, সেটি কি জানেন? ‘সোস্যাল বিজনেস’! অসাধারণ সম্ভাবনা। হাজার হাজার তরুণরা কিন্তু নেমে পড়েছে। আপনি কি শুধু ভাইবার জেনারেশন হয়ে থাকবেন? নাকি ওইসব তরুণদের সাথে সামিল হবেন!
আপনি ড. ইউনূসকে পছন্দ করেন বা না করেন তাতে কিছু আসে যায় না (মাইক্রোক্রেডিট অআমার কাছে মানবতার বিরুদ্ধে অপরাধ)। শুধু বাংলাদেশ না , সারা বিশ্বেই আগামী দিনের ব্যবসা মানে সোস্যাল বিজনেস।
বেশি কিছু বলছি না, নেমে পড়েন। 
শেষ কথা:
যারা এগিয়ে যাচ্ছে তাদের অনেকে একটা জঘন্য খারাপ কাজ করছে। তা হচ্ছে, সম্ভাবনাকে আপনাকে জানতে দিচ্ছে না। দেশ এগিয়ে যাচ্ছে বললেই এরা ভয় পায়। এদের থেকে সাবধান। এরা ভালো করেই জানে সম্ভাবনাগুলোর কথা, কিন্তু আপনি যাতে তার সুযোগ না পান, তারা সে ক্ষেত্র তৈরি করছে। এরা শুধু একাই খাবে, অন্যকে খেতে দিবে না , দরকার হলে খাবার পঁচাবে। এই ফাঁদে পড়বেন না।
বাংলাদেশের বাজার এখন অনেক বড় হয়ে গেছে। বাড়ছে বিদেশী বিনিয়োগ। আপনি কেন বসে থাকবেন? এই দেশে কত ধরনের সম্ভাবনা আর ব্যবসা আছে, বিদেশীরা আমাদের চেয়ে ভালো জানে।
তবে , বাজারটা প্রচারভিত্তিক হতে হবে। আর প্রচারের ভাষা কিন্তু বাংলা! আপনাকে ভালো বাংলায় প্রচার চালাতে হবে।
চাকুরির বাজার দ্রুত পাল্টে যাচ্ছে। বিশ্ববিদ্যালয়ের অনেক সাবজেক্ট পরিত্যক্ত হবে। বিশ্বব্যাপী নিত্য নতুন প্রযুক্তির আবিষ্কার ও ব্যবহারে।
আমার কথায় প্রলুব্ধ হবেন না পুরোপুরি। নিজে বিশ্লেষণ করুন আপনার সুযোগগুলোকে। আমি আপনি ছোটবেলা থেকে চাকুরির যে প্যাটার্ন দেখতে অভ্যস্ত তা কিন্তু বদলে ফেলতে হবে। নতুন নতুন ক্ষেত্র তৈরি হচ্ছে। নতুন ধারাগুলোর ক্ষেত্রে দ্রুততম সময়ে খাপ খাওয়াতে হবে।
Please don’t miss the train of “The Greatest Opportunity” that has started to run in Bangladesh. Please confirm your ticket!

