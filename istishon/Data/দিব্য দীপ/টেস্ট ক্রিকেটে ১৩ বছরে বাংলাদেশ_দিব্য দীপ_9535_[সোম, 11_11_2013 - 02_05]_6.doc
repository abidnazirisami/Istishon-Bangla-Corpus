টেস্ট ক্রিকেটে ১৩ বছরে বাংলাদেশ


২০০০ সালের ১০ই নভেম্বর ঢাকায় ভারতের বিপক্ষে টেস্ট ম্যাচ দিয়ে বাংলাদেশের টেস্ট দুনিয়ায় প্রবেশ। দেখতে দেখতে ১৩ বছর হয়ে গেল কিন্তু এখনো আন্তর্জাতিক ক্রিকেটে বাংলাদেশ পারেনি নিজেদের পুরোপুরি মেলে ধরতে। ওয়ানডে ক্রিকেটে বাংলাদেশ এখন সমীহ করার মতো দল হলেও টেস্ট ক্রিকেটে মনেহয় বাচ্চা ছেলেটা সাঁতার না জেনে মাঝ নদীতে সাঁতার কাটছে।
এক নজরে ১৩ বছরঃ
বলা হয় সকাল দেখে বোঝা যায় সারাদিন কেমন যাবে। বাংলাদেশের টেস্ট ক্রিকেটকে এক্ষেত্রে ব্যাতিক্রম বলতেই হবে। ২০০০ সালে সৌরভের ভারতের বিপক্ষে অভিষেক টেস্টের আগে সংশয় ছিল বাংলাদেশ পারবে তো! কিন্তু ম্যাচ শুরু হতেই সব সংশয় এক ফুঁৎকারেই উড়িয়ে দিল বাংলাদেশ। প্রথম ইনিংসেই ৪০০ রানের পাহাড়ে চেপে বসা, আমিনুল ইসলাম বুলবুলের ১৪৫, হাবিবুল বাশারের ৭১! টেস্ট ক্রিকেটের নবীনতম সদস্য বাংলাদেশের বিপক্ষে শক্তিশালী ভারত মাত্র ২৯ রানের লিড নিতে সক্ষম হয়, অধিনায়ক নাইমুর রহমান নেন ১৩২ রানে ছয় উইকেট! শুরুটা স্বপ্নের মতো হলেও শেষ হয় দুঃস্বপ্নের মতো। দ্বিতীয় ইনিংসে মাত্র ৯১ রানে অলআউট হয়ে ম্যাচ হারে ৯ উইকেটের বড় ব্যবধানে।
ক্রিকেটের অভিজাত পরিবারে ১৩ বছর কাটিয়ে দিলেও এখনো প্রশ্ন উঠছে বাংলাদেশের টেস্ট স্ট্যাটাস নিয়ে। অভিষেক টেস্টের প্রতিপক্ষ ভারতে এখনো টেস্ট খেলার আমন্ত্রণ পায়নি বাংলাদেশ। ইংল্যান্ডও জানিয়ে দিয়েছে ২০২০ সালের আগে তারা বাংলাদেশকে টেস্ট খেলার জন্য আমন্ত্রণ জানাতে পারছেনা।
ম্যাচের পর ম্যাচ বাংলাদেশ টেস্ট হেরেছে আড়াই দিনে। কোন টেস্ট পাঁচদিনে গড়ালেই তা প্রাপ্তির খাতায় যোগ হয়েছে। ১৩ বছর পরেও এখনো বাংলাদেশ টেস্ট ক্রিকেটে শিশুই হয়ে আছে।
পাকিস্তানের বিপক্ষে মুলতান টেস্টে বাংলাদেশ হারে ইনিংস ও ২৬৪ রানে। পাকিস্তানের বিপক্ষে পরের দুই টেস্টেও ইনিংসে হার। ঢাকা টেস্টে ইনিংস ও ১৭৮ রানে এবং চট্টগ্রামে ইনিংস ও ১৬৯ রানে। দেশের বিখ্যাত ক্রীড়া সাংবাদিক রণজিৎ বিশ্বাস তখন মজা করে লিখেছিলেন, পাকিস্তান বাংলাদেশকে ভয় পায়, তাই বাধ্য হয়েছে জয়ের সাইজ কমিয়ে আনতে!
২০০২ সালে ওই সিরিজে বাংলাদেশের টেস্ট স্ট্যাটাস নিয়েই প্রশ্ন তোলেন পাকিস্তানের জাভেদ মিয়াদাদ এবং সাবেক বা-হাতি স্পিনার ইকবাল কাশিম। এরপরেও বিভিন্ন সময়ে বিভিন্ন দেশের ক্রিকেটার, সাবেক ক্রিকেটার, ধারাভাষ্যকর সাংবাদিকদের মুখ ও কলমের খোঁচায় ক্ষত বিক্ষত হয়েছে বাংলাদেশ।
সযোগ পেলেই বাংলাদেশকে খোঁচা দিয়ে কথা বলার সুযোগ হারাননা বিরেন্দ্র শেওয়াগ। কম যাননি সিধু, পন্টিং, বয়কট, টনি গ্রেগরাও। আর শ্রীলংকায় ২০০৫ সালে সিরিজ শেষে মুরালিধরন তো বলেই বসেন, বাংলাদেশের সেরা ব্যাটসম্যান আশরাফুলের থেকে তো চামিন্ডা ভাসের ব্যাটিং গড় বেশি!
সবাই যে শুধু বাংলাদেশের বিপক্ষেই বলেছে তা কিন্তু নয়। আশির দশকের অস্ট্রেলিয়ার ফার্স্ট বোলার ও জিম্বাবুয়ের সাবেক কোচ র্যাককম্যান ২০০১ সালে বাংলাদেশে জিম্বাবুয়ের প্রথম পূর্ণাঙ্গ সফরের আগে বলেছিলেন পাঁচ বছরের মধ্যেই টেস্ট জিতবে বাংলাদেশ।
পাঁচ বছর বাংলাদেশ নেয়নি। টেস্ট স্ট্যাটাস অর্জনের চার বছরেই জিম্বাবুয়েকে হারিয়ে বাংলাদেশ নেয় টেস্ট জয়ের সাধ।
কিন্তু সেই জয় সমালোচকদের মুখ বন্ধ করতে পারেনি। কারন ওলঙ্গা, এন্ডি ফ্লাওয়ার, গাই হুইটালদের বিদ্রোহে জিম্বাবুয়ে ততোদিনে খর্ব শক্তির দলে পরিণত হয়েছে। ২০০৯ সালে ওয়েস্ট ইন্ডিজকে ২-০ ব্যবধানে হারালেও সেই ওয়েস্ট ইন্ডিজ দলেও অনুপস্থিত ছিলেন গেইল, চন্দরপল, ব্রাভোরা।
২০০০-২০১৩ পর্যন্ত ৮১ টি টেস্ট খেলে বাংলাদেশ জয় পেয়েছে ৪টি, হেরেছে ৬৭টি এবং ড্র করেছে ১০টি ম্যাচ। ৯২ সালে টেস্ট স্ট্যাটাস পাওয়া জিম্বাবুয়ে তাদের প্রথম ১৩ বছরে ৭৫টি টেস্ট ম্যাচ খেলে জয় পায় ৮টি, হার ৪২টি এবং ড্র করে ২৫টি ম্যাচে। টেস্ট স্ট্যাটাস পাওয়ার ২ বছরের মাথায় পাকিস্তানকে হারায় জিম্বাবুয়ে, হারিয়েছে ভারতকেও।
বাংলাদেশ দলের শুরুর সাথে তুলনা করা হয় শ্রীলঙ্কার সাথে। বাংলাদেশের মতো অবস্থা শ্রীলংকারও গেছে। অনেক ম্যাচে ভাল শুরু করেও ম্যাচ হেরে বসতো লঙ্কানরা। ১৯৮১ সালে টেস্ট স্ট্যাটাস পাওয়া দ্বীপ দেশটি প্রথম টেস্ট জেতে ৪ বছর বাদেই। নব্বই দশকের শুরু থেকে নিয়মিত সাফল্য পাওয়া শুরু করলেও আন্ডারডগ হিসেবে অংশ নেয় ৯৬ এর বিশ্বকাপ এবং সবাইকে অবাক করে চ্যাম্পিয়ন হয়। টেস্ট স্ট্যাটাস পাওয়ার ১৩ বছরে শ্রীলংকা টেস্ট খেলে ৫২টি যার ৮টিতে জয়, ১৮টিতে হার এবং ড্র ২৪টি ম্যাচে।
অর্থাৎ এটা স্পষ্ট যে শ্রীলংকা বা জিম্বাবুয়ের অবস্থা বাংলাদেশের মতো ছিলনা। ম্যাচ বেশী না জিতলেও পাঁচ দিন সমানে লড়াই করে জিততে দেয়নি প্রতিপক্ষকে। পক্ষান্তরে বাংলাদেশের বেশীরভাগ ম্যাচই শেষ হয়েছে আড়াই থেকে তিন দিনে।
বাংলাদেশের সাথে আরেকটি তুলনা করা হয় ভারত তাদের প্রথম টেস্ট জয় পায় ১৯ বছরে আর নিউজিল্যান্ড ২৭ বছরে। এখানে উল্লেখ্য ভারত সেই ১৯ বছরে ২৫তম টেস্টে জয় পায়। নিউজিল্যান্ড পায় ৪৫তম ম্যাচে।
বাংলাদেশের অর্জনঃ
টেস্ট স্ট্যাটাসের ১৩ বছরে বাংলাদেশের জয় ৪টি ম্যাচে যার দুটি জিম্বাবুয়ের বিপক্ষে, বাকি দুটি ব্রায়ান লারার দল ওয়েস্ট ইন্ডিজের বিপক্ষে। বাংলাদেশের ব্যাটসম্যানেরা সেঞ্চুরি পেয়েছেন ২৮টি। সবচেয়ে বেশী ছয়টি সেঞ্চুরী হাঁকিয়েছেন মোহাম্মদ আশরাফুল। সবচেয়ে বেশী ৬১টি ম্যাচও খেলেছেন আশরাফুল। ২০০৮ সালে অবসর নিলেও সবচেয়ে বেশী রান করেছেন মিস্টার ফিফটি হাবিবুল বাশার। ৫০টি ম্যাচে ৩০২৬ রান সংগ্রহ করেন তিনি, শতক ৩টি। সবচেয়ে বেশী ২৪টি অর্ধশতকও হাবিবুল বাশারের।
হাবিবুল বাশারের পরে সর্বোচ্চ রান তামিম ইকবালের। ৩০ ম্যাচে ৩৮.২৯ গড়ে ২২২১ রান সংগ্রহ তামিমের। সাকিব আল হাসানের সংগ্রহ ৩২ ম্যাচে ৩৬.৯২ গড়ে ২১০৫ রান। বাংলাদেশের পক্ষে সর্বোচ্চ রানের ইনিংসটি খেলেছেন মুশফিকুর রহিম। গত শ্রীলঙ্কা সফরেই স্বাগতিকদের বিরুদ্ধে ২০০ রানের ইনিংসটি খেলেন তিনি।
এ তো গেলো ব্যাটসম্যানদের কথা। বোলারদের মধ্যে শত উইকেটের মাইলফলক ছুঁয়েছেন দুইজন। সাকিব আল হাসান ৩২ ম্যাচে ১১৩ উইকেট শিকার করেছেন যা বাংলাদেশী বোলারদের মধ্যে সর্বোচ্চ। এরপরেই আছেন মোহাম্মদ রফিক। ৩৩ ম্যাচে ঠিক ১০০টি উইকেট পকেটে ভড়েন তিনি।
বাংলাদেশী বোলাররা ৫ উইকেট নিয়েছেন ৩৩বার। সবচেয়ে বেশী ১০বার নিয়েছেন সাকিব। রফিক পাঁচ উইকেট নিয়েছেন ৭ বার। ইনিংসে সেরা বোলিং ফিগার চট্টগ্রামে নিউজিল্যান্ডের বিপক্ষে সাকিব আল হাসানের ৩৬ রানে ৭ উইকেট। ম্যাচের সেরা বোলিং করেছেন এনামুল হক জুনিয়র (২০০/১২)।
যেকোন বোলারের স্বপ্ন থাকে হ্যাট্রিকের। টেস্ট, ওয়ানডে দুই ধরনের ক্রিকেটেই হ্যাট্রিক আছে বাংলাদেশি বোলারদের। ২০০৩ সালে মুলতান টেস্টে প্রথম অলক কাপালি টেস্টে বাংলাদেশকে হ্যাট্রিকের মুখ দেখান। এরপর সর্বশেষ নিউজিল্যান্ডের বিপক্ষে টেস্ট সিরিজে হ্যাট্রিক করেন স্পিনার সোহাগ গাজী।
অন্ধকার থেকে আলোঃ
দীর্ঘদিন ধরে ক্রিকেটের পূর্ণ সদস্য হলেও এখনো বাংলাদেশ পারেনি টেস্ট ক্রিকেটে প্রতিপক্ষের হুমকি হতে। তাই বিভিন্ন সময়ে বাংলাদেশ হয়েছে আলোচনা সমালোচনায় ক্ষত-বিক্ষত। এর জবাব কেবল হতে পারে ব্যাট বলে, মাঠের ২২ গজের লড়াইয়ে।
এই বছরে বাংলাদেশ টেস্ট খেলেছে ৬টি। গত বছর খেলেছিল ২টি টেস্ট ম্যাচ। ২০১১ সালে সঙ্খাটা একটু বেশী, ৫টি টেস্ট ম্যাচ! ২০০৬ সালে তো খেলেই নি! যেখানে ভারত, ইংল্যান্ড, অস্ট্রেলিয়া এবং অন্যান্য দেশগুলো টি-টুয়েন্টির যুগেও পাঁচটা করে টেস্ট ম্যাচের সিরিজ খেলছে সেখানে বাংলাদেশ খেলছে সারা বছর জুড়ে একটি বা দুটি টেস্ট। বাংলাদেশের ক্রিকেটারদের কথায়ও বরাবরই আক্ষেপ রয়েছে এতো কম টেস্ট খেলার জন্য। এ ব্যাপারে অবশ্যই এগিয়ে আসতে হবে বিসিবিকে।
দেশের ঘরোয়া ক্রিকেটতে শক্তিশালী করে তুলতে হবে। বর্তমান সময়ের যেসব দলগুলো ভাল খেলছে সেসব দেশের ক্রিকেট কাঠামোর দিকে তাকালে বোঝা যাবে তারা কেন সফল। তিন দিন এবং চার দিনের ম্যাচ খেলতে হবে বেশী।
ক্রিকেটাররা যেন তাদের পারিশ্রমিকের কথা চিন্তা না করে খেলাতেই মনোযোগ দিতে পারে সে ব্যবস্থাও নিশ্চিত করতে হবে ক্রিকেট বোর্ডকে।
জাতীয় দল থেকে ছিটকে পড়া খেলোয়াড়েরা প্রায়ই অভিযোগ করেন যে জাতীয় দলের মতো প্র্যাকটিস, ফিটনেস বা অন্যান্য সুবিধাদি ক্লাবগুলোতে পাওয়া যায়না। ক্রিকেটারদের স্বার্থেই এগিয়ে আসতে হবে বোর্ডকে। জাতীয় দলের মতো না হোক, ক্লাব গুলো যেন উন্নত সুবিধা ক্রিকেটারদের দিতে পারে তার ব্যবস্থা অবশ্যই নেওয়া উচিৎ।
অল্পতে সন্তুষ্ট হওয়া থেকে বের হয়ে আসতে হবে ক্রিকেটারদের। ক্রিকেটাররা অনেকসময় দলে জায়গা নিয়ে চিন্তিত থাকেন। এভাবে সেরাটা দেওয়া কঠিন।
প্রয়োজনে খেলোয়াড়দের বাইরের দেশগুলোর ঘরোয়া ক্রিকেটে খেলার ব্যাবস্থা করা যেতে পারে।
অভিজ্ঞতার কোন বিকল্প নেই। কিন্তু ১৩ বছরেও বাংলাদেশ দল নবীন। দেখা যায় জাতীয় লীগে খেলোয়াড়েরা ভাল খেলেই দলে জায়গা করে নেন। কিন্তু জাতীয় দলে সেই পারফরমেন্স তারা দেখাতে পারেননা। ফলে ছিটকে পড়ছে দল থেকে। আর বাংলাদেশ নবীনদের দল হিসেবেই থাকছে।
শেষ কথাঃ
সারা বিশ্বে ক্রিকেট পাগল জাতি হিসেবে পরিচিত বাংলাদেশ টেস্ট ক্রিকেটে ১ যুগেরও বেশী সময় ধরে আছে। কিন্তু পারছেনা সাফাল্যের মুখ দেখতে। প্রয়োজনীয় পদক্ষেপের অভাবে বারবার টেস্টে বাংলাদেশের অস্তিত্ব নিয়ে প্রশ্ন উঠছে। বাইশ গজের লড়াই দিতে পারে সব প্রশ্নের জবাব। বাংলাদেশ কি পারবে জবাব দিতে?

