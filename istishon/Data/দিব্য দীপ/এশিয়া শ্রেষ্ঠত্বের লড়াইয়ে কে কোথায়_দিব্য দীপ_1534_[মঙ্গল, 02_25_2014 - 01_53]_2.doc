এশিয়া শ্রেষ্ঠত্বের লড়াইয়ে কে কোথায়


এশিয়া কাপঃ 
আজ থেকে ক্রিকেট জ্বরে কাঁপতে যাচ্ছে গোটা দেশ। এশিয়ার ক্রিকেট শ্রেষ্ঠত্বের লড়াই বলে কথা! গতবারের মতো এবারো এ আসর অনুষ্ঠিত হতে যাচ্ছে বাংলাদেশে। ২৫ ফেব্রুয়ারি থেকে শুরু হতে যাওয়া এ প্রতিযোগিতায় বাংলাদেশ, ভারত, পাকিস্তান ও শ্রীলংকার সঙ্গে প্রথমবারের মতো অংশ নিতে যাচ্ছে আফগানিস্তান।
শনিবার ঢাকায় পা রেখেছেন মিসবাহ-আফ্রিদিরা। পরদিন ভারত ও আফগানিস্তান। ২৫ তারিখ ফতুল্লায় পাকিস্তান ও শ্রীলংকার মধ্যে দ্বাদশ এশিয়া কাপের উদ্বোধনী ম্যাচের আগে জেনে নেওয়া যাক, চূড়ান্ত লড়াইয়ে নামার আগে দলগুলো কেমন অবস্থানে রয়েছে।
বাংলাদেশ:
শেষ বলে জয়ের জন্য চাই ৪ রান। কিন্তু একাদশ এশিয়া কাপের ফাইনালে আইজাজ চিমার বলে শাহদাত হোসেন নিতে পারলেন মাত্র ১ রান। তারপরের দৃশ্য এখনো ক্রিকেটপ্রেমীদের চোখে লেগে আছে। কাঁদছেন সাকিব-মুশফিক-নাসির। শিরোপার এতো কাছে এসেও তা ছুঁতে না পেরে ভেঙ্গে পড়েছিলেন টাইগাররা। শিরোপা না জিততে পারলেও মুশফিকুর রহিমের দল পেরেছিলো মানুষের হৃদয় জিততে।
দুই বছর পর আবারও এশিয়া কাপ। কিন্তু টুর্নামেন্টের আগে বেশ ব্যাকফুটেই আছে মুশফিকুর রহিমের দল। ঘরের মাঠে সর্বশেষ ওয়ানডে সিরিজে শ্রীলংকার বিপক্ষে ৩-০ তে হোয়াইটওয়াশ হয়েছে টাইগাররা। শ্রীলংকা সিরিজের আগের দুটি সিরিজে ওয়েস্ট ইন্ডিজ-নিউজিল্যান্ডকে হারালেও তাই স্বস্তিতে নেই বাংলাদেশ।
তার উপর ইনজুরিতে এশিয়া কাপ থেকে ছিটকে গেছেন অভিজ্ঞ ওপেনার তামিম ইকবাল। গত এশিয়া কাপের চার ম্যাচেই অর্ধশত করেছিলেন তামিম। ফর্মহীন মাহমুদুল্লাহও বাদ পড়েছেন স্কোয়াড থেকে।
বাংলাদেশ দলের সবচেয়ে বড় ধাক্কা বিশ্বসেরা অলরাউন্ডার সাকিব আল হাসান খেলতে পারবেন না এশিয়া কাপের প্রথম দুই ম্যাচ। ভারত ও আফগানিস্তানের বিপক্ষে। অশালীন আচরণের জন্য তিন ম্যাচের নিষেধাজ্ঞায় আছেন এই অলরাউন্ডার।
তারপরেও ঘরের মাঠে খেলবে বলে কিছুটা আশাবাদী হতেই পারে টাইগাররা। স্লো পিচে টাইগারদের বোলিং আক্রমণও যথেষ্ট কার্যকরী। সোহাগ গাজী-আব্দুর রাজ্জাক-সাকিব আল হাসানের সঙ্গে মাশরাফির অভিজ্ঞতায় বৈচিত্র্য আছে আক্রমণে।
এনামুল, শামসুর, মুমিনুল, মুশফিক, নাসির, সাকিবকে নিয়ে গড়া ব্যাটিং লাইনআপের উপরেও ভরসা করতে পারে বাংলাদেশ। আর নিজেদের দিনে বাংলাদেশ কি করতে তা অজানা নয় বিশ্ব ক্রিকেটের!
ভারত:
এশিয়া কাপ শিরোপা সর্বাধিক পাঁচবার জিতেছে ওয়ানডে ক্রিকেটের বিশ্বচ্যাম্পিয়নরা। মাঠের বাইরের লড়াইয়ে ভারত প্রবল পরাক্রমশালী হলেও মাঠের লড়াইয়ে সময়টা খুব একটা ভাল যাচ্ছেনা তাদের। টুর্নামেন্ট শুরুর আগেই ভারতের সবচেয়ে বড় ধাক্কা হল ইনজুরিতে এশিয়া কাপ থেকে ছিটকে গেছেন তাদের নিয়মিত অধিনায়ক মহেন্দ্র সিং ধোনি। তাঁর পরিবর্তে দলকে নেতৃত্ব দেবেন বিরাট কোহলি।
সম্প্রতি ভারত সিরিজ হেরে এসেছে দক্ষিণ আফ্রিকা ও নিউজিল্যান্ডে। কিন্তু উপমহাদেশে দলটি কতোটা শক্তিশালী তা অজানা নয় কারো। তাই এবারের টুর্নামেন্টের অন্যতম ফেবারিট ভারত।
ভারতের সবচেয়ে বড় শক্তি তাদের ব্যাটিং লাইনআপ। শেখর ধাওয়ান, রোহিত শর্মা, বিরাট কোহলিরা নিজেদের দিনে একাই হারিয়ে দিতে পারেন প্রতিপক্ষকে। ফর্মহীন সুরেশ রায়না বাদ পড়লেও মিডল অর্ডারে চেতেশ্বর পুজারা এবং রবীন্দ্র জাদেজা যথেষ্ট নির্ভরযোগ্য।
ব্যাটিং গভীরতা যতোই হোক না কেন দুর্বল বোলিং আক্রমণ আবারও ঝামেলায় ফেলতে পারে ভারতকে। বিদেশে তো বটেই ঘরের মাঠেও নিকট অতীতে খুব একটা সুবিধা করতে পারেননি ভুবনেশ্বর-শামি-অশ্বিনরা।
কিন্তু সব ছাপিয়ে ভারতের মাথাব্যাথা দলে নেই ‘ম্যাজিশিয়ন’ ধোনি।
পাকিস্তানঃ
কোন সন্দেহ নেই এবারের এশিয়া কাপেও সবচেয়ে ফেবারিট ডিভেন্ডিং চ্যাম্পিয়ন পাকিস্তান। আর বাংলাদেশের মাটিও যেন আফ্রিদি-মিসবাহদের জন্য পয়মন্ত। পাকিস্তানের দুটি এশিয়া কাপই এসেছে এখানে। আর বাংলাদেশের স্লো পিচে বরাবরই ভয়ংকর আফ্রিদি-হাফিজ-আজমলরা। এছাড়া ইনজুরি কাটিয়ে অভিজ্ঞ উমর গুলের প্রত্যাবর্তন নিঃসন্দেহে শক্তি বৃদ্ধি করেছে বোলিং আক্রমণে।
নিকট অতীত থেকেও আত্মবিশ্বাসের জ্বালানী সংগ্রহ করতে পারে পাকিস্তান। দুবাইয়ে সর্বশেষ ওয়ানডে সিরিজে শ্রীলংকাকে ৩-২ তে হারিয়েছে তারা। আগের সিরিজেই উপমহাদেশের প্রথম দল হিসেবে ওয়ানডে সিরিজ জিতে এসেছে দক্ষিণ আফ্রিকা থেকে।
ব্যাটিং বরাবরই পাকিস্তানকে ঝামেলায় ফেললেও সর্বশেষ সিরিজে দারুণ সফল ছিলেন হাফিজ-শেহজাদরা। আর মিডল অর্ডারে তো অধিনায়ক মিসবাহ উল হক আছেনই! বলতে গেলে গত কয়েক বছরে পাকিস্তানের ব্যাটিং মানেই মিসবাহ। 
টুর্নামেন্টের অন্য দলগুলোর মতো ইনজুরি থেকে পাকিস্তানও রেহাই পায়নি। ইনজুরিতে ভুগছেন দলটির সবচেয়ে বড় তারকা শহীদ আফ্রিদি। যদিও তিনি দলের সাথে এসেছেন এশিয়া কাপ খেলতে। কিন্তু এখনো নিশ্চিত নয় ২৫ ফেব্রুয়ারি শ্রীলংকার বিপক্ষে মাঠে নামছেন কিনা এই তারকা ক্রিকেটার। আর ইনজুরিতে তো ছিটকেই গেছেন দীর্ঘকায় ফাস্ট বোলার মোহাম্মদ ইরফান।
শ্রীলংকাঃ
মাত্রই বাংলাদেশকে হোয়াইটওয়াশ করেছে শ্রীলংকা। আত্মবিশ্বাসী শ্রীলংকা তাই টুর্নামেন্টের অন্যতম দাবীদার। ইনজুরিতে তিলকারাত্নে দিলশানকে না পাওয়া গেলেও কুশাল, সাঙ্গাকারা, জয়বর্ধনে, চান্ডিমাল, ম্যাথুসদের নিয়ে রয়েছে শক্তিশালী ব্যাটিং লাইন আপ। এছাড়া শেষ দিকে থিসেরা-সেনানায়েকরা লাইন আপে এনেছেন আরও গভীরতা।
লঙ্কান বোলিং আক্রমনেও রয়েছে বৈচিত্র। মালিঙ্গা-মেন্ডিস-লাকমলরা প্রতিপক্ষের নাভিশ্বাস তোলার জন্য যথেষ্ট।
চার বারের এশিয়া কাপ চ্যাম্পিয়নদের বাড়তি শক্তি তাদের ফিল্ডিং। নিজেদের সেরাটা ঢেলে দিয়ে গত আসরের ব্যর্থতায় প্রলেপ দিতে তাই দৃঢ়প্রতিজ্ঞ ম্যাথুস বাহিনী।
আফগানিস্তানঃ
ভয়ডরহীন ক্রিকেট খেলা আফগানিস্তান এবার প্রথমবারের মতো খেলবে এশিয়া কাপে। ইতিমধ্যে মুশফিক-মিসবাহ-কোহলিরা জানিয়েছেন আইসিসির সহযোগী এই দেশটি চমকে দেওয়ার ক্ষমতা রাখে। এখন পর্যন্ত ২৭টি একদিনের ম্যাচে আফগানিস্তানের ১৬টি জয়ের সবকটিই এসেছে আইসিসির সহযোগী দেশগুলোর বিপক্ষে। ইনজুরি যেখানে বাকি দলগুলোর কপালে চিন্তার ভাঁজ ফেলেছে, আফগানিস্তান সেখানে আসছে পূর্ণশক্তি নিয়েই। ইনজুরি কাটিয়ে দলে ফিরছেন উদ্বোধনী ব্যাটসম্যান নূর আলী জারদান।
তবে আফগানিস্তান দলের সবচেয়ে বড় তারকা অলরাউন্ডার মোহাম্মদ নবী এবং অধিনায়ক নওরোজ খান মঙ্গল। 
শাপুর জারদান, সামিউল্লাহ, করিম শফিকদের দল চমকে দিতে পারে এশিয়া পরাশক্তিদের।

