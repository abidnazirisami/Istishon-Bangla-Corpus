দুটি কুক্কুর ও একটি ডিমের কাহিনী


ঈশপ ২০১৪ (গল্প-১)
একদা এক কালে দুটি কুক্কুর রাস্তায় একটি মুরগীর ডিম কুড়াইয়া পাইলো। ডিম পাইয়া তো কুক্কুরদ্বয় যারপরানই খুশী। ডিম লইয়া তাহারা কি করিবে তাহা কিছুতেই কুক্কুরদ্বয় বুঝিতে পারিতেসেনা। হঠাৎ তাহাদের মাথায় আসিলো যে তাহারা ডিম হইতে বাচ্চা বাহির করিবে। যেই ভাবা সেই কাজ! কুক্কুরদ্বয় ডিম ফুটাবার জন্য আপ্রাণ চেস্টা করিতে লাগিলো।
কিন্তু চাইলেই কি আর সব করা যায়? ডিম ফুটাবার উপযুক্ত পদ্ধতিও তো তাহাদের অবলম্বন করিতে হইবে! তাহারা কখনো ডিম লইয়া ক্যাচ ক্যাচ খেলে। কখনোবা ডিম বালুর মদ্ধে গর্ত করিয়া, সেই গর্তে রাখে।
কিন্তু এইভাবে যদি ডিম ফুটিতো তাহলে আর মুরগীরা দিনের পর দিন ডিমের উপর বসিয়া থাকিয়া তা দিতে যাইতোনা।
হঠাৎ কুক্কুরদ্বয়ের মাথায় একটা বুদ্ধি খেলিলো। তাহারা শুনিয়াছে যে শিয়াল নামক এক শ্রেণির চতুষ্পদ প্রাণী আছে, যাহাদের মস্তকে বুদ্ধি গিজ গিজ করে। অতঃপর তাহারা শিয়াল বাবাজীর কাছে গেলো এবং তাহাদের ডিম ফুটাইবার অনুরোধ জানাইলো। শিয়াল বাবাজীও রাজী কিন্তু শর্ত হইতেসে, তাহাকে উপযুক্ত পারিশ্রমিক দিতে হবে। কুক্কুরদ্বয় তাহাতেও রাজী। ডিম ফুটাইবার জন্য তাহারা সব করিতে রাজী। প্রয়োজনে নিজেদের পিতৃপ্রদত্ত বাঁকা লেজ সোজা করিতেও তাহাদের বিবেকে বাধিবেনা।
শিয়াল বাবাজী তাহার চশমা নাকের ডগায় আনিয়া ডিমটি অনেকক্ষণ ধরিয়া পর্যবেক্ষণ করিয়া বলিল, ইহা তো মুরগীর ডিম। ইহাকে ফুটাইতে গেলে আমাদের মুরগীকে প্রয়োজন হইবে।
যেই কথা সেই কাজ। কুক্কুরদ্বয় এইবার মুরগীর শরণাপন্ন হইলো। মুরগীও তাহাদের কথায় রাজী। তাহাকে নামমাত্র পারিশ্রমিক দিলেই তাহার চলিবে।
মুরগী এইবার ডিমে তা দেওয়া শুরু করিল। কয়েকদিন হইয়া গেলো কিন্তু ডিম আর ফুটেনা। মুরগী কুক্কুরদ্বয় এবং শিয়াল বাবাজীকে বলিল ধৈর্য ধারণ করিতে। কিন্তু তা কি করে হয়! কুক্কুরদ্বয় এবং শিয়াল বাবাজীর জ্ঞান জাহির করিতে হইবেনা?(!)
অতঃপর একবার শিয়াল বাবাজী আরেকবার কুক্কুরদ্বয় মুরগীকে শেখাইতে লাগিলো কেমনে ডিম তা দিতে হইবে। তা দেওয়ার পদ্ধতি দেখাইতে যাওয়া মাত্রই তাহাদের অতি সাধের ডিম ভাঙিয়া গেলো। ডিম ভাঙিয়া যাইবার পর মুরগী দুঃখ ভারাক্রান্ত হৃদয়ে তাহার গন্তব্যে ফিরিয়া গেলো। শিয়াল বাবাজীও ফিরিয়া গেলো তাহার আঙ্গিনায়।
আর কুক্কুরদ্বয়? যতদূর জানিয়াছিলাম, তাহারা এখনো ভাঙা ডিম জোড়া লাগাইবার চেষ্টা চালাইয়া যাইতেছিলো।
মুল কথা: যাহার কাজ তাহাকেই করিতে দেওয়া উচিৎ। 

