গণতন্ত্র_স্বৈরতন্ত্র_ রাষ্ট্র আর সরকার কোন পথে এগুবে_


ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীকে কী অপসারণ করা হবে, নাকি তাঁকে পদত্যাগ করতে বলা হবে? যদি লতিফ সিদ্দিকী পদত্যাগ করেন তাহলে বাংলাদেশের সংবিধানের ৫৮ (১) "প্রধানমন্ত্রী ব্যতীত অন্য কোন মন্ত্রীর পদ শূন্য হইবে, যদি- (ক) তিনি রাষ্ট্রপতির নিকট পেশ করিবার জন্য প্রধানমন্ত্রীর নিকট পদত্যাগপত্র প্রদান করেন"অনুচ্ছেদ কার্যকর হবে। এবং যদি মন্ত্রি পদত্যাগ না করেন তাহলে ৫৮(২) অনুচ্ছেদে বর্ণিত- "প্রধানমন্ত্রী যে কোন সময়ে কোন মন্ত্রীকে পদত্যাগ করিতে অনুরোধ করিতে পারিবেন এবং উক্ত মন্ত্রী অনুরূপ অনুরোধ পালনে অসমর্থ হইলে তিনি রাষ্ট্রপতিকে উক্ত মন্ত্রীর নিয়োগের অবসান ঘটাইবার পরামর্শ দান করিতে পারিবেন।" প্রধানমন্ত্রি তাঁকে অপসারণ করতে পারেন। এই হিসেবে প্রধানমন্ত্রির ক্ষমতা অসীম। সংবিধান তাঁকে 'গণতান্ত্রিক স্বৈরশাসক' হিসেবেই ক্ষমতা দিয়েছে।
পদত্যাগের 'অনুরোধ' নামক বাধ্য করার প্রক্রিয়া যদি সম্পন্ন হয় তাহলে নীতি-নৈতিকতার প্রশ্ন এখানে জড়িয়ে পড়ে। কী কারণে এই মন্ত্রিকে অপসারণ করা হবে, তিনি কী অপসারণযোগ্য কোন কাজ করেছেন সে বিষয়টা খোলাসা হওয়া জরুরি। অপসারণের প্রক্রিয়া কী আমাদের সংবিধান সমর্থন করছে? যদি ধর্মের কথা বলা হয়ে থাকে তাহলে আমাদের সংবিধান ধর্মের স্বাধিনতার ক্ষেত্রে শুধুমাত্র বলেছে- ৪১(১-ক) "প্রত্যেক নাগরিকের যে কোন ধর্ম অবলম্বন, পালন বা প্রচারের অধিকার রহিয়াছে" এখানে পালনের অধিকারের কথা বলা হয়েছে কিন্তু সুড়সুড়ি জনিত কোন কিছুকে আস্কারা দেওয়া হয়নি।
মন্ত্রি লতিফ সিদ্দিকীকে অপসারণের প্রধান কারণ যদি তাঁর কথা বলা হয়ে থাকে তাহলে সরকার বাংলাদেশের সংবিধানে বর্ণিত ৩৯(১) "চিন্তা ও বিবেকের স্বাধীনতার নিশ্চয়তাদান করা হইল। ৩৯(২-ক) প্রত্যেক নাগরিকের বাক ও ভাব প্রকাশের স্বাধীনতার অধিকারের" অনুচ্ছেদকে সরাসরি অবজ্ঞা এবং অমান্য করল। এতে করে সরকারকে কেন সংবিধান অবমূল্যায়ন, অবমাননার অভিযোগে অভিযুক্ত করা হবে না? এক্ষেত্রে প্রশ্ন থাকে- কে আনবে এই অভিযোগ, কার কাছে উত্থাপিত হবে এমন অভিযোগ? সরকারের কাছে, আদালতের কাছে? বর্তমান পরিস্থিতিতে কেউ কী এই বিষয়ে আদালতের শরণাপন্ন হতে সাহস করবে?
প্রধানমন্ত্রি যদি লতিফ সিদ্দিকীকে অপসারণ করেন তাহলে তিনি নাগরিকের বাক স্বাধিনতার প্রতি সরাসরি হস্তক্ষেপ করলেন। কারণ তিনি যখন শপথ নিয়েছিলেন তখন সংবিধানকে সমুন্নত রাখার শপথ নিয়েছিলেন, শপথ বাক্য পাঠের সময়ে অন্যান্য অনুল্লেখ্য আবেগের সুযোগ সেখানে ছিল না।
যদি লতিফ সিদ্দিকী নিজে থেকে পদত্যাগ করেন তাহলে এই পদত্যাগ পত্র গৃহিত হবার ক্ষেত্রে কিছু রীতি আরোপ করেছে বর্তমান আওয়ামীলীগ সরকার নিজেই। শুধু রাষ্ট্রপতি দেশে আসলেই এবং পদত্যাগ পত্র হাতে পেলেই পদত্যাগ কার্যকর হবে এমন না। উদাহরণ হিসেবে দেখা যায়, প্রাক্তন স্বরাষ্ট্র প্রতিমন্ত্রি সোহেল তাজ যখন পদত্যাগ করেছিলেন তখন তাঁর পদত্যাগ পত্র ঝুলিয়ে রাখা হয়েছিল নিজ হাতে এবং পদত্যাগকারি মন্ত্রির উপস্থিতিতে সেটা দেওয়া হয় নি বলে। লতিফ সিদ্দিকি বর্তমানে দেশের বাইরে রয়েছেন এবং বর্তমান পরিস্থিতিতে তাঁর দেশে আসার সম্ভাবনা খুব ক্ষীণ বলে মনে হচ্ছে ফলে আওয়ামীলীগ সরকারের দেখানো নজির হিসেবে বিদেশ থেকে পাঠানো পদত্যাগ পত্র গ্রহণ করার নৈতিক ক্ষমতা এই সরকারের নাই। তাহলে প্রশ্ন জাগে- আওয়ামীলীগ সরকার কী সোহেল তাজের পদত্যাগ যে প্রক্রিয়ায় ঝুলিয়ে রেখেছিল সেই একই কারণ থাকা সত্ত্বেও লতিফ সিদ্দিকীর পদত্যাগ পত্র গ্রহণ করবে? অবস্থাদৃষ্টে মনে হচ্ছে সেটাই হবে, যা নিদ্বির্ধায় এক বাজে নজির স্থাপন হবে সন্দেহ নেই!
প্রসঙ্গত উল্লেখ্য, ব্যক্তি আব্দুল লতিফ সিদ্দিকীর প্রতি আমার ব্যক্তিগত রাগ-অনুরাগ-বিরাগ কিছুই নাই। তিনি যে ধুয়াতুলসিপাতা সেটাও বলব না। কিন্তু উদ্ভুত পরিস্থিতি ব্যক্তির ব্যক্তিকথনের চাইতে রাষ্ট্রীয় পরিচয়কে প্রতিনিধিত্ব করছে বলে সংবিধানে বর্ণিত নাগরিকের বাক স্বাধিনতার প্রশ্নে আমার ব্যক্তিগত উদ্বেগ প্রকাশ করছি।
বাংলাদেশ কোন ধর্মরাষ্ট্র নয়, বাংলাদেশের মন্ত্রি-এমপিরা যখন শপথ বাক্য পাঠ করেন তখন সংবিধানকে সমুন্নত রাখারই শপথ নেন। তাদের অপসারণ প্রক্রিয়াও সাংবিধানিক হওয়া বাঞ্ছনীয়। বাংলাদেশের সংবিধান সে সব ব্যবস্থা করে রেখেছে। এ সংবিধানই আবার প্রধানমন্ত্রিকে 'গণতান্ত্রিক স্বৈরাশাসক' হওয়ার মতো অসীম ক্ষমতাও দিয়েছে।
রাষ্ট্র ও সংবিধানের প্রতি দায়বদ্ধ ক্ষমতাবান যে কাউকে অবশ্যই গণতন্ত্র এবং স্বৈরতন্ত্র এই দুই প্রক্রিয়ার মধ্যে গণতন্ত্রকেই বেছে নেওয়া উচিত।
জোর করে কিংবা ভিন্নমুখি চাপের বর্তমান পরিস্থিতির পদত্যাগ/অপসারণ প্রক্রিয়া নিয়ে এখন গণতন্ত্র/স্বৈরতন্ত্র মুখোমুখি অবস্থানে বলেই মনে হচ্ছে।
রাষ্ট্র আর সরকার কোন পথে এগুবে?

