কবিতাগুলো রাজনৈতিক


 কবিতাগুলো রাজনৈতিক পাণ্ডুলিপি থেকে
সভ্যতার কান্না 
এ এক রক্তগঙ্গা, আছড়ে পড়ে এখানে-সেখানে
একটা শরীর থেঁতলে যায়
আরেক শরীর এসে নাম লেখায় এ মিছিলে।
যেখানে উদ্ধত স্টেনগান সেখানেও ভোর নামে
ওখানে পাখি ছিল, ওখানে পাখি আছে
সহজাত গানগুলো যেন অজানা আর্তনাদ,
বৃক্ষের বল্কলে অবাঞ্ছিত পরগাছা
হায় গাজা! সভ্যতার এক নিদারুন আর্তনাদ!
২প্রবেশ নিষেধ
দেখেছে কে কবর থেকে উঠে আসে কতক হাড়
দেখে নি কেউ শুয়ে আছে এক দুষ্কৃতিকারী
সম্ভাবনা নিয়ে, অঙ্কুরে থেমে যাওয়া জীব
লিখে নি কেউ এমন ইতিহাস,লিখবে না কেউ ছাপাকাগজে
তবু কান্নাগুলো বিক্রি করে তোলা যায় এক একটা টংঘর!
শোনো পিতা,শোনো পুত্র,শোনো পৌত্র,শোনো প্রপৌত্র
একদিন বালিয়াড়িতে বসে আমরা বালু-বালু খেলা খেলছিলাম
একটা তীর ভাঙা ঢেউ এসে বানিয়ে দিলো আর একটা ঘর
এখানে কেউ কোন দিন শ্লোগান ধরে নি এ
খানে কেউ কোন দিন রক্ত দেয় নি, হারায় নি কোন সম্মান
ওকুল ভেঙে একুল গড়তে গিয়ে সাগরই করে দিল সব
বাকিটা সব তর্জন-গর্জন, মিছে মায়া আবেগের ঢল
ভুল ছিল সব ব্যাকরণ পাঠ,ভুলে ভরা বাক্যবুনন
আমরা কেবলই ভুখার দল,এত সময় কই যুদ্ধে যাবার?
আমার উত্তরাধিকার আমাতেই শেষ হবে
পিতার রক্তে আমি রাঙিয়েছি হাত
আমার পুত্র আমাকে মারুক, রক্তের ধর্ম
এমন রক্তের উত্তরাধিকার রক্তেই সমাপ্ত; সমাপ্য!
তবু লিখিত হোক একদিন শ্লেষের পঙক্তি
যুদ্ধে যায় নি আমাদের কেউ, সমরাস্ত্র সব মিছে কুহক
মোহময় মায়াতে আমরা প্রেমশাস্ত্রের ছলাকলা শিখেছিলাম
একদিন, এক মাস, ক'মাস নিজেদের লুকিয়ে রেখেছিলাম
স্বগৃহ অথবা উঠানের শেষপ্রান্তে কুনোব্যাঙের সাথে!
ভুল ছিল সব,ভুল ছিলাম আমরা সব ভুল ছিল ইতিহাস
তবু আমি ভুল করে ভুলে যাই নি সব
তাই আমার এপিটাফে লিখে দিও বাপধন-
দুষ্কৃতিকারীর গুহায় প্রবেশ নিষেধ!
৩কাঁটাতার
তোমার কাঁটাতারের বেড়া উঠিয়ে দাও
আমি মুক্ত পৃথিবীতে নিতে চাই নির্মল নিঃশ্বাস
কাঁটাতারের বেড়া ভালোবাসা বাড়ায় না
ওখানে ঝুলে মানুষের লাশ আর বয়ে চলে রক্ত লাল
একবার উঠিয়ে দাও, দেখো কত ভালোবাসা জড়িয়ে থাকে মুক্ত পৃথিবীতে
আমার রক্ত, রক্তের হিমনদী হয়
দাগ লেগে থাকে জামার আস্তিনে
বায়বীয় দাগ; মুছে না কিছুতেই।
৪মানুষ, মানুষ
মসজিদ-মন্দির-প্যাগোডা-গির্জা পুড়ে যায় যদি
খানিক মন খারাপ হবে হয়ত
হয়ত অস্ফুট স্বরে বলতে পারি- ইস!
কখনও বা কপালের বিন্দু ঘাম মুছে বলতে পারি
ধর্মের প্রতিপক্ষ মানুষ নয়, মানুষের প্রতিপক্ষ নয় ধর্ম
মানুষই ধর্মকে করেছে মহান, মানুষবিহীন ধর্ম এক অভাগা মহাশ্মশান।
আমার আত্মা থেকে উচ্চারিত হয় কিছু শব্দ, নিত্য
পথে পথে নামে যদি মৃত্যুফাঁদ, আমি তুমুল রৌদ্র বুকে নিয়ে অতিক্রম করি সভ্য শঠতা
এ নগরের উত্তাপকে আমি উত্তরাধিকার ভেবেছি গ্রাম্য ভাষায়
আমাকে মানুষ চেনাও, আমি মানুষের কাছে গিয়ে পালন করি মানবধর্ম।
আমি বুকে হাত দিয়ে টের পাই স্পন্দন নীল
আমি হাতে হাত রেখে অনুভব করি প্রাণের আকুলতা
আমাকে উপাসনালয় দেখাও, যেখানে বসা ঠায় প্রভু নিরঞ্জন
আমি স্পর্শে চাই অসীম ক্ষমতা; অস্ফুট বয়ান। 
মসজিদ-মন্দির-প্যাগোডা-গির্জা মানুষসৃষ্ট সব
কর্তার কর্ম কী, বলতে পারো?
অথচ দেখো মানুষ, মানুষ-
ধর্ম বলে- স্রষ্টা সৃষ্ট মানবজন্ম
তবে কেন তুমি বিপুল অন্ধকারে, হাতে নিয়ে নিলে শকুনের ঠোঁট?
মানুষ, মানুষ-
মানুষ মরে, মানুষ বাঁচাও
মানুষের চাইতে বড় নয় কোন উপাসনালয়!
৫বিশ্বচিত্র 
মাঝরাতে অপহৃত সংবিধান-
মাস্তানেরা তুলে নিয়ে যায় যুবতী দেহ
পাথর মারো, অস্থির পাথর, মাটিতে পুঁতো অপবিত্র দেহ
বাহ্য, দাহ্য গার্হস্থ্য জীবন সমুদ্রসঙ্গম
মিডিয়া চুপ, পৃথিবী চুপ, চুপ হয়ে থাক জাতিসংঘ। 
৬অন্যরাত 
তোমার দৃষ্টির মতো প্রতিদিন ধীরলয়ে সন্ধ্যা নামে
রাত এলে অন্যরূপ, অন্যপ্রকাশ
ছিঁড়েছুড়ে ফালাফালা করে দেওয়া চাঁদ, এপাশওপাশ
কে তুমি, মানবী নাকি স্বর্গপ্রতিমা? 
দোহাই তোমার, রাত নামাও রাত নামাও-
সাড়ে তিন হাজার বছরের দীর্ঘতর রাত!
৭ইশতেহার
আমি লিখে যাচ্ছি আজ সে ইশতেহার, ভালোবাসার।
আমি খুন হতে চাই মধ্য রাতে, যখন
পূর্ণিমার আলো লুটোপুটি খাবে আমার মুখে; আমার বুকে
৮আমি এক রাজনৈতিক মানুষ 
কবিতাগুলো রাজনৈতিক কারণ রাজনীতিজীবী সব
রাজনীতিমগ্ন আমার চা'র পেয়ালা, বাসন-বর্তন
যে টেবিলে বসে ভাত খাই রোজ সেখানে দু'একটা ভাত পড়ে গেলে
চেঁচিয়ে ওঠে গিন্নি, ওটাও কী আমার দোষ? হাতে হাতকড়া
আমার চোখে-মুখে রাজনীতি, গতরে শোষিত রাজনৈতিক ঘ্রাণ
পা-পা প্রতিযোগি পরস্পর- এটা রাজনৈতিক অভিলাষ।
কলমের কাছে বন্ধক খাতা কিংবা কীবোর্ড
ইন্টারনেট সংযোগে পৃথিবী স্থির, মিসাইল ছুড়ে শান্তি কপোত
আমার কর্ণকুহর, ঈশ্বর নাম নৈঃশব্দ পেরুনো হাট, সমুদ্র নীল
আমার শরীরে শরীর ডাকে অন্তর্যাত্রা সব রাজনৈতিক পাঠ।
আমাকে শোনাও রবীন্দ্রনাথ, করে যায় শামসুর পাঠ কিংবা নির্মলেন্দু গুণ
মুক্ত স্বরের মানুষ আমি শুধু বইছে চিরায়ত রাজনৈতিক আগুন। 
৯পাখিদের সংবিধান
পাখিসমাজের জন্যে রচিত হয়নি কোন সংবিধান
তাই পাখিরা আবিষ্কার করতে জানে আকাশনীল
পাখিদের জন্যে নাই কোন সংসদ ভবন স্পীকার-মহাস্পীকার মহোদয়
সংবিধান থাকলে পাখিরাও হয়ে যেত তুমুল সংযমি, সংবেদনশীল আচানক বটগাছ! 
১০সার্বজনীন মৃত্যুমিছিল
এ চরম এক মৃত্যুমিছিল!
মৃত্যুমিছিলের দর্শক থেকে শুনেছিলাম একদিন-
'এ মৃত্যু উপত্যকা আমার দেশ না'
অদ্য দেশসীমা ভেদ ভুলে নিজেকে ছাড়িয়েছে মানচিত্র
তাই দেশে দেশে মৃত্যু, অগুনতি মৃত্যু, শেষযাত্রায় হুড়োহুড়ি
লাইনে লাইনে লাইন বাড়ে মৃত মানুষের মিছিলে
পেছনের মানুষেরা সামনে আসে অযাচিত মৃত্যু আলিঙ্গনে
পৃথিবী হয়ে পড়ে এক সার্বজনীন মৃত্যু কূপ।
মৃত্যু পথে দেশ নেই, নেই কাঁটাতারের বেড়া
জল-স্থল-অন্তরীক্ষ, যথাস্থান তথাসংযোগ।
মৃত্যুমিছিলে পৃথিবী নেমেছে তাই ঘুচে গেছে সব ব্যবধান
দখল-প্রতিদখলে প্রতিযোগি সব, পৃথিবী হবে আজ মহাশ্মশান।
১১মাথা-মগজ আর তোমাদের একশ’ বছর
এক বছর আগের পৃথিবী থেকে আজকের পৃথিবীর বদলে যাওয়ার দূরত্ব কমপক্ষে একশ’ বছর। বছরওয়ারি এই বদলে যাওয়ার গতি কেউ মাপেনি আদ্যাবধি তাই টের পায়নি কেউ। নির্ঘূম থেকে রাতভোর রাত পাহারা দিয়ে যারা কাটিয়েছে রাত তারা কখনও মাপতে বসেনি রাতের গভীরতা। এই দলে যারা ছিল তারা কেবল রাত শেষে দিন গুণেছে অথচ তাদের কেউ রাতগভীরে অন্ধকারে বাড়ায়নি হাত, গুম হয়ে যাওয়ার ভয়ে। কেউ কেউ ভেবে বসে আছে রাতে বাড়ালে হাত হাতের সাথে নিজেও নিখোঁজ হয়ে যাবে! আমি অবশ্য তাদেরকে একবাক্যে বাতিলের খাতায় ফেলে দিইনি কোনকালে, ছুঁয়ে দেখিনি তাদের কঙ্কালসার মাথা। শুধু আষাঢ়ের এক পশলা বৃষ্টির মতো তাদের দিকে একবিন্দু দীর্ঘশ্বাস ফেলে দিয়ে নিজেই ফিরেছি আপন ঘরে। জানালা বন্ধ করে তাকিয়েছি জানালায়!
আমার ফিরে আসা ক্ষণ কোথাও লিপিবদ্ধ হয়নি। আমি কখনও কাউকে বলিনি শুধু চোখে চোখ করে রেখেছি সব। এটা হতে পারত নেহায়েত এক ব্যর্থতার গল্প কিন্তু সে সুযোগ সীমিত করে রেখেছে আমার পূর্বপুরুষী ইতিহাস। আমি সে ইতিহাসের মাত্র দুই পাতা উলটে দেখেছি আমাদের কেউই কোনদিন নিজস্ব ব্যর্থতাকে ফলাও করে প্রকাশ করেনি জনসমক্ষে। আমিও হতে যাচ্ছি ধারাবাহিকতা তার। তাই ব্যর্থমানুষ হয়েও সফলমানুষ হিসেবে আগামীকালই নিচ্ছি এক সংবর্ধনা। ওখানে উঁচুতলার মানুষ বসবে মাটি থেকে উঁচুতে কিছু আর নিচুস্তরের মানুষেরা বসবে মাটি বরাবর।
আমি একটা ভাষণ লিখে রেখেছি দিনপঞ্জিকায়, সমবেত জনতা গ্রোগ্রাসে গিলবে। অনুচ্চারিত কথাগুলো উচ্চারণের সাথে সাথে হাতে হাতে তালি না দিলে জাত থাকে না এমন মানসিকতা তাদের। সবাই তালি দেবে, আমিও দেব তালি আমাকে উদ্দেশ করে, একান্তে। 
এক বছর আগের মানুষগুলো এখনও জানে না গত এক বছরে তারা বুড়িয়ে গেছে একশ’ বছর। আয়ুগুলো কমে গেছে চুপসে যাওয়া বেলুনের মতো। বড় সাধ হয় বলে দিই প্রকাশ্যে কিন্তু বলছি না, বলব না একবিন্দুও। কারণ ব্যবসা আমার মাথা নিয়ে, মগজ নিয়ে নয়!
১২নিথর পা রানা প্লাজা
তোমার পা সরাও মা, তোমার পা সরাও বোন
পারছি না আমি আর-
আমার নাড়িভুঁড়ি সব বেরিয়ে আসছে মুখ দিয়ে
পা'গুলো আজ বোবা করে দেয়, হাওয়ায় আর্তনাদ
একটু সরাও, সামান্য খানিকটা-ওখানে বেজেছিলো ঝংকার কোনো
আমি কি তবে ঝংকৃত হব আজো; বোবা শব্দে
কান্না জলে ভেসে গিয়ে ভাসিয়ে দেব পুরো বঙ্গোপসাগর।
মাথায় পা গিজগিজ করে তাই মাথাটা আজ আগ্নেয় লাভা-
ব্যর্থতা উদগিরণ হয় কেবল অশ্রাব্য গালাগালে
আমি আজ গালি দেব প্রাণখুলে,অসম বিন্যাসি সব
মজুরির দামে যেখানে লেনদেন হয় জীবনের দাম।
আমি আমাকে গালি দিই; আমি তোমাকে গালি দিই
আমার গালি আছড়ে পড়ে রাষ্ট্রযন্ত্রে
রাষ্ট্র প্রত্যুত্তরে ছুঁড়ে দেয় প্রেসনোট
আহা, জীবনমূল্য! অসহ্য ঘোষণা-
আমার গালাগালে নিকুচি হয় রাষ্ট্রযন্ত্র
চুতমারানি গালিগুলো ওড়ে যায় উঁচুতলায়,
আমার গালি আমাতে ফিরে; আমার গালি আমাকে শুধায়
কত চাও, কত নেবে- আমরা আজ বোবাদের ঈশ্বর
আমাদের পাড়া শ্মশান ঘাট, আমাদের পাড়া দেবালয়
আমাদের পাড়া মসজিদ-মন্দির, আমাদের পাড়া মৃত্যুমুখর
আমাদের পাড়ায় নিথর পা, মগজে নিথর সারা গ্রাম
আমাদের পাড়া মৃত্যুপুরি; অবাক বিস্ময়ে সাত আসমান!
পা সরাবে, পা সরাও-
নিথর পা লাথি মারে বারবার; বিবেক দরোজায়!
১৩ব্যর্থজনের এপিটাফ
যদি একান্তই ব্যর্থ হয়ে যাই আজ
একটা মালবাহী ট্রাক সজোরে ধাক্কা দিক পিঠে
হুড়মুড় করে আকাশ ভাঙুক মাথার ওপর
একটা অথবা এক জোড়া দানবচাকা থেতলে দিক শরীর
রক্ত-মাস-হাড় মিশে যাক রাস্তার সাথে
আকাশ সূর্য নেমে আসুক পথে সব শুকিয়ে নিতে, সব মিশিয়ে নিতে।
যদি আজও ব্যর্থ হয়ে যাই তবে যেন না ফিরি ঘরে
এ ঘর, ও ঘর আমার না, কেউ ছিল না কখনো
পৃথিবীর কাছে আমি অচ্ছুৎ এক, অধিকার নেই নিঃশ্বাস নেবার।
হায় ট্রাক মালবাহী ট্রাক, হায় আকাশ ভেঙে পড়া আকাশ
আমার পৃথিবী লিখে দিও চাকার নামে, ধ্বংসস্তুপের নামে
যদি অবশিষ্টাংশ কিছু থেকে যায় একান্ত ভাসিয়ে দিও জলে
সুরমার জলে। যদি সুরমা না টানে কাছে পুতে দিও গাছের তলে
যেখানে ঝরাপাতার বাস, আত্মাসমেত সেই সৃষ্টিজন্ম থেকে। 
আমাকে নিশ্চিহ্ন করো, আমাকে ধ্বংস করো, মিটিয়ে দাও যত সাধআহ্লাদ
কষ্টজীবন ব্যর্থ মানুষের, ব্যর্থমানুষের আবার কী অভিলাষ! 
যদি বলে কেউ এপিটাফ লিখো তবে বলি আকাশের বাঁধা আছে প্রবল
তবু লিখে যদি কেউ এপিটাফ কোনো- সে যেন লিখে গোটা অক্ষরে-
উনি কেউ নন, কেউ ছিল না কখনো, শুধু ছিল মায়াময় জল
ছেড়ে যাওয়া পাখি হাওয়া হয়ে যাওয়া স্রেফ নিয়তির ছল!
১৪বিমানবন্দর 
বিমানবন্দর জানে না কত বিমান ওড়ে আর হারিয়ে যায়
বিমানবন্দর জানে সে হারাবে না বিমান কিংবা পাখি হয়ে
তাই-
একটা লংমার্চ হোক আকাশে, বিমান উদ্ধারে
একটা বিবৃতি আসুক দায়ী তুমি, দায়ী তুমি; আকাশ নীল
একটা শাস্তির খড়গ নেমে আসুক সপ্তাহান্তে
বিশ্বনেতাগণ বসুন, দেখুন আর করে যান চর্বিতচর্বন
আমি বিমান চেপে জেনেছিলাম-
পাখি হয়ে যাওয়া সহজ না তবে ডানা ভাঙা সহজ
কতশত ডানা-পালক, এদিকওদিক
যারা দেখে তারা জানে, তারা চোখ বুলিয়ে যায় মোলায়েম
ডানা ভাঙা পাখি জানে কষ্টজল- কত গভীরে, কত গভীরে
বিমানবন্দর, বিমানবন্দর তুমি সব বিমান বুকে টেনে নাও
শত শত মানুষ ওড়েছিল যারা-
তারা পাখি নয়, তারা পাখি নয় তাদের ঘরে ফেরাও!
১৫সার্বজনীন বাংলা
পৃথিবীর সব ফুল হাঁটা ধরেছে স্মৃতির মিনারে
গাছ-পাতা, ব্যাকুল সব শ্রদ্ধাবনত মাথা
কান পেতে শুনো তারাও বলে কথা; বাংলার
গন্ধ ছড়ায়, বাতাসে কাঁপে সেও বাংলার
আজ পাখি সব লাইনে দাঁড়ায়, উড়ন্ত পাখা
আকাশবাড়িতে গড়ে নিয়েছে স্মৃতির মিনার
চোখ তুলে দেখো আকাশেও বাংলা, আকাশেও মা'ভাষা
যদি বৃষ্টি হয় আজ তবে নেমে আসবে ধরায় একঝাঁক বর্ণমালা
আজ ব্যাকুল পৃথিবী, নিমগ্ন ভাষায়
যার যার ভাষা তার তার কাছে আপন আবর্তে
প্রবল আলিঙ্গনে কাছে ডেকে বলে- মা, মাতৃভাষা
ভাষার বন্ধনে স্ব ভাষায় বলে শ্রদ্ধাবনত মাথা; বাংলার
যত ভাষা আজ পৃথিবীর বুকে
তারা পেয়ে গেছে কথা বলার অধিকার
রক্তে-বর্ণে চেতনার স্মারকে
একুশ দিলো সার্বজনীন পুরষ্কার!
১৬হয়ত আমি অথবা অন্য কেউ
আমার মন-মননে ঘুণপোকার বাস, রাজনীতি। ওদিকে দিনপঞ্জিকা ধর্মে বহতা রাত। আমাকে দেখিয়ে দেয় কালের গতিবিধি। আমি দেখি আমার কালে, অন্যথা হলে চোখ বুজে ঢলে পড়ি তুমুল ঘুমে। দিন দিন প্রতিদিন তুমুল ঘুম। কত কাল বয়ে যায় নিরবধি। নির্বোধ সময়ে আমি লিখতে বসি কালের খতিয়ান। কেউ দেখে, কেউ দেখে না।
আমার রাজনীতি আমাকে করে দেয় লাশবাহী গাড়ি। লাশ টানতে টানতে নিজ অলক্ষ্যে হয়ে যাই এক লাশ। আমি লাশ দেখি, লাশসদৃশ আমাকে দেখিনা।
শীতঘুম দিতে যাচ্ছি এ শীতের শেষে। তিনদিন পর টের পাবে সব- আমিও মরেছিলাম এক রাজনৈতিক ঝড়ে। অনাত্মীয়দের সাথে নিত্যবসবাস। তারা ভুরু কুঁচকে বলে যাবে এ নিছক মৃত্যু অভিনয়, এভাবে মরে যায় কেউ?
কেউ মরেনি, কেউ মরেনা। আমিই হয়ত একমাত্র প্রাণ। অচ্ছুৎ ভাবো অথচ মরে গিয়ে নিজের কাছেই হতে যাচ্ছি অমর; মহান!
১৭রোড ডিভাইডার
আঙুল ধরে শিখেছিলাম ধারাপাত পাঠ
কন্ঠ থেকে মর্মে স্থায়িত্ব তার, মাঝে পথ হারা কেউ।
হাইওয়ে বাস, তুমি কী হোঁচট খাও রোড ডিভাইডারে
অযাচিত প্রশ্ন জানি, তবু জিজ্ঞেস করি
হ্যাঁসূচকে আদ্র হয়ে ওঠে পাললিক মন,
আমাকে দেখো আমাকে শুনো সেই কবে হয়ে গেছি ভিখিরি এক
হাত পেতে যাই, হাতে যদি আসে কানাকড়ি, ভোরের শিশির
আমার ধারাপাতে নয়'র ঘর নেই
তাই কখনো শিখিনি দশ'র পাঠ
হাইওয়ে হইনি আজো তবু রোজ রোজ
ভোর হতেই হয়ে যাই হাইওয়ে রোড রিভাইডার
১৮এবং লাশ 
লাশ গুণতে গুণতে একদিন লাশ হয়ে যাবো!
মনে রেখো প্রিয় মাঝরাত
একদিন তোমার ঠোঁটচেপে এঁকেছিলাম ভালোবাসাচিহ্ন
ওখানে জাগেনি কোনো ভ্রূণ, সবুজ হয়নি পাতা
তবু জেনে রেখো ভালোবাসা ছিলো
অদ্যকার বেলা পুরো লাশবেলা
লাশ দেখি বুকে, লাশ ভাসে চোখে
সমর্পণ করো মাঝরাতের বুকে, আন্ধার রাতে
যেখানে টুপ করে ঝরবে কোনো নীলাভ শিশির!
১৯মানুষ ঈশ্বর
যতবার জপ করে গেছি ঈশ্বর নাম
ততবার কাছে ডেকেছো কী আমায়?
ডেকেছো-
তবে শুনিনি কেন?
শুনাও তুমি আমার মত করে
চিৎকার করে বলো মানুষ, মানুষ! 
আমি লোভী বান্দাপ্রবর
লোভে মত্ত জিহ্বা থিকথিক, তাই ডাকি
প্রতিদান নেশা ভর করে গহীন জলে
এত ডাক, এত আহ্বান কোথা রাখো তুমি
ফেরাও কেন তবে এই মাঝপথে, মধ্য রাতে।
পর্দার অন্তরালে হেঁটে যায় কে
সে কী টিকটিকি না কুলো ব্যাঙ
আমি জানি না কিছু
তুমি কী জানো?
যদি জেনে যাও কভু তবে এক নামে ডাকো
মানুষ, মানুষ; তুমিই শ্রেষ্ট, তুমিই ঈশ্বর!
২০মৃত্যুঋণ
শুনছো, যত মৃত মানুষ
আমি তোমাদের স্বজনতুল্য কেউ
কত পথ পাড়ি দিয়ে গেলে মরণের পাড়ে
ওপথ কী বন্ধুর কোনো?
আমি যাইনি, তবু রোজ রোজ চলে আসি বারান্দার ধারে।
নেবে আমায়?
আমি সঞ্চয়ে আগলে রেখেছি গুপ্তধন সব
গ্রহণে আপ্লুত করো-
আমি খুলে দিতে জানি থলের গিঁট
এক এক করে সব নেবে- তুচ্ছজ্ঞানে ফেলে দিতে জানি সমূহ সঞ্চয়।
থলের ক্ষুধা গিঁট বাঁধে, মৃতরা সব সার্বজনীন
গ্রহণে আজ কৃতার্থ করো, বাড়ছে কেবলই মৃত্যুঋণ!
২১ফার্মেসিওয়ালার প্রতি
এক ফার্মেসিওয়ালার বাস আমার শরীরে
সে ওষুধের পসরা নিয়ে বসে থাকে ঠায়
হরেক ওষুধ- ট্যাবলেট, ক্যাপস্যুল, ইনজেকশন
কত কী, সব লিখা থাকেনা ডাক্তারের ব্যবস্থাপত্রে।
অদ্য ফার্মেসিওয়ালার জ্বর এসেছে প্রবল
দোকানেও তালা পড়েছে বিশাল
ওষুধের মেয়াদে পড়ছে টান, সব মেয়াদোত্তীর্ণের পথে।
ফার্মেসিওয়ালা, ও ফার্মেসিওয়ালা!
কবে সুস্থ হবে তুমি?
সুস্থ আর ঠাণ্ডা স্থানে ওষুধগুলোর সাথে নিজেও থাকো সে স্থানে
তোমার সুস্থতার সাথে ওষুধেরও যোগ
ওষুধের সাথে আমি-তুমি আর সেও!
২২ডাবলডেকার
কোন একদিন একঝাঁক আলোমালিক হয়ে যাবো
একটা ডাবলডেকার বাস নিয়ে ছুটে যাবো
তোমাদের কাছে-
যদি কিছু আলো চাও তবে হাত পাতো
যদি কিছু আশা চাও সামনে এসো
আমি আলোর দ্রুতযান, জ্বালাতে জানি লাল-নীল সলতে।
আলো আসবে এ নিছক বিজ্ঞাপন নয়
আলো আসে জন্ম থেকেই, শুধু পেড়ে নিতে হয় শূন্য থেকে
যারা জানে তারা হয়ে যায় আলোবাসমালিক, বাকিরা সব যাত্রিতূল্য কেউ।
দেখছো কী কেউ আলোর হাতছানি?
শুনছো কী কেউ আলোর আহ্বান?
আলো আসে জন্ম থেকেই, অতল স্পর্শ প্রতীক্ষা!
২৩নুর হোসেন
শ্বাপদের অট্টহাসিতে বিদীর্ণ আকাশ
বাতাস সীমানায় অসুরের বাস
এ তবে আকাশ-বাতাস নয়; ক্লেদাক্ত জনপদ
অহর্নিশ ব্যথায় হাঁসফাঁস করে ফের বাংলাদেশের হৃদয়।
নুর হোসেন, বুকে তাক করা যার উদ্ধত স্টেনগান
পিঠে লেপ্টে থাকে বারুদ নীল
তাঁর কাল ব্যথাতুর এক, স্বপ্নে জাগে সবুজ প্রান্তর,
সে এক উদ্দাম শিখা, বাতাস হতে চায় বৈরি বাতাসে
পথিক দেখে নামেনি পথে, নিজেই হয়ে যায় ব্যস্ত পথিক।
নুর হোসেন, রক্তে তোমার মাটি ভিজে যায়
সমুদ্রে ওঠে জলোচ্ছ্বাস এক
মাথা উঁচিয়ে গণতন্ত্রের রথে ফিরেছে বাংলাদেশ
আদৌ, তবু-
প্রাণপাত সবিশেষ! 
কত পাখি গায় তোমার নামে, কত কবি লিখে তোমার নামে
কতজন কেবলই আড়াল করে সব কিছু কেনে নিজস্ব দামে
তবু শাশ্বত সত্য চিরজাগরুক অবিনাশী আজ-
যে কবি কবিতার অক্ষরে লিখেনি নুর হোসেনের নাম
সে যেন আর কবিতা না লিখে,
যে নাগরিক চেতনায় না লিখে নুর হোসেনের নাম
সে যেন না নেয় হাতে জাতীয় পরিচয়পত্র।
২৪জ্বলছে মনির: জ্বলছে বাংলাদেশ
ক্লাস ফাইভের ব্যবহারি খাতায় তুমি কী লিখেছিলে
আগুন আর জল এক হয় না কক্ষনো
লিখেছিলে কী কভু জীবনের লক্ষ্য
ডাক্তার হবো, ইঞ্জিনিয়ার হবো, হবো আমি মাস্টার
আমি জানি না, কেউ জানে। কেউ স্বচক্ষে দেখেনি সে খাতা
দেখবেও না কেউ পড়ে গেছে আজ যতিচিহ্নে ছেদ।
তুমি কী কখনো স্কুল পালাতে, দিতে কী কভু ভোঁদৌড় খেলার মাঠে
পাড়ার মাঠে ছক্কা মেরে ব্যাট কী কভু ওড়তো আকাশে
কভু কী কারো স্ট্যাম্প ভেঙে হয়ে যেতে পাখি, শূন্যে লাফালাফি
আমি জানি না, তবে কেউ কেউ জানে যারা বলবেনা আর কেউ।
জানতে কী মনির, হায় হোসেন রব! যেখানে তুমি মনির হোসেন
জানতে কী কখনো মনিরেরা মরে ভাগ্যদোষে
কেন জন্ম নিলে গরীবের ঘরে? গরীবজন্ম মহাপাপ- সবকালে
ভাগ্যদোষ নিয়তি তোমার বসিয়েছিল তাই ভ্যানের কোলে।
রাস্তায় দেখো কতশত কুকুর তারা মরেনি ক্রসফায়ারে, পুড়েনি তারা আগুনের সাথে
কুকুরজন্মে যত কুকুর থাকে তাদের বাস স্বর্গপারে
ভেসে আসে বয়ান মানবের তরে, মানুষ তুমি কুকুর কেন নয়
মিছামিছি তবে বেরুতে গেলে রাস্তার ধারে?
কত লোক বাধে পেটে পাথর আজব ক্ষুধানিবৃত্তি
কুকুরজন্মে বিজয়ী আজ কুকুরের ঢঙ, কুকুরের বেশ!
এত এত পাপ, এত অপরাধ, লিখা হয়ে যায় কালের দেয়ালে
মাইল-মাইল লিখা হয়ে যায় কীভাবে বাঁচো তবে এই দেশেতে
মরেছো তুমি বেশ হয়েছে, পুড়েছো তুমি শেষ হয়েছো
তোমার প্রাণে হরতাল দম্ভ, দাঁড় হয়ে যাবে ক্ষমতার স্তম্ভ
মুটে মজুরের ঘর খালি হোক, মনিরদের কী এমন তাই জীবনের দাম
জ্বলেপুড়ে তোরা ছারখার হয়ে যা, সারাদেশে উড়ুক হরতাল নিশান।[২০১৩ সালে বিএনপি-জামায়াতের নাশকতায় ছাই হয়ে যাওয়া মুনিরের উদ্দেশে]
২৫যুদ্ধ
ধরে নিলাম পাঠিগণিতে আমি খুব একটা পাকা নই। তাই তৈলাক্ত বাঁশ দিয়ে বানরের উঠানামার হিসাব কষতে গিয়ে কতবার, কত দিন অংকের খাতায় ফেলে দিয়েছিলাম সরিষার তেল। ফলে ম্যাড়ম্যাড়ে কাগজটা হয়ে গিয়েছিল পিচ্ছিলসম, চলেনি কলম-ঠিক ঠিক বানরের মত। 
ইত্যবসরে রাস্তায় বাঁশ ফেলে দিয়ে অবরোধ করে রেখেছে কিছু যুবক। কতক লোক উন্মাদ হয়ে যায় দখিনা হাওয়ায়। তাদের চুলগুলো ওড়ে চলে, ওদিকে তাদের ভ্রুক্ষেপও নেই খানিক। রাস্তাটা যেন বসত বাড়ি তাই শেষ চিহ্নটুকু নিজের নামে সাফ কবালায় লিখে নিতে চায়। সুযোগ পেয়ে বানরেরা চলে যায় নিবন্ধন দপ্তরে। ফাইল-পুস্তকে খুঁজে ফেরে নিজেদের। 
গণিতের জটিল অলিগলি ধরে বানরটা হেঁটে যেতে চায়। তবে মাঝপথে হঠাৎই সরিষার তেল আর পাশে রাখা বাঁশ দেখে নিয়ত বদলায়। অন্য পথ ধরতে যায়। একটা কাগজ ওড়ে এসে সামনে থামে। থমকে যায় বানরটাও একপলক। চোখের সামনে ভেসে ওঠে পাঠিগণিতের হিসাব কষতে বসা কিম্ভুত বালক। বানর বালককে দেখে, বালক দেখে না কাউকেই!
বানর আর বালকের কঠিন স্নায়ুযুদ্ধে উপকুলে ভাসছে সতর্কীকরণ বার্তা।
২৬মিছিল
তুমি ঠিক ঠিক সামনে দাঁড়াও যেখানে জমে থাকে প্লাবন রেখা
পথিক হয়েও ক্ষোভে অনুরাগে দেখাও তোমার দ্রোহের শিখা।
মিছিলে এসো-
সলাজ সকালে, দীপ্ত দুপুর, দগ্ধ বিকেল আর ক্ষয়িঞ্চু রাতে
কাঁধে কাঁধ রেখে শক্তি বাড়াও উত্তুঙ্গু স্রোতে
মিশে যাবে ওরা দ্রোহের বাণে, নিঃশেষ হবে কঠিন স্নানে
শ্লোগান ধরো প্রেতাত্মার পানে মুক্ত করো উদ্দাম তানে
'পাকিস্তানের প্রেতাত্মা পাকিস্তানে ফেরত যা'!
২৭উপলব্ধি
আমার মৃত্যুতে রাষ্ট্রের কোন দায় নেই
আসবে না ভেসে রাষ্ট্রিয় কোন শোকবার্তা
আমার মৃত্যুতে দায়ি থেকে যাবো আমিই, আজন্ম
পরিজনেরা কেবল চোখের জলে লিখে রাখবে শেষ চিহ্নটুকু!
২৮আমার মৃত্যু এবং এক টিকটিকি
আমার মৃত্যুতে অঘোরে কেঁদে যাবে একটা টিকটিকি
যে টিকটিক স্বরে আবির্ভূত হতো বার্তাবাহী হয়ে
সে কোন এক বার্তায় আমি লিখেছিলাম চিঠি তোমার নামে
আসছে আশ্বিনে যেতে পারি তোমার বাড়ি
আশ্বিন গেলো, কার্ত্তিক এলো, টোকা মারে অগ্রহায়ণ
পথে ফেলিনি পা, অচেনা রয়ে যায় সমূহ বন্দর
ইত্যবসরে টিকটিকি শুনিয়ে গেলো শীতবার্তা
চরম শপথে আশ্বস্ত করে বলেছি- এই শীতে খুব করে পাচ্ছি টের
কমছে দূরত্ব, তোমার বাড়ির যাওয়ার-
আসছে শীতে, অতি অবশ্যই হাঁটুভাঙা শীতে! 
এভাবে কত শীত গেলো, কত ফাগুণ আর কত বছর মাস
যাওয়া হয় নি কভু-কখনো তোমার বাড়ি, টিকটিকিও শুধায়
আমি করে যাই চর্বিত-চর্বন, সে কী হাসে
সে কী হাসতে জানে? আমি জানি না!
আমার মৃত্যুতে ঘর কী ছাড়বে আমার টিকটিকি
সে কী চেনে পথ-ঘাট, হাট-বাজার? জানে কী সে শেষকৃত্যের নিয়ম?
তবে জানে সে, জেনে গেছে সে ঝড় তোলার বিধান।
মৃত্যু আমার হবে কোন এক নির্ঘূম রাতে
তাই রাত পাহারা দ্যায়, টিকটিকিও সাথে সাথে
টিকটিকি আর রাত অচ্ছেদ্য হয়ে যায় রক্তের সাথে!
প্রাক মৃত্যু মুহুর্তে আত্মাটা লিখে দিতে চাই আত্মজ টিকটিকির নামে!
২৯কোন একদিন আততায়ি
কোন একদিন আততায়ির কোপে ছন্দহীন হয়ে যাবে শহর
শহরের কেউ কেউ করুণায় এগিয়ে এসে দেখে যাবে একবিন্দু
অপ্রকাশ প্রকাশের দূর্নিবার আকাঙ্ক্ষায় চাপা পড়ে যাবে ব্যথা
এখানে বিমূর্ততার রাখডাক নেই মূর্ত হয়ে যাবে সব,
কেউ কেউ পড়ে যাবে রাস্তার জ্যামে আহ কী মায়াকান্না, ঢঙ
শোকে পাথর হয়ে যাবে তার পৃথিবী, ওপাশে বয় বহতা নদী।
কোন একদিন আততায়ি কাছে এসে চেয়ে বসবে মাথা
আমি ধড়টা সরাতে গেলে বেরিয়ে যাবে হাত দুই
আততায়ির হাতে সঁপে দিয়ে হাত আমি দৌড়ে পালাতে যাবো
তারাও পিছু নেবে, সপাটে চালাবে কোপ বাতাসের গতরে
বাতাসগুলো ছিন্নভিন্ন হয়ে লুটিয়ে পড়বে রাস্তায়
পথচলতি পথিকেরা সব নিজেদের লুকাবে গলির আড়ালে
একটা কুকুর দৌড়ে পালাবে পথিকের সাথে
বাকিগুলো এগিয়ে আসবে খানিক বাদেই
সাহসী বটে রক্ত দেখে পিছু হটে না, এগোয়; কেবলই এগোয়।
কোন একদিন আততায়ি আসবে, একদিন আততায়ি আসে
তারা কেবলই আমাকে খুঁজে, তারা কেবলই আত্মাটা খুঁজে
আমি আর স্বর্গের পাহারাদার জানে আত্মার খোঁজ, জামার আস্তিন
আততায়িরা অদ্য স্বর্গ ফেরত
তারা কী জানে গোপন দলিল
জানে কী তারা জামার রঙ?
আমি জানি না কিছুই। তারা জানে; কেবলই তারা জানে!
৩০রুদ্র মুহম্মদ শহীদুল্লাহ
তোমার প্রেমিকারা তোমাকে দেখেনি, দেখেছে কেবল শব্দ খেলা
শব্দের গতিবেগে থেমেছে যুদ্ধ, শুরুও হয়েছে ঢের
দিকে দিকে বেজেছে সাইরেন, উপকুলে উঠেছে সতর্কীকরণ নোটিশ
কবি, বাইরে রোদ্দুর লুট হয়ে গেলেও কেউ লিখে রাখেনি তার খতিয়ান
আমিও লিখিনি, অথচ কি অবলীলায় লিখে রেখেছে কেউ কেউ
আমি চিনিনা তাদের, সেও চেনেনা তাদের, তবু চেনা কেউ; ছায়ারূপি!
তুমি কি বাইরে আসবে? বাইরে আসতে জানো তুমি?
বাইরে এসো! দেখে যাও আকাশ প্রত্যুত্তর দিয়েছে চিঠির
আমাকে কি শুনছো তুমি? আমি ঠিক ঠিক শুনছি তোমাকে।
কবি, একদিন পৃথিবী হবে কবিতার পৃথিবী
তাই এখানে তোমার ছায়া ঢেলে দাও
এখানে তোমার মায়া ঢেলে দাও
শব্দ-কবিতায় আসলে আসুক আরেকটা বিশ্বযুদ্ধ!
৩১রক্তবিন্দুগুলো
আমার দূর্দিনে নদীর কাছে যাই
হাত ডুবাই বহতা জলে
ঠাণ্ডা শিরশির জল, মোচড় দিয়ে ওঠে বুক
হাতে ওঠে আসে চাঁদ, কখনো আকাশ
আকাশটা একঘরে খুব, শুধায় নি কেউ কোনদিন
সৌজন্যতাবোধ লিখা হয় দলিলে, নিবন্ধনহীন-
এ সভ্যতা নিদারুণ অশ্লীল; অথচ আজন্ম মানবিক আশ্রয়।
আকাশের কাছে পৌঁছে যায় যে সে জানে না আকাশের ধর্ম
জন্মকালে নারীবিহীন, উথলে ওঠেনি কভু কাম ক্ষুধা
অসহায় আর্তনাদ মিশে যায় জলে; নদী জলে।
সত্যাসত্য এ আমার দূর্দিন দূর্বিনীত মাঠে
সর্বদা আমি এক খেলপুতুল, খেলে যাই
খেল হয়ে যাই আরোপিত উদ্যানে।
হাতে জেগে ওঠা চাঁদ আকাশে জমে রক্তবিন্দু
রক্তের রঙ কেন তবে লাল, বিষম ব্যথা বিষণ্ণ বুকে,
প্রত্যাবর্তনের পথে পথ আগলায় যত রক্তবিন্দু
আমি তাদের জানাই তবু সাদর সম্ভাষণ।
৩২আততায়ি
তোমার ব্যক্তিগত অসুখে যদি কুঞ্চিত অবয়ব
আমি তবে আততায়ি হবো
ব্যক্তিযুদ্ধের সাইরেনে লণ্ডভণ্ড করে দেবো শহর।
তবে কি ভুলে যাবে সব? ভুলে যাবে মাটির কলস
দু'কদম পেরুলে ট্রাফিক সিগন্যাল
কায়ক্লেশে নুয়ে যাওয়া বিনয়ী ঝাড়বাতি।
আলো থেকে দূরে থেকে আলো খুঁজে সব
তুমি কি আটকে যাও ব্যক্তিগত আলোয়?
নমিত প্রার্থনা তাই তোমার কাছে-
আজ আততায়ি হতে দাও
এক আততায়ি করবে আজ প্রেমের স্বাধীনতা ঘোষণা।
৩৩লাশ
যত বার যত লাশ ততোধিক কান্না ঝরে বাতাসে
যত বার যত লাশ আমরা কেবলই ছায়াশিকারী
আর একটা লাশ পড়ুক অপলক প্রার্থনা, নির্জনে!
এ বোধজ্ঞানই নয় কেবল দর্শনের প্রবল দর্শন
একদিন না ঝরুক লাশ, কার কাঁধে তবে সাধের কফিন
কে জড়াবে শাদা কাফন, সুগন্ধি আতর, মৌ মৌ ঘ্রাণ,
এখানে জবুথবু মন, ওখানে প্রতীক্ষার কাল
ঘুণপোকা কাটে ভেতরে ভেতরে কিঞ্চিৎ স্বমেহনে।
তবু ভাটা পড়ে কান্না জলে, হেসে উঠে সব প্রবল বাতাসে
ভুলে যাওয়া কাল, হায় হায় স্বর- কালের কফিন
কে দেবে আজ কালের দোহাই, গোরবাসী সব
কে নেবে কাল যতিচিহ্নে যোগ, বিজন বনে।
আহা, ভেবে নেয়া দিন, তবু কিছু ঋণ মানুষের কাছে
লাশ আহা লাশ শুধু দীর্ঘশ্বাস; অন্তরাত্মার কাছে!
৩৪ব্যক্তিগত সংবিধান
আমার ব্যক্তিগত সংবিধানে কাটাছেড়া চলছে, চলুক সমানে
আমার ব্যক্তিগত সংবিধানে মায়াকান্নার স্থান নাই অদ্য। 
বিনয় দা, অনেক বিনয় দেখিয়েছো অদ্যাবধি আর কত বিনয়জলে সিক্ত করবে ভূধারা
আমাকে একটা ভুঁইফোড় সমুদ্র দাও আমি স্নান সেরে পুতপবিত্র হবো সেই জন্মের মত।
৩৫মনে রেখো
মনে রেখো সুরমার জল
তোমার গতর দিয়ে একদিন বয়ে যাবে কবিতার জলরাশি
মনে রেখো অচেনা শহর
একদিন নাম পাল্টে তোমার নাম দেবো কবিতার খাঁচা!
মনে রেখো বৃষ্টি শহর
একদিন গ্রাম-শহর একত্র করে দিয়ে দেব এক ভূ-দৌড়
আমাকে খুঁজতে গেলে হোঁচট খাবে বিষম বৃষ্টিতে।
মনে রেখো কবিতার খাতা
একদিন এক শব্দ লিখতে গিয়ে তন্ন তন্ন হয়রান
তবু মনে রেখো অবশ্যই মনে রেখো
ইতিহাস হবে একদিন; পা ফেলো আজ আলপথ ধরে।
৩৬বয়স্কদের নীল আকাশ থাকতে নেই
ঘন কালো রাতে মাঝে মাঝে হাতছানি দেয়
বিশাল আকাশ-
অর্ন্তচোখ ইশারায় ডাকে মিহিস্বর কানে আসে তার
আশপাশকার জন নির্বাক থাকে বয়স্কজনের মতো।
মাঝে মাঝে আকাশ রঙ বদলায় নিজস্ব ঢঙে
যেন পেখমতোলা জলের মতো হাতড়ানো পথ
যারা চেনে তাকে তারাই কেবল পড়তে পারে
সে পথেও বাস ছিল এক আজব কূয়োর,
কেউ কেউ ভাবে কোন সে কূয়ো অথবা আদৌ কূয়ো কোনো
এ যে এক সাক্ষাৎ দলাপাকানো মেঘভেলা
ক্রমশ ভেঙ্গে চুড়ে নেমে আসে মাটির দিকে।
ঘন কালো রাত মেঘমালা জমানো এক আজব জুজু
উত্তরাধিকার ধারণ করে তার পূর্ববর্তী থেকে
সে রূপকথা যুগ থেকে ডেকে চলে বাছাইজনদের,
প্রেম-অপ্রেম দ্বন্দ্বে যারা মাতে
তারা প্রত্যুত্তর হেলায় বসে পড়ে ঠায়
তাদের গায়ের চামড়া ঝুলতে থাকে
তারা বয়স্ক হতে থাকে দিনে-দিনে-
তাদের কানে-কানে প্রতিধ্বনি হয় সে মেঘধ্বনী-
বয়স্কদের কোন নীল আকাশ থাকতে নেই!
৩৭সভাসদদের উদ্দেশে
সোয়া দুই হাজার বছর আগের আমি নেমে আসি মর্ত্যে
পথ ছিল ঢের অথচ নেমে আসিনি সময়ে
পথ ভুলে, অবেলায়, অজপাড়াগাঁয় বসত আমার। 
অভ্যাগত সভাসদ, আমার ঘুমে পৃথিবীর বয়স হাজার ছাড়িয়ে যায়
আমি তবু ঘুমাই জন্মের ঘুম; শান্তির ঘুম!
৩৮নমিত ঈশ্বর চোখ খুলো
আগুন বাড়ে, নমিত ঈশ্বর প্রার্থনায় বসে
এখানে সীমাবদ্ধ প্রয়াস, ওখানে অক্ষমার্হ প্রার্থনা
খাঁ খাঁ বিরান জনপদ-
জনমানুষের টিকিটিও খুঁজে দেখেনি অক্ষম পাথর।
মানুষ মানুষে পানপাত্র খুঁজে
অস্থিরচিত্ত প্রগাঢ় সময়, সুর ঝংকার বাজেনি কভু
উল্লসিত বুনো খেকশেয়াল, সুখলহরী
স্যালুট দেয় না তোমাকে ঋতুচক্র ভেদেও
সুর ওঠে না সেতার কিংবা দামামায়।
একদিন ভাঙা গাঙে বেদনা ওঠে
নেমে আসে অশান্তি প্রশান্তিবিহীন
বেদনার পাঠ তুমি আগলে রেখেছো সূর্য পরশে,
এ তোমার পৌরুষ নয়, পূর্বপুরুষ ধিক্কার দেয় সমুচ্চ কণ্ঠে।
এ তোমার বীর্যবান খোলস, ভেতরে ভেতরে ছাই স্রোতস্বিণী
তীরহারা কেবল, জানে নি কভু জীবনের গতিপথ সমন্বয়।
তোমরা কেবল ভ্রমবিলাসী পেছনে হাঁটো,
সামনে অথচ অরণ্য গান
চোখ খুলো; চোখ খুলো!
৩৯ফেতরা-যাকাত
একটু ফেতরা হবে, একটু যাকাত হবে?
না দিলে আজ কাগুজে নোট, ছেঁড়া সুতা মখমল
না দিলে আজ লাইনের ছিরি, ঈষৎ ধমক
না দিলে আজ মণ্ডা-মিঠাই, লাচ্চা-সেমাই
সাচ্চা প্রেমিক আমি, প্রেম নেব আজ হাত ভরে
একটা কবিতা দাও প্রিয় এই ইহকালে; ফেতরা-যাকাতরূপে
আজ মাঝরাত ফেতরা-যাকাতের রাত
দুইটা মাত্র হাত, প্রবল আকুতি কেবল আগাম আনন্দের!
৪০গ্রামীণ ব্যাংক
দিনে একটাকা করে জমিয়ে রাখো
পরকালে পাবে তুমি সত্তরের নিকাশ,
দিনে একবার করে হলেও সঙ্গম করো
পতিব্রতা নারী আহ্লাদে হেসে মরে-
এ কেমন নিয়ম,ঋতুবর্তী দিনেও?
এ আমাদের কর্মবিধি অশিক্ষিত কালরাত্রি
চেটেপুটে খাও,নিদারুন অভিজ্ঞতা আর সত্যাসত্য বিস্ময়
আহ্লাদিত নারী জানে যজ্ঞের ধন,অভিজ্ঞতা সঞ্চয়ে
মাঝে মাঝে লুটিয়ে পড়ে বিপরিত শ্রমে।
আমাদের ভিসা দাও,অবাধ যাতায়াত উদ্বাস্তুসম
আমাদের সীমান্ত খোলা,তবু কাঁটাতারের ব্যারিয়ার
গ্রাম্য অভিমানে আমরাও জানি শহুরে হিসাব
সুদ-আসলে সত্তর হোক,দিচ্ছি তবে এইতো ঢের
আমরাও কুটনীতিক হবো,হতে চাই এক রাষ্ট্রনায়ক
এ নিদারুণ কূটচাল নয়,আমিই যেখানে গ্রামীণ ব্যাংক! 
৪১মাংস
জানবে কিভাবে মাংসের মূল্য কত?
মাংসাশী হতে চাইনি বলে দিনে দিনে
মাংসের পিছনে ছুটতে ছুটতে হয়ে গেছি মাংস সন্ধানী।
মাঝে মাঝে মাঝরাতে বিদ্যুৎ চমক
শবছিন্ন এক আবহ বলয়
নির্নিমেষ আবছা আলো,আন্ধারও কখনো
দিন দিন নব ঢঙে,সম্মোহিত ভাব; অবাক প্রলয়।
ক্ষুধা-তৃষ্ণা ভিন্ন পাঠ যেন মুক্ত শঙ্খচিল
নবরূপে দীপ্যমান কাঁচা নোনতা রঙ,
মাংস আসুক,মাংস সাজুক-
আমিও একদিন আবারো মাংসপিঠে সওয়ার হয়ে
করে যাবো মাংসের রচনাপাঠ।
৪২জাগরণ
জেগে আছে কেউ কেউ
তাই বাইরের আকাশে ক্ষয়িঞ্চু ঝড়
আজ তবে অধর ছোঁয়ে যাক নগ্ন হাত
আকাঙ্ক্ষার ঝড়ে লুটোপুটি খাক বিকেলের মেঘ।
শুরুতে ওমন আশ্চর্য বাতায়ন
কুয়াশা জমানো ভোরে হাঁক ছাড়ে শিশির কণা
হালখাতা লিখা আছে বিগত রাতের শেষ বেলায়
এক এক করে একাধিক অথবা সহস্রাধিক রহস্য
এ আমার নয়- যারা বলে তারা আসলেই সম্বন্ধীয় কেউ ছিল না।
নিজ থেকে পিতা হয়ে চৌদ্দপুরুষ
দেখিয়েছে সেদিন নিজেদের দিনে কালের ঘূর্ণবার্ত
তার কিছুটা আলসেমি করে নিজের সাথে
সামনে আসে অবাঞ্চিতজনের জলরঙা শরীর।
কেউ নেই,কেউ আছে আর কেউ কেউ গভীর ঘুমে
জেগে আছে যে ছুঁয়েছে সে কালের শরীর
জাগেনি যে শেখেনি কভু সহবাসী সুঘ্রাণ। 
৪৩হন্তারক
নিজেকে হত্যা করছি আগাগোড়া-
সেই পূর্বেকায় থেকে যেমন করে এসেছে আমাদের পূর্বপুরুষ
এখানে আমাদের কিঞ্চিত দায়,হত্যাকারী হতে।
হত্যার বদলে হত্যা নয়;হন্তারক হতে গিয়ে রুটিন হত্যা
আবেগের নামে,ভালোবাসার নামে দিন দিন টান টান হয় হাতের পেশি,
অদ্যকার কথা বলছি বলে- যাযাবর মন পলেস্তারার খোঁজে
জগতের সব প্রাণী পূর্বপুরুষী ধারায় নিজেদের আবিষ্কার করে একজন হত্যাকারী হিসেবে।
৪৪দেশপ্রেমিক
জলবাষ্পে দেশপ্রেমিক
জলের সাথে জলকেলি
নাতিদীর্ঘ বক্তৃতা শেষে আমরাও একদিন-
হয়ে যাব এক আজব দেশপ্রেমিক!
৪৫ইতিহাস
একটা বালিশে জমে আছে বিগত ঘুম
বিছানার চাদরে কেউটে মল; নোনতা স্বাদ
প্রতিবেশিজন জানেনি কভু- দেখেওনি কিছু
ওখানে কাল রাতে জন্ম নিয়েছিল মানব ইতিহাস।
৪৬আর্তিসংকলন
বার্সা-রিয়ালের দ্বৈরথ আমার পেটে এক বিন্দুও ভাত দেয় না
অসংখ্য অগুন্তি গোল, রোনাল্ডো-মেসি, পেলে-ম্যারাদোনা
কালো মানিকের কালো কালো চোখ-ঠোঁট, ঈশ্বরের হাতের গোল,উফ!
আমার ব্যাংক ব্যালেন্সে এক টাকার ওদিক-এদিক হয় না শচীনের সেঞ্চুরিতে
পাক-ভারত দ্বৈরথ কিংবা কুলাঙ্গার পরিত্যক্ত বাংলাদেশী পাকিস্থানীদের উদ্বাহু নৃত্য
মরণ কামড়, সীমান্ত, টক-শো আর বিজ্ঞাপন, ফি-দিন একই পথ ঘূর্ণাবর্ত
ক্রেডিট কার্ড, বস-চেম্বার, সুনসান রাস্তা, ভাঙা গ্লাস, পলেস্তারা, বল্কল
ইস, কোন কিছুই আটকায় না আজ, কোন কিছুই দেখে না কিছু, কৃষ্ণপক্ষ।
কত অলিগলি, কত শত পথ, সুরঞ্জনা, হুতোম পেঁচা, নিবারণ চক্রবর্তী
ক্লান্ত বিধ্বস্ত তেলাপোকা, স্বর্গ-নরক, আস্তিক-নাস্তিক ইস- কি নির্লজ্জ বাক্যবাণ, শীৎকার
শীতকালে ঠোঁটের ভাষা, গরম পিরিত, অবৈধ-বৈধের দরোজা-জানালা সব
কত সব বরফগলা পাহাড় নত হয় মৈথুনে। কে জানে, নিরন্তর অভিস্পা মাখা সব।
চুরি করে ঘুম কাড়ে শ্বাপদ, মৌনতায় বানান ভুলে আটকে পড়ে অকালের ফেরে
আবারো শব্দজট, প্রাণ যায় নিরীহ রিক্সাচালক, যাক! চুতমারানি মাগী, বেশ্যা, খানকির পো। 
আমার আক্রোশ, ব্যস্ততম রাত, নারী, কবিতা, নিরাভরণ কাল, কালপ্রবাহ,
হায়, আমাকে একদম আটকায় না, একবিন্দু জল, জলস্খলন, হ্যালুসিনেশন
থেমে যায়, থামতে হয়। আমাকে আগলায় তুমুল সমুদ্র, ব্যক্তিগত গরীবী সংবিধান
আমি কেটে-ছিড়ে একাকার করে দিই।
আমাকে আগলাও, আমাকে আটকাও, আমি নীড় ছেড়েছি আজ নীড় সন্ধানে; নীড় সংহারী হয়ে!
৪৭বিবর্তন
ক্ষুধা-তৃষ্ণা বৃত্তাকার, উড্ডীন পাখি সীমাহীন
নগ্ন পায়ে ভোরের শিশির, আত্মজাগৃতির খোঁজ!
এখানে জন্ম নিয়েছে একদিন কালের ঘড়ি।
এ কথা ভুলে না কেউ, কলুষমুক্ত দৃষ্টিসীমা
দরোজায় জন্ম নিয়ে বেড়ে ওঠে হাওয়ায়-হাওয়ায়
ঐশ্বরিক সমুদ্রের অনাবৃত রূপ অর্ধমৃত হয় কুলে-কুলে।
এ এক সতর্ক দৃষ্টি আবদারটুকু স্থান করে সূর্যতেজে।
এভাবে হয়ত কোন একদিন নিবারিত তৃষ্ণা
ক্ষুধার সাথে অসতর্ক প্রণয়-
মোহনা খুঁজে অপরাপর সব; উড্ডীন পাখিও!
আমাদের মাঝে আমিও ঢুকি, এক অন্তস্থ আগন্তুক
দিনে-দিনে পোশাক বদলে শীর্ণ বসন
তরঙ্গবঞ্চিত দিনে কোন কোন গৃহহীনও হয় দূর্নিবার যোদ্ধা!

