তামিমহ্যাটার্স বনাম তামিমলাভার্স!


তামিমের সঙ্গে আমাদের পরিচিতির শুরুটা ক্রিকেট দিয়ে এবং ব্যাপ্তিও ঐ একই- ক্রিকেট। ক্রিকেটের বাইরে তাকে আমরা জানতাম না এবং ক্রিকেট ছাড়া আমরা তাকে জানতেও চাই না। তামিমের বড় ভাই নাফিস ইকবাল যখন বাংলাদেশ দলে এলো তখন জেনেছিলাম তামিম নামের একজন লাইনে আছে এবং এরপরের কাহিনী ত চলমান।
নাফিস ঝরে গেছে। এখন সে ক্রিকেট খেলছে, নাকি রেস্টুরেন্ট ব্যবসায় মনোযোগি হয়েছে সে খবর কারও রাখার প্রয়োজন নাই কারণ বাংলাদেশ দলে খেললে আমরা সে খবর হয়ত রাখতাম। মানে সম্পর্কের মুল ভিত্তি ক্রিকেটই।
তামিম ভাল ক্রিকেটার, বিধ্বংসী ক্রিকেটার সে তার প্রমাণ আগে রেখেছিল কিন্তু মাঝপথে টানা ব্যর্থতার পর দলে টিকে থাকার কারণে অনেকেই বিরূপ ছিলেন তার ওপর। এই সময়টা সে কাটিয়ে ওঠেছে এবং এখন ধারাবাহিক রানের মধ্যেই আছে।
যেহেতু ক্রিকেটারদের সঙ্গে আমাদের সম্পর্কের ভিত্তিমূল পারফরম্যান্স সেহেতু কেউ কেউ তার পারফরম্যান্সের কারণ সমালোচনা করতে পারেন। এটা স্বাভাবিক প্রক্রিয়াই। তামিম ছাড়া আর অনেকের সমালোচনা হয়েছে, হচ্ছে রিয়াদ, নাসির, আশরাফুল, রাজ্জাক, শাহাদাৎসহ অনেকেই আছেন এ দলে। এটা কোন প্রকার ব্যক্তিবিদ্বেষ ছিল তা নয়। মাঝে মাঝে এসব জায়গায় ব্যক্তিচরিত্র, বিশ্বাস সামনে আসতে পারে, এসেছেও। ক্রিকেটপ্রেমিরা চেয়েছে খেলোয়াড়েরা তাদের ওপর দেওয়া আস্থার প্রতিদান দিক, খেলার প্রতি সৎ থাকুক। যারা পেরেছে তারা অভিনন্দিত হয়েছে আর যারা পারেনি তারা সমালোচিত হয়েছে, তিরস্কৃত হয়েছে- এটাই স্বাভাবিক।
এমন না যে যারা সমালোচিত হয়েছে, হচ্ছে তাদের সঙ্গে কারও ব্যক্তিবিদ্বেষ কিংবা ব্যক্তিগত সমস্যা রয়েছে। পুরো দেশের প্রতিনিধিত্ব যেখানে এগারোজন ক্রিকেটারের ওপর সেখানে তাদের পারফম্যান্স আমাদেরকে আনন্দে উদ্বেল করবে, হতাশায় ডুবাবে সহজাতভাবেই।
এই সমালোচকদের অনেকেই আবার পরিবার নিয়ে নোংরামো করেছে, এটা যে বা যারা করেছে তা আদের ব্যক্তিগত রুচির প্রকাশ। সামগ্রিক অর্থে ক্রিকেটপ্রেমি মানুষের আকাঙ্ক্ষার অভিব্যক্তি নয়। হয়ত অতি হতাশা থেকে চেহারার কদর্য রূপ প্রকাশ করেছে তারা, যা অবশ্যই অগ্রহণযোগ্য।
তামিম পাকিস্তানের সঙ্গে চলমান সিরিজে ভাল খেলছে। আমরা যারা সমালোচক ছিলাম বাজে পারফরম্যান্সের তারাও প্রশংসা করছি কারণ আমাদের প্রাপ্তি আর আশাবাদ বাংলাদেশ দলকে ঘিরে, ব্যক্তি ঘিরে নয়। আর যখন কোন ল্যান্ডমার্কের কাছাকাছি আসে তখন চাই সে ল্যান্ডমার্ক স্পর্শ করুক সে খেলোয়াড় কারণ এখানে ব্যক্তির অর্জনের পাশাপাশি বাংলাদেশেরও অর্জন আছে ঢের!
তামিম ভাল খেলছে বলে অনেকেই আবার তামিম হ্যাটার্সদের ইঙ্গিত করে অনেক কিছুই বলতে চাইছে। আমি তাদেরকে তামিমলাভার্স বলে ইঙ্গিত করছি না সরাসরি তবু হয়ত করা হয়ে যাচ্ছে। কারণ তাদের বিশ্বাস ছিল তামিম ফিরে আসবে আর অনেকেরই সে রকম বিশ্বাস কিংবা আস্থা ছিল না তার ওপর।
আমি বিশ্বাস করি, তামিম কিংবা অন্য কোন খেলোয়াড়দের প্রতি তাদের যতখানি ভালোবাসা তারচেয়ে ভালোবাসা বাংলাদেশ দলের প্রতি। তাদের ভালোলাগার জায়গা হলো তাদের প্রিয় খেলোয়াড় রানে ফিরেছে। যা তামিমের পারফম্যান্স সমালোচকরাও চেয়েছিল এতদিন। কোন খেলোয়াড়দের সঙ্গে কারো ব্যক্তিগত সমস্যা যেখানে নেই, পরিচিতির সূত্র ও ব্যাপ্তি যেখানে ক্রিকেট সেখানে পারফরম্যান্সই মূখ্য।
রিয়াদ বিশ্বকাপে ভালো খেলেছে। সদ্য সমাপ্ত ওয়ানডে সিরিজে সে ভাল খেলেনি। রিয়াদের ভক্তশ্রেণিও নিশ্চয়ই চাইছে তাদের প্রিয় খেলোয়াড় রানে ফিরুক কারণ এতে দল হিসেবে বাংলাদেশেরই লাভ। এমন কথা দলের সব খেলোয়াড়দের জন্যেই প্রযোজ্য।
যেহেতু কোন খেলোয়াড়ের সঙ্গে কারও ব্যক্তিগত সমস্যা নেই এবং সবার চাওয়ার জায়গা একটাই পারফরম্যান্স সেহেতু 'লাভার্স' কিংবা 'হ্যাটার্স' বলে কিছু নাই। তামিমেরা ভাল খেললে বাংলাদেশ দল ভাল অবস্থানে যাবে আর সে চাওয়ার জায়গায় সবাইই এক!
ও হ্যাঁ, ব্যক্তিগত পছন্দ থাকতে পারে কিন্তু পারফরম্যান্স যেখানে মূখ্য সেখানে অপছন্দ করার কিছু নাই। পারফরম্যান্স ইকুয়াল টু পছন্দ!

