কেবল বেড়ে যায় মৃত্যুঋণ


 ফার্মেসিওয়ালার প্রতি
এক ফার্মেসিওয়ালার বাস আমার শরীরে
সে ওষুধের পসরা নিয়ে বসে থাকে ঠায়
হরেক ওষুধ- ট্যাবলেট, ক্যাপস্যুল, ইনজেকশন
কত কী, সব লিখা থাকেনা ডাক্তারের ব্যবস্থাপত্রে।
অদ্য ফার্মেসিওয়ালার জ্বর এসেছে প্রবল
দোকানেও তালা পড়েছে বিশাল
ওষুধের মেয়াদে পড়ছে টান, সব মেয়াদোত্তীর্ণের পথে।
ফার্মেসিওয়ালা, ও ফার্মেসিওয়ালা!
কবে সুস্থ হবে তুমি?
সুস্থ আর ঠাণ্ডা স্থানে ওষুধগুলোর সাথে নিজেও থাকো সে স্থানে
তোমার সুস্থতার সাথে ওষুধেরও যোগ
ওষুধের সাথে আমি-তুমি আর সেও!
মৃত্যুঋণ
শুনছো, যত মৃত মানুষ
আমি তোমাদের স্বজনতুল্য কেউ
কত পথ পাড়ি দিয়ে গেলে মরণের পাড়ে
ওপথ কী বন্ধুর কোনো?
আমি যাইনি, তবু রোজ রোজ চলে আসি বারান্দার ধারে।
নেবে আমায়?
আমি সঞ্চয়ে আগলে রেখেছি গুপ্তধন সব
গ্রহণে আপ্লুত করো-
আমি খুলে দিতে জানি থলের গিঁট
এক এক করে সব নেবে- তুচ্ছজ্ঞানে ফেলে দিতে জানি সমূহ সঞ্চয়।
থলের ক্ষুধা গিঁট বাঁধে, মৃতরা সব সার্বজনীন
গ্রহণে আজ কৃতার্থ করো, বাড়ছে কেবলই মৃত্যুঋণ!
মানুষ ঈশ্বর
যতবার জপ করে গেছি ঈশ্বর নাম
ততবার কাছে ডেকেছো কী আমায়?
ডেকেছো-
তবে শুনিনি কেন?
শুনাও তুমি আমার মত করে
চিৎকার করে বলো মানুষ, মানুষ!
আমি লোভী বান্দাপ্রবর
লোভে মত্ত জিহ্বা থিকথিক, তাই ডাকি
প্রতিদান নেশা ভর করে গহীন জলে
এত ডাক, এত আহ্বান কোথা রাখো তুমি
ফেরাও কেন তবে এই মাঝপথে, মধ্য রাতে।
পর্দার অন্তরালে হেঁটে যায় কে
সে কী টিকটিকি না কুলো ব্যাঙ
আমি জানি না কিছু
তুমি কী জানো?
যদি জেনে যাও কভু তবে এক নামে ডাকো
মানুষ, মানুষ; তুমিই শ্রেষ্ট, তুমিই ঈশ্বর!

