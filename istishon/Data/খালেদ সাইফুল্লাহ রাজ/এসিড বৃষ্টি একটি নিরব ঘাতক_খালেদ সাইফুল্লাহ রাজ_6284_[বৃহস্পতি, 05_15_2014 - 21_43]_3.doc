এসিড বৃষ্টি একটি নিরব ঘাতক


এসিড বৃষ্টি সম্পর্কে আমরা সবাই কিছু না কিছু জানি। কিন্তু এই এসিড বৃষ্টির ব্যাপারে আমারা কম বেশি অনেকেই সচেতন নই কিংবা আমাদের নজরের বাহিরে। আসুন একটু মনে করি এসিড বৃষ্টি কি?
জীবাশ্ম জ্বালানী কয়লা, প্রাকৃতিক গ্যাস, তেল ইত্যাদির দহনের ফলে সৃষ্ট সালফার ডাই অক্সাইড (SO2) এবং নাইট্রোজেনের (N) বিভিন্ন অক্সাইড বাতাসের জলীয় বাষ্প ও অন্যান্য রাসায়নিক পদার্থের সাথে মিলে সালফিউরিক অ্যাসিড, নাইট্রিক অ্যাসিড এবং অন্যান্য দূষণকারী পদার্থ সৃষ্টি করে। এই অ্যাসিডীয় দূষণকারী পদার্থগুলি বায়ুমণ্ডলের উপরের স্তরে পৌঁছে এবং বাতাসের মাধ্যমে শত শত মাইল দূরে চলে যায়। পরিশেষে এগুলি বৃষ্টি, তুষার বা কুয়াশার আকারে, এমনকি অদৃশ্য অবস্থায় শুষ্ক আকারেও মাটিতে নেমে আসে। এটিকেই বলে এসিড বৃষ্টি।
এসিড বৃষ্টির ফলে মাটিতে গাছের পুষ্টি উপাদানের পরিমাণ কমে যায়, গাছের বৃদ্ধি ব্যাহত হয়, হ্রদ ও জলাশয়কে মাছ ও অন্যান্য প্রাণীর বসবাসের অযোগ্য করে তোলে। শহরাঞ্চলে অ্যাসিড বৃষ্টি দালানকোঠা ও ভাষ্কর্যের স্বাভাবিক ক্ষয় ত্বরান্বিত করে। অন্যান্য রাসায়নিক উপাদানের সাথে মিলে অ্যাসিড-বাষ্প নগরে ধোঁয়াশার সৃষ্টি করে। ধোঁয়াশা সেবন করে শহরের মানুষের ফুসফুস আক্রান্ত হয় এবং আয়ু কমে যায়। এছাড়া এসিড বৃষ্টিতে ভিজলে ত্বকের মারাত্মক ক্ষতি এবং ক্যান্সার হওয়ার সম্ভাবনাও রয়েছে। এসবের পাশাপাশি আরও অনেক সমস্যা সৃষ্টিকারী এই এসিড বৃষ্টি।
পূর্বাঞ্চলীয় উত্তর আমেরিকা, জাপান, চীন, দক্ষিণ-পূর্ব এশিয়া এবং ইউরোপে অ্যাসিড বৃষ্টি বহু ক্ষয়ক্ষতি সাধন করেছে। বর্তমানে বিভিন্ন দেশের সাথে বাংলাদেশ এসিড বৃষ্টি মুক্ত দেশ নয়। সাপ্রতিক একটি খবরে, গত ৮ মে কুড়িগ্রামের ফুলবাড়ী উপজেলার কুটিচন্দ্রখানা চেয়ারম্যানপাড়ায় এসিড বৃষ্টি হওয়ার খবর পাওয়া গেছে। (সূত্র - allnewsbd.com) এছাড়া আরও এসিড বৃষ্টির প্রভাবের টুকরা খবর রয়েছে বাংলাদেশের বৃহত্তম শহরগুলোতে।
বাংলাদেশের পরিবেশের বর্তমান অবস্থার অবনতির ধারা এভাবে চলতে থাকলে অদূর ভবিষ্যতে শুধু এসিড বৃষ্টি নয়, বিভিন্ন প্রাকৃতিক দুর্যোগ পোহাতে হবে এদেশের মানুষকে। এর আলামত কয়দিন আগের অসহনীয় তাপমাত্রা।
সরকারের আশায় বসে থাকলে এই অবস্থার উন্নতি সাধন হবে বলে আশা করাটা দোটানার মধ্যে থাকা বলে মনে করি। তাই নিজ স্বার্থে নিজ জায়গা থেকে গা ঝারা দিতে হবে, আমাদের নিজেদেরই উদ্যেগ নিতে হবে পরিবেশের সার্বিক উন্নয়নের জন্যে যেন-
যে প্রশান্তির বৃষ্টিতে গা দুলিয়ে দি আমরা প্রতিটি ফোটা অনুভব করতে, যে বৃষ্টিতে খুজি আত্মতৃপ্তি এবং মনের প্রসান্তি, সে মন ভোলানো বৃষ্টি যেন ভীতির কারণ না হয়।

