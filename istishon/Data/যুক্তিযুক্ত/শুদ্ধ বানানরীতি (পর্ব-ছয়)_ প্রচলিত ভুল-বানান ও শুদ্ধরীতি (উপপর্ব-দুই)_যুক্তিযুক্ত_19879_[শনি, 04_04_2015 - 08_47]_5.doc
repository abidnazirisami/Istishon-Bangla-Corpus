শুদ্ধ বানানরীতি (পর্ব-ছয়)_ প্রচলিত ভুল-বানান ও শুদ্ধরীতি (উপপর্ব-দুই)


একটি আক্ষেপ: বানারীতি ও বাংলাভাষার ছন্দ নিয়ে আমার এ সিরিজ দুটির অনেক পর্বেরই পূর্বোক্ত ব্লগের পাঠক সংখ্যা ছিল চার থেকে ছয় হাজারের উপরে। অনেক ক্ষেত্রেই সর্বোচ্চ কমেন্টধারী পোস্টও ছিল এগুলো। পাঠকের সহজবোধ্যতার বিষয়টি বিবেচনায় রেখে এ ব্লগে পোস্ট দেবার আগে আমি প্রতিটি পর্বের উপরে অনেক কাজ করে একে আরও সহজ-সরল করার চেষ্টা করেছি। তারপরেও আমি পাঠকের কাছে গ্রহণযোগ্য হতে পারছি না। ফলে আমার এ পরিশ্রম, পণ্ডশ্রম হচ্ছে কি না বুঝতে পারছি না। লেখকের জন্য দিনশেষে পাঠকই যে সব।
(পূর্ব প্রকাশিতের পর..)
এগার: আ-কার এর কারণে ণ
ধরন ও দরুন বানানে ন। ধারণ, ধারণা, দারুণ বানানে ণ। খেয়াল রাখতে হবে- দ বা ধ এর সাথে আ-কার বসলে পরে ণ হয়, আ-কার না বলে ন হয়। 
বার: দ্রব্যমূল্য ও দ্রব্যমূল্যের দাম
'দ্রব্যমূল্য' অথবা 'দ্রব্যের দাম' শুদ্ধ। 'দ্রব্যমূল্যের দাম' কথাটা ভুল, মূল্য মানেই দাম।
তের: উদ্দেশ্য ও উদ্দেশ
উদ্দেশ্য = লক্ষ্য, উদ্দেশ = প্রতি।
সংকট নিরসনের উদ্দেশ্যে রাষ্ট্রপতি জাতির উদ্দেশে ভাষণ দেবেন, ভাষণ শেষে তিনি ব্রিটেনের উদ্দেশে ঢাকা ত্যাগ করবেন।
চৌদ্দ: লক্ষ ও লক্ষ্য
লক্ষ = লাখ, দৃষ্টি। লক্ষ্য = উদ্দেশ্য।
জীবনের লক্ষ্য পূরণের দিকে লক্ষ রাখতে হবে। আমার দিকে লক্ষ করো। লক্ষ করে শোনো।
পনের: চন্দ্রবিন্দু
দাঁড়িপাল্লা, দাঁড়ি-মাল্লা, দাঁড়ি-কমা ইত্যাদি সব দাঁড়িতে চন্দ্রবিন্দু থাকলেও কেবল দাড়ি-মোচের দাড়িতে চন্দ্রবিন্দু নেই।
কাঁচা ও হাঁড়িতে চন্দ্রবিন্দু আছে, কাচ ও হাড়ে নেই।
ষোল: ভারি ও ভারী
ভারি = খুব, ভারী = ওজনদার। ক্লাসের ভারী-ভারী বই পড়তে ভারি কষ্ট লাগে।
সতের: উত্তম, মধ্যম ও নাম পুরুষ
ভুল : আমি ও সে যাব।
শুদ্ধ : সে ও আমি যাব।
বাক্যে একাধিক পুরুষ থাকলে উত্তম পুরুষটি শেষে বসবে। ক্রম হবে- সে>তুমি>আমি। 
আঠার: নিচ ও নীচ
নিচ = নিম্ন, নীচ = জঘন্য। আমাদের নিচতলার ভাড়াটিয়া অত্যন্ত নীচ প্রকৃতির মানুষ।
উনিশ: নিত্য শ
'পোশাক' বানানে শ।
বিশ: জীবী ও জীবি
আইনজীবী, বুদ্ধিজীবী, পেশাজীবী ইত্যাদি সকল জীবী-তে 'বী'; কিন্তু জীবিকা বানানে 'বি'।
>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>আগের পর্বগুলির লিঙ্ক:শুদ্ধ বানানরীতি (পর্ব-এক): কি ও কী, তৈরি ও তৈরীশুদ্ধ বানানরীতি (পর্ব-দুই): দন্ত্য-ন এবং মূর্ধন্য-ণ’র সহজ ব্যবহারবিধিশুদ্ধ বানানরীতি (পর্ব-তিন): তালব্য-শ, মূর্ধন্য-ষ এবং দন্ত্য-স’র সহজ ব্যবহারবিধি শুদ্ধ বানানরীতি (পর্ব-চার): রত্ব ও ড়ত্ব বিধানশুদ্ধ বানানরীতি (পর্ব-পাঁচ): প্রচলিত ভুল-বানান ও শুদ্ধরীতি (উপপর্ব-এক)

