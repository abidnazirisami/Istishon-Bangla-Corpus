স্টিশনবিধি‘র বিধিবাম হতেই পারে না 


ব্যক্তিগতভাবে আমি ‘বানান-রোগ’-এ আক্রান্ত একজন মানুষ। রোগটি আমাকে খুব ভোগায়। রোগেটির ভাইরাস আমাকে প্রতিনিয়ত আক্রান্ত করে। যেখানেই যাই সেখানেই ‘বানান-ভুল’ভাইরাসের ছড়াছড়ি আমার চোখে পড়ে এবং তা থেকে সহজেই আমি আক্রান্ত হয়ে যাই। এ ব্যাপারে আমার ইমিউনিটি খুবই কম, একেবারে শূন্য বলতে পারেন। যদিও আমি নিজেই মাঝে মধ্যে ভাইরাসটি ছড়িয়ে থাকি। অতঃপর, আমি আমার ক্ষুদ্র সাধ্য অনুযায়ী এ ভাইরাস-মুক্তির জন্য প্রতিনিয়ত ‘প্রতিরোধক’ ও ‘প্রতিষেধক’ ছড়িয়ে যাচ্ছি। সম্ভবত এতে কোনও কোনও ক্ষেত্রে কিছুটা কাজ হচ্ছে, কোথাও আবার হচ্ছে না। কোথাও কোথাও পার্শ্বপ্রতিক্রিয়া দেখা দিচ্ছে, যা তীব্র থেকে লঘু পর্যন্ত বিস্তৃত। তারপরেও আমি আমার কাজ নিরলসভাবে করে যাবার চেষ্টা করছি। কথায় বলে না, “চরকায় তেল দেওয়া যার অভ্যাস, সে চরকা পেলেই তেল দেয়; নিজেরটা বা পরেরটা দেখে না”। এ ক্ষেত্রে আমার অবস্থাও অনেকটা সে রকম। আমি নিজে ‘বানান-রোগ’-এ ভুগি বলে অন্য কারও এ রোগ দেখলেই সেখানে একই সাথে ‘প্রতিরোধক’ ও ‘প্রতিষেধক’ দুটোই প্রয়োগ করে দেই। 
‘বানান-রোগ’ সারানো খুবই পরিশ্রমসাধ্য একটি কাজ, অথচ কোন পারিশ্রমিক নেই। উল্টো ঘাই-গুঁতোও খাওয়া লাগে। যদিও কাজটি করার জন্য অধিকাংশ ক্ষেত্রেই ব্লগারদের পক্ষ থেকে আমাকে উৎসাহ যোগানো হয়। আমাকে নানান উপাধিতে সম্বোধন করা হয়; কেউ বলেন স্যার, কেউ বলেন পণ্ডিত স্যার, কেউ বলেন যুক্তি স্যার। যেহেতু এক সময়ে বিশ্ববিদ্যালয়ে পণ্ডিতি করেছি সেহেতু এটি আমার খারাপ লাগে না, বরং ক্ষেত্র-বিশেষে উপভোগই করি। যদিও আমার সাবজেক্ট ছিল ‘পাবলিক হেলথ’ এবং সেখানে রিসার্চ মেথোডলজি, পপুলেশন সাইন্স বা কম্পারেটিভ হেলথ সিস্টেম এর মতো নিরস সাবজেক্টগুলি পড়িয়েছি। বুঝতেই পারছেন ওখানে বাংলা বানানের ‘ব’-ও ছিল না। 
বানান সংক্রান্ত বিষয় নিয়ে কেউ কেউ আমাকে উদ্দেশ্য করে ব্লগ-পোস্টও দিয়ে ফেলেছেন। সেখানে ব্লগারগণ আমাকে নিয়ে নানাভাবে স্তুতি করেছেন। ব্লগের মান রক্ষায় আমার এ শ্রমসাধ্য, নির্ভুল বানান চর্চার বিষয়টিকে তারা খুবই ইতিবাচক-ভাবে তুলে ধরেছেন। কয়েকটা ব্লগ পোস্টের থেকেও নাকি একটি বানান শুধরে দেওয়া বেশি গুরুত্বপূর্ণ, সে বিষয়টিও বলেছেন সম্মানিত ব্লগারগণ। কোন বানান নিশ্চিত হবার ক্ষেত্রে চমৎকারভাবে তারা আমাকে আহ্বান করেছেন এবং বানান সম্পর্কে নিশ্চিত হয়েছেন। এ রকম নানা ঘটনা আছে। বিষয়গুলিতে আমি কখনও বিব্রত হই, কখনও বা উপভোগ করি। কোন সম্মানিত ব্লগারের কোন পোস্টে আমি যে কমেন্ট করি সেখানে যদি বানান সংক্রান্ত কিছু না থাকে তবে অনেক সময়ে ব্লগারের পরবর্তী প্রতি-কমেন্ট আসে, ‘যুক্তি ভাই, তইলে বানান ভুল হয় নাই? বেঁচে গেছি! খুব টেনশনে ছিলাম’। 
মনে হতে পারে আমি খুব বানান পারদর্শী বোদ্ধা। মোটেও তা নয়। আমার পড়াশোনা বা পেশার সাথে বাংলা বানানের কোনই সম্পর্ক নাই। আমি লেখালেখি করি, শখের লেখালেখি। এ শখটি পূরণের জন্য আমি নির্ভুল বানানে লেখার চেষ্টা করি। সে কারণে আমার প্রচুর সময় ব্যয় করতে হয়। একটা লেখা লিখতে যে পরিমাণ সময় ব্যয় হয়, লেখা শেষ করে বারবার পড়ে বানান শুদ্ধ করতে তার চেয়েও অনেক বেশি সময় ব্যয় হয়। স্বভাবতই শুদ্ধ বানানে লেখার জন্য অন্যরাও যেন এভাবে চেষ্টা করে সেটিকেও আমি উৎসাহ দেবার চেষ্টা করি। মাতৃভাষার প্রতি একটা গভীর শ্রদ্ধাবোধ থেকে আমি কাজটি করি। 
মুক্তিযুদ্ধ, দেশ, ভাষা ইত্যাদি বিষয়গুলি আমাকে খুব ইমোশনাল করে দেয়। কেমন করে, কিভাবে- আমি তা ব্যাখ্যা করতে পারি না, শুধু একটা টান অনুভব করি। হতে পারে আমি এমন ধাঁচে তৈরি, আবার এমনও হতে পারে আমার পারিবারিক ঐতিহ্য আমাকে এরূপ হতে সাহায্য করেছে। বাবা ভাষা আন্দোলন করেছেন, মুক্তিযুদ্ধ করেছেন কিন্তু স্বাধীন দেশ দেখে যেতে পারেননি। চৌদ্দই আগস্ট উনিশ শ’ একাত্তরে তিনি পাক সেনাদের হাতে ধরা পড়ে নিখোঁজ হয়ে যান। আর ফেরেননি। তার মৃতদেহও কোনদিন খুঁজে পাওয়া যায়নি। অখ্যাত মানুষদেরকে কেউ আলাদাভাবে মনে রাখে না, সমষ্টির সাফল্য বা ব্যর্থতার মধ্যেই তারা বেঁচে থাকেন। আমার বাবাকেও কেউ মনে রাখেনি, ‘মুক্তিযুদ্ধ’ নামক সমষ্টিক চেতনার মধ্যে তিনি বেঁচে আছেন। বড় দু’ ভাই মুক্তিযোদ্ধার কমান্ডার ছিলেন। তারা আজও বেঁচে আছেন। আর্থিক অভাব-অনটনের কারণে খুবই অমানবিক জীবন-যাপন করছেন। সামগ্রিকভাবে এ বিষয়গুলি আমাকে খুব ইমোশনাল করে দেয়। 
শুদ্ধভাবে বানান চর্চার জন্য আমি অভিধানকে খুব গুরুত্ব দেই। চেষ্টা করি সবসময়ে অভিধান দেখতে। ব্যস্ত মানুষ। সব-সময়ে পেরে উঠি না। তারপরেও যতটুকু পারি, চেষ্টা করি। আমারও বানান ভুল হয়, সেটি যেন অন্য কেউ দেখে শুধরে দেয় সেটিকেও আমি গুরুত্ব দেই এবং শ্রদ্ধার চোখে দেখি। আবার অন্যের বানানে আমি যে ভুল দেখিয়ে দেবার চেষ্টা করি সেখানেও অনেক সময়ে আমার নিজেরই ভুল হয়ে যায়, সেটিও কেউ আমাকে দেখিয়ে দিলে আমি নিজেই সংশোধন হই। এটি মূলত চর্চা ও পারস্পরিক সহযোগিতার বিষয়, তেমন কোন বিশেষজ্ঞ ব্যাপার এখানে নেই। সবাই মিলে শুদ্ধ বানান চর্চাকে খানিকটা এগিয়ে নেওয়া আর কি! 
আমি মুক্তচিন্তাব্লগে লিখি। লিখি না বলে লিখতাম বললেও হয়ত ভুল বলা হবে না। কারণ, বেশ কিছুদিন হল সেখানে লিখছি না। তার মানে এই নয় যে, আর কখনও লিখব না। লেখালেখির জন্য নতুন যায়গা খুঁজছিলাম। ইস্টিশনের কথা মনে পড়ল। আমি যখন মিনিস্ট্রি অব হেলথ এন্ড ফ্যামিলি ওয়েলফেয়ারে পাবলিক হেলথ এক্সপার্ট হিসেবে কর্মরত, তখন গণজাগরণ মঞ্চের উদ্ভব হয়। প্রথম মুহূর্ত থেকে যে কয়েকজন এর সাথে জড়িত ছিলেন আমি তার মধ্যে একজন। পাঁচই ফেব্রুয়ারি ২০১৩তে আমরা প্রথমে প্রেস ক্লাবের সামনে জড় হই। প্রথমে সেভাবেই আমাদের কাছে ইনফরমেশন এসেছিল। সেখানের প্রথম বক্তাও ছিলাম আমি। সেখান থেকেই খবর পাই শাহবাগে আসতে হবে এবং দ্রুত শাহবাগে চলে আসি। সেই শুরু। 
সে সময়ে আমার এক কলিগ ছিলেন, তিনি ইস্টিশনের কয়েকজন স্রস্টাদেরকে চিনতেন। আমাকে বলতেন, ‘স্যার ইস্টিশনে লেখেন’। এ পর্যন্ত আমার আর লেখা হয়ে ওঠেনি। আজ লেখার সিদ্ধান্ত নিয়েই ইস্টিশনের প্লাটফর্মে উঁকি দিলাম। ঘুরেফিরে দেখার চেষ্টা করলাম এর আশপাশ। প্রথমেই ইস্টিশনের বিজ্ঞপ্তি ‘ইস্টিশনবিধি’তে চোখ পড়তে চোখ আটকে গেল। কতগুলো ভুল বানান চোখে পড়ল। যেমন-
সমূহঃ>সমূহ: (বিসর্গ একটি অক্ষর, এখানে কোলন হবে)
পর্ণো>পর্ণ
আপোষহীণ>আপোষহীন
গ্রহন>গ্রহণ (ব্যতিক্রম ছাড়া সাধারণত ঋ, র, ষ, ক্ষ, গ এর পরে ণ বসে)
গোড়ামী>গোঁড়ামি
গোষ্টি>গোষ্ঠী
ব্যক্তিগতব্লগ> ব্যক্তিগত-ব্লগ (ভুল নেই তবে, এ ক্ষেত্রে এভাবে লিখলে ভাল হয়)
ঘন্টার> ঘণ্টার (তৎসম শব্দ বলে ণ হবে, ণ+ট)
পড়বেনা> পড়বে না (অসমাপিকা ক্রিয়ায় ‘না’ শব্দের থেকে পৃথক বসে, ‘নি’ শব্দের সাথে বসে। যেমন- করে না, করেনি। কোন ব্যতিক্রম থাকতে পারে যা আমার জানা নেই।)
কোনো> কোনও (আমরা ‘কোনো’ শব্দটি হর-হামেশাই লিখে থাকি, যদিও এটি অভিধানসিদ্ধ নয়।)
পুর্বের>পূর্বের
উপরন্ত>উপরন্তু
অনির্দ্দিষ্ট>অনির্দিষ্ট
ব্যবসায়িক>ব্যবসায়ীক
সুত্র>সূত্র
ব্যতিত>ব্যতীত
ইংরেজী>ইংরেজি
গ্রহনযোগ্য>গ্রহণযোগ্য
‘ইস্টিশনবিধি’ পড়া শেষ করে মনে হল বিষয়টি ব্লগ কর্তৃপক্ষকে জানালে খারাপ হয় না। ‘বিধি’ ঠিক না থাকলে, ‘বিধিবাম’ হতে পারে। সেটি তো আর কাম্য হতে পারে না। একটা বাংলা প্রবাদ আছে, “আগে দর্শনদারী, পরে গুণ-বিচারী”। আমাদের আঞ্চলিক ভাষায় বলা হয়, “আগে রূপ-সুরতি, পরে গুণ-বিচারী”। ব্লগের সকল নির্দেশনাগুলি নির্ভুল বানানে লেখাটা ‘দর্শনদারী’ বা ‘রূপ-সুরতি’র মধ্যে পড়ে। এ রূপ রক্ষা করা প্রয়োজন বলেই আমার মনে হয়েছে। প্রবাদটির অধুনিক জেন্ডার ব্যাখ্যাটিকে আমলে না নিলে, ব্লগ সংশ্লিষ্ট সকলেই হয়ত এ ব্যাপারে আমার সাথে একমত হবেন। 
পরিশেষে আমার এ ধৃষ্টতাকে ক্ষমা-সুন্দর দৃষ্টিতে দেখে বন্ধু হিসেবে গ্রহণ করবেন বলে প্রত্যাশা করি। আপনাদের সহযোগিতা পেলে সাথে চলার চেষ্টা করবো। হ্যাপি ব্লগিং।
পরিশিষ্ট: ইস্টিশনের টিকেটের জন্য আবেদন করেই এ লেখাটি লিখেছিলাম। আস্থা ছিল আমার টিকেট মিলবে। মেইল পাবার পরে যখন ফর্ম পূরণ করতে গেলাম, তখন পড়তে গিয়ে আরও কিছু ভুল বানান চোখে পড়ল। অভয় দিলে সেগুলিকে সংশোধনের ব্যাপারেও সহযোগিতা করতে চাই। 

