ইস্টিশনমাস্টার সমীপে


কিভাবে শুরু করব ঠিক বুঝতে পারছি না। ব্লগে নতুন বলে আমি এর চর্চা সম্পর্কে অবহিত নই। মাত্র দুটি পোস্ট দিয়েছি। তাতে আমার যা অভিজ্ঞতা হয়েছে সেটির আলোকে কিছু লেখা যৌক্তিক হবে না। দেখাযাবে আমি যা বলতে চাচ্ছি সেটি আসলে প্রযোজ্য নয়, আমার অজ্ঞানতার কারণেই বলছি। ফলে সেটি আমার নিজের জন্য যেমন সুখকর হবে না, তেমনি যাদের উদ্দেশ্যে লিখব তাদের জন্যও তা বিড়ম্বনার কারণ হতে পারে। সাহস করে এ জন্য লিখছি যে, এক যায়গায় লেখা দেখেছি ব্লগটির মালিক ব্লগারগণ। আমি ব্লগার কি না জানি না, তবে যেহেতু ইস্টিশনের টিকেট পেয়েছি সেহেতু নিজেকে ব্লগার ভাবার দুঃসাহস দেখিয়ে লিখে ফেলছি। 
নতুন ব্লগারদেরকে এখানের নিয়মিত ব্লগারগণ কিভাবে গ্রহণ করেন সেটিও আমি জানি না। ব্লগে কোন নতুন ব্লগারের প্রথম পোস্টে বা ব্লগারের প্রথম পোস্ট না হলেও পুরাতন ব্লগার যিনি তার পোস্টটি প্রথম পড়ছেন তিনি নতুন ব্লগারকে প্রথমে ‘স্বাগতম’ জানিয়ে কমেন্ট শুরু করেন বলেই আমার ধারণা ছিল এবং তেমনটিই আমি চর্চা করে এসেছি। এখানে সেটি লক্ষ করিনি। এটি দোষ বা গুণের বিষয় নয়, ব্লগ ভেদে চর্চার বিষয়। কোনভাবেই এটি আমার অভিযোগ নয়। অনুগ্রহ করে আমাকে কেউ ভুল বুঝবেন না, সেটি আমার জন্য কষ্টের হবে। 
এই ব্লগটির সাথে প্রত্যক্ষ বা পরোক্ষভাবে যুক্ত কোন ব্যক্তিকে আমি জ্ঞানত চিনি না। ফলে কোন সমস্যা বোধ করলে ব্লগিয় ধারার বাইরে ব্যক্তি পর্যায়ে যে কারও সাহায্য নেব সে সুযোগও নাই। ফলে, আমি আমার কমেন্টের মাধ্যমে অনেকের কাছে অনেক প্রশ্ন করে নানা-কিছু জানতে চাচ্ছি। আমি জানি না এতে কেউ বিব্রত হচ্ছেন কি না। যদিও তেমন কোন ইঙ্গিত এখন পর্যন্ত আমি পাইনি বা পেলেও বুঝতে পারিনি। 
ইতোমধ্যে আমি যতোগুলি লেখা পড়তে পেরেছি তার সব ক’টির ভুল বানানগুলি শুদ্ধরূপসহ উল্লেখ করে দিয়েছি। কাজটি অত্যন্ত কষ্টকর ও সময়সাপেক্ষ হলেও স্বপ্রণোদিত হয়েই আমি করেছি। কেউ কষ্ট পেয়েছেন কি না, জানি না। যদি কষ্ট পেয়ে থাকেন তবে আমি বিনীতভাবে অনুরোধ করব, এর পর থেকে আর কষ্ট পাবেন না। কাজটি আমি ইতিবাচক মনোভাব নিয়েই করার চেষ্টা করি। আমি নিজেও বানান ভুল করি এবং সেক্ষেত্রে একইভাবে আমি সকলের সহযোগিতা প্রত্যাশা করি। যাদের লেখার ভুল উল্লেখ করে দিয়েছি তারা সে ভুলগুলিকে শুধরে আবার পোস্ট দেবেন সেটিই প্রত্যাশা। এটি ব্লগকে নির্ভুল রাখতে ভূমিকা রাখবে। ভবিষ্যতেও এটি অব্যাহত রাখার ব্যাপারে ইতিবাচক মনোভাব পোষণ করা প্রয়োজন। এ ব্যাপারে পারস্পরিক সহযোগিতা থাকলে ব্লগটি একটি নির্ভুল বানানের মানসম্পন্ন ব্লগ হতে পারে, যা অন্য ব্লগ থেকে এর বিশেষত্বকে আলাদাভাবে তুলে ধরতে ভূমিকা রাখবে। কারও এতে যদি আপত্তি থাকে অনুগ্রহ করে সেটি জানিয়ে দেবেন, তাদের লেখার কোন ভুল আমি দেখিয়ে দেব না। সাধারণভাবে জানিয়ে দিলেই চলবে- এ জন্য বকাঝকা বা গালিগালাজ বা অপ্রিয় শব্দ ব্যবহার করে কিছু বলার প্রয়োজন নেই। এমন কষ্টকর, শ্রমসাধ্য কাজ করে অপ্রিয় কথা হজম করাটা আমার জন্য সুখকর হবে না। ব্লগ এখন একটি শক্তিশালী মাধ্যম এর মান ধরে রাখা প্রয়োজন বলেই মনে করি।
মনে হতে পারে আমি বোধ হয় বানান নিয়েই লিখি। না, মোটেও তা নয়। এই ব্লগটিতে এসে, এর বিভিন্ন বিভাগ পড়ে যে পরিমাণ ভুল চোখে পড়েছে তাতে মনে হয়েছে, এগুলি আগে সংশোধন করা দরকার। সুতরাং সেটি আগে করি, পরে নিজেরমত করে লিখব। ব্লগারদের বাইরে প্রচুর মানুষ ব্লগে ঢুকে ব্লগের লেখা পড়ে। ভুল বানানের একটি ব্লগে অনেক ভাল লেখক বা রুচিশীল পাঠক লিখতে বা পড়তে অনাগ্রহী হতে পারেন। অনেক বেশি অপ-লেখার চেয়ে একটি ভাল লেখা অনেক বেশি গুরুত্বপূর্ণ বলেই আমার কাছে মনে হয়।
বাংলা বানান ঠিক করার জন্য প্রথমেই আমি এখানে ‘শুদ্ধ বানানরীতি’ পর্বটি শুরু করেছি। ব্যাকরণের সাথে নিজের অভিজ্ঞতার সংমিশ্রণে পর্বটি লিখছি বলে এটি অনেক সহজবোধ্য। পোস্ট দেবার ক্ষেত্রে কিছু অসুবিধা বোধ করছি। যেমন- সিরিজ পোস্ট দেবার জন্য কোন মেন্যু আমি খুঁজে পাচ্ছি না। একজন পাঠক যে কোন একটি পর্বে ক্লিক করলে তিনি ঐ সিরিজের সবগুলি পর্বের লিঙ্ক পেয়ে যাবেন, এটি কি ভাবে করতে হয় তা বুঝতে পারছি না। লিঙ্ক দেবার জন্য যে মেনুটি আছে সেটি সিরিজ পোস্টের জন্য ব্যবহার-বান্ধব নয়। এ ব্যাপারে আমি সহযোগিতা প্রত্যাশা করছি।
হাইলাইট করার প্রয়োজনে একটি লেখার বিভিন্ন যায়গায় ভিন্ন ভিন্ন কালার ব্যবহারের প্রয়োজনীয়তা অনুভব করছি কিন্তু কিভাবে করব তা বুঝতে পারছি না। লগইন করার পরে নিজের পোস্টে দেওয়া অন্য করো মন্তব্য বা প্রতিমন্তব্য অথবা অন্য কারো পোস্টে করা নিজের মন্তব্য বা প্রতিমন্তব্য করার বিষয়ে কি করে মন্তব্য-বান্ধব হব তা এখনও আত্মস্থ করতে পারছি না। সকল মন্তব্য ও প্রতিমন্তব্য একই কালারে আসায় পার্থক্য করাও কঠিন হয়ে যাচ্ছে। প্রতিটি মন্তব্যের কালার ভিন্ন ভিন্ন হবার কথা। সেটি করাও যেতে পারে। সবাই তাহলে এর উপকারভোগী হবেন। সাহিত্য বা বানানচর্চা বলে কোন বিভাগ চোখে পড়েনি। ফলে ‘একটিও নয়’ বিভাগে পোস্ট দিয়ে যাচ্ছি। আমার প্রায় সকল লেখাই প্রায় এ বিভাগে পড়বে। নতুন কোন বিভাগ খোলার কথা বিবেচনা করা যেতে পারে। আমার পরবর্তী সিরিজ হতে পারে বাংলা ছন্দ নিয়ে, সেটিও পোস্ট দেবার কোন বিভাগ খুঁজে পাচ্ছি না।
ধান ভানতে শিবের গীত গেয়ে ফেললাম। আমার এ লেখাটি মূলত ইষ্টিশনমাস্টরের প্রতি অনুরোধ জানিয়ে। ইস্টিশনের বিভিন্ন বিভাগ ঘুরে ঘুরে যে ভুলগুলি আমার চোখে পড়েছে সেগুলির শুদ্ধরূপসহ উল্লেখ করে দিলাম। আশাকরি এগুলি সংশোধনের উদ্যোগ নেওয়া হবে। আমার প্রথম পোস্টকে অনুসরণ করে বেশকিছু বানান সংশোধন করা হয়েছে, সে জন্য যারা কাজটি করেছেন তাদের সকলকে কৃতজ্ঞতা জানাচ্ছি। 
কোথায় যেন ‘ধরণ’ বানানটা দেখেছিলাম, এখন আর খুঁজে পাচ্ছি না। এটি হবে ‘ধরন’। ‘ধারণ’ বানানে ‘ণ’ হলেও ‘ধরন’ বানানে দন্ত্য-ন। অর্থাৎ, ধ-তে যদি আ-কার থাকে তবে পরে মূর্ধন্য-ণ হয়, যদি আ-কার না থাকে তবে দন্ত্য-ন হয়। 
ব্লগের বিভিন্ন বিভাগের নামসহ সেখানে উল্লেখিত ভুল বানান এবং তার শুদ্ধরূপ নিচেয় দিয়ে দিলাম। ডানের বানানগুলি শুদ্ধ বানান। ক্ষেত্র বিশেষে ব্যাখ্যাও দেবার চেষ্টা করেছি। বানানের ক্ষেত্রে বাংলা একাডেমির সর্বশেষ সংস্করণের বানানরীতি অনুসরণ করা হয়েছে। তারপরেও বলছি, আমারও ভুল হতে পারে, ফলে একটু দেখে নেবেন। 
বিভাগ: ইস্টিশনবিধি
শুদ্ধ করার পরেও নিম্নে উল্লেখিত বানানগুলি ঠিক করা প্রয়োজন।
পুর্বের>পূর্বের
কোনো>কোনও
ব্যবসায়িক>ব্যবসায়ীক
ব্যতিত>ব্যতীত
গ্রহন>গ্রহণ (ব্যতিক্রম ছাড়া ক ও প বর্গ দিয়ে শব্দ শুরু হলে ণ হয়)
বিভাগ: ওয়েটিং রুম
এইমূহুর্তে>এই মুহূর্তে
বিভাগ: ইস্টিশন গেইট
গেইট>গেট (গেইট= হাঁটার ভঙ্গি, গেট=প্রবেশ পথ)
বিভাগ: দৃষ্টি আকর্ষন
আকর্ষন> আকর্ষণ (ব্যতিক্রম ছাড়া ঋ, র, ষ, ক্ষ, গ এর পরে ণ হয়)
পরিস্কার> পরিষ্কার (ষ+ক)
বিভাগ: আত্নকথাআত্নকথা> আত্মকথা (ত+ম)
লিখেছেনঃ> লিখেছেন: (কোলন, বিসর্গ নয়; বিসর্গ একটি অক্ষর)
অপরাহ্ন> অপরাহ্ণ (হ+ণ)
ক্ষমতাচর্চ্চার> ক্ষমতাচর্চার
পেশিচর্চ্চার> পেশিচর্চার
ঘুঁপচি> ঘুপচি
শষ্যক্ষেত> শস্যখেত
সহযোগীতা> সহযোগিতা
বিভাগ: ট্রেনিং রুম
লিখেছেনঃ> লিখেছেন: (কোলন, বিসর্গ নয়; বিসর্গ একটি অক্ষর)
চাইলেঃ> চাইলে:
সাধারন>সাধারণ
প্রথমপাতার>প্রথম পাতার
গেইট>গেট
প্রফাইলে>প্রোফাইলে
করতেঃ>করতে:
লেখাঃ>লেখা:
লগিন>লগইন
ব্যবহারঃ>ব্যবহার:
ক্লিক করুর>ক্লিক করুন
বাক্সোর>বাক্সর
সংযুক্তিঃ>সংযুক্তি:
ইপ্সিত>ঈপ্সিত
হোষ্টিং>হোস্টিং (বিদেশি শব্দের বাংলা উচ্চারণে ষ বসে না, ব্যতিক্রম খ্রিষ্ট)
সা্ইটে>সাইটে
পেষ্ট>পেস্ট
করতেঃ>করতে:
লগডইন>লগড-ইন (ভুল নয়, তবে এটি হলে বুঝতে সুবিধা হয়)
পেলেঃ>পেলে:
করা হয়অ>করা হয়।
নীচের ই-মেইলে>নিচের ই-মেইলে (নীচ=হীন, নীচ জাত। নিচ=তল, নিচ তলা)
বিভাগ: শিকল টানুন
লিখেছেনঃ>লিখেছেন:
অপরাহ্ন>অপরাহ্ণ
ঘন্টার>ঘণ্টার (ণ+ট, তৎসম শব্দে ণ হয়)
গ্রহন>গ্রহণ
ইংরেজী>ইংরেজি
নেইম>নেম
গ্রহযোগ্য>গ্রহণযোগ্য
আরো>আরও (আরো শব্দটি অভিধানসিদ্ধ নয়)
সহযোগীতা>সহযোগিতা (সহযোগী-তে দীর্ঘ ই-কার, সহযোগিতা-য় হ্রস্ব ই-কার)
পরে আরও চোখে পড়লে জানাব। সবাইকে ধন্যবাদ। হ্যাপি ব্লগিং।
(সারাদিন অফিস করে এসে মধ্যরাত পার হয়ে যাবার পরেও কাজটি করে গেছি। এ জন্য স্ত্রীর নিকট থেকে যা উপহার পেয়েছি তা সুখকর নয়। আপনারা সাথে আছেন সেই ভরসায় সব সয়ে কাজটি করে গেছি।)

