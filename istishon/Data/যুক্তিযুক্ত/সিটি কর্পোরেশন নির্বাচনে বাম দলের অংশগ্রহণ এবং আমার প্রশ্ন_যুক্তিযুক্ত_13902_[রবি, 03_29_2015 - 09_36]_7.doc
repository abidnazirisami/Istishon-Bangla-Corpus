সিটি কর্পোরেশন নির্বাচনে বাম দলের অংশগ্রহণ এবং আমার প্রশ্ন


পরমত গ্রহণে প্রচণ্ড অসহিষ্ণু বয়োবৃদ্ধ তাত্ত্বিক বামনেতা বদরুদ্দীন উমর একসময়ে আমার রাজনৈতিক গুরু ছিলেন। সেই তরুণ বয়সে এই জ্ঞানী মুরুব্বিকে ধর্মগুরুর মতো সম্মান করেছি এবং মন্ত্রমুগ্ধের মতো তার রাজনৈতিক দর্শন গিলেছি। সে প্রায় তিন দশক আগের কথা। 
পরমত গ্রহণে অসহিষ্ণু হবার দোষে তার দলটি ভাঙতে ভাঙেতে এখন প্রায় অদৃশ্য অবস্থায় আছে। ভাঙ্গন প্রক্রিয়ার একটা বাই প্রোডাক্ট হচ্ছেন ‘গণসংহতি আন্দোলন’ যার নেতা সাবেক আমলা-পুত্র জোনায়েদ সাকী। গণসংহতি আন্দোলন কোন রাজনৈতিক দল কিনা তা অবশ্য আমার জানা নাই। 
বদরুদ্দীন উমর নির্বাচন প্রক্রিয়ার বিশ্বাসী নন। তার কাছ থেকে এ ব্যাপারে আমরা যে দীক্ষা পেয়েছিলাম তা এরকম, “শেয়াল আর মুরগীর মধ্যে প্রতিযোগিতা হলে শেয়ালই বিজয়ী হবে এবং বিজয়ী হবার পরে শেয়াল মুরগীগুলিকে তার ইচ্ছে মতো ধরে ধরে খাবে।” বলাবাহুল্য এখানে শেয়াল হল অর্থ-কড়িওয়ালা মানুষ আর মুরগী হল কড়িহীন আমজনতা। ফয়জুল হাকিম লালা, সরদার ফারুক, নবী ভাইয়ের মুখে এসব কথা শুনতে শুনতে মনের ভিতরে সবকিছু যেন রেকর্ড করে ফেলেছিলাম। 
লেখকশিবির এর দীক্ষাগুরু ছিলেন আনু মোহাম্মদ ভাই। তখন আনু ভাই আর উমর ভাইয়ের সম্পর্ক ছিল অত্যন্ত উষ্ণ। এখন কি অবস্থা আমার জানা নাই। আমি আবার লেখকশিবির এর আহ্বায়ক হবার কারণে আনু ভাইয়ের প্রতি একটু বেশিই গুরুভক্তি ছিল। 
তখন আমরা যে স্লোগানগুলি দিতাম তার কয়েকটা ছিল এমন- “ব্যক্তি নেতার রাজনীতি - ছুঁড়ে ফেল আস্তাকুড়ে”, “নূর হোসেন শিখিয়ে গেছে - বুর্জোয়ারা বেইমান”, “মার্কসবাদ, লেনিনবাদ - শ্রমিক শ্রেণির মতবাদ”, “মার্কস লেনিনের মতবাদ - গ্রামে-গঞ্জে ছড়িয়ে দাও”। 
তো সেই দীক্ষায় দীক্ষিত হয়ে জোনায়েদ সাকীর আজ সিটি কর্পোরেশন নির্বাচনে অংশগ্রহণ করার বিষয়টি আমার কাছে পরিষ্কার নয়। হতে পারে সাকী উমর ভাইয়ের সে দীক্ষা থেকে সরে এসেছেন। সময়ের বিবর্তনে তা অসম্ভবও নয়। কিন্তু উমর ভাইয়ের যে দোষটি তিনি মজ্জাগত করেছেন তা হল- কথায় কথায় আওয়ামী বিরোধীতা। তার কথা শুনে মনে হতে পারে আওয়ামী বিরোধীতাই এদেশে সমাজতন্ত্র কায়েম করার একমাত্র পথ এবং জনমুক্তির প্রকৃত সনদ। 
প্রচণ্ড আওয়ামী বিদ্বেষী এই নেতা এবং তার কয়েকজন মিডল-ক্লাস ফলোয়ার আজ সিটি কর্পোরেশনের নির্বাচনে যাচ্ছেন। এটি জনমুক্তির জন্য, নাকি বিএনপি প্রীতির কারণে সেটি অবশ্য আমার জানা নাই। 
আরও দুটি বাম দল সিপিবি এবং বাদসও নির্বাচনে যাচ্ছে। এরা ৫ই জানুয়ারির নির্বাচনে অংগ্রহণ না করে প্রত্যক্ষভাবে জামাত-বিএনপির এজেন্ডা বাস্তবায়নে সহযোগিতা করেছে। আজ বিএনপি নির্বাচনে যাচ্ছে বলে তাদেরও কেন নির্বাচনে যেতে হবে সেটিও আমার কাছে পরিষ্কার নয়। 
সংসদ নির্বাচনে অংশগ্রহণ করে দেশে সমাজতন্ত্র কায়েম করা যায় না কিন্তু সিটি কর্পোরেশনের নির্বাচনে অংশগ্রহণ করলে সেটি কেন করা যায়, সে জটিল হিসাব আমার বোঝার কথাও নয়। 

