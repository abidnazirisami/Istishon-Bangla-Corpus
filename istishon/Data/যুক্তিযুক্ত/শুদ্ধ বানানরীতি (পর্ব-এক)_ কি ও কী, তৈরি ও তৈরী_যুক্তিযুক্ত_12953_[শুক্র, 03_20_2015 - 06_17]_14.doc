শুদ্ধ বানানরীতি (পর্ব-এক)_ কি ও কী, তৈরি ও তৈরী


উৎসর্গ: ইস্টিশন-এর সকল যাত্রীবৃন্দকে।
আমাদের মাতৃভাষা বাংলা। ভাষাটি যে অনেক সুমিষ্ট তাতে কোন সন্দেহই নেই। অনেকগুলো বর্ণ, যুক্তবর্ণ, অক্ষর, যুক্তাক্ষর এবং তার সঙ্গে আরও অনেক সহযোগী চিহ্ন ব্যবহৃত হওয়ায় প্রায় সকল ধরণের উচ্চারণই এ ভাষাতে করা যায়, যা পৃথিবীর অনেক ভাষাতেই সম্ভব হয় না।
বর্ণ, যুক্তবর্ণ, অক্ষর, যুক্তাক্ষর ও সহযোগী চিহ্নের আধিক্যের কারণে লিখতে গেলে নির্ভুল বানান সম্পর্কে অনেক সময়ে নিজের মধ্যে সন্দেহ প্রবণতা জাগে। বানানের শুদ্ধতা সম্পর্কে নিশ্চিত হওয়া কঠিন হয়ে পড়ে। কোন কোন বানান অনেক সময়ে শব্দের উৎপত্তিগত ধারার উপরে নির্ভর করে, ফলে কিছু কিছু বানান খুব ব্যতিক্রমী হয়। এসকল বিষয় অনেক সময়ে বানান সম্পর্কে নিজের মধ্যে প্যাঁচ লাগিয়ে দেয়।
যেমন, ‘কি’ ও ‘কী’ এর সঠিক ব্যবহার একটা প্যাঁচ। প্রমিত বানানরীতি অনুযায়ী-
১. সর্বনাম, বিশেষণ ও ক্রিয়া-বিশেষণ পদরূপে 'কী' লিখতে হবে। অর্থাৎ এক্ষেত্রে ‘ক’ এর সাথে ই-কার না বসে ঈ-কার বসবে। যেমন:
কী করছ? কী পড়ো?
কী খেলে? কী আর বলব?
কী জানি? কী যে করি!
তোমার কী? এটা কী বই?
কী করে যাব? কী বুদ্ধি নিয়ে এসেছিলে।
কী আনন্দ! কী দুরাশা!
২. বিভিন্ন পদরূপে ‘কী’ ব্যবহৃত হয়;
কী আনন্দ! – বিশেষণ
কী সুন্দর! কী অপরূপ! - বিশেষণের বিশেষণ
তুমি কী খাবে? – সর্বনাম
কীভাবে? - ক্রিয়া-বিশেষণ।
(কীভাবে বানানটি নিয়ে মতদ্বৈধতা আছে, কেউ বলেন এটা হবে ‘কিভাবে’)
৩. অব্যয় পদরূপে ‘কি’ লিখতে হবে। অর্থাৎ অব্যয় পদের ক্ষেত্রে ‘ক’ এর সাথে ঈ-কার না বসে ই-কার বসবে। যেমন:
তুমিও কি যাবে?
সে কি এসেছিল?
কি বাংলা কি ইংরেজি উভয় ভাষায়ই তিনি পারদর্শী।
৪. অব্যয় পদরূপে ‘কি’ ব্যবহৃত হয়; 
সংশয়সূচক প্রশ্নবোধক শব্দের ক্ষেত্রে ‘কি’ ব্যবহৃত হয়। যেমন:
তুমি কি যাবে?
কি শীত কি গ্রীষ্ম!
 ৫. অন্য বর্ণের সাথে একসঙ্গে ‘কি’ এর ব্যবহার হয়। যেমন: 
কিনা-আমি দেবদূত টাকা দেবে কি না জানি না।
নাকি- মাটির ছেলে পাগল নাকি?
কিরে- কিরে সুফিয়া আকবর, ভাত খাবা না?
কিসে- পিয়াস চৌধুরী কিসে কী হল। (‘কি’ ও ‘কী’ একসঙ্গে লেখা।)
৬. ‘কি’ ও ‘কী’ এর ব্যবহার সহজভাবে মনে রাখার জন্য কতোগুলো কৌশল প্রয়োগ করা যেতে পারে।
৬.১. একটি কৌশল হল; যেসব প্রশ্নের জবাব 'হ্যাঁ' বা 'না' দ্বারা দেয়া যায়, অথবা মাথা নেড়ে বা সার্বজনীন ইশারার মাধ্যমে দেওয়া যায় সেক্ষেত্রে 'কি' ব্যবহৃত হবে। যেমন:
 ইকারাস কি আমাকে চেনে?
 আপনার নাম কি শাহরীয়ার সুজন?
 সাবরিনা ফেরদৌস কি গিয়েছিলেন?
মনে রাখা দরকার যে, এভাবে ব্যবহৃত এই 'কি' শব্দটি হচ্ছে অব্যয় পদ। আলোচনার ৪ নম্বর পয়েন্টে এ সম্পর্কে বলা হয়েছে। 
 ৬.২. আরেটি কৌশল হল; যেসব প্রশ্নের জবাব 'হ্যাঁ' বা 'না' দ্বারা দেয়া যায় না, অথবা মাথা নেড়ে বা সার্বজনীন ইশারায় দেওয়া যায়না সেক্ষেত্রে 'কী' ব্যবহৃত হবে। যেমন:
তোমার নাম কী?
আনিস রায়হান কী বলতে চান, বুঝিয়ে বলুন?
আরিফুজ্জামান তুহিন কী বিষয়ে লেখালেখি করছেন?
কী থেকে তেল হয়?
কী জন্য রেগে গেলেন?
মনে রাখা দরকার যে, এভাবে ব্যবহৃত এই 'কী' শব্দটি হচ্ছে সর্বনাম পদ। আলোচনার ১ নম্বর পয়েন্টে এ সম্পর্কে বলা হয়েছে।
‘তৈরি’ ও ‘তৈরী’
‘তৈরি’ ও ‘তৈরী’ দুটো বানানই সঠিক। কিন্তু এর মধ্যে মার-প্যাঁচ আছে। ‘বেশি’ ও ‘বেশী’ দুটো বানান যেমন সব যায়গায়, সবসময়েই সঠিক কিন্তু কোন মার-প্যাঁচ নেই, তেমন নয়। ‘তৈরি’ ও ‘তৈরী’ দুটো বানান কিন্তু সব যায়গায়, সবসময়েই সঠিক না। প্রমিত লেখার ক্ষেত্রে পরামর্শ দেওয়া হয়, একই লেখায় ‘বেশি’ ও ‘বেশী’র যে কোন একটি বানানকে বেঁছে নিতে। একই লেখায় দুটি বানান বেমানান দেখায়, যদিও তা ভুল নয়।
আসুন এবার ‘তৈরি’ ও ‘তৈরী’র নিয়মগুলি দেখি-
যদি বাক্যটি অতীত ও ভবিষ্যৎকে নির্দেশ করে তবে ‘তৈরী’ লিখতে হবে, অর্থাৎ দীর্ঘিকার ব্যবহৃত হবে আর যদি বর্তমান বা সতত কোন কিছুকে নির্দেশ করে তবে ‘তৈরি’ লিখতে হবে, অর্থাৎ হ্রস্ব ই-কার ব্যবহৃত হবে। যেমন:
নিটোল আরন্যক জেনুইন মসলা দিয়ে ‘তৈরি’ (সতত অর্থে)।
সুজয় বড়ুয়ার ‘তৈরী’ আয়না (ইতোমধ্যে ক্রিয়াটি সম্পাদিত, অর্থাৎ অতীত)।
আহমেদ তানভীর কী যে আয়না ‘তৈরী’ করবে কে জানে? (ভবিষ্যৎ)।
বিশেষ দ্রষ্টব্য: ‘তৈরি’ ও ‘তৈরী’ লেখার ক্ষেত্রে বর্তমানে কোন প্যাঁচের দরকার নাই। মনে রাখা দরকার দীর্ঘ ই-কার ব্যবহার করলেই বিষয়টি প্যাঁচের মধ্যে পড়ে যায়, হ্রস্ব ই-কার ব্যবহার করলে কোন প্যাঁচই নাই। কারণ, বর্তমান বাংলা একাডেমীর অভিধানে ‘তৈরি’ বানানটিকে সকল ক্ষেত্রে সঠিক ধরা হয়েছে। সুতরাং হ্রস্ব ই-কার লিখলেই সব ল্যাঠা চুকে যায়।

