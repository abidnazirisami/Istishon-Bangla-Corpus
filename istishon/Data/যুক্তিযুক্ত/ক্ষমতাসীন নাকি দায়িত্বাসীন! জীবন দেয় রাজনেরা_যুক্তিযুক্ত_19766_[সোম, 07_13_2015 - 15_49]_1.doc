ক্ষমতাসীন নাকি দায়িত্বাসীন! জীবন দেয় রাজনেরা


কালের পরিক্রমায় জাতি হিসেবে আমরা যে অনেককিছু অর্জন করেছি তাতে কোন সন্দেহই নেই। তারপরেও এ ক্ষেত্রে আমরা যে অনেক জাতির তুলনায় অনেক পিছিয়ে সেটিও সুবিদিত। অর্জন বলতে গেলেই দালান-কোঠা, শান-শওকত, অর্থ-বিত্ত ইত্যাদির যে চিত্র চোখের সামনে ভেসে ওঠে শুধু সেটিই নয়- এর বাইরেও মানসিকতার ও মানবিকতার কিছু মৌলিক বিষয় আছে সেগুলিও অন্তর্ভুক্ত। মধ্যপ্রাচ্যের দেশগুলিতে অর্থ-বিত্ত, শান-শওকতের অভাব নেই; পৃথিবীর মধ্যে সবচেয়ে উঁচু দালানের মালিকও তারা- তবুও তারা উন্নত জাতি নয়, কারণ তাদের মানসিকতা উন্নত নয়। বৈষয়িকভাবে আমাদেরও অনেক অর্জন আছে, আর আছে বলেই আমরা মধ্যম আয়ের দেশ হিসেবে তালিকাবদ্ধ হয়েছি। তালিকা অনুযায়ী এখন আর আমরা হতদরিদ্র নই, মধ্যম দরিদ্র। এলডিসি বা লিস্ট ডেভলপমেন্ট কান্ট্রির তালিকা থেকে আমাদের নাম কাটা গেছে। 
যে কোন ধরনের ইতিবাচক পরিবর্তনই ভাল অনুভূতির জন্ম দেয়। তর্ক-বিতর্ক যা-ই করি না কেন, মহা-গরীব থেকে মধ্যম-গরীবে আসার বিষয়টিও জাতিগতভাবে আমাদেরকে সে ভাল অনুভূতির সুখ কিছুটা হলেও দিতে সমর্থ হয়েছে। এ অনুভূতিতে আত্মবিভোর না হয়ে বিশ্লেষণের মাধ্যমে দুর্বল দিকগুলিকে নির্ণয় করে সেগুলিকে কিভাবে শক্তিশালী করা যায় তার পরিকল্পনা ও বাস্তবায়ন করা প্রয়োজন। 
নথি কি বলল না বলল সেটি যেমন আমলে নেবার বিষয়, তেমনি নথি বহির্ভূত অনেক বিষয় আছে যেগুলি আমলে নেবার প্রয়োজন আছে। একটি দেশের মানুষের মানসিকতা ও মানবিকতা হচ্ছে তেমনি নথি বহির্ভূত বিষয়। এর গুরুত্ব অপরিসীম। 
আমার কাছে মনে হয় খুব সাধারণভাবেই কিছু মৌলিক বিষয়কে বোঝার বিষয়ে আমাদের অনেক ঘাটতি আছে। যেমন- ক্ষমতাসীন নাকি দায়িত্বাসীন। জনসাধারণের মধ্যে এ বিষয়টি যদি পরিষ্কার থাকে তবে অনেক বিরাজিত জটিলতা থেকে আমাদের মুক্তি মেলে। ‘দায়িত্বাসীন’ কথাটির মধ্যে অর্পিত দায়িত্বের প্রতি আনুগত্যের বিষয়টি প্রাধান্য পায় এবং সে দায়িত্ব পালনের ক্ষেত্রে দায়িত্বপ্রাপ্ত ব্যক্তির সফলতা-বিফলতার বিষয়টি প্রণিধানযোগ্য হয়। জনগণ যদি বিষয়টি সম্পর্কে ওয়াকিবহাল থাকে তবে সে তার প্রাপ্তির বিষয়ে যথাযথ ভূমিকা পালন করতে পারে। অন্যদিকে ‘ক্ষমতাসীন’ কথাটির মধ্যে একটা হামবড়া ভাব আছে এবং সে চর্চায় উদ্বুদ্ধ হওয়ার উপাদানও নিহিত আছে। দায়িত্ব পালন না করলেও কিছু যায়-আসে না এমন একটি গরিমা শব্দটির মধ্যে লুকায়িত আছে যা চর্চাকারীর দ্বারা বাস্তবে প্রকাশিত হয়। দায়িত্ব পালন না করে দায়িত্ববান হওয়া যায় না কিন্তু ক্ষমতাবান থাকা যায়। 
ক্ষমতা প্রয়োগের বিষয়টি যদি দায়িত্বের সাথে সম্পৃক্ত হয় তবে তা ইতিবাচক, না হলে অবশ্যই তা নেতিবাচক। আমাদের দুর্ভাগ্য যে এমন সম্পূরক ইতিবাচকতা আমাদের জন্য ডুমুরের ফুল। ঘুষ-দুর্নীতির যে মহাসমারোহ সেটি এই ক্ষমতা প্রয়োগের ক্ষমতার জন্যই। আমাদের অনুভূত সত্য হচ্ছে ‘ক্ষমতা প্রয়োগ’ মানে আসলে ‘ক্ষমতার অপপ্রয়োগ’। জনগণকে ঠেকিয়ে সুবিধা নেওয়ার প্রতিশব্দ হিসেবেই বোধ হয় ‘ক্ষমতা প্রয়োগ’ শব্দটি ব্যবহৃত হয়। প্রায়োগিক অর্থ অন্তত সে রকমই। ‘ক্ষমতা প্রয়োগ’ এবং ‘ক্ষমতার অপপ্রয়োগ’ শব্দগুলিও বোধ হয় একটি অপরটির প্রতিশব্দ বা সমার্থ প্রকাশকারী শব্দ। 
গণতন্ত্রের মূল সূরকে ধারণ করতে পারলে কাউকে দায়িত্বাসীন হিসেবে গ্রহণ করাই বাঞ্ছনীয়। এতে দায়িত্বাসীন ব্যক্তির কাছে থেকে নিজের অধিকারটা বুঝে নিতে যেমন সুবিধে হয়; তেমনি কারও দায়িত্বহীনতার জন্য তার কাছ থেকে কৈফিয়ত চাওয়াটাও যে আত্ম-অধিকার সে বিষয়ে পরিচ্ছন্ন ধারণা জন্মায়। এটি না থাকার কারণে একটা ‘হুজুর হুজুর’ সংস্কৃতি আমাদের কাঁধে জেঁকে বসেছে। সে কারণে আমরা হারাচ্ছি আমাদের অধিকার, দায়িত্বাসীনরা বনে যাচ্ছেন ক্ষমতাসীন। ক্ষমতাসীনরা নানা উছিলায় তাদের ক্ষমতা দেখাতে পারঙ্গম হয়ে উঠছে যা আমাদেরকে ভয়াবহরকম বিষিয়ে তুলছে। আমরা বিবেকের আক্রোশে ফেটে পড়ছি কিন্তু উত্তরণের উপায় খুঁজে পাচ্ছি না।
সচিবদের নানারকম নীতিহীন কাজ বৈধ হয়ে যাচ্ছে। অথচ আমরা প্রতিনিয়ত তাদের অপকর্মের কঠিন মূল্য দিয়ে যাচ্ছি পক্ষান্তরে মূল্য দিচ্ছে সমগ্র জাতি। প্রচলিত বাস্তবতায় এর অনেক কিছুই প্রমাণযোগ্য নয়। হাল আমলে মিডিয়ার কল্যাণে কয়েকজন সচিবের মুক্তিযোদ্ধার সার্টিফিকেট নকল সংক্রান্ত খবর প্রকাশিত হয়েছে। একজন সচিব বা অন্য কোন স্তরের একজন কর্মকর্তা বিষয়টিকে দায়িত্ব হিসেবে নিলে এটি হবার কথা নয়। এটি হয়েছে কারণ তারা এটিকে ক্ষমতা হিসেবে নিয়েছের, দায়িত্ব হিসেবে নেননি- নেবার প্রয়োজন পড়ে না। 
সম্প্রতি সিলেটের কুমারগাঁওয়ে ভ্যান চোর ‘অপবাদে’ রাজন নামে এক শিশুকে ধরে-বেঁধে নির্মমভাবে পিটিয়ে মেরে ফেলা হয়েছে। হত্যাকারীরা মহানন্দে সে জীবনসংহারী নির্যাতনের ভিডিও চিত্রও ধারণ করেছে। এটিও ক্ষমতা দেখানোর অপসংস্কৃতি ও সে জাতীয় মোহেরই অংশ। ক্ষমতা দেখাতে পারলে অনেক নীতিহীন সুবিধা পেতে সুবিধে হয়। একটা শিশুকে মারা বা মেরে ফেলা উদ্দেশ্য নয়, কাউকে অন্যায়ভাবে শাস্তি দিলেও শাস্তিদাতার যে কিছু হয় না- সে রকম একটা ভাব ফুটিয়ে তোলার মানসিকতা থেকে এমন কাজ করা হয়। জনসম্মুখে কাজটি করা এবং যারা সম্মুখে নেই তাদেরকে দেখানোর জন্য ভিডিও-চিত্র ধারণ করে প্রচার করা সবই এই অপসংস্কৃতির অংশ। শিশুটি মরে গিয়ে বিষয়টি প্রচার হয়েছে। মরে না গেলে হয়ত এই নির্যাতনের ভয়াবহতার জন্য আশেপাশে যে আবহ তৈরি হয়েছিল তা বেঁচে শাস্তিদাতারা ভাল একটা দান মারার সুযোগ নিতে পারতো। পঙ্গু হয়ে বেঁচে থাকলেও তাকে দেখিয়ে বুকের ছাতি দ্বিগুণ করে শাস্তিদাতারা নিতে পারতো অনেক নীতিহীন সুবিধা। 
চুরি কাজটি খারাপ। কেউ চুরি করলে বা চুরির অপবাদে কেউ সন্দেহ তালিকায় পড়লে তাদেরকে যারা এভাবে শাস্তি প্রদান করে তারা কতোটা খারাপ! ক্রমাগত নির্মম শাস্তি দিয়ে একজন মানুষের গগনবিদারী আর্ত চিৎকার সহ্য করতে হলে কতোটা নির্মম মানসিকতার ধারক হতে হয়! চোরকে মানুষ বলা গেলেও এমন শাস্তিদাতাদেরকে কি কোনোভাবেই মানুষ বলা যায়! ঠাণ্ডা মাথায় রসিয়ে রসিয়ে একজন মানুষকে মেরে ফেলা কি কোনভাবেই মানবিক মানসিকতার পরিচায়ক! কিছু কিছু বিষয় আছে যা শুধু আইন দিয়ে সৃষ্টি করা যায় না, আইনের প্রয়োগ সেগুলিকে নিয়ন্ত্রণ করতে ভূমিকা পালন করে মাত্র। মানুষের মানবিক ও মনুষ্যত্ব বিষয়ক গুণাবলী অর্জন করা তেমনই একটা বিষয়। জাতিগতভাবে আমাদেরকে এ গুণাবলী অর্জন করা দরকার। 
আমাদেরকে দায়িত্ববান হতে হবে, ক্ষমতাবান নয়। যারা দায়িত্বে আছেন তারা পাল্টে গেলে এর সুফল সর্বত্র ছড়িয়ে পড়বে তাতে কোন সন্দেহই নেই। এদেশের সচিব, বড় বড় আমলা ও রাজনীতিবিদরা যদি দায়িত্ববান হয়েজান তবে তার ছাপ সর্বত্র ছড়িয়ে পড়তে বাধ্য। সমাজের অনাচার তাতে কমে আসবে তাতে কোন সন্দেহই নেই। সেটি সিস্টেমকেও স্থায়ীভাবে প্রতিষ্ঠিত করতে সাহায্য করবে। আর তা না হলে এরকম অনাচার চলতেই থাকবে। কেউ শাস্তি দিয়ে স্বস্তি পাবে, কেউ শাস্তি পেয়ে মরবে বা মুমুর্ষ হবে, কেউ এসব দেখে আত্মার দহনে জ্বলতে থাকবে কিন্তু কোন সমাধান আসবে না। 
কিছু মানুষ শোক করবে, কিছু মানুষের বুকের ভেতর মুচড়ে উঠবে, কিছু মানুষ শোকের বাণিজ্য করবে। রাজনের এ বিষয় নিয়েও কতোজনের লাভ হবে তার ঠিক নেই- কেউ করবে কেস ধামাচাপা দিতে বাণিজ্য, কেউ করবে কেস উগরিয়ে দেবার বাণিজ্য, কেউ করবে মিডিয়া বাণিজ্য, কেউ করবে মানবাধিকার বাণিজ্য, কেউ করবে রাজনৈতিক বাণিজ্য, কেউ করবে ধর্ম নিয়ে বাণিজ্য, কেউ করবে ওকালতি বাণিজ্য। 
কেউ কিছু করে দেবে না, বঞ্চিত মানুষকেই বুঝতে হবে তাদের করণীয় কি এবং সে অনুযায়ী তাদেরকে কাজ করে যেতে হবে। এমন অবস্থা চলতে পারে না- কোনোভাবেই না। একজন ভাল নেতা দরকার।

