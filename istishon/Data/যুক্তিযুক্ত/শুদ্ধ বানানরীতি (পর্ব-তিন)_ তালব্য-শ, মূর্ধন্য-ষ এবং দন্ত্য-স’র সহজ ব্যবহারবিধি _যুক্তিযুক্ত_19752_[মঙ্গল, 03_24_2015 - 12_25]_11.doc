শুদ্ধ বানানরীতি (পর্ব-তিন)_ তালব্য-শ, মূর্ধন্য-ষ এবং দন্ত্য-স’র সহজ ব্যবহারবিধি 


উৎসর্গ: ইস্টিশন মাস্টারসহ ইস্টিশন-এর সকল যাত্রীবৃন্দকে। 
আমার কৈফিয়ত: আমার এ লেখাটি প্রায় হুবহু মুক্তচিন্তাব্লগে প্রকাশ করেছিলাম। ব্যকরণের নিয়ম-কানুন অনুসরণপূর্বক, নিজের অভিজ্ঞতা যোগ করে পাঠকের সহজবোধ্যতার বিষয়টিকে বিবেচনায় রেখে পূর্বের মতো এ পোস্টটিও তৈরি করা হয়েছে।
৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥৥
বাংলা ভাষা তিনটি স/ষ/শ আছে যার উচ্চারণ মূলত একই রকম। এদেরকে বলে তালব্য-শ, মূর্ধন্য-ষ এবং দন্ত্য-স। 
তালব্য-শ: বর্ণটি উচ্চারণের সময় জিহবার অগ্রভাগ মুখ গহব্বরের ছাঁদ বা তালু এবং দাঁত বা দন্ত স্পর্শ করে বলে একে তালব্য-শ বলে।
মূর্ধন্য-ষ: এটি উচ্চারণের সময় জিহবার অগ্রভাগ মুখ গহব্বরের ছাঁদ বা তালুর সামনের দিকে দাঁত বা দন্তমূলের উপরিভাগ যাকে মূর্ধ বলে সেখানে স্পর্শ করে বলে একে মূর্ধন্য-ষ বলে।
দন্ত্য-স: এ বর্ণটি উচ্চারণের সময় জিহবার অগ্রভাগ দাঁত বা দন্ত স্পর্শ করে বলে একে দন্ত্য-স বলে।
কোন শব্দে দন্ত্য-স বসবে এবং কোথায় মূর্ধন্য-ষ বসবে তা কতগুলো নিয়ম মেনে চলে। এই নিয়মসমূহকে ষত্ব বিধান বলে। 
মনে রাখা দরকার যে, তালব্য-শ এর ব্যবহারকে কোন নিয়মের মাধ্যমে বর্ণনা করা কঠিন। এটিকে পণ্ডিতেরা যেভাবে ব্যবহার করেছেন, সেভাবেই চলে আসছে। তবে যেকোন বিদেশী শব্দ বাংলা উচ্চারণে লিখলে শব্দের মাঝে সাধারণত তালব্য-শ ব্যবহৃত হয়, শব্দের শুরু বা শেষে ব্যবহৃত হয় না। যদিও এটি স্বতসিদ্ধ কোন নিয়ম নয়, বিদেশি শব্দের বানানে তালব্য-শ বর্ণটির ব্যবহার বিশ্লেষণ করে এমনটিই পাওয়া যায়। যেমন- এ্যাকশন, প্রমোশন ইত্যাদি। 
ষত্ব বিধানের কয়েকটি নিয়মঃ
১. অ, আ, বাদে অন্য স্বরবর্ণ, ক এবং র বর্ণের পরের প্রত্যয়াদির দন্ত্য-স সাধারণত মূর্ধন্য-ষ হয়। যেমন- ভবিষ্যৎ, পরিষ্কার, মুমূর্ষ।
২. ‘অতি’, ‘অভি’ এমন শব্দের শেষে ই-কার উপসর্গ এবং ‘অনু’ আর ‘সু’ উপসর্গের পরে কতগুলো ধাতুর দন্ত্য-স এর মূর্ধন্য-ষ হয়। যেমন- অতিষ্ঠ, অনুষ্ঠান, নিষেধ, অভিষেক, বিষণ্ন, সুষম।
৩. নিঃ, দুঃ, বহিঃ, আবিঃ, চতুঃ, প্রাদুঃ এ শব্দগুলোর পর ক্, খ্, প্, ফ্ থাকলে বিসর্গ (ঃ) এর জায়গায় মূর্ধন্য-ষ হয়। যেমন-
নিঃ + কাম > নিষ্কাম
দুঃ + কর > দুষ্কর,
বহিঃ + কার > বহিষ্কার
নিঃ + পাপ> নিষ্পাপ।
৪. কিছু শব্দ স্বভাবতই মূর্ধন্য-ষ হয়। যেমন- আষাঢ়, নিষ্কর, পাষাণ, ষোড়শ ইত্যাদি।
৫. কতগুলো শব্দ বিশেষ নিয়মে মূর্ধন্য-ষ হয়। যেমন- সুষুপ্তি, বিষম, বিষয়, দুর্বিষহ, যুধিষ্ঠির ইত্যাদি।
৬. কোথাও কোথাও ষত্ব বিধান খাটে না। যেমন ‘সাৎ’ প্রত্যয়ের দন্ত্য-স কখনও মূর্ধন্য-ষ হয় না। যেমন- ভূমিস্মাৎ, ধূলিস্মাৎ, অকস্মাৎ।
৭. খাঁটি বাংলা ও বিদেশী শব্দে মূর্ধন্য-ষ হয় না। যেমন- টেক্স, পুলিশ, জিনিস, মিসর, গ্রিস, স্টেশন, মুসাবিদা।
৮. অঃ বা আঃ থাকলে তার পরে ক্, খ্, প্, ফ্ সন্ধিযুক্ত হলে বিসর্গ (ঃ) এর জায়গায় দন্ত্য-স
হয়। যেমন-
পুরঃ + কার = পুরস্কার
ভাঃ + কর = ভাস্কর
তিরঃ + কার = তিরস্কার
পরঃ+ পর= পরস্পর
স্বতঃ + ফূর্ত= স্বতঃস্ফূর্ত
৯. অঃ বা আঃ থাকলে তার পরে ক্, খ্, প্, ফ্ ছাড়াও ত থাকলেও স হতে পারে। যেমন-
মনঃ+ তাপ = মনস্তাপ
শিরঃ + ত্রাণ= শিরস্ত্রাণ
প্যাঁচালী: সহব্লগারদের বলি, বিধান-ফিধান, ছহি তরিকতনামা এসব মনে রাখা কঠিন, দরকারও নাই মনে রাখার। আমারও মনে থাকে না। যে কয়েকটা বানান এখানে উল্লেখ করা হয়েছে যুক্তিযুক্তের উপরে ভরসা রেখে সেগুলি সংগ্রহে রাখতে পারেন। ভবিষ্যতে ক্যাঁচাল বাঁধলে কাজে লাগাতে পারবেন। আমিও তাই করি। 
আগের পর্বগুলির লিঙ্ক:শুদ্ধ বানানরীতি (পর্ব-এক): কি ও কী, তৈরি ও তৈরীশুদ্ধ বানানরীতি (পর্ব-দুই): দন্ত্য-ন এবং মূর্ধন্য-ণ’র সহজ ব্যবহারবিধি

