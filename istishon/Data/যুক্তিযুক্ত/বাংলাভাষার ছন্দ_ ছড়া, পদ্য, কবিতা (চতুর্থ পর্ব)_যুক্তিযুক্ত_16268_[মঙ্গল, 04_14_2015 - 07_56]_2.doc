বাংলাভাষার ছন্দ_ ছড়া, পদ্য, কবিতা (চতুর্থ পর্ব)


যাদেরকে উৎসর্গীকৃত: যারা আমার তৃতীয় পোস্টে কমেন্ট প্রদান করে উৎসাহ যুগিয়েছেন; নিটোল আরন্যক, ইকারাস, সাবরিনা ফেরদৌস।
>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>>মাত্রাবৃত্ত ছন্দ
মাত্রাবৃত্ত ছন্দ অনেকটা স্বরবৃত্তের মতো হলেও এই ছন্দে বদ্ধস্বর দু’মাত্রা বহন করে। কোনও অবস্থাতেই বদ্ধস্বর একমাত্রা বহন করতে পারে না। কিন্তু স্বরবৃত্তের মতোই মুক্তস্বরের মাত্রা এক।
মাত্রাবৃত্ত ছন্দের উদাহরণ-১:
কবি বন্ধুরা/ হতাশ হইয়া/ মোর লেখা পড়ে/ শ্বাস ফেলে
বলে কেজো ক্রমে/ হচ্ছে অকেজো/ পলি টিক্সের/ পাশ ঠেলে।
(আমার কৈফিয়ৎ/ কাজী নজরুল ইসলাম)
কবিতাটির কাঠামো: ৬ মাত্রা+ ৬ মাত্রা + ৬ মাত্রা + ৪ মাত্রা ।
অর্থাৎ, ছয় মাত্রার তিনটি পর্ব এবং চার মাত্রার একটি অতিপর্ব।
মাত্রাবৃত্ত ছন্দের উদাহরণ-২:
সই পাতালো কি/ শরতে আজিকে/ স্নিগ্ধ আকাশ/ ধরণী ?
নীলিমা বহিয়া/ সওগাত নিয়া/ নমিছে মেঘের/ তরণী !
(রাখী বন্ধন/ কাজী নজরুল ইসলাম)
কবিতাটির কাঠামো: ৬ মাত্রা + ৬ মাত্রা + ৬ মাত্রা + ৩ মাত্রা
অর্থাৎ, ছয় মাত্রার তিনটি পর্ব এবং তিন মাত্রার একটি অতিপর্ব।
মাত্রাবৃত্ত ছন্দের উদাহরণ-৩:
ক. এ জগতে হায়/ সেই বেশি চায়/ আছে যার ভূরি/ ভূরি
রাজার হস্ত/ করে সমস্ত/ কাঙালের ধন/ চুরি।
(দুই বিঘে জমি/রবীন্দ্রনাথ ঠাকুর)
কবিতাটির কাঠামো: ৬ মাত্রা+ ৬ মাত্রা + ৬ মাত্রা + ২ মাত্রা
অর্থাৎ, ছয় মাত্রার তিনটি পর্ব এবং দুই মাত্রার একটি অতিপর্ব।
খ. দুর্গম গিরি/ কান্তার মরু/ দুস্তর পারো/ বার
লঙ্ঘিতে হবে/ রাত্রি নিশিতে/ যাত্রীরা হুশি/ য়ার।
(কাণ্ডারী হুশিয়ার/ কাজী নজরুল ইসলাম)
কবিতাটির কাঠামো: ৬ মাত্রা+ ৬ মাত্রা + ৬ মাত্রা + ২ মাত্রা
অর্থাৎ, ছয় মাত্রার তিনটি পর্ব এবং দুই মাত্রার একটি অতিপর্ব।
মাত্রাবৃত্ত ছন্দের উদাহরণ-৪:
তোমারে পাছে/ সহজে বুঝি/ তাই কি এতো/ লীলার ছল/
বাহিরে যবে/ হাসির ছটা/ ভিতরে থাকে/ আখির জল।/
(ছল/ রবীন্দ্রনাথ ঠাকুর)
কবিতাটির কাঠামো: ৫ মাত্রা+ ৫ মাত্রা + ৫ মাত্রা + ৫ মাত্রা
পাঁচ মাত্রার পর্ব আছে কিন্তু কোন অতিপর্ব নেই:
মাত্রাবৃত্ত ছন্দের উদাহরণ-৫:
তখনো ছিলো/ অন্ধকার/ তখনো ছিলো/ বেলা
হৃদয় পুরে/ জটিলতার/ চলিতেছিলো/ খেলা
ডুবিয়াছিলো/ নদীর ধার/ আকাশে আধো/ লীন
সুষমাময়ী/ চন্দ্রমার/ নয়ান ক্ষমা/ হীন
(হৃদয়পুর/শক্তি চট্টোপাধ্যায়)
কবিতাটির কাঠামো: ৫ মাত্রা+ ৫ মাত্রা + ৫ মাত্রা + ২ মাত্রা
মাত্রাবৃত্ত ছন্দের উদাহরণ-৬:
শেফালি কহিল আমি/ ঝরিলাম তারা !
তারা কহে আমারো তো/ হল কাজ সারা।
(এক পরিণাম/ রবীন্দ্রনাথ ঠাকুর)
কবিতাটির কাঠামো: ৮ মাত্রা+ ৬ মাত্রা
আট মাত্রার পর্ব এবং ছয় মাত্রার অতিপর্ব।
মাত্রাবৃত্তে সাত মাত্রার পর্বের ব্যবহার বেশ গুরুত্বপূর্ণ। অনেকটা স্বরবৃত্তের মতোই। মাত্রাবৃত্তে অতিপর্ব রাখাটা বেশ সহজতর। প্রথমে অতিপর্বহীন কয়েকটি কবিতার উদাহরণের দিকে তাকানো যাক।
সাত মাত্রার দুই পর্ব বিশিষ্ট কবিতা:
তোমার মুখ আঁকা/ একটি দস্তায়/
লুটিয়ে দিতে পারি/ পিতার তরবারি/
বাগান জোত জমি/ সহজে সস্তায়/
তোমার মুখ আঁকা/ একটি দস্তায়;/
(শোণিতে সৌরভ/ আল মাহমুদ)
কবিতাটির কাঠামো: ৭ মাত্রা+ ৭ মাত্রা
সাত মাত্রার তিন পর্ব বিশিষ্ট কবিতা:
উগ্র ঢাল, তার/ তীক্ষ শরমুখ/ রঙিন, কোপনীয়/
রেখেছে সঞ্চিত/ যা-কিছু মায়াময়,/ মধুর, গোপনীয়
(সুন্দর জাহাজ/অনু: বুদ্ধদেব বসু)
কবিতাটির কাঠামো: ৭ মাত্রা + ৭ মাত্রা + ৭ মাত্রা
সাত মাত্রার চার পর্ব বিশিষ্ট কবিতা:
অন্ধ রেল গাড়ি/ বধির রেলগাড়ি/ অন্ধ রেল বেয়ে/ চলছে দ্রুত বেগে/
দু-চোখে মরা ঘুম/ আকাশে মরা মেঘ/ সঙ্গে মরা চাঁদ/ অন্ধ আছি জেগে/
অন্ধ বগিগুলো/ ক্লান্ত হয়ে গেছে/ এগিয়ে চলে তবু/ অন্ধ প্রতিযোগী/
চলছে ট্রাগ বেয়ে/ জানে না কোথা যাবে/ নষ্ট রেলগাড়ি/ অন্ধদূর বোগী।/
(অন্ধ রেলগাড়ি / হুমায়ুন আজাদ)
কবিতাটির কাঠামো: ৭ মাত্রা + ৭ মাত্রা + ৭ মাত্রা + ৭ মাত্রা
(ক্রমশ…)মূল উৎস: কবিতার ছন্দ, বাংলা একাডেমী, ১৯৯৭। দ্বিতীয় সংস্করণ: মাওলা ব্রাদার্স থেকে প্রকাশিত, ফেব্রুয়ারি, ২০১১।কৈফিয়ত: বাংলা একাডেমির প্রকাশনাটি অনুসরণ করে এরকম লেখা অনেক ব্লগেই অনেকভাবে প্রকাশিত হয়েছে। মূল উৎস এক হওয়ায় সেগুলিকে উল্লেখ করা হয়নি, সবগুলি আমার জানাও নেই। এটি আমি আমার মতো সহজ করে লিখেছি। 
আগের পর্বগুলির লিঙ্ক:বাংলাভাষার ছন্দ: ছড়া, পদ্য, কবিতা (প্রথম পর্ব)বাংলাভাষার ছন্দ: ছড়া, পদ্য, কবিতা (দ্বিতীয় পর্ব)বাংলাভাষার ছন্দ: ছড়া, পদ্য, কবিতা (তৃতীয় পর্ব)

