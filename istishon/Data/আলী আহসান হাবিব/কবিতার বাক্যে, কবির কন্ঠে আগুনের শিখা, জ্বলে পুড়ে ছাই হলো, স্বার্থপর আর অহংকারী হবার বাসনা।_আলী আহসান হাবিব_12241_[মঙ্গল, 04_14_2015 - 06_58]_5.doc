কবিতার বাক্যে, কবির কন্ঠে আগুনের শিখা, জ্বলে পুড়ে ছাই হলো, স্বার্থপর আর অহংকারী হবার বাসনা।


ভেবেছিলাম, মানুষের কষ্টের কথা শুনে আর কখনো ব্যাথিত হবো না। ক্রমাগত অবিচারের শিকারের ফলে, নিজেকেই জিজ্ঞেস করেছিলাম, কি পেলাম আমি। উত্তর আমি খুজে পাইনি। শুধুই দীর্ঘশ্বাস, কষ্ট, যন্ত্রনা নিয়ে প্রতিজ্ঞা করেছিলাম, আর কখনো মানুষের কথা ভাববো না। ততটাই স্বার্থপর হবো, যতটুকু স্বার্থপর হলে, ক্ষুধার যন্ত্রনায় কাতরানো শিশুকে, বিনা চিকিৎসায় মৃত্যু পথযাত্রি কোন অসহায় গৃহবধুকে অথবা সহায় সম্বলহীন মানুষের ক্রন্দন দেখেও আমার মন যেন কেদে না উঠে। না পাওয়ার কষ্ট, অবিচারের কষ্ট, উপেক্ষা আর অবহেলার কষ্ট যখন আমাকে ঘিরে ধরে ফেলেছে, তখনই সিদ্ধান্ত নেই, আমি স্বার্থপর হবো, অনেক বড় স্বার্থপর হবো। এই ভাবনা থেকেই, মানুষের প্রতি ক্ষোভ থেকেই জনমানুষ থেকে অনেক দুরে গিয়ে জীবন নির্বাহ করতে থাকি, বেশ অনেকদিন। আজ বাংলা নববর্ষ। সাংবাদিকতার তাগিদে সেই জনমানুষের মধ্যে আমাকে যেতেই হলো। ছবি তোলার সময় হঠাৎ থমকে গেলাম-হৃদয় বিদারক কিছু উচ্চারনে, "আচ্ছা ফুলির বাপ, আমাগো একটু জমিন হবে না ? জমিন চাওয়া কি পাপ ? আমি বারবার শিহরিত হচ্ছিলাম। অনেক কষ্টে নিজেকে সামাল দিয়ে কাজ শেষ করে একটা ফাকা স্থানে দাড়িয়ে চিন্তা করলাম, কেন আমি সেই ভূমিহীন মানুষদের ক্ষোভ, কষ্টের কথা শুনে বিচলিত হলাম ? তাহলে কি আমার স্বার্থপর হওয়া হবে না ? আমি যে সবই হারিয়েছি, উপেক্ষা, অবহেলা সব জুটেছে আমার, বিনিময়ে কি পেলাম-ঠিক তখনই বুঝলাম, চরম অপমান, অবিচার, অনাচার, উপেক্ষা, "অবজ্ঞা থেকেই আমার উপলব্ধিবোধের জন্ম হয়েছে।" মাত্র কিছু শব্দের উচ্চারনে আমার সকল প্রতিজ্ঞা ভঙ্গ করে দিল। আসলে আমি সেখানেই পড়ে আছি, যেখানে হতভাগ্য, বেদনাহত, অবহেলিত, শোকাহত, নির্মম যন্ত্রনার শিকার মানুষদের ভেতরের কথা আমি বুঝতাম। - বাংলা নববর্ষের এই সময়টিতে আমার চেতনাকে পুনরায় জাগ্রত করিয়ে দেবার জন্য অনেক ধন্যবাদ ও কৃতজ্ঞতা ড. শহীদ-উজ-জামান সাহেবকে। নববর্ষের শুভেচ্ছা সবাইকে।

