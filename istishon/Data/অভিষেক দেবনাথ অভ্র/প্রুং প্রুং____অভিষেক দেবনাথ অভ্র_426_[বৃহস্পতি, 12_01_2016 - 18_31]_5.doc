প্রুং প্রুং___


শুক্র-শনিবার বাসা থেকে বের হতে আমার প্রচন্ড আপত্তি। তার উপর শীতে কম্বল জড়িয়ে যে সুখ, সে সুখ কোন মানবীকে জড়িয়েও পাওয়া যায় না!
প্রুং প্রুং..
প্রুং পুং...
- হ্যালো... (ঘুম ঘুম কন্ঠে)
- কি করো?
- ঘুমাই।
- উঠে যাও না প্লিইইইজ.... (মায়া জড়ানো কন্ঠে)
- কেন?
- এই... আজকে দেখা করবা?
- না। বিশ্বাস করো, আমার খুব পেটে ব্যথা। জ্বর-জ্বরও লাগছে। আরেকদিন দেখা করি?
- ওমা! কবে থেকে?
- সকাল থেকে। বিশ্বাস করো!
- আমি কি বিশ্বাস করবো না বলেছি? এতবার "বিশ্বাস করো! বিশ্বাস করো!" বলছো কেনো? নিশ্চই কোন ঘাবলা আছে...
- উঁহ! মা গো! পেটে মোচড় দিলো! ব্যথা! রাখলাম...
টুট্ টু্ট্ টুট্!
অনেক সময় কথা যত বাড়তে থাকে, কথার জালে আপনি তত ফেঁসে যাবেন।
কোন দোষ ছাড়া-ই ফেঁসে যাবেন!
এর থেকে ভালো আস্তে করে কেটে পড়া!
উল্টো করে শুয়ে মাথার উপর কম্বল দিয়ে শুয়ে থাকা আমার অভ্যেস।
কোন দিকে এক চিলতে বাতাস ঢুকবে না।
শুধু ঘুম ঢুকবে... ঘুম!
এমন সময়...
প্রুং প্রুং..
প্রুং প্রুং...
- হ্যালো (অসুখ অসুখ গলা করে)
- দোস্ত, বের হবি?
- কই যাবি এই শীতে! ঘুমা!
- আরো ব্যাটা শীত কই! বাইর হ... তোর বাসার নিচে আইতাসি আমি।
- দোস্ত, বিশ্বাস কর, আমার খুব অসুখ, পেটে খুব ব্যথা! আরেকদিন যাই?
- হ, আমি বাইর হইতে কইলে ত তোর পেট, পিঠ, পোঁদ সব ব্যথা করবো! গার্লফ্রেন্ড কইলে তো ল্যাজ নাড়তে নাড়তে হাজির হয়ে যাইতি!
- আমি ব...
- শুন, বেশি কথা বলা লাগবে না। আমি আইতাসি, নিচে নাম।
টুট্ টুট্ টুট্!
অনেক সময় হয়তো কথা বাড়তে থাকলে সে কথার জালে ফেঁসে যেতে পারেন,
কিন্তু অনেক সময় এমন হয় যে... আপনি কথা বলার সুযোগ-ই পাবেন না।
অথচ ফেঁসে যাবেন!
আর আপনার সবচেয়ে কাছের বন্ধুগুলো-ই দেখবেন দুনিয়ায় আপনার দেখা সবচেয়ে হারামী মানুষ!
এদের কাছে আপনি কিছু বলেও ফাঁসবেন।
না বলেও!
বিচ্ছেদ কারো-ই ভালো লাগে না।
আমারও না।
কম্বলেরও না।
আমি জোর করে কম্বলকে যত ছাড়িয়ে নিতে চাই, সে জড়িয়ে ধরে...
প্রুং প্রুং..
প্রুং প্রুং...
বন্ধু নিচে দাঁড়িয়ে কল দিলে কম্বলের সোহাগ আর ধরে রাখা কঠিন! তাড়াতাড়ি ফ্রেশ হয়ে প্রস্তুত হয়ে নিচে নেমে বন্ধুর সাথে রাস্তা দিয়ে হেঁটে যাচ্ছি কথা বলতে বলতে...
এমন সময়...
প্রুং প্রুং..
প্রুং প্রুং...
- হ্যালোওও... (ওদিক থেকে আদর আদর কন্ঠে)
- বলো।
- এই তুমি কই? গাড়ির আওয়াজ কেনো? (আদর গায়েব)
- না মানে ইয়ে... একটু নিচে নেমেছি অক্ষয় এসেছে তো...
- ও! আমি বললে জ্বর? পেটে ব্যথা? মাথা ব্যথা? এখন কিছু না, না?
- বিশ্বাস করো... আমি...
-কথা বলবা না আমার সাথে।
টুট্ টুট্ টুট্!
অনেক সময় আপনি ফেঁসে যাবেন।
কারণ ছাড়াই ফেঁসে যাবেন।

