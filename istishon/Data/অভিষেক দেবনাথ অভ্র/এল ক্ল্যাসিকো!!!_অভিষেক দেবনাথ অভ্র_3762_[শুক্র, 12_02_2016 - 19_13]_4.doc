এল ক্ল্যাসিকো!!!


এল ক্ল্যাসিকো ম্যাচ।
মাঠে প্র..চু..র প্র..চু..র দর্শক।
আমরা দুই দল-ই ন্যু ক্যাম্পের মাঠে দাঁড়িয়ে আছি।
এখন রিয়েল মাদ্রিদের জাতীয় সঙ্গীত বাজছে... রোনাল্দো, বেনজেমা, ইস্কো, রামোস- সবাই জাতীয় সঙ্গীত গাইছে।
 “জন গন মন অধিনায়ক জয় হে...
মার্সেলো ছেলেটা খায়েশ্টা...!! সে একমনে নাকে আঙ্গুল দিয়ে ঘুরিয়ে ঘুরিয়ে কি যেন বের করে ছোট ছোট ফুলবল বানিয়ে বানিয়ে এদিক ওদিক ছুঁড়ে ফেলছে!
আমাদের জাতীয় সঙ্গীত শুরু হয়েছে...
 “আমার সোনার বাংলা, আমি তোমায় ভালোবাসি... 
সার্জিও বুসকেৎস, জাভি, পি কে, মাশ্চেরানো, মেসি সবাই বুকে হাত দিয়ে গাইছে...
নেইমার ছেলেটা একটু বেশি-ই আবেগী! গাইতে গাইতে কেঁদে দিচ্ছে!
রেফারী বাঁশি বাজালো... ফ্রুউউউউ....
ন্যু ক্যাম্প চিয়ার করে উঠলো... হুউউউউ...
বলে প্রথম লাথি দেবে মেসি ভাই। 
আমি বললাম, “মেসি ভাই, আমারে দিয়েন পাস।”
মেসি ভাই আজকে এগারো নম্বর জার্সি পরে মাঠে নেমেছে।
নিজের টিশার্ট টা টেনে দেখলাম ... অ খোদা! ১০ নম্বরটা আমার গায়ে!
পিকে ভাই দৌড়ে এলো, সবাই কাঁধে হাত রেখে গোল হয়ে গেলাম। 
জাবি ভাই একটা আবেগের বক্তৃতা দিয়ে দিলো... আমারও চোখ ভিজে গেলো!
... আজকে জয় লাগবে-ই।
মেসি ভাই হালকা টাচে পাস দিলো...
...পেছনে দেখলাম দাঁত বের করে সুয়ারেজ গোঁৎ গোঁৎ করছে। ওকে পাস দিলাম। 
মদ্রিচ পা টা এমন ভাবে মেলে দিলো যে... একবার স্কুলে ভার্জিনের ক্যান দিয়ে ফুটবল খেলার সময় এভাবেই পা মেলে দিয়েছিলাম... 
ব্যস ফ্রেৎৎৎৎ...। ঘটনাটা মনে পড়ে গেলো।
আমি একটু একটু একটু করে সামনের দিকে যেতে থাকলাম। মেসি ভাই ও।
নিচে টিকিটাকা চলছে।
অনেক দূরে রোনাল্দো দু’পা মেলে দিয়ে লং শট নেয়ার জন্য চেগিয়ে আছে। বল আসলে-ই...
ওদিকে টিকি টাকা চলছে।
আমি এগুচ্ছি।
মেসি ভাই এগুচ্ছে।
নেইমার এগুচ্ছে।
সুয়ারেজ ঘোঁৎ ঘোঁৎ করে একবার এগুচ্ছে... আরেকবার পিছুচ্ছে...
পিকে ভাই.. পুরা নাম “পলাশ কান্তি” ভাই।
পিকে ভাই লং শট নিয়ে মাঠের অপর পাশে জোর্ডি আলভাকে দিলো।
আলভা পাস দিলো অ্যালেক্স সং কে...
সং দিলো নেইমার কে...
মেসি ভাই আমাকে পাছা নেড়ে ইশাড়া দিলো “দৌড়া!”
এখন হাত পা নাড়লে প্রতিপক্ষ বুঝে যায় কিনা... তাই নতুন পদ্ধতি!
আমি ছুট লাগলাম।
নেইমার দারুণ এক থ্রু বলে মেসি ভাইকে বল দিলো... সাবাস ব্যাটা।
মেসি ভাই দৌড়ায়।
আমি দৌড়াই।
মেসি ভাই বল নিয়ে বাম দিকে দৌড়াচ্ছে...
মার্সেলো,রামোস মেসি ভাই এর পিছে...
আমি দৌড়াই...
আমার পিছে পেঁপে দৌড়ায়।
আমি দৌড়াই।
মেসি ভাই দৌড়ায়।
মার্সেলো,রামোস দৌড়ায়।
পেঁপে দৌড়ায়।
নাভাস মুশফিকের মত হাত দু’পাশে মেলে দাড়িয়ে আছে।
মেসি ভাই দৌড়ায়।
আমি দৌড়াই।
মার্সেলো,রামোস দৌঁড়ায়।
আমার পিছে পেঁপে দৌঁড়ায়।
মেসি ভাই নাভাসের সামনে গিয়েই.... 
ক্রস...
বল কোণাকুণি আসছে...
মার্সেলো দেখছে...
রামোস দেখছে...
নাভাস বোকার মত দেখছে...
পেঁপে আমার পিছে কাঁঠালের মত লেগে ছিলো... আরো কাছে এসে গেছে!
বল...
আমার সামনে...
পা চালিয়ে দিলাম...
ডান পা...
ধূম...
এরপর দেদারসে ঘুষি লাথি খাচ্ছি।
আমার গায়ে কম্বল।
কম্বলের উপর মশারী... আমাকে জড়িয়ে...
দাদা মশারী ছিঁড়ে নিয়ে পড়ে গেছে...
আমি লাথি ঘুষি খাচ্ছি...

