মৃত্যু বিষয়ক চিন্তার গল্প 


তারা চারজন ছিলেন । এর মধ্যে একজন মারা যাচ্ছিলেন । যিনি মারা যাচ্ছিলেন তিনি কানতেসিলেন না । এই বিষয়ে আমরা বিস্ময় প্রকাশ করেছিলাম । যিনি মারা যান , তাঁর কান্নাকাটি করা উচিৎ বলে আমরা মনে করতাম । 
বাকী তিনজনের মধ্যেও কাউকে কাঁদতে দেখলাম না । হয়তো তাদের চোখ আগে থেকেই ভেজা ছিল , কিন্তু কেউই ঠিক কাঁদছিলেন না । আমাদের বড় ঝামেলা হয়ে গেল । আমরা সবসময়ই ভাবতাম যে মৃত্যুর আগমনের সাথে কান্নাকাটির সম্পর্কটা বড় গভীর । তাই তাদের এই অশ্রুশুন্য আচরণ আমাদের বিভ্রান্ত করে । আমরা বুঝে উঠতে পারি না মৃত্যু বিষয়ে তারা ঠিক কি চিন্তা করেন ।
যিনি মারা যাচ্ছেন , তিনি বয়স্ক । বাকী তিনজনের মধ্যে একজনের বয়স অনেকটা তাঁরমতো , অন্যদুজন তাদের তুলনায় কম বয়সী । সবচেয়ে কনিষ্ঠ সদস্যের বয়স বিশের একটু বেশী । সুতরাং আমাদের হিসাবে তারা কম করে হলেও বিশবছর ধরে একসাথে আছেন । বেশ দীর্ঘ সময় , যদি বর্তমান মানুষের গড় আয়ুর সাপেক্ষে হিসেব করেন । গত বিশ বছরে তাদের জীবনটা ছিল , চারজন মানুষের জীবন । এর বাইরেও যে তারা জীবন ধারণ করেননি এমনটা বলা যায় না । যেমন চারজনের মধ্যে বয়সের দিক থেকে যিনি তৃতীয় তিনি প্রায়ই মাসের কয়েকটি বৃহস্পতিবার আমাদের সাথে মদ্যপান করতেন । আমাদের সাথে তার মদ্যপান সম্পর্কিত একটা জীবন ছিল । আবার সর্বকনিষ্ঠ সদস্যটি , যার বয়স বিশের একটু বেশি তিনি একবার একমাসের জন্যে তার দ্বীতিয় প্রেমিকের সাথে কোথায় যেন চলে গিয়েছিলেন । তখন আমরা জেনেছিলাম প্রেম সম্পর্কিত তার একটা জীবন ছিল । তাদের মধ্যে সেইজন যিনি বয়স্ক , অথচ মারা যাচ্ছিলেন না , তিনি প্রায়ই বাকি তিনজনকে ছেড়ে অন্যজায়গায় গিয়ে থাকতেন । অন্যজায়গায় হয়তো তার অন্যরকম একটা জীবন ছিল ।
তারপরও , এসব গৌণ জীবন বাদ দিয়ে তাদের প্রধান জীবন ছিল - তাদের চারজনের জীবন । আজকে , যখন তাদের মধ্যে একজন মারা যাচ্ছেন , তখন নিজেদের জীবন সমন্ধে তাদের এই বোধ প্রবল হয় । আর কিছুক্ষণ পরই তাদের মধ্যে একজন আর থাকবে না , এটা তারা মেনে নিতে পারে না । তারা একপ্রকার আকস্মিক ভাবেই বুঝতে পারে তাদের জীবনগুলো আর কখনই আগের মতো হবে না । চারজন মানুষের জীবন থেকে তাদের জীবনটা হয়ে যাবে তিনজন মানুষের জীবন । সে জীবন কেমন বা তার জন্যে কিভাবে প্রস্তুতি নিতে হয় , তারা জানত না । এই বিষয়ে তারা দুশ্চিন্তাগ্রস্ত হয় অথবা ভীত হয় , তবে যাইহোক তাদের মধ্যে কাউকে আমরা কাঁদতে দেখি না । আমরা চিন্তিত বোধ করি ।
নিজেদের প্রস্তুত করার জন্যে অবশ্য তাদেরকে বলে দেয়া হয়েছিল । তাও প্রায় পাঁচ ছমাস আগে । তারা চারজন কেউই বুঝেননি সময়টা এমন দ্রুত শেষ হয়ে যাবে । অপ্রস্তুত অবস্থায় , মৃত্যুর জন্যে এভাবে অপেক্ষা করতে তাদের অস্বস্তি বোধ হয় । তাদেরকে , অন্তত আমরা , দোষ দেবার কোন কারণ দেখি না । মৃত্যু বিষয়ে প্রস্তুতি নেয়া কঠিন কাজ বলে আমরা মনে করি ।
হাসপাতালের একটা লোহার খাটে তিনি শুয়েছিলেন । তাকে ঘিরে বাকী তিনজন । তিনজনই তাকে স্পর্শ করে ছিল । তারা কেউই কোন কথা বলছিলেন না । রুমে তারা বাদেও আরও লোক ছিলেন , যাদের অনেকের অবস্থানের কারণ সমন্ধে আমরা সঠিক জানতাম না । তবে মৃত্যু বিষয়ে এরা কি চিন্তা করেন সেই বিষয়ে আমাদের আগ্রহ ছিল । গল্প বলার সুবাদে তাদের চিন্তাভাবনা আমরা জানাতে পারি । খাটের একটু দূরে একজন বয়স্ক ডাক্তার ছিলেন । তিনি টাইম অফ ডেথ নোট করার জন্যে আশেপাশে ছিলেন । তিনি মৃত্যু বিষয়ে চিন্তা করে খানিকটা বিমর্ষ বোধ করলেও , তার খূব ক্ষুধাও পেয়েছিল কারণ তিনি সকালে নাস্তা করেননি । দুপুর বারটার পরে হাসপাতালের ক্যান্টিনের চমৎকার সিংগারাগুলো শেষ হয়ে যায় , কাউকে দিয়ে আগে থেকেই কয়েকটা আনিয়ে রাখবেন কিনা বা আনিয়ে রাখলেও কাকে বলবেন এবং এই মূহুর্তে সিংগারা নিয়ে চিন্তা করাটা কতটা অশোভন দেখায় – এসব নিয়েই তিনি ভাবছিলেন । তার পাশে দাড়ানো তরুণ ডাক্তার যিনি মনে করতেন মৃত্যু নিয়ে চিন্তা করার মত বয়স তার হয় নি , তিনি একটু দুরে দাড়ানো তরুনী ডাক্তারকে আড়চোখে দেখছিলেন । তিনি কি চিন্তা করছিলেন আমরা জানতে বা জানাতে চাই না , কারণ আমাদের গল্পটা ঐধরণের না । তরুনী ডাক্তার , ঐ চারজনকে বড় মনোযোগ দিয়ে দেখছিলেন । তার চোখে প্রবল মমতা আর দুঃখবোধ ছিল বলে আমরা মনে করি । মনে হয় তিনি কান্না আটকে রাখার চেষ্টাও করছিলেন । আসলে , তরুনীকে মমতাময়ী ভাবতে আমাদের ভাল লাগল । রূমে একজন নার্স ছিল । কমবয়সী তবে অত সুন্দর না । সে কি চিন্তা করছে সে বিষয়ে আমদের আগ্রহ হয় নি । নার্সটা খুব সমভবতঃ আমাদের দেখে বিরক্ত হচ্ছিলেন । আমরাও এই ভেবে বিরক্ত হচ্ছিলাম যে কমবয়সী হওয়া সত্ত্বেও কেন নার্সটিকে আমার কাছে অসুন্দর মনে হচ্ছে । আমাদের চোখে ঐ চারজনের জন্যে তেমন কোন উল্লেখযোগ্য মমতা বা সহানুভূতি ছিল না , আমরা শুধু এইটুকু মনে করতাম যে মৃত্যু বিষয়ে কোন প্রস্তুতি না নেয়ার জন্যে ওনাদেরকে দোষারোপ করা চলে না । 
যিনি মারা যাচ্ছিলেন তিনি কাঁদছিলেন না , কারণ তিনি ভাবলেন যে তিনি কাঁদলে , বাকী তিনজনের প্রচন্ড কষ্ট হবে । বাকী তিনজন কাঁদছিলেন না কারণ তারা ভাবলেন যে তারা কাঁদলে , যিনি মারা যাচ্ছেন তিনি হয়তো ভয় পাবেন । ঐ মূহুর্তে তারা মৃত্যু বিষয়ে কি চিন্তা করছিলেন , আমরা জানতে পারিনি । আমাদের ক্ষমা করবেন । 

