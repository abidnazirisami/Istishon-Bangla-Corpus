সমুদ্র


আর একসাথে না থাকার সিদ্ধান্ত তারা নেয়। কোন একদিন কেনইবা যে এক অপরের সাথে থাকা শরু করেছিল ভেবে তাদের বিস্ময় হয়। তারা নীরিক্ষণ করে একজন আরেকজনকে। আকর্ষিত হবার মত কোন বিষয় তারা পরস্পরে খুঁজে পায় না। কিন্তু সকল ভাঙনের সাথেই দুঃখের যোগ থাকে কোন এক প্রকারে। তাই তাদের দুঃখ দুঃখ হয়। ঘরের নীল দেয়ালে, তাদের সমুদ্রের ধারে পরস্পরে জড়াজড়ি করা একটা ছবি। সমুদ্রটিও ঝিকঝিকে নীল। তাদের মনে হল শেষ একবার সমুদ্র থেকে তারা ঘুরে আসুক।
২.
বাসটি তাদের নামাল সকাল দশটায়, সমুদ্রের ধারে। তাদের কাছে বাসটিকে মনে হল রহস্যময়। সমুদ্রের আশেপাশে সবকিছুতে রহস্য আরোপিত হচ্ছিল। তারা দেখল যে জুতাপায়ে বালিতে হাঁটা কষ্টকর বিষয়। তারা জুতা ফেলে দিল। এমনভাবে সমুদ্রের দিকে হাঁটতে লাগল যেন তাদের আর ফিরতে হবে না।
৩.
সমুদ্র শব্দময়। তারা নারী ও পুরুষ। তাই তারা হাত ধরাধরি করে দাড়ায়। সাগরের জল ফিরে ফিরে যায়। তাদের গোড়ালী ভিজে। প্রতিবার সমুদ্র যেন তাদের নিয়ে চলে যায় আবার রেখেও যায়। তারা খেয়াল করল সমুদ্রের কাছাকাছি এরকম অদ্ভুত ঘটনা ঘটা সম্ভব। একই সাথে অবস্থান করা আর না করা। একই সংগে চলে যাওয়া এবং ফেরত আসা। তারা হাত ধরে থাকে পরস্পরের। একেকজনের মনে হয় অন্যজন তার কাছে নেই। অথবা সে অন্যজনের কাছে নাই। কিন্তু আবার তাদের অনুভুতি হয় একজন তারা অন্যজনের অনেক কাছে। সমুদ্র তাদের সম্পর্কের হিসাব নিকাশে কি সমস্ত বিভ্রান্তি ঘটিয়ে দেয়। 
৪.
“ এখন কি করবা?”
“ চল বাসায় ফেরত যাই....”
“ তারপর?”
“ তারপর আবার কোন একদিন সকাল সকাল সমুদ্রে আসব।”
“ না, এরপর আসব গভীর রাতে।”
তারা সৈকত ঘূর্নায়মান লোকেদের কাছ থেকে চা কফি খায়। ছবি তোলে। বাসায় চলে যায়।
সমুদ্র তাদের জন্যে অপেক্ষা করে থাকে।

