কুলখানির রাত


**
আমার বাসার নীচে কুলখানি হচ্ছিল একটা। সেখানে দুজন মেয়ের সাথে দেখা হল। ওনারা কাদছিলেন মনে হয় একটু আগে। কুলখানির দাওয়াতে কেউ কাজল দিয়ে আসেনি। তাই ওনাদের কান্নার ব্যাপারটা আন্দাজ করলাম। দেখলাম তারা একই রকম দেখতে। আমি বললাম যে,
- আপনারা কি বোন নাকী?
আমার কথায় ওনারা খুব হাসতে লাগতে লাগলেন। আমিও একটু একটু হাসলাম। তাদের মধ্যে একজন কেমন রসিক হয়ে বললেন
- কেন আমাদের দেখে কি সেরকম মনে হয়?
- হে হে।
তারা বললেন যে আমাকে ফেসবুকে এড করবেন। ওনারা বোন কি না এটা তখনও স্পষ্ট করেন নাই। পরে বিরানীর বক্স দেয়ার সময় একটু ধাক্কাধাক্কি শুরু হয়ে গেল। তারা বললেন,
- আপনে ভাইয়া আমাদের দুজনেরটা একটু নিয়ে দেন না ।
আমি বিরানীর বক্স নিতে গিয়ে একজন বয়স্ক লোককে গুঁতো দিলাম। তিনি আমাকে ননসেন্স বললেন। সবাই ঘুরে ঘুরে একবার আমাকে আর একবার ভদ্রলোককে দেখছিল। আমি কিছু বলি নি। মেয়ে দুটোর হাতে বিরানীর বক্স ধরিয়ে দিয়ে অন্যদিকে সরে গেলাম। চলে যাওয়ার আগে তারা দেখা করতে আসলেন। বললেন
- আপনার মন খারাপ হইসে ?
- না কেন?
- ঐ যে আপনাকে বকা দিল আংকেলটা। এসব নিয়ে মন খারাপ করবেন না।
- আরে ধুউর
তাদের মধ্যে স্বাভাবিকভাবেই একজন শর্ট। তিনিই কথা বলছেন। যিনি লম্বা তিনি একটু গম্ভীর। তিনি অন্যদিকে তাকিয়ে ছিলেন। ওনারা বনানী যাবেন। তাই তাড়াতাড়ি বিদায় নিলেন। যেই ভদ্রলোক আমাকে ননসেন্স ডেকেছিলেন তিনিও গেট দিয়ে বের হচ্ছিলেন। তিনি আমাকে দেখে হেসে মাথা নাড়লেন। আমি অন্যদিকে তাকিয়ে থাকলাম। সন্ধ্যা মিলিয়ে গেছে। দেখার মত কিছু আর নেই।
**
একটা রেডিও বাজাচ্ছে কে জানি। আর তিনটে ছেলে হাসছে । আমার জানালায় টোকা দিয়ে ফেরেশতারা বলল “ কি করেন ?” আমি বললাম . “ আপনাদের অপেক্ষায় আছি”। ফেরেশতারা খুশি হয়। আমিও দেখি লোকটা পেন্সিল টেনে ঘষঘষ্ করে ছবি আঁকছে। ছবি আঁকার শব্দ গভীর রাত আর অমাবস্যা ছাড়া শোনা যায় না।
ঘরে মেশিনদের ক্লান্ত গুন্জন , ছায়াদের ফিসফাস আর দেয়ালের মাঝে চাপা হাসি। ওখানে কে ? কেউ নাই আসলে , কেউ ছিল না কোন কালেও, তারপরেও ভাবতে কেমন ভাল লাগে যে একসময় কেউ ছিল ওখানে................শুয়ে পড়ুন, শুয়ে পড়ুন , ঘুমালে আরেকদিন জেগে ওঠা যায় । আমি ফ্রীজ থেকে বরফ বের করে চিবিয়ে খেলাম ,দাঁত শিরশির করে উঠতে লাগল। আর দেখলাম রেজারের গাল ভর্তি দাঁড়ি।
প্রতিবার মনে হয় কে জানি এসেছে। ধুয়া সরিয়ে হালকা বিরক্তিভরে…… তারপরই দেখি সেই আদি সংগী অন্ধকার। আমাকে দেখে হাসছে। মধ্যবিত্ত ঘরগুলোতে প্রবহমান জীবন অন্ধকারে মিশে যাচ্ছে ,গাঢ় সবুজ ধোয়ায় মিশে অন্যরকম হচ্ছে। কি বোর্ড টেপার শব্দ, বিছানার ক্যাচক্যচ, বাচ্চাদের কান্না, দূরে গুলির শব্দ, কারও একজনের হাসি, এরোসলের গন্ধ, কত শব্দ , কত গন্ধ। কত রকম স্বাদ!........কে জানি এলোমেলো ভাবে সব এঁকে রেখেছে, আলস্য আর বিস্ময়ে সে দেখছে অদ্ভুত কিছু একটা।
তারপর তার মনে হল - দৃশ্যটা ভাল দেখাচ্ছে না। তাই সে আকাশে একটা চাঁদ আকতে বসল। কিছুক্ষণ এঁকেই তার আলস্য চলে আসে। তাই সে আকাশে একটা অাধো আধো চাঁদ আর ছেড়া ছেড়া মেঘ আর শীত শীত ভাব রেখে চিপায় গেল ছোট সিগারেট হাতে ।
থামিয়ে দিলাম শহরের সব গতি ,তারপর রাস্তার পাশে নীল বেগুনী হোটেলে বসলাম আর ওখানের মেয়েটা বলল , “তোমার ঠোঁট দুটো সুন্দর’’, বললাম,“ তোমারও, নাকি শুধু ভলাবাসাই সব ?” আমি ক্লান্ত জিরাফ হয়ে ফিরলাম রাস্তায়, ঘুমন্ত কাকের বাসার কাছাকাছি।
অর্ধেক চাঁদ এঁকে যে চলে গিয়েছিল সে ফেরেনি। চারপাশে জমে থাকা রাতের কমলা বাদামী জাল ছিড়ে একটা রিক্সা চলে গেল। খালি রিক্সা থেকেও কে জানি ঘুরে তাকাল, বলল, “আপনাকে চেনা চেনা লাগে।”
আমি দৌড়াতে দৌড়াতে বাসায় এলাম- পথে দুজন লোকের বুকে গোপনে ছুড়িকাঘাত করে আর কয়েকটা জোনাকী পোকাকে বিস্মিত করে।
শহরে ভোল্টেজ ওঠানামা করছিল, ঢেউয়ের মত ...শহরটা তাই হঠাৎ বিয়েবাড়ির মত জ্বলতে নিভতে লাগল। 
**
তিনি মারা যাবার চারদিন পর আমাকে ফোন দিসিলেন । ভাবলাম যে , ধরুম না । মৃত মানুষের সাথে আর কি নিয়ে আলাপ করা যায় ? তিনি বললেন
- তুমি আসলা না যে .. ফোনও ধরলা না ....
আমি গলায় বিরক্তি নিয়ে বলি , “ কোথায় ?”
- অ , তোমার মনে নাই ?
- জ্বি না , কি ?
- আচ্ছা থাক কিসু না , তোমাকে ডিস্টার্ব করলাম , সরি ....
তিনি ফোন রেখে দিলেন । ‘আচ্ছা থাক কিসু না’ বলার সময় তার স্বরটা কেমন ভারী হয়ে গেসিল । মনে হয় মাইন্ড করলেন তিনি । আমি পাত্তা দিলাম না । সেদিন খুব ঠান্ডা ছিল । আমি ছবির হাটে গিয়ে দুটো বাশি টেনে রাস্তায় হাটছিলাম । শাহবাগের কাছাকাছি গিয়ে দেখলাম বেশ জটলা । জটলার আশেপাশে বিরিয়ানির গন্ধ । তখনই আমার মনে পড়ল গতকাল উনার কুলখানি ছিল । রাতে দাওয়াত দিয়েছিলেন তিনি । আমি যাইতে পারি নাই কারন গতকালও আমি ছবির হাটে ছিলাম । গতরাতে ছবির হাটের কোথাও মাল পাওয়া যাচ্ছিল না । আমরা বিকাল থেকে একসাথে যে বারজন ছিলাম , তারা একটু আগেই এক রাউন্ড বাঁসি খেয়েছিলাম । কে জানি সাথে মাল নিয়ে আসছিল । দেশাল । কুষ্টিয়া থেকে আনছে । পরবর্তী আসরের মাল আর নাই । উদ্যানের কোথাও যখন মাল পাওয়া গেল না , তখন আমরা সিদ্ধান্ত নিলাম আমাদের মধ্যে থেকে কয়েকজন নীলক্ষেত যাবে । ওখান থেকে কালেক্ট করে নিয়ে আসবে । আজরাতে ভরপুর পিনিক হবে । যাওয়ার কথা আসতেই আমাদের ভেতর টেনশন কাজ করে । মাল কালেক্ট করতে যাবার ঝামেলা কেউই নিতে চায় না । শেষে তিনজন রাজি হল । সেই তিনজন আবার নীলক্ষেত দিয়ে আসার সময় পুলিশের কাছে পাঁচশ টাকার গাঁজা নিয়ে ধরা খেল । আমরা ফাঁপড়ে পড়ে গেলাম । কারণ পাচশ টাকায় আমাদের সবারই কিছু কন্ট্রিবিউশন আছে । সারা রাত এই নিয়ে মহাব্যাস্ততায় কাটল । এর মাঝে কুলখানির দাওয়াতের কথা মনে ছিল না । অবশ্য উনার মৃত্যুশোক সেদিন বিকাল পর্যন্ত ছিল । ছবির হাটে বিকেল চারটার দিকে একজনের সাথে এই নিয়ে কথাও হল । আমি বললাম যে
- জানেন ভাইয়া তিনদিন আগে আমার এক ফ্রেন্ড মারা গেল ...
- তাই নাকী ? কি বলো ... কি বলো ?
সত্যিকার অর্থেই তাকে চিন্তিত মনে হয় । বললেন যে
- তিনদিন আগে মানে আশিক আইসিল যেদিন ?
- হুঁ...
- দিস ইজ সো স্যাড ...
আমি কিছু বলি না । তিনি গলার মাফলার ঠিক করতে করতে জিগ্যেশ করলেন ,
- কি হইসিল ?
কি হইসিল বুঝায় বলার জন্যে আমি ওনার দিকে একটু ঝুঁকে আসলাম । তখনই পাশ থেকে একটা লোক এসে আমাদেরকে বলল
- ভাই আপনাদের কাছে ছোবা আছে ?
যেহেতু ভাইয়া সিনিওর , তাই তিনি জবাব দিলেন । বললেন
- আছে , কিন্তু ভাই আমাদের তো লাগবে
- অ ... একটু কি শেয়ার করা যাবে না ভাই ? আমরা আবার ওদিকে খুঁজলাম ....
ভদ্রলোক কথা বলতে বলতে মাথা ঘুরিয়ে ওদিকটা দেখান । তাই তার গলার স্বর কেমন দূরে সরে যায় । তারপর আবার কাছে ফিরে আসে - ‘... কিন্তু কারও কাছেই পাওয়া যাচ্ছে না বুঝলেন ..’
- সরি ব্রো , আপনাকে হেল্প করতে পারছি না ....
যে ভদ্রলোক ছোবা চাচ্ছিলেন তিনি খুব সম্ভবতঃ সমবোধন হিসেবে সরি ব্রো শুনে অভ্যাস্ত না । তিনি একটু কিভাবে জানি তাকালেন । ভাইয়া বললেন
- এখানে দাড়িয়ে থাকলে তো ভাই খুব একটা লাভ হবে না ...
- ভাই একটু কি শেয়ার করা যাবে না ...
আমাদের মাঝে একজন বললেন
- আশেপাশে পইড়া টইড়া থাকতে পারে , খুইজা দেহেন ...
ছোবাকামী ভদ্রলোক বললেন
- ভাই মানুষকে দিলে কমে না , বাড়ে ....
ভদ্রলোক গটগট করে হেঁটে চলে গেলেন। যিনি ভদ্রলোককে আশেপাশে খুঁজে দেখতে বলেছিলেন তিনি হাসতে হাসতে একটা খারাপ কথা বলেন। উনার কথায় আমরা হো হো করে হাসি। রাতে কুলখানির দাওয়াতের কথা ভুলে যাই। 
**
আমি দেখেছি –
ফুলের অপেক্ষায়
থেকে থেকে
শহরের কত গাছ
মরে গ্যাছে,
এই পুরাতন জীবন আমার
বৃক্ষের চেয়ে আর কতই বা ভিন্ন হবে?

