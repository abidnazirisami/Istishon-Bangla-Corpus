ফায়ারম্যান ও অন্যান্য


ফায়ারম্যান
ফায়ারম্যানে দৌড়ায়।
লাইগা যাওনের পরে আগুন
অন্য লোকসকলের চেয়ে
সে-ই অধিক সন্ত্রস্ত হয়ে ওঠে ।
এসব কারণেই সে ফায়ারম্যান হৈছে হয়তো।
বাঘ
বাঘ, আয়া পড়ছে আমি জানি
দরজা আঁচড়াইতাছে শুনি
পাত্তা না দিলে যাইবগা বাঘ এমন তো আর হয় না
কিন্তু বাঘরে পাত্তা দিতে আমার যে মন চায় না।
তন্দ্রা
মেঘগুলা চইলা গেছে খাটের নীচে
অার খাটটা আঁকা হৈছে চাদরের পরে
তাই চাদরের ফুলগুলা গিয়া ফুটছে দেয়ালের গায়ে
সেই ফুলের সৌরভে পুরা ঘরটা টলতেছে।
জোসনা
যেন বহুকাল হয়ে গেছে আমার দেখা আকাশে উঠে নাই তো চাঁদ অথবা গ্রীল ভেঙে জোসনাও আসেনি। সকালে উইঠা আমি দারোয়ানরে জিগাইসি, " আমার খোঁজ নিতে, গতরাতে, এসেছিল কি জোসনা?" দারোয়ানে কয়," আইছিল তো,  আর আমি দিছি বইলা আপনে ঘুৃমাইছেন।
মেট্রোরেইল
নিজ নিজ মোবাইলে মগ্ন লোকেরা উইঠা রইছে আমার ভুল ট্রেনে। তাগো হাতে হাতে প্রকাশিত অন্য মানুষরা ছবি আর অক্ষরে। আমাদের অদ্ভুত জগতে সকলেই হয়ে গেছেন অসার্থক কবিতা।
রোদ
আমার কোলের পরে তুমি বয়া থাক রোদ,
উষ্ণ উষ্ণ লাগে কিন্তু জড়ায়ে ধরা যায় না বইলা - তোমার সাথে কেমন প্রেম হয়ে যায়।
পাহাড়ের রাত
পাহাড় আর ওর গায়ে লেগে থাকা
পাহাড়ের নৈঃশব্দ
আমি ভঙ্গ করে ফেলি নির্লিপ্ত কান্নায়।
তারপরে চূড়ার লিফটে উঠে
নেমে যাই একদম পাহাড়ের বেজমেন্টে,
সেথায় ঝরে ঝরে যায় পৃথিবীর সমস্ত বৃষ্টি
আর ছাতাধারী লোকগুলো তবুও যে ভিজে;
তবে কেন এই ছাতা ধরা প্রহসন -
সমস্ত বৃষ্টি ঝরে যায় ঝরে যায়
ছাতাধারী লোকেদের নির্লিপ্ত কান্নায়।

