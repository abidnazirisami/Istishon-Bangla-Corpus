আমরা যারা এখন বড়লোকের বাচ্চা


‘প্রাইভেট ইউনিভার্সিটির ছাত্র যাঁরা, আমাদের দেশের অবস্থান বিবেচনায় তাঁরা বিত্তশালী। আমি ৩০টি কলেজের স্টেটমেন্ট নিয়ে হিসাব করে দেখেছি, তাঁদের দৈনিক খরচ এক হাজার টাকা। মাসে প্রত্যেকে ৩০ হাজার টাকা খরচ করেন। ৩০ হাজার টাকা যেখানে খরচ করেন, সেখানে আমি কত চাচ্ছি? ৭৫ টাকা। সেটা না দেওয়ার কোনো যৌক্তিকতা আমি বুঝি না। তাঁদের যে প্রতিষ্ঠান আছে, তারা এ পয়সাটা দেবে। সে জন্য আমি তাঁদের আন্দোলনের কোনো যৌক্তিকতা পাই না””
 আমার এক বন্ধুকে দেখলাম আজলে সকালে নাস্তা খাচ্ছে না। বন্ধুটি ঠিক খাদ্যবিলাসী লোক না। ক্লাসের চাপে( মেডিকেল) অনেক সময় দুপুরে খান না। ব্রেকফাস্ট তার জন্য বিলাস অপেক্ষা প্রয়োজনই বেশী। জিগেস করলে সে বলল
- আরে ভাই হঠাৎ করে বেতন বাড়াইল ... সকালর নাস্তার বাজেটে টান পড়ে গেছে।
আমাকে বিস্ময় গ্রাস করে! 
হালায় কয় কি ? দেশের অতি সম্মানিত একজন ব্যাক্তি বলছেন যে আমরা বড়লোকের ছেলেপেলে। আমাদের মধ্যে একজনের নাস্তার টাকা শর্ট পড়লে জিনিসটা অপমানজনক। আমার বন্ধুটি ঢাকার বাইরে থেকে এসেছে। ভর্তি ফিসের জন্যে দেশের বাড়ির জমি বেচছে শুনসিলাম। এখানে মেসে থাকে। মাসিক খরচ সামলানোর জন্যে টিউশানী করে। আমার খুব রাগ হল বন্ধুটির উপর। হারামজাদাতো নাম ডোবাবে। একবার বড়লোকের বাচ্চা হিসেবে ট্যাগড হলে( তাও আবার মন্ত্রীর দ্বারা) সেটা মেইনটেইন করার একটা ব্যাপার চলে আসে। একটু ভাবে থাকতে হয়। কখনও মুখ ফুটে বলা যায় না যে টাকা পয়সার ক্রাইসিসে আছি।
আমি আর আমার বন্ধু বিনা নাস্তায় ক্লাসে গেলাম। আমাদের কলেজ ঝাড়ু দেয় এমন একজনের সাথে আরেক বন্ধুকে দেখলাম। তার হাতে মোবাইল। সে বলল,
- তোরা কেউ মোবাইল কিনবি? ভাল অবস্থাতেই আছে। ব্যাটারী চেন্জ করতে হবে খালি। দশ দিয়ে কিনসিলাম, ছয়ে দিয়ে দিব।
- মোবাইল বেচার মত দিনকাল পড়সে নাকী?
সে হাসল। ওনার হাসি দেখে এই চমৎকার সকালে আমরাও হাসি। হাসতে হাসতে আমরা আবার বাইরে যাই। ক্লাস বর্জন হবে এরকম একটা কথা চলছে। ক্লাসের থেকে চায়ের দোকানে মনোযোগ দেয়াটা এখন সহজ। আমি বাকীতে চা চাইলাম। দোকানদার বলল
- আপনাদের পিছে মিয়া দৈনিক এক হাজার টাকা খরচ হয় আর আপনে বাকী নিবেন?
- ঠিকই তো বলসেন। আর তাছাড়া আমরা তো বড়লোকের বাচ্চা , খামোখা রাস্তার দোকানে চা খাওয়ার আমাদের দরকার নাই।
যে বন্ধু মোবাইল বেচবে সে দোকানদেরকে বলল
- মামা, আপনে কি একটা মোবাইল কিনবেন?
আমরা, যারা বড়লোকের বাচ্চা তারা দুপুরের রোদের হেঁটে হেঁটে বাসায় ফিরি। রিক্সা ভাড়াটা, ফুচকার বিলটা, মাঝেমাঝে বেনসন খাওয়ার খরচ টা করতেও কেমন বাধো বাধো লাগছে ইদানীং। জ্বলন্ত মধ্যদুপুরে আমাদের নীচেদেরকে খুব ছোট ছোট লাগে। বড়লোকের বাচ্চা পুরোপুরি হয় উঠতে না পারাটা কষ্টকর ব্যাপার। 

