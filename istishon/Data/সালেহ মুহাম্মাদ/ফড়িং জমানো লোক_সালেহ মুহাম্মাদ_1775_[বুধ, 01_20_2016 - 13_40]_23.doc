ফড়িং জমানো লোক


 তিনি ফড়িং জমান। ধরে ধরে বয়ামে ভরে ফেলেন। বয়ামের মুখে ছিদ্র থাকে। বললেন একদিন ওনার বাসায় যেতে। মনে হয় আমাকে ফড়িংগুলো দেখাবেন। তার কালেকশন ভাল। বয়ামের সংখ্যা প্রায় বলে দেড়শ’র মত। আমার বেশ ঘিন্না লাগল শুনে। পোকামাকড় আমার অপ্রিয়। ভয় পেতাম ছোটকালে। এখন ঘিন্না করি। আমি বললাম
- থাক ভাই বাদ দেন।
উনি অস্থির ভংগিতে, উনি ফড়িঙের মতই অস্থির, বললেন,
- কেন কেন ভাই? যাইবেন্না ক্যা?
- পোকামাকড় আমার ভাল্লাগে না।
- পোকামাকড় তো বালো লাগনের বিষয়ও না, কিন্তু এটা আপনার নট এনি ইনসেক্ট। এগুলি ফড়িং।
- জীবনে অনেক ফড়িং দেখছি ভাই। আজকে সকালেও ছাদে উঠসিলাম তখনও গাদা খানেক দেখলাম ঘুরতেছে।
- আপনেরে ফড়িং দেখানের জন্যে তো আমি ডাকি নাই।
আমি বিষয়টা বুঝলাম না। তিনি অস্থিরভাবে ব্যাখা করলেন
- আসলে আমার ফড়িংগুলা অনেকদিন নতুন লোক দেখে নাই। আপনে গেলে ওগো একটা রিক্রিয়েশন হয়।
আমি চিন্তিত হলাম। ভদ্রলোক অস্থির হচ্ছেন। 
 ভদ্রলোকের বাসাটা ছোট। তবে অনেকগুলো জানালা। বাসায় তার দেড়শ বয়াম ফড়িং ছাড়া একজন স্ত্রীও আছেন। স্ত্রীটিও অস্থির। অস্থির লোকদের স্ত্রীরা শান্ত হয় এমনটা ভাবতাম। ভাবনাটি ভুল দেখা গেল। অন্য ভাবনাগুলোর মতই। এসব কারণে এখন আর কিছু ভাবি না।
ছোট ছোট টবে বাসা ভর্তি। টবে ফুলের গাছ, সবজির গাছ। অস্থির স্ত্রীটি একটা টমেটোর গাছের গায়ে কাঁচি দিয়ে কি জানি করছিলেন। স্বামীর সাথে আমাকে দেখে খুব চমকে গেলেন। আমি বিব্রত হলাম। সমস্ত বিষয়টা দেখে ভদ্রলোক বললেন
- ঘর থেইকা বাইর টাইর হয় না তো, নতুন লোকজন দেখলে চমকায়ে যায়।
- আপনার ওয়াইফের কথা বলছেন?
- হুঁ
স্ত্রীটি কাঁচি রেখে হাত মুচ্ছেন। মহিলা চশমা পড়েন। চশমার ফ্রেম জলীয় লাল রঙের। তিনি হাসছেন আমার দিকে তাকিয়ে। আমি হাসলাম না।
 ফড়িঙের বয়ামগুলো খুব পরিষ্কার। রোদে ঝিলমিল করছে। বড় বড় বয়াম। প্রত্যেক বয়ামে দুটো ফড়িং। ভদ্রলোক বুঝিয়ে দিলেন একটা ছেলে আরেকটা মেয়ে। আমি বললাম
- বোঝেন কেমনে কোনটা ছেলে আর কোনটা মেয়ে?
- উপায় আছে বুঝনের, আপনেরে বুঝানো কঠিন।
- ছেলে মেয়ে একসাথে থাকে, ওদের বাচ্চা হয় না।
- না কোনদিন তো দেখলাম না।
ভদ্রলোকের স্ত্রী তখন বললেন
- এর একটা কারণ আছে ভাই।
আমি আড়চোখে মহিলাকে দেখলাম। কেমন আড়ষ্ঠ লাগছে তার সামনে। খুব একটা সুন্দরী না তিনি। কিন্তু তারপরো আড়ষ্ঠকারী। বয়ামের দিকে তাকিয়েই বললাম
- কি কারণ?
- বয়ামবন্দী পরিবেশটা ফড়িংদের জন্যে আপনার অ্যাবনর্মাল। মানুষ ছাড়া অন্য প্রানীরা অ্যাবনর্মাল পরিবেশে বংশবিস্তার করে না।
ভদ্রলোক খ্যা খ্যা করে হেসে বললেন
- মানুষ হালারপুতের খালি সেক্স বেশী।
তিনি চট করে স্ত্রীকে একটা চুমু খেলেন বা চুমু দিলেন। স্ত্রীটি লজ্জিত হয়। আমি আড়ষ্ঠ হয়ে উঠি।
 ফড়িং সংগ্রাহক দম্পতি আমাকে বেশ কিছু জিনিষ জানালেন। যেমন এমনিতে ফড়িংরা খুব অস্থির কিন্তু বয়ামে ঢুকানোর পর থেকে তারা দিনে দিনে শান্ত হয়ে যায়। বয়ামগুলো প্রতিদিন পরিস্কার করতে হয়। বয়াম পরিস্কার করার সময় তারা ফড়িংগুলির লেজে সুতো বেধে রাখেন যাতে তারা উড়ে চলে না যায়। শান্ত হয়ে যাওয়া ফড়িংরা উড়ে যাওয়ার ইচ্ছা প্রকাশও করে না সেভাবে। শান্ত হওয়া ফড়িংরা দ্রুতই মারা যায়। এমনিতে ফড়িংরা ছয়মাস থেকে বছর বছর বাঁচতে পারে। বয়ামবন্দীগুলোর কোনটাই এখন পর্যন্ত সপ্তাহখানেকের বেশী বাঁচে নি। আমি রেগে গিয়ে বললাম
- আপনারা দুজন বেশ অসুস্থ লোক বুঝছেন? খুব ক্রুয়েল মানুষ আপনারা
মহিলা হেসে হেসে বললে
- কেন ভাই আপনে না পোকামাকড় পছন্দ করেন্না...
- পছন্দ না করলেই একটা জিনিসের প্রতি আপনে ক্রুয়েল হবেন?
ভদ্রলোক দু’হাত সামনে তুলে ঝাঁকিয়ে ঝাঁকিয়ে আমাকে বোঝাতে লাগলেন,
- দেখেন বাই, ফড়িঙ এজ এন এনিমেল আপনার অস্থির। অস্থিরতা কোন বালা কতা না। সো, এই অস্থিরতা দূর করণের লাইগা আমরা এগুলা কইরা থাকি। আমরা চাই ফড়িংগো মধ্যে শান্তি প্রতিষ্ঠা করতে। বুজলেন না বাই? বুজলেন না?...
তিনি কাঁপতে থাকেন। আমি নীরব হই। ঝিকমিকে বয়ামগুলোতে শান্ত শান্ত ফড়িং। এত শান্ত যে ওগুলোকে আর ফড়িং মনে হয় না।

