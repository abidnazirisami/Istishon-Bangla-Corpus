বোগানভেলিয়া


তিনতলা ফ্ল্যাট বাড়ির তৃতীয় তলায় আমার বাসাটা ছিল। বাসাটা সকাল সকাল হারিয়ে গেল। নাশতা শেষে বেরিয়ে একটু দূরে গেলাম চা খেতে। ফিরে এসে দেখি তিনতলা ফ্ল্যাটটা একটা দোতলা ফ্ল্যাট হয়ে গেছে। একটা তলা কমে যাওয়া ছাড়া বাড়িটার আর কোন পরিবর্তন হয় নি। ছাদ থেকে উগ্র লাল রঙের বোগানভেলিয়ার যে ঝাড়টা হুড়মুড়িয়ে নিচে নেমে গেছে ওটাও বর্তমান তার সকল উগ্রতা নিয়ে। শুধু আমার বাসাটা নেই।
তিনতলা একটা বাসা কিভাবে পনের মিনিটে দোতলা হয়ে যায় আমার বোধগম্য হয় না। আমি কেমন উদভ্রান্ত হয়ে যাই। রাস্তায় চলমান একটা লোককে ডেকে বললাম
- ভাই এখানে আমার বাসাটা ছিল, একটু আগেই। এখন দেখতাসি নাই। এটা কেমনে কি হইল বুজতেসি না।
থেমে যাওয়া লোকটা মাথা নাড়ে অতিশয় জ্ঞানীর মত। বলল,
- এমনও হয় ভাই। এই দ্যাশে বোজেন না... হে হে
উনি কেমন ব্যাস্ত হয়ে চলে গেলেন। লক্ষ্য করলাম রাস্তার সব লোকেরাই বড় ব্যাস্ত। অস্থির। কথা শুনতে চায় না কেউ। তারপরো আমি ওদের দাড় করাই। বিরক্ত হয় তারা। জিজ্ঞেস করি যে
- ভাই এখানে একটা তিনতলা বাসা ছিল দেখছিলেন না?
- হ হ দেখছিলাম তো , ছিল ছিল..
- এখন দেখেন ওটা দোতলা হয়ে গেছে।
- আরে তাইতো, আজিব ব্যাপার, ঐ দেইখা যা...
অন্যদেরকে ডাকতে থাকে তারা। লোকেরা জমা হয়। শিশুদের মত বিস্ময়ে দেখে। দেখে যে সকাল সকাল কি ভাবে একটা তিনতলা বাসা দোতলা হতে পারে। বড় বিস্ময় জাগে তাদের।
আমি ফ্ল্যাটের গেটে আসি। দারোয়ান নেই। আমি দোতলায় উঠে কলিংবেল টিপি। এখানে ভদ্রলোক থাকেন একজন। অনেক দিনের প্রতিবেশী আমার। মাঝে মাঝে দেখা হলে অভিমান করে বলেন “ আপনি আমাদের বাসায় আসেন না কেন বলুনতো”-“ যাব ভাই যাব”- “একা একা থাকেন আপনে, কখনও কোন সমস্যা হলে অবশ্যই বলবেন।”
কলিংবেলের শেষে তিনি দরজা খুললেন। আমাকে দেখে ওনার খুব আনন্দ হল। চোখ ভিজে উঠল। বললেন
- আরে আপনে যে, ভিত্রে আসেন ভিত্রে আসেন।
- না ভাই ভিত্রে আসব না, আমার তো একটা ঝামেলা হয়ে গেছে।
- তাই নাকী? কি হইছে বলেন তো।
খুব চিন্তিত হয়ে পড়েন ভদ্রলোক।
- আমার বাসাটা হারিয়ে গেছে।
- বুজলাম না।
আমি ভদ্রলোককে বাইরে নিয়ে আসি। দেখাই। তিনি দেখেন। এই বাসার এখন আর তিনতলা বলে কিছু নেই। দোতলার পরেই ছাদ। ছাদে উগ্র বোগানভেলিয়া। ব্যাপারটা দেখে মজা পেয়ে যান ভদ্রলোক। নিজের স্ত্রীকে ডেকে নিয়ে আসেন বাইরে। তার স্ত্রী মধ্যবয়স্কা হয়েও কিশোরীসুলভ আহ্লাদী বিস্ময়ে বলেন
- ওমা ! এটা কিভাবে হল।
- অবাক ঘটনা না
খুব হাসলেন তারা। গুট গুট করে একে অন্যকে কি জানি বললেন। আমি প্রতিবেশী ভদ্রলোককে বললাম
- আমাকে একটু হেল্প করেন না ভাই।
তখন হঠাৎ করেই তারা বেশ সতর্ক হয়ে যান। এখন আর হাসছেনও না। তাদের চোখগুলো সরু-সরু, সন্দিগ্ধ এবং ভীত। আমি ভদ্রলোকের হাত ধরলাম। তিনি ঝটকা দিয়ে সরিয়ে দিলেন। ওনার স্ত্রীটি স্বামীর শার্ট টেনে আকর্ষন করলেন। ভদ্রলোক কেমন স্বরে জানি বললেন
- না না ভাই আমাদের এসবে জড়াবেন না। এগুলি কিছু জানি না আমরা।
তারা দ্রুত ঘরের ভিতরে ঢুকে গেলেন। দরজা বন্ধ করে দিলেন অনেক জোরে।
আমি নীচে আসলাম। দারওয়ানটি ফেরত এসেছে। আমাকে দেখে উঠে দাড়াচ্ছে না অন্যদিনের মত। তীব্র দৃষ্টিতে তাকচ্ছে। বেশ ভয় ভয় লাগে আমার। সে যদি এখন জিজ্ঞেস করে আমি কোন বাসার লোক , কই থাকি? এসবের কোন উত্তর এখন আর আমার নেই। আমি খুব দ্রুত বের হই। গেটের কাছ থেকে দারোয়ানটা মোটা গলায় ডাক দেয় –“ এই যে ভদ্রলোক, হেলো, হেলো..”
আমি পেছনে তাকাই না। দৌড়ানো শুরু করি। “হেলো হেলো হেলো” শব্দটা হতেই থাকে।
দৌড়ে আমি আসি থানায়। এই এলাকার থানাটা মডেল থানা। ঝকঝকে কাঁচ ইস্পাত আর টাইলস চারপাশে। থানায় ঢুকে ওসি সাহেবকে দেখি। খুব সুদর্শন তিনি। লম্বা, পরিস্কার শ্যামবর্ণের মানুষ। ভুড়ি নেই। ব্যায়াম করেন মনে হয়। ক্লিনশেভ ভদ্রলোকের। চোখে গাঢ় ফ্রেমের চশমা। ভদ্রলোক আমাকে দেখে ব্যাস্ত হয়ে পড়েন। একজনকে ডেকে বলেন “ এ্যাই এই ভদ্রলোককে একটু চা দাও”। তারপর আমার দিকে তাকান। হাসেন বড় মিষ্টি করে। বললেন
- স্যার কি করতে পারি আপনার জন্যে বলুনতো।
এবার বলতে গিয়ে কেঁদেই ফেললাম আমি।
- আমার বাসাটা এভাবে হারায়ে গেল ও.সি সাহেব, একটাই বাসা আমার, একটাই...
অস্থির হয়ে যান ও.সি সাহেব। হাহাকার করে ওঠেন। গলায় কান্না জড়িয়ে বলেন
- আহারে আমার স্যারটা, আহারে, কি কষ্ট আমার স্যারের.. এই না, আপনি কাঁদবেন না স্যার। আমি আছি না।
তিনি উঠে দাড়ান। লম্বা শক্তিশালী। প্রবল পৌরষ নিয়ে। তিনি মৃদু গর্জনে বলেন
- আপনি আসুন তো আমার সাথে।
থানা থেকে বের হয়ে আমরা পুলিশ ভ্যানে উঠি। ভ্যানের ভেতর বিপরীতমুখী হয়ে বসি আমরা দু’জন। পৌষের শুকনো বাতাস উদাস উদাস আসে। ও.সি সাহেব মার্লবোরো ধরান। আমাকেও দেন। সিগারেট টানতে আমার ভাল্লাগে না। তিনি বলেন
- আপনার ফ্ল্যাটটা কয় নাম্বারে বললেন?
- চার নাম্বার রোডের মাথায়।
- তিনতলা বাসা লেকপাড়ে?
- জ্বি।
ও.সি সাহেব কিছুক্ষণ কি জানি চিন্তা করে বললেন
- আপনাদের বাসার ছাদে একটা উগ্র বোগানভেলিয়ার ঝোপ আছে, ঠিক না?
আমি মাথা নাড়ি। তারপর আমরা মার্লবোরো টানতে থাকি।
 আমার ফ্ল্যাটের সামনে এসে ও.সি সাহেব বলেন
- মাই গড, এ-তো বড় অদ্ভুত ব্যাপার।
তার মুগ্ধতা হয়। তিনি ফোন করেন কাকে জানি। কন্ঠে উচ্ছাস ঝরে তার। বলেন –“ মিয়া মজার ঘটনা শুনবা একটা”। তারপর কি কি জানি আরও। ওসব শোনার ইচ্ছা হয় না আমার। খুব ক্লান্তি হয়। রাস্তায় বসে পড়ি। ও.সি সাহেব হাসতে হাসতে ফোন রেখে আমাকে দেখেন। মমতাময় স্বরে বলেন,
- শক্তি রাখুন স্যার। হাল ছাড়বেন না। আপাতত পাঁচ লাখ টাকার যোগাঢ় করুন দেখি।
আমি ও.সি সাহেবের দিকে তাকিয়ে থাকি। তিনিও আমার দিকে তাকিয়ে থাকেন। আমি বললাম
- স্যার আমার পয়সাকড়ি তুলতে হলে কাগজপত্র লাগবে। কাগজপত্র তো বাসায় ছিল।
- বাসা থেকে নিয়ে আসুন।
দেখলাম আমার গলা থেকে শব্দ আসছে না। বহুকষ্টে বললাম
- আমার বাসাটাতো হারিয়ে গেছে স্যার।
- ও.. ভাল সমস্যা তো তাহলে। আচ্ছা এক কাজ করুন, আপনার আত্নীয়স্বজন নেই ঢাকা শহরে?
- টাকা দেয়ার মত নেই।
- যা শালা, তোর মত স্টুপিডকে হেল্প করবে কে...
কষে একটা লাত্থি মারলেন ও.সি সাহেব। আমি গড়িয়ে পড়ে গেলাম। রাস্তা থেকে আর উঠতে ইচ্ছা করল না।
আমি এখন মাথার নীচে হাত দিয়ে শুয়ে শুয়ে শহরের আকাশ দেখছি।

