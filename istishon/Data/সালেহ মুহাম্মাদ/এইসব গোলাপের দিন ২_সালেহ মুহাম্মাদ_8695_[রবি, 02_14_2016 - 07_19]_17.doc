এইসব গোলাপের দিন ২


১১.
চক্ষে আমার তৃষ্ণা
- রবীন্দ্রনাথ ঠাকুর
 আমি বারান্দায় বসছি। স্ত্রী আর আমি বসি বারান্দায়। মাঝে মাঝে।
বারান্দায় অদ্ভুত অন্ধকার। অন্ধকারে কেমন সব শব্দ শোনা যায়। যেন অনেক মানুষের কথা। কিন্তু খুব নীচু গলায়। স্ত্রীর সাথে এবিষয়ে আলাপ করতে চেয়েছিলাম। তার বিরক্তি ঘটেছিল। বলছিলেন যে আমার ফালতু কথা তার ভাল্লাগে না। আমি মার্লবোরো ধরিয়েছিলাম। স্ত্রীও খেতেন মার্লবোরো। ঠোট কাল হয়ে যাচ্ছে বলে আর খান না।
বারান্দায় স্ত্রীর কথা বেশ মনে পড়ছে। সে রাতে বলল হাসপাতালে থাকবে। মনসুর সাহেবকে ছেড়ে যাবে না। আমি চলে যাচ্ছি দেখে সে বলে অবাক হতে গিয়েও হয়নি। কারণ সে বলছিল আমি একজন বিকৃত মানুষ। আমার পক্ষে এটাই স্বাভাবিক। একটু আগেই স্ত্রী মেসেজ পাঠাল। মনসুর সাহেব মারা গেছেন। ডেডবডি যাবে গাইবান্ধা। স্ত্রীও ডেডবডির সাথে গাইবান্ধা যাবেন। আমি ইংলিশে লিখেছি ‘ হেভ এন অওসাম জার্নি ’। হে হে। জোকটা ভাল হয়েছে আমার ধারণা।
এটাই শেষ মার্লবোরো। মার্লবোরোটা মিষ্টি মিষ্টি। আগে স্ত্রী আর আমি শেয়ার করে মার্লবোরো টানতাম, এই বারান্দায়ই। তখন ফিল্টারে তার লিপগ্লস লেগে মার্লবোরো এরকম মিষ্টি হয়ে যেত। আমি বের হব। সিগারেটটা শেষ করে নেই। তারপর। রাতে কেউ এখন আর বের হয় না। বিশেষতঃ এত রাতে। বারটা বেজে গেছে। বেতের চেয়ার থেকে বাইরেটা দেখছি। খাঁ খাঁ রাস্তা। গুলির শব্দ শুনেছি দুবার। একটু পর আরও শুনব। তখন সিগারেট লাগবে। জোলাক্স লাগবে। জোলাক্সও শেষ। বাইরে খুব খুন হয় রাতে। বের হতে বড় ভয় হয়। সাথে ভাবছি একটা অস্ত্র মত কিছু নিয়ে নেব। কিছু বড় বড় দা চাকু আমি কিনেছি। রান্নাঘরে রেখে দিয়েছি যাতে সবাই ভাবে রান্নাঘরের জিনিস ওগুলো। কিন্তু আসলে অস্ত্র।
আমি মোবাইলে গান ছাড়লাম
- “ডোন্টগো ব্রেকিং মায় হার্ট
ও হানি আই কুডেন্ট ইফ আই ট্রায়েড
ও হানি ইফ আই এভার গেট রেসলেস
বেবি ইউর নট দা টাইপ
ডোন্ট গো ব্রেকিং মায় হার্ট....”
গান শুনতে শুনতে মার্লবোরো শেষ হয়েছে। এখন অস্ত্রের খোঁজে রান্নাঘরে যাব।
১২.
আমার আশ্চর্য ফুল যেন চকোলেট
-বিনয় মজুমদার
 সামনে মার্লবোরোর দোকানটা। দোকানটা ভাঙা আর পুড়ে যাচ্ছে। বিশাল আগুন হয়েছে। গরম লাগছে এদিকটায় দাড়ালে। আশপাশ লোকশুন্য।
সম্ভবতঃ ছাত্রদের কাজ। চা খেতে এরা আসে এদিকটায়। রাতে। সংখ্যায় আটদশজন। নেশাগ্রস্থ। সামান্য বিষয়েই এমন কিছু ঘটে। কোন ডেডবডি নেই। দোকানদার হয়তোবা পালিয়েছে। আগুনটা দেখছি আমি দাড়িয়ে দাড়িয়ে। আমার মুগ্ধতা হচ্ছে।
আমার হাতে ছুড়ি। দশ ইন্চি ব্লেড। খুব ধার। কোরবানির সময় এগুলো দিয়ে চামড়া ছাড়ায়। আমি হাঁটা শুরু করলাম। একজন ফ্লাস্কে চা বেচছে। তার কাছ থেকে মার্লবোরো কিনলাম। আমার হাতে ছুড়ি থাকায় সে প্রশংসা করল। আমিও মাথা নাড়লাম। রাস্তার পাশে দেয়াল। দেয়ালগুলোতে নানান কথা লেখা। কম আলোতে পড়া যায় না। ওগুলোতে হেলান দিয়ে আমি মার্লবোরো টানছি। চারপাশ নীরব। হঠাৎ বড় বড় ট্রাক যায়। মনে হয় ভয়ে কোথাও পালাচ্ছে। উল্টোদিকে ফার্মেসী। ফার্মেসীটা বন্ধ। আরও সামনে যেতে হবে। সামনে ঐ হাসপাতালটা। ওদিকে যেতে ইচ্ছা নেই আমার। রাগে কান্না আসছে।
- এক্সকিউজ মি।
আমি দেখলাম নার্স। গায়ে সাদা জামা। অন্ধকারে তিনি ফুটে আছেন। আমি ছুড়ি লুকালাম। তার হাত ভর্তি গোলাপ ফুল। দুতিনটে ফুল এদিক ওদিক পড়ে যাচ্ছে। সে বলল
- আপনি একটু ধরেনতো কয়েকটা।
তার কন্ঠে রাত পাল্টায়। আমি গোলাপ ধরতে ধরতে বললাম
- আপনি চিনসেন আমাকে? ঐ যে সকালে হাসপাতালে..
- ও রাইট। আপনি তো সেই লোক। ভাল আছেন তো? আপনি কি হসপিটাল যান?
- যাচ্ছিলাম।
- ওয়াইফকে দেখতে যান, না?
- আমার ওয়াইফ গাইবান্ধায়।
- ও। আমি মনে হয় আপনাকে অন্য কারো সাথে কনফিউজ করছি। সরি।
- ইটস ওকে।
- আপনার বাসা কই?
তিনি এমন একটা জায়াগার নাম বলেন যে আমি শুনে বলি
- ওব্বাব্বা এত্ত দূর।
নার্সটি ঠোঁট উল্টাল। অাহ্লাদী ভংগিতে।
- হুঁ, জানেন। এখন যে কি করে যাই। যে রাস্তা। আমি কখনও এত রাত করি না।
- আমার স্ত্রী আজকে নেই। আপনি রাতে আমার বাসায় থাকুন।
নার্সটি বাকী ফুলগুলো আমার হাতে দিল। আমরা হাঁটতে লাগলাম।
১৩.
Do not go gentle into that dark night,
Old age should burn and rave at close of day
- Dylan Thomas
 আমরা বাসায় আসি। তাই কারেন্ট থাকে না। নার্সটি বলে
- আপনার বাসাটা ছোট।
আমি বলি
- আমরা লোকজন কম।
- আপনাদের বাচ্চা নেই।
- না।
- কোন সমস্যা?
আমার অস্বোয়াস্তি হয়। নার্সটা কেমন মুচড়ে মুচড়ে হাসে। বলে যে
- আপনার সিগারেটগুলো থেকে একটা দেবেন? আমি দিনে চার টান সিগারেট খাই। আজকে দিনে এক টানও খাইনি।
আমি বলি
- চলেন বারান্দায় বসি।
বারান্দায় নার্সটা মার্লবোরো খায়। চারটা টান। লম্বা লম্বা, গভীর। ফিল্টারের কাছে একটু শুধু থাকে। সে আমাকে বলে টানতে। আমার ভয় হতে থাকে। মনে হয় মিষ্টি হয়ে গেছে মার্লবোরোটা। ফিল্টারটা ফেলে দেই অন্যদিকে। যেন সে দেখতে পায় না। নার্সটি নগ্ন হতে শুরু করে। আমি অন্ধকারেও বুঝি ব্যাপারটা। বলি যে
- এগুলির দরকার নাই।
সে অবাক হয়। অন্ধকারে তার বিস্ময় আমার কাছে সেভাবে ধরা পড়ে না। সে তারপরও নগ্ন হয়। তার চেয়ারটা আমার কাছাকাছি নিয়ে আসে। বলে যে,
- আমি এভাবেই থাকব।
তার কন্ঠে কাঠিন্য। কেমন রাগ রাগ। আমার এত ক্লান্তি হয়। যেন আমি ভেঙে যাচ্ছি। একটা দুটা করে গুলির শব্দ শুরু হয়। বাড়তে থাকে তারপর। আমি কেঁপে কেঁপে উঠি। নার্সটা আমার হাত চেপে রাখে। শক্ত করে।
একজন নগ্ন মানুষের হাত ধরে আছি। ভেবে আমার একটু একটু হাসি পায়।
১৪.
গীত গায়/ শান্ত রাত্রি জুড়ে/ বন্দী পোকা
- ইসা
হাসপাতালে, ফার্মেসীর লোকটা ঝামেলা করল। প্রেসক্রিপশন চাইল সে। বললাম আমি,
- ভাই আগে তো লাগত না আপনার বালের প্রেসক্রিপশন।
সে হাই তুলল। অন্যদিকে ছোট টিভি। সে ছোট টিভি দেখছে। আমার মনে হল একে খুন করে ফেলি।
- তুমি বাসায় যাও নাই?
তাকালাম পিছনে। স্ত্রী দাড়িয়ে আছেন। তাকে বিস্মিত দেখাচ্ছে। আমি উত্তর দিলাম না। একারনেই হাসপাতাল আসব না ভাবসিলাম। তিনি বললেন যে মনসুর সাহেবের এক ভাই আসতে দেরী করছেন। তাই এখনও গাইবান্ধা রওয়ানা দেয়া হয় নি। তিনি আরও জিগেশ করলেন
- ফার্মেসী থেকে কি কিনবা? জোল্যাক্স?
- হু। হারামজাদা দিচ্ছে না। প্রেসক্রিপশন চোদায়।
- মুক খারাপ কোরো না। আমি সকালে এক পাতা কিনেছিলাম। নিয়ে নাও।
- এক পাতায় হবে না।
- আজকের রাতটা কাটাও। পরে দেখা যাবে বাকীটুকু।
আমি স্ত্রীকে দেখছি। কেমন ক্লান্ত ক্লান্ত চেহারা। আমার তার গালে হাত দিতে ইচ্ছা হয়। পরে মনে হয় ধুউর। আমাকে ওষুধগুলো দিয়ে স্ত্রী বলল
- তুমি চলে যাবা না?
- যাব তো।
- ওই ভাল। আমার সাথে গাইবান্ধা যাওয়ার কোন ট্রাই কোরো না। বাজে ব্যাপার হবে।
- তোমার সাথে যামু ক্যা? আমার অত্তো চোদে না।
একটু রেগে গেলাম আমি। ক্যান্টিনের দিকে হাঁটলাম। ভেতরে মনসুর সাহেব কফি খাচ্ছিলেন। দেখে বললেন
- বসুন বসুন। ওষুধ কি কিনবেন বলছিলেন পাইসেন নাকী?
- এক পাতা যোগাড় হইসে।
- রাতটা চলবে না?
- চলবে।
- বাসায় চলে যাবেন?
- হু।
- সেই ভাল। কোন চিন্তা করবেন না। আমরা সবাই আছি। আপনি একটু রেস্ট নিয়ে আসেন।
আমি দুটো জোলাক্স ট্যাবলেট গিলে ফেললাম।
১৫.
যদি আর না আসো, হে মুগ্ধ সৌরভ
বিকেলের বনে কি আর আমি যাব
- জিনিয়া আলম
 কেউ একজন আসছে। পিছে পিছে। আমি হাঁটছি। খুব রাত। মাঝে মাঝে কমলা আলো। ভাঙা ভাঙা বাড়িঘর। বাড়িঘরগুলোকে জ্যান্ত লাগছে । চারপাশ চুপচাপ। ঘুরে তাকালে মনসুর সাহেবকে দেখলাম। ওদিকে একটা বাড়ি। তিনতলা । কমলা আলোতে ছাদ থেকে বোগানভেলিয়া ফুটেছে। তিনতলার বারান্দায় একটা চেয়ার। চকচক করছে চেয়ারটা। অন্য বাড়ির বারান্দাগুলো ফাঁকা। মনে হয় লোক নেই। মনসুর সাহেব কাছে এসে বললেন যে
- চলেন বিয়ে খাই একটা।
ওনার গলায় মাফলার। তাই আমি বললাম যে
- কোথায়?
- এই সামনেই। রাতের খাওয়াটা সেরেই চলে আসব।
আমরা একটা বিয়েবাড়িতে ঢুকলাম।
১৬.
নীল বা নীলাভবর্ণ গোলাপের মত তোমার অভাব বুঝি
- বিনয় মজুমদার 
এখানে উৎসব। প্রচুর লোক। সবাই অনেক হাসছে। আমিও হাসছি এসব কারণে। আর হাসছেন মনসুর সাহেবও। এসব বিষয়গুলি, অনুষ্ঠান, বিয়ে আমার বেশ বিশ্রী লাগে। আমি কনসারভেটিভ মাইন্ডের লোক। স্ত্রীর খুব আগ্রহ এসবে। তার স্বভাবটাই বাজে।
দেখছি আমার এক বন্ধুর বিয়ে হচ্ছে। বন্ধুটির বন্ধুরা ব্যাস্ত হাঁটাহাঁটি করছেন। তাদের গায়ে কোট। সবার কোট কমবেশী কাল। একজনের কোট নীল। আমাদের বিয়ের দিন কম লোক ছিল। আমরা বিয়ে করেছিলাম বারান্দায়। পনেরটা চেয়ার আনা হয়েছিল। সবকটা নানান রঙের। আমি স্ত্রীকে বিষয়টা বলেছিলাম। যে
- একটা চেয়ারও যে একরকম না বিষয়টা কি খেয়াল করেছ?
- পক পক কোর না। যাদের বিয়ে শাদী হচ্ছে তারা পক পক করলে খারাপ দেখায়।
খাওয়া নান রুটি আর কাবাব ছিল। সালাদও ছিল। কোকের হাফ লিটার বোতল আনা হল পনেরটা। তখন নীল কোট পরা জন বললেন
- আরে তোর খবর কি দোস্ত?
আমি বললাম
- ভাল। তোকে অনেকদিন পর দেখতাসি? আসোস কেমন?
- ভাল , ভাল। তুই যে এর মধ্যেও আসবি ভাবি নাই। সো গ্ল্যাড ইউ কেম ম্যান।
বললাম যে,
- এসব থাকেই লাইফে মাইনষের।
- শাবাশ ম্যান। অওসাম। সো এনজয় দি পার্টি । আমি একটু আশতাশি ওদিক থিকা।
সে হেঁটে চলে যায়। খুব দ্রুত আর ব্যাস্ত হয়ে। এরপর আরেকজন আসল। তার চোখে চশমা আর কাল কোট। সে করুণকন্ঠে বলল
- দোস্ত আই ওয়াজ শকড টু হেয়ার দি নিউজ।
এরপর সে হাসতে থাকে। জোরে জোরে। আর আশপাশের কিছু লোকও দেখছি তাকাচ্ছে। মনে হচ্ছে তারাও হাসবে। আমারও একটু একটু পাচ্ছে হাসি। কিন্তু আমি হাসলে খারাপ দেখাতে পারে ভেবে হাসছি না। বন্ধুটি বলল
- তোর ওয়াইফ আশছে দেখলাম। আমার বউয়ের সাথে আড্ডা ডিটেশে।
বন্ধুটিকে মন হল ড্রাংক। মুখে গন্ধ। আমি জিগেশ করলাম
- মাল খাইসস নাকী ?
- ওদিকে দরজা দেকতেশিশ না একটা ওটা দিয়ে ঢুকে যা। যারা ড্রিংক করটেশে তারা ঐটাতে ঢুকশে। তোর ওয়াইফও আছে।
বন্ধুটি হাঁটছে। চলে যাচ্ছে সে। তাই তার কথাগুলো দূরে সরে সরে যায়। আমার মনে হল এই বন্ধুটি জানেন যে আমি সামান্য কনসারভেটিভ মাইন্ডের লোক।
( অসমাপ্ত )
এইসব গোলপাএর দিন ১

