কেকের দোকান এবং জনৈক বজ্রাহত লোক


গড় গড় করে মেঘ ডাকল। আমি ধানমন্ডিতে একটা কেকের দোকানে ঢুকলাম। তখন ধীরে ধীরে বৃষ্টি পড়তে শুরু করল। দুহাজার টাকা দিয়ে আমি একটা কেক কিনলাম। কাছেই কোথাও বজ্রপাতের শব্দ হল। আমার কেক কেনা আর বজ্রপাতের ঘটনাটা একই সময়ে ঘটল। যেন আমি কেক কিনলাম বলেই বজ্রপাত হল। দোকানের লোকটা বলল
- স্যার, একটা লোক পুড়ে ছাই হয়ে গ্যাসে।
আমি ওনার কথাটা ঠিক খেয়াল করলাম না। আমি আমার মানিব্যাগটা দেখছিলাম। দুহাজার টাকা দিয়ে কেক কেনার পর ওটা ফাঁকা হয়ে গেছে। লোকটা বলল
- স্যার এই বৃষ্টির মধ্যে যাবেন কিভাবে ... একটু ওয়েইট করেন। বৃষ্টি কমুক।
- হুমম
তখন সে আবার বলল
- স্যার লোকটা তো পুড়ে ছাই হয়ে গেল।
- কি বললেন ? বুজলাম না
- একটু আগে বাজ পড়ার শব্দ শুনলেন না । তখন লোকটা পুড়ে ছাই হয়ে গেছে।
- কোন লোকটা ?
- যেই লোকটা মাঠের মাঝখানে দাড়ায় ছিল। একদম জ্বলে গেলেন ভদ্রলোক।
আমি দোকানের কাচের দরজা দিয়ে বাইরে তাকানোর ভংগি করলাম। চেষ্টা করলাম, চেহারায় একটা বেদনার ভাব নিয়ে আসার। সেভাবে আনতে পারলাম না। যদিও কোন এক ভদ্রলোকের জ্বলে যাওয়াটা যেকোন বিচারেই একটা দুঃখজনক ঘটনা। আমি হালকা বাদামী রঙের একটা চেয়ারে বসলাম। দুহাজার টাকা দিয়ে কেনা কেকটা রঙিন কাগজে মোড়া একটা যন্ত্রণার মত টেবিলের উপর পড়ে থাকল। মনে হল , যন্ত্রণা হবার অপরাধে কেকটা লজ্জিত। বাইরে বৃষ্টি প্রবল হয়ে উঠছে। কেকের দোকানের লোকটা বলল
- যেই বৃষ্টি নামসে স্যার, পুরা পৃথিবীটা গলে যাবে।
তার কথাটা আমার কাছে চমৎকার লাগল। বৃষ্টি আর আগুনের ভেতর তিনি কেমন একটা গুঢ় মিল রচনা করে ফেললেন। দুটোই পৃথিবীকে গলানোর ক্ষমতা রাখে। আবার গলনপ্রবণতার দিক থেকে বিবেচনায় তিনি পৃথিবী আর কেকের ভিতরে একটা মিল ঘটিয়ে দিলেন। আমি বিষয়টা নিয়ে আরও একটু গভীর চিন্তাভাবনা করব ভাবছিলাম তখন তিনি বললেন
- স্যার আমার ভদ্রলোকের জন্যে খারাপ লাগতেছে ...
- কার কথা বলছেন?
- ঐ যে যিনি বাজ পড়ে মারা গ্যালেন
আমি দেখলাম তিনি কাঁদতে শুরু করেছেন। চোখের পানিতে তার মুখ মাখামাখি হয়ে যাচ্ছে। আমার মনে হল ভদ্রলোক গলে যাচ্ছেন। আমি আশেপাশে তাকালাম। কেকের দোকানটা ফাঁকা ফাঁকা । আমরা দুইজন ও কয়েকটা কেক পেস্ট্রি ছাড়া আর কেউ নাই মনে হয়। ঈদের দুতিনদিন আগে সবসময় এরকম হয়। শহরের সব জায়গায় একটা ফাঁকা ফাঁকা ভাব চলে আসে। আমার বেশ সমস্যা হয়ে গেল। ক্রন্দনরত মানুষদের আসেপাশে আমার খুব অসোয়াস্তি লাগে। কি করা উচিৎ বুঝতে পারি না। আবার কিছু না করার কারণে নিজেকে দোষী মনে হয়। প্রায় দেড়মিনিট হয়ে গেল লোকটা কাঁদছেন। আমি গলার স্বর কোমল করে বললাম
- এই যে ভাই , আপনে কানতেসেন কেন?
- আমার খুব খারাপ লাগতেসে স্যার
- ভদ্রলোক কি আপনার আত্নীয় হতেন ?
- না
- আপনার বন্ধু ?
- না
- ওনাকে চিনতেন কিভাবে ?
তিনি উত্তর দিলেন না। তবে কান্নার বিষয়টা সামলে নিলেন। একটা টিশ্যু দিয়ে নাক মুখ মুছতে লাগলেন। ফাঁকে ফাঁকে বললেন
- আই অ্যাম সরি স্যার।
- সরি হওয়ার তো কিছু নাই। মন খারাপ হলে কাঁদাটা কোন অপরাধ না। আপনি এখন আমাকে ভদ্রলোকের ব্যাপারে একটু বলেন তো ।
- উনি বড় ভাল লোক ছিলেন ।
- উনি কি রেগুলার পাঁচ ওয়াক্ত নামাজ পড়তেন?
- জুমুআর নামাজ পড়তেন।
- মদ বিড়ি এসব কখনও খেতেন ?
- মাঝেমাঝে খেতেন।
- বিয়ে করছিলেন?
- না
- গার্লফ্রেন্ড ছিল ?
- না
- মাগী লাগাতেন ?
- জানি না, মনে হয় লাগাতেন।
- ভদ্রলোক কি রাগী ছিলেন ? কোনদিন কারও সাথে মারামারি করেছেন ?
- একবার দুবার করে থাকতে পারেন ।
- ভাই ওনাকে তো আমার কাছে খুব একটা ভাল লোক মনে হচ্ছে না। উনি খুবই নর্মাল লোক ছিলেন। এজাতীয় ভদ্রলোকেরা পৃথিবীতে আরও আছেন। এরা মারা গেলে কান্নাকাটি করার কিছু নেই।
- উনি নর্মাল লোক ছিলেন না । উনি যেটাই করতেন সেটা নিয়েই ওনার মনে অনুশোচনা হত। সারাক্ষণই খুব লজ্জার মধ্যে থাকতেন , স্যার। নর্মাল লোকদের মত উনি ছিলেন না।
আমার মনে হল কথাটা ঠিক না। নর্মাল লোকেরাই অনুতপ্ত অনুশোচিত হয়ে থাকেন। অসাধারণদের অনুশোচনা করার কিছু নেই। কিন্তু কান্না সামলে ওঠা কেকের দোকানের এই লোকটাকে শুদ্ধ করে দেবার আমি কোন প্রয়োজন দেখলাম না। বজ্রাহত কোন ভদ্রলোকের উপর যদি তিনি যদি অসামান্যতা আরোপ করতে চান , তাহলে করুক।
বাইরে একটা নিখুঁত বর্ষনমুখর শহরের দৃশ্য। প্রবহমান রাস্তা, ইতস্ততঃ রিক্সা, কাঁচ আর কংক্রিটে গড়া দালানগুলো একটু একটু করে গলছে। দোকানের কাঁচের দরজায় বৃষ্টি আঁচড়ে পড়ে পড়ে একটা ছোটখাট সাময়িক জলপ্রপাতের সু্চনা হচ্ছে। জলপ্রপাতের পর্দার ফাঁক দিয়ে গলন্ত শহরটা অদ্ভুত দেখায়। মনে হয় যেন সৃষ্টির আদিকাল থেকে এখানে বৃষ্টি হচ্ছিল। কামনায় উন্মত্ত জলের শরীর নিবিড় থেকে নিবিড় আলিঙ্গনে শহরকে জড়িয়ে রেখেছে। কেকের দোকানের লোকটা কোন কথা বলছে না। বর্ষনের শব্দ আর দৃশ্যে সেও আমার মতই আচ্ছন্ন হয়তো। একসময় আবারও বজ্রপাতের শব্দ হয়। এমন ক্ষমাহীন দিনে কোথাও হয়তো আবারও একজন ভাল মানুষ গোত্রের ভদ্রলোক মারা গেলেন। বজ্রপাতের শব্দে ভয় পেয়ে কারেন্ট চলে গেল। দোকানের মাঝে বাইরে থেকে আসা নীলক্লান্ত সাদাটে আলোর সাথে জড়িয়ে কেকের হালকা মিষ্টি গন্ধ। আমি চিন্তিত গলায় বললাম
- ভাই দোকানে কি পানি ঢুকতে পারে ?
- ঢুকার তো স্যার কথা না। গত কয়েকবছরে তো ঢুকে নাই।
- অ...
আমরা কথা শেষ করতে না করতেই পায়ের কাছে কেমন ভেজা ভেজা লাগল। মনে হয় দোকানে পানি ঢুকছে।
অথবা খুব সম্ভবতঃ কেকের দোকানটা গলতে শুরু করেছে।

