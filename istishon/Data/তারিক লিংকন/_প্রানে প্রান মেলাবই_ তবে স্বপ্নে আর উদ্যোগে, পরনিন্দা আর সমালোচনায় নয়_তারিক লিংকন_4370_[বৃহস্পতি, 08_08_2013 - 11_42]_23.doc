_প্রানে প্রান মেলাবই_ তবে স্বপ্নে আর উদ্যোগে, পরনিন্দা আর সমালোচনায় নয়


ব্লগিং কি? আমার শাব্দিক পরিভাষাটির সাথে পরিচয় মুক্তমনার ব্লগ পড়ে তবে কখনই আগ্রহ থাকলেও লিখা হয়ে উঠে নি নানা কারণে অনেকের মত। ফেসবুকেই ছিল সোশ্যাল মিডিয়ায় বা অনলাইনে নিজের ধ্যান-ধারণা ভাগাভাগির সর্বাংশ। তারপর এল আমাদের বা সমসাময়িক প্রজন্মের কাছে এক মহাকাব্যিক ক্ষণ; হুম ৫ ফেব্রুয়ারিতে জন্ম নেয়া গণজাগরণ মঞ্চের কথা বলছি। রোজ অফিস শেষে যেতাম শাহ্‌বাগ থাকতাম রাত ১১/১২/১টা অব্দি এমনকি বৃহস্পতিবারের পুরারাতও। তারপর রাজীবকে হত্যা করা হলো। এইসব ইতিহাস সবারই জানা,আজ এইসব নিয়ে লিখতে আসি নি। আমার পোস্টের বিষয় বস্তু শিরোনামেই সার্থক। 
সোশ্যাল মিডিয়া এমনকি আমাদের মূলধারার পত্রপত্রিকায়ও আমরা সবসময় সরকারের বা রাজনীতিকদের কঠোর সমালোচনা করতে দেখি। খুব কমই উদ্যোগ বা সমাধানের কথা আসে পত্রিকায়; যদিও অনেক মৌলিক কাজ আছে যা বিশ্ববাসীকে চমকে দেয় অথচ আমাদের দেশের মূলধারার মিডিয়ার চোখ এড়িয়ে যায় আর কিছু যদি মিডিয়ার চোখে পরে তবুও সরকারের অবহেলার শিকার হয়ে অঙ্কুরেই বিনিষ্ঠ। তবে এইক্ষেত্রে আমার মনে হয় ব্লগ বা সোশ্যাল মিডিয়া হতে পারে দেশের সমস্যা সমাধানের মৌলিক ভাবনার একটা আদর্শ মাধ্যম কেননা এইখানে কারও একান্ত ব্যক্তিগত কোন উদ্যোগ বা আবিষ্কার অথবা ভাবনা পাঠকের মতামতের এবং যুক্তি-তর্কের পর পোস্টটি কোন দুর্বলতা থাকলেও তা কাটিয়ে একটা ভাল উদ্যোগে পরিণত হতে পারে কিন্তু মূলধারার পত্রিকায় বা দৈনিকে এমন সুযোগটি নেই।
এমন ভাবনা থেকেই আমার ব্লগে আশা,নিজের কিছু ধারণা এই দেশটির জন্যে সবাইকে জানাব। যদি ভাল কিছু হয়ে যায় তবে দশের-দেশের জন্য লাভ না হয় আর সবার মত না হয় আমিও হারিয়ে যাব। তাই আমার লিখার বিষয়বস্তুগুলো ছিলঃ
ক) সমালোচনা না করে দেশের জন্যে কিছু নিজস্ব ধারণার ছেলেমানুষি স্বপ্নচারিতা,খ) সংবিধানের এবং মানবাধিকারের আলোকে সমসাময়িক রাজনীতির বিশ্লেষণ,গ) দেশের হারিয়ে যাওয়া গুনিজনদের জীবনী দিয়ে তরুণ প্রজন্মকে উদ্বুদ্ধ করা,ঘ) বিশ্ব চলচ্চিত্র এবং মূলধারার চলচ্চিত্রের রিভিউ,ওঙ) ব্লগে-পোস্টে সর্বব্যাপী জামাত ও রাজাকার এবং মৌলবাদ ও প্রতিক্রিয়াশীলতা বিরোধী কঠোর অবস্থান।
যদিও দৃশ্যত অনেকের কাছে মনে হচ্ছে আমি গত জুলাই মাসের পুরষ্কারের বিতর্কের রেশ ধরে ইস্টিশন থেকে অভিমানে সড়ে গেছি। ব্যাপারটা অনেক হাস্যকর আমার কাছে আর অন্তত আমার লিখা যারা গত ৩ মাস ধরে পড়েছেন তারা এমন মনোভাব ব্যক্ত করতে পারবেন না। আমি যেইসব কারণে অনেক দিন ধরেই ইস্টিশন ছাড়ব ছাড়ব করছিলাম তার মূলে হচ্ছে ইস্টিশন মাষ্টারের কিছু স্ববিরোধী সিদ্ধান্ত। যেমন ধরেন 'জুলাই মাসের মন্তব্যের দৌড়ে সেরা যারা' পোস্টের এক পর্যায়ে ইস্টিশন মাস্টার আত্মপক্ষ সমর্থন করেন এইভাবে 'ঈদ স্পেশাল নামের বিশেষ উপহারটি ছিল ইস্টিশনে জামায়াত-শিবির বিরোধী লেখাকে উৎসাহিত করার জন্য ইস্টিশন মাস্টারের পক্ষ থেকে উৎসাহমুলক সম্পূর্ণ ব্যক্তিগত ও অনিয়মিত উপহার। উপহারটি যখন একটি বিশেষ কাজের জন্য মনোনীত করা হয় এবং তা যদি থাকে সম্পূর্ণ ব্যক্তিগত, সেটি নিয়ে প্রশ্ন উত্থাপন কতটা যৌক্তিক?'
এই কারণ বা ব্যাখ্যাটি একই সাথে আমাকে আশাবাদী এবং সংকিত করেছে কেননা বর্তমানে দেশের মূল শত্রু জামাত-শিবির এই হিসেবে আমাদের সবারই বর্তমান যুদ্ধ তাদের বিরুদ্ধে। এখন প্রশ্ন কীভাবে আমরা তাদের বিরদ্ধে লড়াই করব? এইটা এখন স্পষ্ট যে আগামীবার জামাত-বিএনপি-হেফাজত ক্ষমতায় এলে আমাদের ব্লগিং বা সোনার বাংলা স্বপ্ন শুধু অধরাই থাকবে না একাত্তরের চেতনা আর বাংলার ব্লগিংও ধ্বংসের কিনারায় চলে যাবে। তাহলে একটাই উপায় আমাদেরকে আগামী নির্বাচনে জামাত-বিএনপি-হেফাজত বিরোধীদের ক্ষমতায় আনতে হবে। কারা তারা? একটু তিক্তকর হলেও আমরা সবাই জানি আওয়ামীলীগই শেষ ভরসা। যুদ্ধে একটা প্রচণ্ড জনপ্রিয় টেক্টিকস আছে তা হল শত্রুর শত্রুকে বন্ধু করে নেয়া। আমরা সবাই বর্তমান সরকারের হাজারও সমালোচনা করতে পারি-পারব। শুধু বর্তমান বাংলাদেশের সরকার কেন বিশ্বের মোড়ল বনে যাওয়া ওবামা'র গঠনমূলক সমালোচনাও করা সম্ভব। তবে আমি যখন জামাত-শিবির-হেফাজত আর কূপমণ্ডূক প্রতিক্রিয়াশীল শক্তির বিরদ্ধে যুদ্ধ করব তখন ঐ শত্রুর সবচে বড় বিরোধিতাকারীর সমালোচনা যুদ্ধের মাঠে আমাকেও দুর্বল করে দিচ্ছে। আমি কি বলতে চাচ্ছি আশাকরি ইস্টিশনের সবাই বুঝতে পারছেন। আমি কিছু শক্তিশালী আর দুর্দান্ত ব্লগারকে অনুরোধ করব শত্রুর হাত ভারী করে এমন পোস্ট করা থেকে বিরত থাকুন আর ইস্টিশন মাস্টারকেও বলছি এমন পোস্ট স্টিকি করা থেকেও আপাতত বিরত থাকুন, পারলে অন্যকোনভাবে নিরুৎসাহিত করুন। আমাদের সুশীল সাজলে চলবে না কেননা প্রতিক্রিয়াশীল সবাই সকল বিবেদ ভুলে এক হয়েছে; বাঁচতে হলে দেশকে বাঁচাতে হলে আমাদেরও এক হতে হবে আর তা আওয়ামীলীগকে সামনে রেখেই।
দেখুন দেশের জনসংখ্যা ১৭ কোটি থেকে যখন ২০ কোটি হয়ে ২৫ কোটির দিকে যাবে তখন সুন্দরবন না পার্বত্য চট্টগ্রামও ধ্বংস হয়ে যাবে। তাই মৌলবাদীদের ধ্বংস করার পাশাপাশি জনসংখ্যা নিয়ন্ত্রনের সফল কোন পদক্ষেপই করতে পারে জীববৈচিত্র্যকে রক্ষা করতে সবচে সফল কর্মসূচি। সুন্দরবনের জীববৈচিত্র্য রক্ষা নিয়ে মোশফেক আহমেদের লিখাটি স্টিকি করা হয়নি কিন্তু, সরকার বিরোধী অনুরূপ থিমের লিখাটি স্টিকিতে ছিল। তবে আপনি কীভাবে জামাত-শিবিরকে নির্মূল করবেন আগামী নির্বাচনে তাদের(জামাত-বিএনপিকে) ক্ষমতায় এনে?
আমি জনসংখ্যা সমস্যা নিয়ে একটা লিখায় (জনসংখ্যা সমস্যা ও গণপ্রজাতন্ত্রী বাংলাদেশ সরকারের করনীয়) দেখিয়েছিলাম কীভাবে জনসংখ্যা বাংলাদেশের মানবিক বিপর্যয়ের কারণ হয়ে দাঁড়াবে। তাই জনসংখ্যা নিয়ন্ত্রণে কোন পদক্ষেপ না নিয়ে জীববৈচিত্র্য রক্ষার কথা বাতুলতা। এমন অনেক স্ববিরোধী আচরণ আমাকে সংক্ষুব্ধ করেছে। আমি জানি আমি এমন এমনই এক চুনোপুঁটি যার অবস্থানে বা প্রস্থানে ইস্টিশনের কিছুই যায়-আসে না এবং তাই স্বাভাবিক। 
এমন অনেক কারনেই আমি ইস্টিশন থেকে বিদায় নিতে চেয়েছিলাম কেননা আমি মনে করি সমালোচনা কোন সমাধান নয়। আমাদের সবাইকেই উদ্যোগী হতে হবে এই দেশটির জন্যে কাজ করতে হবে। আমরা যদি তথাকথিত সুশীল সেজে সমালোচনার ঝর বইয়ে দেই তবে দেশের কোন লাভ হবে না তারচে আপনার একটা উদ্যোগ একটা আবিষ্কার বা আইডিয়া হয়তো দেশটিকে সামনে এগুতে বহুলাংশেই সাহায্য করবে। প্রানে প্রান যদি মেলাতেই হয় আমি চাই স্বপ্নে-উদ্যোগেই আমাদের প্রানে প্রান মেলাব। যথারীতি দুর্নীতিবাজ রাজনীতিকদের মত করেই যদি সমালোচনা করব বা সবার ভুল ধরে বেড়াব তবে কলম ধরব কেন?
তাই আসুন প্রানে প্রান মেলাই তবে স্বপ্নে আর উদ্যোগে; পরনিন্দা আর সমালোচনায় নয় কেননা সপ্নই একমাত্র স্বাধীন।
সবাইকে ঈদের অগ্রিম শুভেচ্ছা। শুভ কামনা রইল... ভাল থাকবনে!!

