ধর্মীয় মৌলবাদ একটি নিরাময় যোগ্য ব্যাধি


ইংরেজি ফান্ডামেন্টালিজম (Fundamentalism) বা বাংলা মৌলবাদ শব্দটির শাব্দিক অর্থ হল মূলজাত অর্থাৎ মূল থেকে উপজাত। এখানে মূল শব্দটি দ্বারা ধর্ম বোঝানো হচ্ছে অর্থাৎ আদি কাল থেকেই ধারনাটি ধর্মের সঙ্গে যুক্ত হয়ে আছে। শব্দটির উৎপত্তি হয়েছে এই প্রশ্নের কারণে যে মানুষ কি মূল ধর্ম গ্রন্থগুলোকে অক্ষরে অক্ষরে মান্য করবে, নাকি পরিবর্তিত পৃথিবীর বর্তমান বাস্তব প্রেক্ষাপট ও মানব সমাজের বিজ্ঞান ও প্রযুক্তির অগ্রগতির নিরিখে এবং যুক্তিবাদ ও বস্তুবাদ প্রয়োগ করে ব্যাখ্যা-বিশ্লেষণের পর মান্য করবে? ধর্মীয় মৌলবাদীরা আক্ষরিক অর্থের মূল ধর্ম গ্রন্থের সব কিছু গ্রহণ করে থাকেন দৈববানী বলে। তারা তাদের দৈববাণী অক্ষরে অক্ষরে পালনে বা তার ব্যত্যয় রোধে মানব সমাজের বিজ্ঞান ও প্রযুক্তির অগ্রগতির নিরিখে এবং যুক্তিবাদ ও বাস্তববাদ প্রয়োগের তাগিদকে অস্বীকার করে জীর্ণতাকে আঁকরে ধরে রাখতে চায়।
আসলে আলোচ্য বিষয় মৌলবাদ কি পাঠককে বুঝানো না হয়ে মূল আলোচ্য বিষয় হওয়া উচিৎ এর থেকে বিজ্ঞান ও প্রযুক্তির আলোকে অতিবেগবান ও প্রগতিশীল মনুষ্যজাতিকে একটি কল্যাণকর আগামীর দিকে ধাবিত করা। এর জন্যে কিছু সমসাময়িক বৈজ্ঞানিক গবেষণার অগ্রগতি ও তার ফলাফল তুলে ধরব। তার আগে একটু দেখা উচিৎ ধর্মীয় মৌলবাদের কারণ কি কি?
ধর্মীয় মৌলবাদের কারণসমূহঃক) ঈশ্বর কর্তৃক প্রেরিত কোন ধর্ম গ্রন্থের কল্যাণকর পরিবর্তন মানুষের পক্ষে সম্ভব না। যেহেতু ধর্মগুলো দৈব বানী বলে বিবেচিত ধার্মিকদের কাছে তাই এই বানী সমূহের ব্যত্যয় ও মানুষ কর্তৃক পরিবর্তন বা পরিবর্ধন অথবা পরিমার্জন হোক এইটা প্রত্যেকটা ধর্মের ধর্মগুরুরা চায়না।খ) যে কোন প্রকার সংশোধন যেহেতু কোন গ্রন্থের দুর্বলতা প্রমান করবে তাই ধর্ম গ্রন্থগুলোর স্বতন্ত্রতা (uniqueness) প্রমানের জন্যে তারা এই ব্যাপারে অনমনীয় বা দৃঢ় থাকে।গ) নিরক্ষর আর অতি ধর্মভীরু মানুষদের জিম্মি করে রাখার অস্ত্র হিশেবে যেহেতু ধর্মগুলো শিদ্ধহস্ত তাই ধর্মগুরুদের এমন কোন ইচ্ছা নাই যার কারণে তাদের একছত্র আধিপত্য হারাতে হয়।ঘ) পৃথিবীতে ধর্মের সংখ্যা ১০০৯টি এবং যার কোনটিই তার শ্রেষ্ঠত্বের দাবী পরিহার করেনি। প্রত্যেক ধর্মের দাবী হলো-সে ধর্মই একমাত্র সঠিক ধর্ম-শ্রেষ্ঠ ধর্ম। এমন অবস্থায় নিজ ধর্মের সঠিকত্ব অস্বীকার করলে সে ধর্মের প্রয়োজনীয়তা আর থাকেনা।ঙ) শেষ কিন্তু অন্যতম মূল কারণ যেইটা আমার কাছে মনে হয় তা হল পুরুষতান্ত্রিক সমাজের আধিপত্য ধরে রাখার মূল অস্ত্রই ধর্ম। আর বেশীরভাগ পরিবর্তনের বা পরিমার্জনের দরকার এই ইস্যুতে। তাই যেকোন একটা বিষয়ে ছাড় দিলেই তাদের মূল হাতিয়ারটি হারাতে হতে পারে।
---এমনসব ভীতি থেকে ধর্মীয় মৌলবাদের সৃষ্টি।
মৌলবাদ বিষয়ে আরও অনেক আলোচনায় করা যায় তবে কথা না বাড়িয়ে আজ এমন একটি গবেষণার ফলাফলের কথা বলব যা মৌলবাদের ভীত কাঁপিয়ে দিবে। আর তা হল সাম্প্রতিক এক স্নায়ুবৈজ্ঞানিক (Neuroscientist) এর গবেষণার ফলাফল।
"Brainwashing: the science of thought control" নামের গবেষণাধর্মী বইয়ের সম্পর্কে বলছেন লেখক
ক্যাথলিন টেইলর (Kathleen Taylor), একজন অক্সফোর্ড গবেষক ও স্নায়ুবৈজ্ঞানিক যিনি নিজেকে শরীরবৃত্ত, শরীর বিশ্লেষণ এবং জেনেটিক্স বিষয়ক বিজ্ঞান লিখক বলে পরিচয় দিতে পছন্দ করেন বা দাবী করেন। হাফিংটন পোস্ট (huffingtonpost.com) এ সম্প্রতি (০৩ জুন ২০১৩) প্রকাশিত খবর থেকে জানা যায়; তিনি তাঁর ব্রেইন রিসার্চের উপর বক্তব্য উপস্থাপন করতে গিয়ে হে লিটারেরি উৎসবে (Hay Literary Festival- এই লিঙ্কে সম্পূর্ণ ভিডিও দেখতে পাবেন...) বলেন ‘ধর্মীয় মৌলবাদকে একটি মানসিক অসুস্থতা হিসাবে গণ্য করা যেতে পারে’; স্নায়ুবিজ্ঞান ভবিষ্যত সম্পর্কে এক সম্পূরক প্রশ্নের জবাবে, টেলর লন্ডন টাইমসকে বলেন "চমকপ্রদ একটি আধুনিক চিকিত্সা হতে পারে ​​নির্দিষ্ট কোন বিশ্বাসের মানুষকে চিকিৎসা করে সুস্থ করলে!" তিনি আরও যোগ করেন যে “ধর্মীয় বিশ্বাসকে ব্যক্তিগত পছন্দের বিষয় না ভেবে বা দেখে একে মানসিক অসুস্থতা বলে গন্য করে চিকিৎসা শুরু করা উচিৎ। এইটা খুবই সুখকর একটি ব্যাপার হবে কেননা ধর্মীয় বিশ্বাস বিশ্ববাসীর জন্যে একটি নরকতুল্য অভিশাপ।”
ক্যাথলিন টেইলর (Kathleen Taylor) ব্রেইন ওয়াশিং (Brainwashing: the science of thought control), ব্রেইন সুপ্রেমেসী (The Brain Supremacy: notes from the frontiers of neuroscience) ও ক্রুয়েলিটি (Cruelty: human evil and the human brain) নিয়ে ব্যাপক কাজ করেন। তাঁর সকল কাজের সারমর্ম লিখকের নিজের ওয়েব সাইটে দেয়া আছে। তাঁর অনবদ্য কাজের মাঝে এমন একটি বিষয় উঠে এসেছে বারবার যা হয়ত আগামী বিশ্বকে করবে একতাবদ্ধ ও দুর্নিবার।
আজ যেহেতু গোটা পৃথিবী ধর্মীয় মৌলবাদ নামক নিরাময় যোগ্য ব্যাধিতে আক্রান্ত তাই আশা করি অতি দ্রুত আগামীর অনাগত মানব সন্তানদের জন্যে একটি সুস্থ সাবলীল সপ্নময় বিশ্ব তৈরিতে এই রোগের চিকিৎসা আবিষ্কৃত হবে মানবকল্যানে। তাই স্বপ্ন দেখি বিজ্ঞান ও প্রযুক্তিগত অগ্রযাত্রা এই মানব সভ্যতাকে সামনে কোন আলোকিত দ্বন্দ্ব সংঘাতহীন শান্তিপূর্ণ বিশ্বের।।রোগ যখন চিহ্নিত আরোগ্য তখন প্রত্যাসন্ন...

