গনপ্রজাতন্ত্রী বাংলাদেশের সংবিধানের আলোকে চিন্তা ও বিবেকের স্বাধীনতা এবং বাক স্বাধীনতা


গনপ্রজাতন্ত্রী বাংলাদেশের সংবিধান
তৃতীয় ভাগঃ মৌলিক অধিকারঅনুচ্ছেদ ৩৮: চিন্তা ও বিবেকের স্বাধীনতা এবং বাক স্বাধীনতা
 (১) চিন্তা ও বিবেকের স্বাধীনতার নিশ্চয়তা দান করা হইল।
(২) রাষ্ট্রের নিরাপত্তা, বিদেশী রাষ্ট্রসমূহের সহিত বন্ধুত্বপূর্ণ সম্পর্ক, জনশৃঙ্খলা, শালীনতা বা নৈতিকতার স্বার্থে কিংবা আদালত অবমাননা, মানহানি বা অপরাধ সংঘটনে প্ররোচনা সম্পর্কে আইনের দ্বারা আরোপিত যুক্তিসঙ্গত বাধা-নিষেধের সাপেক্ষে-
-(ক) প্রত্যেক নাগরিকের বাক ও ভাব প্রকাশের স্বাধীনতার অধিকারের, এবং
-(খ) সংবাদ ক্ষেত্রের স্বাধীনতার
নিশ্চয়তা দান করা হইল।
আমাদের সংবিধানিক অধিকার বলে কি মনে হয় আমাদের চিন্তা ও বিবেকের স্বাধীনতা এবং বাক স্বাধীনতাকে? আমাদের আটক বাকি দুই ব্লগারকে আটকায় রাখা অনিয়ম? আসলেই তাই!! কারই কোন লিখায় যদি কারও কথিত অনুভূতিতে এত আঘাত করে তবে তো আমাদের শিক্ষাব্যাবস্থার পাঠ্যসূচিতে ব্যাপক পরিবর্তন করতে হবে যাতে করে কবি সাহিত্যিক বা সকল ধরনের শিল্পীদের শিল্পকর্ম সবার অনুভূতিতে মোলায়েম পরশ বোলায়। দর্শনের দান্দিক অবস্থান বা বিতর্ক ছাড়া মানব ইতিহাসে কোন সভ্যতার, দর্শনের বা শিল্পের উম্মেষ ঘটে নি এই বাংলায়ও ঘটবে না।
একটা ব্যাপার আমরা লক্ষ্য করছি না। ৬৩ জেলায় বোমা হামলা থেকে শুরু করে হালের মতিঝিলের হেফাজতীয় তাণ্ডব ও সহ ব্যাপক সন্ত্রাসী ধ্বংসযজ্ঞও সুশীল পরিচয়ধারীদের বিবেকে নাড়া না দিলেও কিছু নিরীহ ব্লগারের আক্রমণাত্মক লিখায় তাদের চরম সংবেদনশীল অনুভূতি প্রচণ্ড ঝাঁকুনি খায়।
তথ্য ও যোগাযোগ প্রযুক্তি আইন, ২০০৬ ( ২০০৬ সনের ৩৯ নং আইন ) [৮ অক্টোবর ২০০৬]অষ্টম অধ্যায়ঃ অপরাধ, তদন্ত, বিচার, দন্ড ইত্যাদি
অনুচ্ছেদ ৫৭: ইলেক্ট্রনিক ফরমে মিথ্যা, অশ্লীল অথবা মানহানিকর তথ্য প্রকাশ সংক্রান্ত অপরাধ ও উহার দণ্ড
 (১) কোন ব্যক্তি যদি ইচ্ছাকৃতভাবে ওয়েব সাইটে বা অন্য কোন ইলেক্ট্রনিক বিন্যাসে এমন কিছু প্রকাশ বা সম্প্রচার করেন, যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইন শৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ন হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোন ব্যক্তি বা সংগঠনের বিরুদ্ধে উস্কানী প্রদান করা হয়, তাহা ইহলে তাহার এই কার্য হইবে একটি অপরাধ।
(২) কোন ব্যক্তি উপ-ধারা (১) এর অধীন অপরাধ করিলে তিনি অনধিক দশ বত্সর কারাদণ্ডে এবং অনধিক এক কোটি টাকা অর্থদণ্ডে দণ্ডিত হইবেন ।
আমার কাছে তথ্য ও যোগাযোগ প্রযুক্তি আইন, ২০০৬ এর এই দণ্ডবিধি সংবিধানের মূল চেতনার সাথে সামাঞ্জস্য পূর্ণ মনে হয়নি। সরকারের উচিৎ জনস্বার্থে এই দণ্ডাদেশে সংশোধন করা। কেননা আমাদের এমন আইন থাকা উচিৎ না যা আমাদের জাতীয় কবির লিখাকেও শাস্তিযোগ্য অপরাধ হিশেবে গন্য করে। একটু খেয়াল করলেই আমার কথা বুঝতে পারবেন। জাতীয় কবির 'মানুষ ' কবিতাটির কথায় ধরিঃ
'মুখ হইতে কেতাব গ্রন্থ নাও জোর ক’রে কেড়ে,
যাহারা আনিল গ্রন্থ-কেতাব সেই মানুষেরে মেরে,
পূজিছে গ্রন’ ভন্ডের দল! মূর্খরা সব শোনো,
মানুষ এনেছে গ্রন্থ;-গ্রন্থ আনেনি মানুষ কোনো।
আদম দাউদ ঈসা মুসা ইব্রাহিম মোহাম্মাদ
কৃষ্ণ বুদ্ধ নানক কবীর,-বিশ্বের সম্পদ,
আমাদেরি এঁরা পিতা-পিতামহ, এই আমাদের মাঝে
তাঁদেরি রক্ত কম-বেশী ক’রে প্রতি ধমনীতে রাজে!'
তাই অনুভূতি আক্রান্তের অভিযোগে শিল্পীর শিল্পানুভূতিতে আঘাত করা বা তার শিল্পের গণ্ডি নির্ধারণ করে দেয়া কোন রাষ্ট্রের ভবিষ্যৎ অগ্রগতির জন্যে প্রতিবন্ধকতা ছাড়া কিছুই না। আর সমাজে যখন এক শ্রেণীর মানুষ তাদের ধর্মীয় অনুভূতির দোহায় দিয়ে ধ্বংসলীলা আর জঙ্গিপনা করে তখন তাদের বিরুদ্ধে কঠোর ভাষার আক্রমণাত্মক অহিংস ব্লগার বা লেখকের উত্থান অবধারিত। তাই রোগের প্রতিকার থেকে প্রতিরোধ উত্তম এই চিরন্তন সত্যকে আমলে নিয়ে রাষ্ট্র এগিয়ে আসবে এমনটা হওয়ায় উচিৎ।
১৯৭১ এ আমাদের সংগ্রাম ছিল অর্থনৈতিক বৈষম্য থেকে মুক্তি ও জাতীয় মুক্তির সংগ্রাম। আজও আমাদের জনসাধারণের অর্থনৈতিক মুক্তি ঘটেনি আর চিন্তা ও বিবেকের স্বাধীনতা এবং বাক স্বাধীনতা আজও সুদূরপরাহত। আশা করি জাতির প্রকৃত মুক্তি লাভ করবে। আমাদের ভুলে গেলে চলবে না আজও সেই হানাদারের দোসর রাজাকার আর তার সাঙ্গোপাঙ্গরা দেশের ও মানুষের সর্বাত্মক উন্নতি আর মুক্তির ও চিন্তা ও বিবেকের পথে মূল বাধা হয়ে দাঁড়িয়েছে।।
ব্লগারদের নিঃশর্ত মুক্তি চাই, আমাদের সংবিধানিক মৌলিক অধিকারের নিশ্চয়তা চাই। যথার্থভাবে গনপ্রজাতন্ত্রী বাংলাদেশের সংবিধানের আলোকে চিন্তা ও বিবেকের স্বাধীনতা এবং বাক স্বাধীনতার মুক্তি পাক এইটাই আমাদের কাম্য।
ইস্টিশনে লিখাটি পূর্বে একটু ভিন্ন আংগিকে প্রকাশিতঃ ব্লগারের মুক্তি আর আমাদের আইন এবং বিএনপি-জামাতের ফাঁদ

