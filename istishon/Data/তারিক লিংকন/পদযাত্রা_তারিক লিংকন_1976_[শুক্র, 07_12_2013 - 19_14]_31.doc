পদযাত্রা



বড্ড ধকল যাচ্ছে পা-দুখানার উপর ভাবছেন চৌধুরী সাহেব! ক্লান্ত
রুটিনমাফিক হাঁটতে হাঁটতে তার জরাগ্রস্ত পা আর পারে না; তবুও বাঁচতে চায়
এদিকে অবিরত সকাল-দুপুর-সন্ধ্যা-রাত রিক্সায় প্যাডেলরত
দুবেলা দুমুঠো পেটে কিছু দিবে বলে ক্লান্ত রিক্সাচালকেরা প্রবল শীতেও ঘাম ঝরায়।
তার প্রেয়সীর গৃহপরিচারিকার কাজও খুব বেশী গ্লান
আর ক্লান্তিকর, যতটা না গৃহকর্তার দৃষ্টি লোভাতুর
এদিকে সেলাই দিদিমণিরা! সকাল-সন্ধ্যা অক্লান্ত মেশিন চালিয়ে যান
তার শিল্প মালিকের লালায়িত চাহনি আর সুখ কোন দ্যুতিময় সফেদ পায়ে
সাথে শীতাতপ শকট, অভিজাত পোশাক আর পাঁচ তারকার সুর
আর সেলাই দিদিমণিরা অক্লান্ত খেটে যায় আদিম ক্ষুধার যন্ত্রণা নিয়ে।
দরিদ্র পায়ের উপার্জিত অর্থে কেউ হেলিকপ্টার থেকে দৃপ্ত পদে হেঁটে বেড়ান
সারা বাংলায় আর তাদেরই অর্থে সেই লালায়িত হায়েনা-কুকুরেরা বিদ্বেষ ছড়ান
নারীতো মানুষ নয় তেঁতুল কিংবা অযাচিত কোন নগ্ন লোভনীয় শস্যক্ষেত্র
তাইতো মানুষ নারীকে পণ্য আর শোপিস বানিয়ে রুখতে চায় অনুপ্রবেশ যত্রতত্র!
এই পা’-ই সভ্যতা গড়ে আবার ডানা মেলে আকাশে উড়ায় বিশ্ব
অবিরাম লাফ-দৌড়-ঝাঁপে শারীরিক সামর্থ্যের ছত্রীসেনা করে রক্ষা ছদ্ম স্বাধীনতা
আর সার্বভৌম সীমানার অনিকেত প্রান্তর; আবার সেই সামরিক পা খানা ভেঙ্গে তছনছ করে
স্বপ্নজাগানিয়া মহাজাগতিক ক্র্যাচের পা আর কর্নেলের জনগণের সামরিক চেতনা
মানবতা লাঞ্ছিত হয় সেই প্রান্তরে যখন ফেলানিরা লাশ হয়ে পায়ে ঝুলে;
এদেশের না ওদেশের লাশ খুব বড় প্রশ্ন? অগোচরে লাশ হয় লাঞ্ছিত মানবতা।
জাহানারা ইমাম আর রুমি-আজাদের ঋণ শোধে বিপ্লবী পা এক হয় প্রজন্ম চত্বরে
আততায়ী পা প্যাডেল মারে দ্বিচক্রযানে শ্রেষ্ঠ ‘পা’ মায়ের কোল শূন্য করবে বলে;
সভ্যতার অগ্রযাত্রা থমকে দাঁড়ায় দেখে তার পদযাত্রা কণ্টকময়; মানুষ আজ
ততটা মানুষ নাই যতটা থাকলে নীলকরেরা আজ আসে না নবরূপে বস্ত্রকলে।
দুনিয়ার হায়েনারা সব এক হয় সভ্যতার পাদুকা নিয়ে;মস্তকরুপী জ্ঞান-বিজ্ঞান আর দর্শনকে
থমকে দেয় সকল স্বপ্নের ইউটোপিয়া আর! আর? সক্রেটিস থেকে হুমায়ূন আজাদ!
মানবাধিকারের পদক্ষেপ নেই কোন দীপ নিভে গেলে বা রাজীবের মধ্যযুগীয় অবসানে
আজ ‘পা’ খুব বেশী গুরুত্বপূর্ণ!! মানুষের ঘাড়ের উপরে কি তাই এবার আবার পা মস্তক মানে?
সামরিক দামামা আর মৌলবাদি পদহুঙ্কার জোটে একাকার; তাই বিবেকে অবসাদ।
দরিদ্র মায়ের স্বপ্নিল চাহনি লিমনের পা খানার দিকে, স্বপ্ন ভেঙ্গে গেছে। মনুষ্যত্ব ছি!!
দুমুঠো খাবে কীভাবে? বিপ্লবী পা সব আজ অবশ হয়েছে। স্বপ্ন! সে আবার কি?
পাদুকাবিহীন পা সব শহীদ সরণিতে ফুল আর মেকী শ্রদ্ধা নিয়ে
৩০ লাখ শহীদের রক্ত আর ২ লাখ মা-বোন কি পেয়েছে রক্ত আর প্রানের বিনিময়ে?
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
উৎসর্গঃ এই বাংলার সক্রেটিস হুমায়ূন আজাদ স্যার-কে

