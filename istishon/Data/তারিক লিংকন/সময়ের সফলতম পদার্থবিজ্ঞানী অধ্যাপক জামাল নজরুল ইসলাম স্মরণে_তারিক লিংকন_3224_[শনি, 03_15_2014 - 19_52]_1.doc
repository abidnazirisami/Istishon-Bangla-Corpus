সময়ের সফলতম পদার্থবিজ্ঞানী অধ্যাপক জামাল নজরুল ইসলাম স্মরণে


‘এশিয়ার মধ্যে আমার পরে দ্বিতীয় কোন বিজ্ঞানী যদি নোবেল পুরস্কার পান, তবে তিনি হবেন প্রফেসর জামাল নজরুল ইসলাম’
কথাটি বলেছিলেন পাকিস্তানের নোবেলজয়ী পদার্থবিজ্ঞানী অধ্যাপক আব্দুস সালাম।
জামাল নজরুল ইসলাম (জন্ম ফেব্রুয়ারি ২৪, ১৯৩৯ - মৃত্যু মার্চ ১৬, ২০১৩)
১৯৮৬ সালে ‘বাংলাদেশ বিজ্ঞান একাডেমী’ ভৌত বিজ্ঞানের কৃতিত্বপূর্ণ অবদানের জন্যে অধ্যাপক জামাল নজরুল ইসলামকে স্বর্ণ পদকে ভূষিত করেন। উক্ত অনুষ্ঠানে অধ্যাপক সালাম ছাড়াও উপস্থিত ছিলেন রজার পেনরোজ, জন টেইলর সহ প্রমুখ বিখ্যাত বিজ্ঞানী।
আজ বাংলাদেশের বর্তমান সময়ের সবচে সফল পদার্থবিজ্ঞানী অধ্যাপক জামাল নজরুল ইসলাম স্যারের প্রথম মৃত্যুবার্ষিকী। নিম্নে সংক্ষেপে এই মহান বিজ্ঞানীর বর্ণাঢ্য কর্মজীবন এবং গবেষণা যজ্ঞ তুলে ধরা হলঃ
জামাল নজরুল ইসলামের জন্ম ২৪ ফেব্রুয়ারি ১৯৩৯ সালে ঝিনাইদহ শহরে । জন্মের সময় তাঁর বাবা তখন এই শহরের মুন্সেফ ছিলেন যা বর্তমানে সহকারী জজের সমতুল্য। তার বয়স যখন মাত্র ১ বছর তখনই তার বাবা কলকাতায় বদলি হন। এই খুদে বালক কীভাবে বাংলাদেশের একজন বিশিষ্ট পদার্থবিজ্ঞানী, গণিতবিদ, জ্যোতির্বিজ্ঞানী, বিশ্বতত্ত্ববিদ ও অর্থনীতিবিদ ছিলেন তা দেখুন।
প্রাথমিক শিক্ষা গ্রহণ করেন কলকাতার মডেল বিদ্যাপীঠে। চতুর্থ শ্রেণী পর্যন্ত এই বিদ্যালয়ে অধ্যয়নের পর তিনি পঞ্চম শ্রেণী পড়ার জন্য চট্টগ্রাম কলেজিয়েট স্কুলে চলে আসেন। কিন্তু ভর্তি পরীক্ষায় তাঁর অসামান্য কৃতিত্বের জন্যে তাঁকে ডাবল প্রোমোশন দিয়ে ষষ্ঠ শ্রেণীতে ভর্তি করানো হয়। এইখানে নবম শ্রেণী পর্যন্ত পড়ার পর তিনি তাঁর পিতার পোস্টিং এর সাথে সাথে পাকিস্তান চলে যান এবং পাকিস্তানের লরেন্স কলেজ থেকে তিনি সিনিয়র ক্যামব্রিজ (বর্তমানে ও লেভেল) এবং হায়ার সিনিয়র ক্যামব্রিজ (বর্তমানে এ লেভেল) অর্থাৎ যথাক্রমে মাধ্যমিক এবং উচ্চ মাধ্যমিকের পড়াশুনা শেষ করেন। অতঃপর তিনি কলকাতার সেন্ট জেভিয়ার কলেজ থেকে বিএসসি (অনার্স) পাস করেন।

এরপর তিনি ক্যামব্রিজের ট্রিনিটি কলেজে ভর্তি হন ১৯৫৭ সালে। ১৯৫৯ সালে তিনি পার্ট-টু ম্যাথামেটিক্যাল ট্রাইপাস এবং ১৯৬০ সালে ডিস্টিংশনসহ অনার্স শেষ করেন। এদিকে তিনি তাঁর অসামান্য কৃতিত্বপূর্ণ ফলাফলের জন্য ১৯৫৯ সালে তিনি রোজ বেল ম্যাথামেটিক্যাল প্রাইজ এবং ১৯৬০ সালে ট্রাইপাস এগজামিনেশন প্রাইজ লাভ করেন।
১৯৬০-৬১ সালে তিনি ট্রিনিটি কলেজের সিনিয়র স্কলার এবং ১৯৬২-৬৩ সালে তিনি রিসার্চ স্কলার ছিলেন অতঃপর ১৯৬৪ সালে ক্যামব্রিজ থেকে পিএইচডি এবং ১৯৮২ সালে ডিএসসি (ডক্টর অব সায়েন্স) ডিগ্রি অর্জন করেন। তাঁর গবেষণার ক্ষেত্র ছিল কোয়ান্টাম ক্ষেত্রতত্ত্ব, সাধারণ আপেক্ষিক তত্ত্ব ও বিশ্ব সৃষ্টিতত্ত্ব।
তাঁর গবেষণা ও কর্মজীবন তুলে ধরতে গেলে একটা ব্লগপোস্টে তা সম্ভব নয় তবুও তাঁর কর্মযজ্ঞের একটি সংক্ষিপ্ত বিবরণী কিছুটা হলেও পাঠককে তাঁর সম্পর্কে ধারণা দিবেঃ
১৯৬৩-৬৫ পোস্ট ডক্টরাল ফেলো, মেরিল্যান্ড বিশ্ববিদ্যালয়, যুক্তরাষ্ট্র;
১৯৬৫-৬৬ পোস্ট ডক্টরাল ফেলো, ক্যামব্রিজ বিশ্ববিদ্যালয়, যুক্তরাজ্য;
১৯৬৭-৭১ স্টাফ মেম্বার, ক্যামব্রিজ বিশ্ববিদ্যালয়, যুক্তরাজ্য;
১৯৬৮- ভিজিটিং মেম্বার, ইনস্টিটিউট ফর এডভান্স স্টাডিজ, প্রিন্সটন, যুক্তরাষ্ট্র;
১৯৭১-৭১ ভিজিটিং এসোসিয়েটস, ক্যালোফোরনিয়া ইনস্টিটিউট অব টেকনিলজি;
১৯৭২-৭৩ সিনিয়র রিসার্চ এসোসিয়েট, ওয়াশিংটন বিশ্ববিদ্যালয়, যুক্তরাষ্ট্র;
১৯৭৩-৭৪ প্রভাষক, ফলিত গনিত, কিংস কলেজ, লন্ডন;
১৯৭৫-৭৮ সিনিয়র রিসার্চ কাউন্সিল ফেলো, কার্ডিফ বিশ্ববিদ্যালয় কলেজ;
১৯৭৮-৮৪ প্রভাষক ও পরে রিডার, সিটি কলেজ, লন্ডন;
১৯৮১-৮৮ অধ্যাপক, গনিত বিভাগ, চট্টগ্রাম বিশ্ববিদ্যালয়;
১৯৮৪- ভিজিটিং মেম্বার, ইনস্টিটিউট ফর এডভান্স স্টাডিজ, প্রিন্সটন, যুক্তরাষ্ট্র;
১৯৮৭- ভিজিটিং ফেলো, ক্যামব্রিজ বিশ্ববিদ্যালয়, যুক্তরাজ্য;
১৯৮৮-২০০৪ পরিচালক, গনিত ও ভৌত বিজ্ঞান গবেষণা কেন্দ্র, চট্টগ্রাম বিশ্ববিদ্যালয়;
১৯৯১- ভিজিটিং সায়েন্টিস্ট, আইসিটিপি, ইতালি;
১৯৯১- ভিজিটিং সায়েন্টিস্ট, ইনস্টিটিউট ডেস হাউটস, ফ্রান্স;
১৯৯৪- ভিজিটিং স্কলার, কিয়োটো বিশ্ববিদ্যালয়, জাপান;
১৯৯৬- ভিজিটিং প্রফেসর, কিয়োটো বিশ্ববিদ্যালয়, জাপান;
২০০৪-০৬ ইউজিসি প্রফেসর, গনিত ও ভৌত বিজ্ঞান গবেষণা কেন্দ্র, চট্টগ্রাম বিশ্ববিদ্যালয়;
২০০৬-২০১৩ প্রফেসর ইমেরিটাস, গনিত ও ভৌত বিজ্ঞান গবেষণা কেন্দ্র, চট্টগ্রাম বিশ্ববিদ্যালয়;
আজীবন সদস্য, ক্লেয়ার হল, ক্যামব্রিজ, যুক্তরাজ্য,
সম্মানসূচক ডি এস সি (ডক্তর অব সায়েন্স), চট্টগ্রাম বিশ্ববিদ্যালয়।

পদক এবং পুরস্কারঃ
বাংলাদেশ বিজ্ঞান একাডেমী স্বর্ণপদক,
জাতীয় বিজ্ঞান ও প্রজুক্তি পদক,
থার্ড ওয়ার্ল্ড একাডেমী লেকচার পদক,
একুশে পদক।
মাতৃভূমিতে বা নিজের প্রিয় স্বদেশের মাটিতে বসে বিজ্ঞানচর্চা ছিল তাঁর কাছে অত্যন্ত আবেগের একটা বিষয় – বিদেশে অধ্যয়নরত ছাত্রদেরও পড়াশুনার শেষে তিনি সব সময় দেশে ফিরে আসার জন্য উৎসাহিত করতেন। এই ধারবাহিকতায় তিনি মাতৃভাষায় বিজ্ঞানচর্চায় উৎসাহ দিতে বাংলা ভাষায় বেশ কয়েকটি বিজ্ঞানগ্রন্থও লিখেছিলেন। তিনি তাঁর জীবদ্দশায় ৮ টি অসামান্য গ্রন্থ এবং ৭০ টির মত গবেষণা পত্র রচনা করেন যার বেশীর ভাগই আন্তর্জাতিক খ্যাতিসম্পন্ন সকল জার্নাল এবং বিজ্ঞান পত্রিকায় প্রকাশিত হয়।
রচনাবলীঃ
দি আল্টিমেট ফেইট অফ দি ইউনিভার্স (১৯৮৩) - কেমব্রিজ ইউনিভার্সিটি প্রেস থেকে প্রকাশিত হয়। প্রকাশের পর বিজ্ঞানী মহলে বিশেষ সাড়া ফেলতে সক্ষম হয়। জাপানি, ফরাসি, পর্তুগিজ ও যুগোশ্লাভ ভাষায় অনুদিত হয়।
ক্লাসিক্যাল জেনারেল রিলেটিভিটি (১৯৮৪) - ডব্লিউ বি বনোর এর সাথে যৌথভাবে সম্পাদনা করেন।
রোটেটিং ফিল্ড্‌স ইন জেনারেল রিলেটিভিটি (১৯৮৫) - কেমব্রিজ থেকে প্রকাশিত।
অ্যান ইন্ট্রোডাকশন টু ম্যাথমেটিক্যাল কসমোলজি (১৯৯২)
কৃষ্ণ বিবর - বাংলা একাডেমী থেকে প্রকাশিত।
মাতৃভাষা ও বিজ্ঞান চর্চা এবং অন্যান্য প্রবন্ধ - রাহাত-সিরাজ প্রকাশনা
শিল্প সাহিত্য ও সমাজ - রাহাত-সিরাজ প্রকাশনা
স্কাই অ্যান্ড টেলিস্কোপ - কেমব্রিজ ইউনিভার্সিটি প্রেস। স্প্যানিশ ভাষায় অনুদিত
দ্য ফার ফিউচার অফ দি ইউনিভার্স - এনডেভারে প্রকাশিত।
[তথ্যসুত্রঃ উইকিপিডিয়া]
তাঁর এই সব প্রকাশিত গ্রন্থের মধ্যে উল্লেখযোগ্য ‘কৃষ্ণ বিবর’, ‘মাতৃভাষা ও বিজ্ঞান চর্চা এবং অন্যান্য প্রবন্ধ’, ‘শিল্প সাহিত্য ও সমাজ’ ইত্যাদি। তিনি মহাবিশ্বের উদ্ভব ও পরিণতি বিষয়ে মৌলিক গবেষণার জন্য বিশেষভাবে খ্যাত। ড. ইসলাম মৃত্যুর আগ পর্যন্ত চট্টগ্রাম বিশ্ববিদ্যালয়ের রিসার্চ সেন্টার ফর ম্যাথমেটিকাল এন্ড ফিজিকাল সায়েন্সের এর গবেষক এবং চট্টগ্রাম প্রকৌশল ও প্রযুক্তি বিশ্ববিদ্যালয় এর একজন সিন্ডিকেট সদস্য ছিলেন।

বিজ্ঞান চর্চার পাশাপাশি তিনি সঙ্গীত চর্চাও করতেন। তিনি কেবলই বিজ্ঞান চর্চায় স্টিফেন হকিং-এর সমপর্যায়ের গাণিতিক পদার্থবিজ্ঞানী ছিলেন না একই সাথে তিনি একজন বড় মাপের সাহিত্যিক, সঙ্গীতজ্ঞ এবং শিল্পী ছিলেন। সেতার এবং পিয়ানো বাজাতেন নিজস্ব পারদর্শিতায় এবং একই সাথে তিনি গায়তেন রবীন্দ্র সঙ্গীত, মোঃ রফি কে এল সায়গল এবং হেমন্তের বিখ্যাত গানগুলো।
বাঙালীর বিজ্ঞান মনষ্ককতার ঐতিহ্য এবং উত্তরাধিকার হিসেবে এই মহান গাণিতিক পদার্থবিজ্ঞানী হয়ে থাকুক নতুন প্রজন্মের বিজ্ঞানের তথা সর্বোপরি সকল ছাত্রছাত্রীদের পাথেয়। তাঁর অদম্য জীবনাদর্শ এবং উৎকর্ষ বিজ্ঞান, গনিত চর্চা সকলের প্রেরণা হয়ে থাকুক এই আশায় এই মহান বিজ্ঞানীকে তাঁর প্রথম মৃত্যুবার্ষিকীতে স্মরণ করছি। 
তথ্যসুত্রঃ
> উইকিপিডিয়া, এবং
> 'বিশ্বনন্দিত বিজ্ঞানী জামাল নজরুল ইসলাম' লিখেছেনঃ শরীফ মাহমুদ ছিদ্দিকী
> বিশেষ কৃতজ্ঞতা নোমান ভাই, চট্টগ্রাম বিশ্ববিদ্যালয় এস্ট্রনমিক্যাল সোসাইটির প্রতিষ্ঠাতা একাডেমীক কোর্ডিনেটর, বর্তমানে এশিয়ান ইউনিভার্সিটি ফর উইমেন, চট্টগ্রামের গনিতের প্রভাষক।

