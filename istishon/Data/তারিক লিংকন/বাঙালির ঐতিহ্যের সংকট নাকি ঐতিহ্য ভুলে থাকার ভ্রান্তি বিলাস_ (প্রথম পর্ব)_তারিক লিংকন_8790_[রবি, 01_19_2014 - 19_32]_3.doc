বাঙালির ঐতিহ্যের সংকট নাকি ঐতিহ্য ভুলে থাকার ভ্রান্তি বিলাস_ (প্রথম পর্ব)


ঠিক এই মুহূর্তে দুনিয়াতে বসবাস করছে প্রায় ৭২১ কোটি মানুষ যার ১৬ কোটি বসবাস এই বাংলাদেশে অর্থাৎ বিশ্বের মোট জনসংখ্যার ২.২২% মানুষের বসবাস এইখানে। এদিকে পৃথিবীর মোট ভূখণ্ডের আয়তন প্রায় ১৫০,০০০,০০০ বর্গ কিলোমিটার (৫ টি ভিন্ন উপায়ে পাওয়া মোট আয়তনের গড় ধরেই পৃথিবীর আয়তন ১৫০ মিলিয়ন বর্গকিমি ধরা হয়েছে), যেখানে বাংলাদেশের আয়তন ১৪৭,০০০ বর্গ কিমিঃ অর্থাৎ আয়তনের দিক দিয়ে আমাদের ভূখণ্ড বিশ্বের প্রায় ০.০৯৮%! এইবার আমরা বিবেচনা করি বিশ্বের আজকের সভ্যতা, দর্শন, শিল্প, সাহিত্য, সংস্কৃতি, জ্ঞান-বিজ্ঞান এবং প্রযুক্তিগত দিক দিয়ে আমাদের অবদান কতটুকু হওয়া উচিৎ এবং আমাদের বাস্তবেই অবদান কেমন? বাঙালী জাতির অর্জন কি আসলেই হতাশাব্যঞ্জক নাকি প্রেরণাদায়ক। পর্যায়ক্রমে একটু বিশ্লেষণ করে দেখিঃ
সভ্যতাঃ 
প্রাগৈতিহাসিক যুগ পেরিয়ে যখন মানুষ কৃষিকাজের মাধ্যমে নতুন যুগে প্রবেশ করল অর্থাৎ খ্রিস্টপূর্ব ১২,০০০ থেকে ৮০০০ সালের দিকে তখনই কৃষিবিপ্লবের হাত ধরে মানুষ নতুন সভ্যতার গড়তে শুরু করে। তাও খ্রিষ্টপূর্ব ৫,০০০ সালের দিকের কথা। তারপর কৃষিকাজ ও শিকারের নিমিত্তে এল ইন্দোস ভ্যালি সভ্যতা, যা আজ পর্যন্ত হদিস পাওয়া সভ্যতার মধ্যে প্রথম নিদর্শন। সমসাময়িক 'ব্রোঞ্জ এইজ' (Bronze Age) সময়ের তিনটি সভ্যতা হচ্ছে  Ancient Egypt এবং Mesopotamia । এই ইন্দোস ভ্যালি সভ্যতার বিস্তৃতি কতটুকু তা আজও নিশ্চিত হওয়া যায় নি। তবুও মোটামুটি ধরে নেয়া হয় দক্ষিণ এশিয়ায় ব্রোঞ্জ এইজের পতন হয় খ্রিষ্টপূর্ব ৫ শতকে। পরিপক্ক হরাপ্পান সভ্যতা বা ইন্দোস ভ্যালী সভ্যতার সময় খ্রিষ্টপূর্ব ২৬০০ থেকে ১৯০০ সালে। নিম্নে এই সভ্যতার সময় পরিক্রমা দেয়া হলঃ


[তথ্যসূত্রঃ উইকিপিডিয়া]
দর্শনঃ
নীতি শাস্ত্র এবং দর্শনের উৎপত্তির কথা ভাবলে অথবা গোড়াপত্তনের কথা বলতেই আমরা আসলে গ্রীক ফিলোসপি ধরে নেই, আসলেই ব্যাপারটা কিন্তু তা না। সভ্যতা দর্শন নীতিগত উন্মেষ ঘটে আঞ্চলিক একটি বৃহত্তর পটভূমিতে এবং প্রেক্ষাপটে কোন রাষ্ট্রীয় সমাজ ব্যাবস্থায় নয়। এদিকে পাশ্চাত্য দর্শন বলতে যা বুঝি তার অবদান কিন্তু গোটা ইউরোপ-অ্যামেরিকা জুড়েই অর্থাৎ সকল জ্ঞান-বিজ্ঞানের আঁধার গ্রীসকে ঘিরে হলেও আজ কিন্তু উন্নতির ছোঁয়া (শুধু অর্থনৈতিক অর্থে নয় সামগ্রিক অর্থে!) সেই গ্রীস ছাড়া প্রায় গোটা পাশ্চাত্য। আর গ্রীক দর্শনের শুরু থেলিস (খ্রিষ্টপূর্ব ৬২৪- ৫৪৬ সাল) এর হাত ধরে অথচ ভারতীয় উপমহাদেশে বেদ -উপনিষদের হাত ধরে ধর্ম দর্শনের উৎপত্তি ঘটে তাও গ্রীক নীতি শাস্ত্রের গোড়াপত্তনের আগের কথা। গবেষকেরা উপনিষদের দর্শনের সঙ্গে প্লেটো ও কান্টের দর্শনের মিল খুঁজে পান। আর এই ভারতীয় দর্শনের ইতিহাস প্লেটোরও কয়েক'শ বছর পূর্বের। তাই কেউ যদি ইতিহাস নিয়ে গর্ব করতে চাই বা ঐতিহ্য থেকে প্রেরণা নিতে চাই তার নিশ্চয় ভুলে গেলে চলবে না আমাদের খুব নিকট পূর্বপুরুষই ছিলেন হিন্দু। যদিও আমাদের দেশের বেশীর ভাগ মানুষের ধর্ম ইসলাম অথচ এই পরিবর্তন হয়েছে এই সেই দিন। মানব সভ্যতার ইতিহাস পর্যালোচনা করলে যা পাওয়া যায় তা হল মানুষের নৈতিক জ্ঞান সৃষ্টির পরই তাকে কোন ধর্মীয় রুপের মধ্য দিয়ে তখনকার সমাজকে শৃঙ্খলাবদ্ধ করার চেষ্টা করা হয়েছে। যেমনটি পাশ্চাত্য দর্শনে হোমার তাঁর মহাকাব্য ইলিয়াড - ওডিসি দিয়ে শুরু করেছেন। তৎকালীন সমাজের সকল নৈতিকতাকে মিথের মাধ্যমে জনগণের কাছে পৌঁছে দিতে ঠিক একইভাবেই ভারতীয় পুরাণের ইতিকথার শুরু। আর সময় পরিক্রমায় (টাইমলাইন হিসেব) তা গ্রীকদেরও ঢের পূর্বে। এদিকে আমাদের এই ভারতীয় পুরাণ কিন্তু কেবলই আজকের ভারতীয়দের অবদান নয়। গোটা ইন্দোস ভ্যালী সভ্যতার উন্মেষ হয়েছে গঙ্গাকে কেন্দ্র করে। এইবার দেখুন গঙ্গার গতিপথ, তাহলেই স্পষ্ট হয় বর্তমানের কোন কোন ভূখণ্ড বা রাষ্ট্রের মানুষের অবদান এই বিস্তৃত সভ্যতার পিছনে।


এই সভ্যতার অমর সৃষ্টি মহাভারত-এ এক লক্ষ শ্লোক ও দীর্ঘ গদ্যাংশ রয়েছে। এই মহাকাব্যের শব্দসংখ্যা প্রায় আঠারো লক্ষ। প্রচলিত বিশ্বাস অনুযায়ী, মহাভারত-এর রচয়িতা যমুনার পারের ব্যাসদেব। অধুনা প্রাপ্ত পাঠটির প্রাচীনতম অংশটি মোটামুটি ৪০০ খ্রিষ্টপূর্বাব্দ নাগাদ রচিত হয়। মহাকাব্যটির আয়তন ইলিয়াড ও ওডিসি কাব্যদ্বয়ের সম্মিলিত আয়তনের দশগুণ এবং রামায়ণ-এর চারগুণ। অর্থাৎ বাল্মীকি রামায়ণ ইলিয়াড – অডিসি’র আড়াই গুণ, বাল্মীকি রামায়ণের রচনাকাল আনুমানিক খ্রিষ্টপূর্ব চতুর্থ শতাব্দী। সমস্যা হচ্ছে আজ গ্রীক পুরাণ বা মিশরীয় রুপকথা গোগ্রাসে গিললেও আজ নিজের ঐতিহ্যের রূপকথা আমরা হেসে উড়িয়ে দেয়। আর দুঃখের বিষয় আজ পশ্চিমারা পৃথিবী শাসন করছে বলে আমরা তাদের সবকিছুতেই আভিজাত্য খুঁজে পাই, খুবই হাস্যকর আর দুঃখজনক। আমরা বাঙালী হয়েছি কবে? নৃতাত্ত্বিক ঐতিহ্য পড়লেই আমরা সব বুঝতে পারি। সমসাময়িক সময়ের এই দুই মহাকাব্য মানব সভ্যতার গতিপথ নির্ধারণ করে দেয়। আজকের অনেক গবেষকরাই দুই মেরুর এই দুই দুই চার মহাকাব্যকে অনেক দিক দিয়েই তুলনা করে থাকেন। মহাভারত-রামায়ণ কে ইলিয়াড-ওডিসি’র সাথে প্যারালাল ধরলেই দু’টি সভ্যতার পরিমাপ করা যায়। তবে কথা থেকে যায় এই জন্যেই যে আমাদের এই সভ্যতা এবং দর্শন নিয়ে বিশদ গবেষণা এবং সভ্যতার সঠিক এবং পুঙ্খানুপুঙ্খ বিশ্লেষণ হয় নি বলেই আজ পশ্চিমারা ছড়ি ঘুরাচ্ছে।
শিল্পঃ 
মৃৎ শিল্প বাংলাদেশের তথা এই উপমহাদেশের ঐতিহ্যবাহী একটি শিল্প। আমাদের পূর্ব পুরুষেরা নিত্য প্রয়োজনীয় ব্যবহারিক বস্তু হিসাবে মৃৎ শিল্পের তৈরি দৈনন্দিন জীবনের ব্যবহারিক উপকরণ যেমন- থালা, বাসন, হাড়ি, পাতিল, ঘাটি-বাটি ইত্যাদি অহরহ ব্যাপক ভাবে ব্যবহার করতেন কিন্তু বাস্তবতা হচ্ছে এই মৃৎ শিল্প বর্তমানে বিলুপ্তির পথে। এককালে যে মৃত শিল্পের তৈজ্যষপত্র রাজা, জমিদার ও অভিজাত পরিবারের নিত্যদিনের ব্যবহার্য্য বস্তু ছিল তা যথেষ্ট সংরক্ষণের অভাবে হারিয়ে যাচ্ছে। এই শিল্পের ঐতিহাসিক পটভূমি জানতে আমাদের সবার একবার করে চট্টগ্রামে অবস্থিত 'জাতিতাত্ত্বিক যাদুঘর' ঘুরে আশা উচিৎ।
বাংলাদেশের চট্টগ্রাম শহরের আগ্রাবাদ বাণিজ্যিক এলাকায় অবস্থিত একটি অন্যতম দর্শনীয় স্থান। এই জাদুঘরটি মূলত দেশের বিভিন্ন সাংস্কৃতিক গোষ্ঠীর উত্তরাধিকার ও তাদের জীবনপ্রণালী সম্পর্কে দর্শনার্থীদের ধারণা দেওয়ার নিমিত্তে প্রতিষ্ঠিত। এটি গবেষণাকাজেও ব্যবহৃত হয়ে থাকে। চট্টগ্রামের গুরুত্ত্বপূর্ন বাণিজ্যিক এলাকা আগ্রাবাদে অবস্থিত এই জাদুঘরটি ১৯৬৫ খ্রিস্টাব্দে প্রতিষ্ঠিত হয়। প্রতিষ্ঠাকাল থেকেই এটি পরিদর্শনের জন্য খুলে দেওয়া হয়। জাদুঘর কর্তৃপক্ষ বিভিন্ন সাংস্কৃতিক গোষ্ঠীর প্রাত্যহিক জীবনের ব্যবহৃত কিছু দুর্লভ সামগ্রী সংগ্রহে রেখেছে যার অধিকাংশই বিলুপ্ত বা বিলুপ্তির পথে। এতে আছে ৪টি গ্যালারী ও ১টি হল। ৩৬টি আদিবাসী জনগোষ্ঠীর প্রায় দেড় হাজার নিদর্শন নিয়ে যাত্রা শুরু করে এটি। চট্টগ্রাম শহরের আগ্রাবাদ বাণিজ্যিক এলাকায় অবস্থিত । এই যাদুঘরে গেলে আমাদের ঐতিহ্যের সকল শিল্পের নমুনা আমরা দেখতে পায়। চট্টগ্রাম ভ্রমণে গেলেই এই দারুণ যাদুঘরটি দেখে আসবেন।
এইবার আসি সঙ্গীত শিল্পে। আমাদের লালন, হাসন, রবীন্দ্র এবং নজরুল সঙ্গীত সারাবিশ্বেই একটি অনন্য এবং অসাধারণ নিদর্শন। আমাদের এইসব ঐতিহ্য নিয়ে আমাদের গবেষণা কম বলেই আমাদের এইসব শিল্প সারাবিশ্বে তেমন দৃশ্যমান স্বীকৃতি পায় নি। কারণ আমাদের অর্থনৈতিক দুর্বলতা জনিত কারণে বিপণনের বা ব্রান্ডিং এর দুর্বলতা। সঙ্গীতের এই চার ধরণের অন্যন্য নিদর্শন শুধু আমাদের গানের ঐতিহ্যগত অবস্থানই নির্দেশ করে না একই সাথে আমাদের নৃতাত্ত্বিক বিশাল ঐতিহ্যের কথা বলে। আজ এতদিন পর ফ্রান্সসহ পশ্চিমা বিশ্ব আমাদের দার্শনিক এবং বাউল লালনকে নিয়ে গবেষণা করছে। আমরা নিজেরাই জানিনা সঙ্গীতের মাধ্যমে এমন দর্শনের কথন গোটা দুনিয়ায় নেই। বিশ্বের সবচে আলোড়ন সৃষ্টিকারী সঙ্গীত স্রষ্টা মোজার্ট (Wolfgang Amadeus Mozart 27 January 1756 – 5 December 1791) এবং বিথোভ্যান (Ludwig van Beethoven 17 December 1770 – 26 March 1827) Ludwig van Beethoven-এরও ২৫০ বছর আগে ভারতীয় উপমহাদেশের সর্বকালের সর্বশ্রেষ্ঠ সঙ্গীতজ্ঞ মিয়া তানসেন (১৫০৬ - ১৫৮৯) -এর জন্ম। আর আমদের স্বকীয় লালন গীতির স্রষ্টা মহাত্মা লালন সাঁই (জন্ম ১৭৭৪- মৃত্যু অক্টোবর ১৭, ১৮৯০) -এর সঙ্গীতচর্চার সময় মোজার্ট-বিথোভ্যানের সময়কার।
এরপর আমাদের রিকশা আর্ট গোটা দুনিয়ায় যে বিষয় নিয়ে চটকদার এবং বিপণন চিন্তা থেকে এই ধরণের কাজ হয়ে থাকে সেইখানে আমাদের রিকশা আর্টের সাবলীলতা নিজেদের অন্যরকম একটি ঐতিহ্যের ইতিহাস বর্ণনা করে। যা আমরা পাই জয়নুল আবেদীন, এস এম সুলতান অথবা আজকের শাহাবুদ্দিন আহমেদের নিজস্বতায়। যখনই চিত্রশিল্পের দিকে নজর দেই তখনই ভার্চুয়াল কৃষি সভ্যতার জনক এস এম সুলতানের কথা প্রথমে আসে। তিনি শুধু একটা নতুন ধারার অংকন রীতিই নির্মাণ করেন নি একই সাথে মানুষের অধিকার স্থাম্পনের কথা বলে গেছেন তাঁর অন্যন্য চিত্রকর্মের মাধ্যমে। এই বিশেষত্ব এই নৃতাত্ত্বিক জনগোষ্ঠীর একেবারেই নিজস্ব।
আমাদের এই অঞ্চলের মনবগোষ্ঠীর ঐতিহ্যের সংকট আসলেই নেই, তা আরও স্পষ্ট হবে আগামী এবং শেষ পর্বে। আমাদের যা আছে তা হল হীনমন্যতা এবং নিজেদের নিয়ে গর্ব করতে না পারার ঐতিহ্য। আর এইটাই আমাদের সংকটময়তার ঐতিহ্য। আমাদের আগামী প্রজন্ম একদিন ঠিকই নিজেদের গর্বের ঐতিহ্যকে মাটি খুঁড়ে বের করবে। বিশ্বের সবচে পুরাতন এই সভ্যতার অনন্য নিদর্শন মাত্র উন্মোচিত হতে শুরু করেছে। আমাদের এই অঞ্চলের অর্থনৈতিক এবং শিক্ষার দিক দিয়ে এগিয়ে যাওয়ার পথই আমাদের সকল গর্বের ইতিহাস গোটা বিশ্বের কাছে তুলে ধরবে। 
তথ্যসূত্রঃ
তথ্যের সকল রেফারেন্স লিংকে দেয়া আছে! বিশেষ করে উইকিপিডিয়া এবং বারট্রান্ড রাসেলের পাশ্চাত্য দর্শনের ইতিহাস।
এই পোস্টটি লিখার পেছনে কারণ হচ্ছে। ইস্টিশনের নতুন ব্লগার ড. লজিক্যাল বাঙালি'র  "২০১৪ সনের বিশ্বে বাঙালির অবস্থান পরিমাপ করেছেন কি?" এই শিরোনামের পর্ব – ১, পর্ব – ২, পর্ব – ৩, পর্ব – ৪, পর্ব – ৫ এবং শেষ পর্ব পাঁচটি ধারাবাহিক ব্লগ পোস্ট। 

