শ্রমিক ও মানুষ


আমি শ্রমিক, দিনভর মাঠে কাজ করি, তাই আপনি উপোষ নন
আমি রাতদিন পোশাক বানাই, তাই আপনার একই অঙ্গে নানান রঙ্গ
আমি সকাল সন্ধ্যা মাটি কাটি, ফলে আপনারা পান সভ্যতা
আমি সারাদিন নির্মাণ করি, আপনি সারাবছর থাকেন নিশ্চিন্ত
আমি শ্রমিক রাস্তায় খাটি, তাই আপনি গাড়ি হাকান
আমি রিকশায় প্যাডেল মারি, তাই আপনি হন আরো রোম্যান্টিক
আমি বাস চালাই, আপনি ঘুমিয়ে ঘুমিয়ে গন্তব্যে পৌঁছান
আমি বাসের হেল্পার গলা ফাটাই, আপনি হেডফোনে গান শুনেন
আমি হকার, আপনার সকাল তাজা খবর আর চায়ে চুমুক
আমি মেথর, আপনি নির্ভয়ে খান পেটপুড়ে তিনবেলা।
আমি কামার, তাই আপনার হাতেই সভ্যতার হাতিয়ার
আমি মুচি, তাই আপনার জুতায় ফুটে উঠে প্রতিচ্ছবি
আমি জেলে, তাই আপনার বাসায় ১০১টা রান্নার রেসিপি
আমি চাষী, তাই আপনার বাসায় পোলাওয়ের গন্ধ
আমি ঔষধ ফ্যাক্টরি তে কাজ করি, আপনি রোগমুক্ত হন
আমি ভারী লোহা পিটিয়ে সভ্যতা বানাই, আপনি ইতিহাস লেখেন
আমি অস্ত্র হাতে প্রশিক্ষণ করি, আপনি উপভোগ করেন স্বাধীনতা
আমি রাতে পাহারা দেই, আপনি মধুর স্বপ্নে রাত কাটান
আমি পার্কের কাজ করি, তাই আপনার সন্তানেরা সুস্থ মানুষ হয়
আমি অফিসের পিওন, আপনি চায়ের কাপে ঝড় তুলেন
আমি বাবুর্চি, আপনি খাইয়ে সম্মানিত হন
আমি বর্ডার গার্ডস, আর আপনারা রাজনীতি করেন
আমি ঝাড়ুদার, তৈরি করি আপনাদের ময়লার ক্যানভাস
আমি শ্রমিক আর আপনি মালিক
আমি খাটি আপনি বাঁচেন
আমি ঘাম ঝরাই আর আপনি দূর নিয়ন্ত্রণে তাপ কমান!
আমার ছেলে হবে শ্রমিক আর আপনি আপনার ছেলেরা বুদ্ধিজীবী
আমরা ইতিহাসে হারিয়ে যাই আপনি বেঁচে থাকেন দার্শনিক হয়ে
আমাদের কোন অভিযোগ নেই বেঁচে থাকুন অনেক অনেক দিন,
যতদিন বাঁচলে জীবন বলে আমাদের না হয় ঐ কটা দিন বাঁচতে দিন...
{১৮৮৬, শিকাগো হে মার্কেট থেকে ২০১৩, রানা প্লাজা}
(আমেরিকার থেকে বাংলার শ্রমিক, দুনিয়ার মজদুর এক হও...)

