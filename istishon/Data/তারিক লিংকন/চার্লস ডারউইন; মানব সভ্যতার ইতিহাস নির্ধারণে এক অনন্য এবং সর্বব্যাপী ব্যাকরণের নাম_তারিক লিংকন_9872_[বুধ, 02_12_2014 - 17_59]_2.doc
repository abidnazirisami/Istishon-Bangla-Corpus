চার্লস ডারউইন; মানব সভ্যতার ইতিহাস নির্ধারণে এক অনন্য এবং সর্বব্যাপী ব্যাকরণের নাম



উনবিংশ শতাব্দীতে ইংল্যান্ডে এক ডাক্তারের ঘরে জন্ম নেয় এক আলোক বর্তিকার। চিকিৎসক, লেখক, উদ্ভাবক, অনুবাদক, বিজ্ঞানী এবং অসামান্য এই শিক্ষানুরাগী ডাক্তারের ঘরে জন্ম নেয়া এই শিশুটিকে নিয়ে মোটেই আশাবাদী ছিলেন না পিতা রবার্ট ডারউইন। হ্যাঁ ঠিকই ধরেছেন আমি মহা-আলোকবর্তিকা চার্লস ডারউইনের কথা বলছি। জন্ম ১২ ফেব্রুয়ারি ১৮০৯ সালে, আজ থেকে ঠিক ২০৫ বছর আগের কথা। এই দার্শনিক,প্রকৃতি বিজ্ঞানী এবং বিপ্লবী শুধু মানব সভ্যতাকে নতুন করে ভাবতে শিখান নি একই সাথে করেছেন ইতিহাস কাঁপানো এক তত্ত্বের সৃষ্টি। জীবনী নিয়ে কিছু না বলে মানব সভ্যতার উপর তাঁর সৃষ্টির প্রভাব এবং সময়াময়িকতার সম্পর্কে নিজের কিছু বিশ্লেষণের অবতারণা করব।

প্রথমেই পাঠকদের দ্বিধা হতে পারে এই দার্শনিক এবং প্রকৃতি বিজ্ঞানীকে কেন আমি বিপ্লবী বলেছি।
তৎকালীন দার্শনিকদের মধ্যে যারা তাঁর 'প্রজাতির উৎপত্তি' গ্রন্থের শেষোক্ত বর্ণীত তাৎপর্যগুলো উপলব্ধি করেছিলেন তাঁদের মাঝে সর্বপ্রথম যার নামটি বড় করে আসে তিনি আর কেউ নন সভ্যতার অন্যতম আলোড়ন সৃষ্টিকারী দার্শনিক কার্ল মার্ক্স। তাঁর (কার্ল মার্ক্স) মতে আপন বিশ্ববীক্ষা নির্মাণের জন্যে জীবজগতের উদ্ভব এবং বিকাশের অত্যন্ত জরুরী বাস্তুবাদী ব্যাখ্যাটি তিনি পেয়েছিলেন ডারউইনিজমে। এইজন্যেই মার্ক্স তাঁর 'পুঁজি' গ্রন্থটির ইংরেজি সংস্করণটি ডারউইনকে উৎসর্গ করতে চেয়েছিলেন। 'প্রজাতির উৎপত্তি' গ্রন্থের প্রকাশের পর দেড়শ বছর অতিক্রান্ত তবুও ডারউইনিজম আজও প্রতিক্রিয়াশীল মৌলবাদে আক্রান্ত। আর ডারউইন এবং মার্ক্স উভয়ই প্রতিক্রিয়াশীল মৌলবাদের চক্ষুশূল। 

ডারউইনই প্রথম বিজ্ঞানী এবং দার্শনিক যার সৃষ্টি প্রভাব বিস্তার করেছে মানব সভ্যতার জ্ঞান বিজ্ঞান শিল্প সকল ক্ষেত্রে সমানভাবে। সাহিত্য থেকে সঙ্গীত, চিত্রশিল্প থেকে নৃত্যকলা, দর্শন থেকে ধর্মতত্ত্ব, কার্টুন বা চলচ্চিত্র থেকে বিনোদন জগত জ্ঞান-বিজ্ঞানের কোন শাখায় এই তত্ত্বের প্রভাব থেকে মুক্ত নয়। তাঁকে এবং তাঁর সৃষ্টি নিয়ে প্রতিক্রিয়া জানাতে হয়েছে বিজ্ঞানী, দার্শনিক থেকে শুরু করে ধর্মানুরাগী এবং রাজনৈতিকদের সবাইকে। যদিও ডারউইনবাদ নিয়ে বিজ্ঞানী মহলেও ব্যাপক বিভ্রান্তি প্রচলিত আছে। এদের অনেকেই বলেন বর্তমান গবেষণায় নাকি তত্ত্বটি ভ্রান্ত প্রমাণিত হয়েছে বা হতে যাচ্ছে যা একটি ডাহা মিথ্যা। প্রাসঙ্গিকভাবে হুকারকে লিখা ১৮৬৯ সালে ডারউইনের এক চিঠির অংশ তুলে ধরা হল  ' আরো বিশ বছর বেঁচে থাকলে এবং কর্মক্ষম থাকলে Origin কতটা যে বদলাবে, প্রতিটা বিষয়ে আমার মতামত যে কতটা পাল্টাবে, কে জানে, সবে তো শুরু '...  এইখানে উল্লেখ্য ডারউইন তাঁর বিবর্তনবাদ নিয়ে গবেষণা করেছিলেন ২০ বছর। হ্যা সেই শুরু হয়েছে বৈকি এবং তাতেই কেঁপেও উঠেছিল গোটা দুনিয়া । আর যা আজও তীব্রভাবে সর্বব্যাপী কম্পমান। যে কোনো মৌলিক বিজ্ঞানতত্ত্বের মতোই ডারউইনবাদও ক্রমাগত সংশোধিত ও শুদ্ধতর হয়েছে এবং এখন দাঁড়িয়েছে সুদৃঢ় মজবুত ভিত্তির ওপর।
মানব সভ্যতার গতিপথ পরিবর্তনকারী সেই ভ্রমণের গতিপথ
১৮৩১ সালের ২৭শে ডিসেম্বর ইংল্যান্ডের ডেভেনপোর্ট থেকে যাত্রা শুরু করে ১৮৩৬ সালের ২রা অক্টোবর প্লেমাউথ বন্দরে ফিরে আসা পর্যন্ত সুদীর্ঘ ৫ বছরে এইচএমএস বিগ্‌ল পাড়ি দেয়। এই যাত্রায়ই তিনি বিবর্তনবাদের ভিত রচনা করেন। যাত্রার বর্ণনা এবং অভিজ্ঞতা নিয়ে ডারউইন একটি বই লিখেন যার নাম  'দ্য ভয়েজ অফ দ্য বিগ্‌ল' । এই অভিযানকে তাই ক্ষণিকের বিস্ফোরণ না বলে পাঁচ বছরের এক অমূল্য তথ্যভাণ্ডার বলতে হয়। এই তথ্যভাণ্ডারে ছিল: প্রাণিবিজ্ঞান বিষয়ক উপলব্ধি নিয়ে লেখা ৩৬৮ পৃষ্ঠার নিবন্ধ এবং ৭৭০ পৃষ্ঠার একটি ব্যক্তিগত ডায়রি। সাথে ছিল অ্যালকোহল ভর্তি বোতলে ১,৫২৯টি প্রজাতির নমুনা, ৩,৯০৭টি শুষ্ক নমুনা আর গালাপাগোস দ্বীপ থেকে ধরে আনা জীবন্ত কচ্ছপের কথা তো না বললেই নয়। লেনিনের দুনিয়া কাঁপানো ১০ দিনের বিপ্লবের মতই আলোড়ন সৃষ্টিকারী ছিল এই ভ্রমন। এই মহান ভ্রমন গোটা মানব সভ্যতার গতিপথই পরিবর্তন করে দিয়েছে, স্থায়ীভাবে। 
বৃদ্ধ বয়সের ডারউইন
ডারউইন বিভিন্ন প্রবন্ধ, পত্রালাপ এবং সাক্ষাৎকারে বলে গিয়েছিলেন,
 ক  Trilobite-দের পূর্বসুরীদের পাওয়া যাবে Pre-Silurian রকসে এবং তাই হয়েছে।
 খ  ১৮৫৯ সালে তিনি লিখে গিয়েছিলেন Precambrian যুগের ফসিল পাওয়া যাবে এবং ১৯৫৩ প্রিকেম্ব্রিয়ান জমানার ফসিল পাওয়া যায়।
 গ  ১৫০ পরেও তাঁর ধারণার ট্রি অব লাইফ ধাপে ধাপে প্রমাণ হতে চলেছে।
"The Origin Of Species" (1859), Darwin বলেছিলেন "If it could be proved that any part of the structure of any one species had been formed for the exclusive good of another species, it would annihilate my theory, for such could not have been produced through natural selection." ডারউইনের মৃত্যুর পর ১৩২ বছর হতে চলল আজ পর্যন্ত এমন কিছুর হদিস মিলেনি।
 ঘ  তিনি সামুদ্রিক বোদরের আরও নাদুস নুদুস স্বাস্থ্য, নতুন দন্তবিন্যাস এবং কানের ছিদ্রের পরিবর্তনের কথা বলেছিলেন এবং মাত্র ১৫০ বছরে তাঁর এই পূর্বাভাষ নির্ভুল প্রমাণিত হয়েছে।
এইভাবে তালিকা দিয়ে শেষ করা যাবে না। এখন একটু অন্য প্রসঙ্গে আসি। আমাদের অনেকেরই ধারণা দুনিয়ার জ্ঞান-বিজ্ঞানের কোন মৌলিক অগ্রগতিতে এই অঞ্চলের মানুষের তেমন কোন অবদান নেই। এক বাঙ্গালী জারনালিস্টকে ১৮ এপ্রিল ১৮৮১ সালে ডারউইন একটি চিঠি লিখেছিলেন এইভাবে, "I see that the Reverend Lal Behari Day is Editor of the Bengal Magazine and I shall be glad if you would tell him with my compliments how much pleasure and instruction I derived from reading a few years ago, this novel,  'Govinda Samanta' ."
আমাদের নিজেদের নিয়ে নিজেদের গবেষণার অভাব থেকেই আমরা এইসব অর্জন সম্পর্কে জানতে পারছি না। এই ' রেভারেন্ড বিহারী দে' এর লোক সংস্কৃতির ইতিহাসের বিশ্লেষণধর্মী লিখাও ডারউইন তাঁর গবেষণায় ব্যাবহার করেছিলেন বা এ থেকে নতুন বিশ্লেষণ দাড় করিয়েছিলেন। কেবলই নিখাদ প্রকৃতি বিজ্ঞান থেকে নয় মানব সংস্কৃতির বিবর্তনের ইতিহাসও তাঁকে বিবর্তনবাদ নিয়ে ভাবতে শেখায়।
ডারউইনের নোট বুকে জীবন বৃক্ষের ছবি
যারা বিপ্লব ঘটিয়েছেন মানব সভ্যতার ইতিহাসে তাঁদের সবার মতই চার্লস ডারউইন নিজের জটিল তত্ত্বের সকল বিষয়ে পূর্ণাঙ্গ ব্যাখ্যার পরিপূর্ণতা দিতে পারেন নি। এদিকে পরিবৃত্ত সমস্যা তাঁকে আমৃত্যু ভাবনায় ডুবিয়ে রেখেছিল এমনকি তাঁকে ল্যামারকবাদের দিকেও তাড়িত করেছিল। তারপরও ডারউইনিজম হচ্ছে এযাবৎ কালের সবচে আলোড়ন সৃষ্টিকারী তত্ত্ব যা এককভাবে মানব সভ্যতার ইতিহাসের নতুন মোড় দিয়েছে। ভাষাতত্ত্ব যেমনটি ভাষার বিবর্তনের রূপরেখা ব্যাখ্যা করে ঠিক তেমনি জীববৈচিত্র্যের বিবর্তনের ব্যাখ্যা দিয়ে গেছেন এই মহান মনিষী তাঁর অমূল্য সৃষ্টি বিবর্তনবাদ দিয়ে। 
ডারউইনিজম কেবলই তত্ত্ব নয় মানব জাতির কল্যান সাধনের একটি উৎকৃষ্ট হাতিয়ারও বটে। কুসংস্কার এবং প্রতিক্রিয়াশীলতার বিরুদ্ধে সংগ্রাম, বাস্তুবাদী বিশ্ববীক্ষা গঠন এবং ভবিষ্যৎ সম্পর্কে আশাবাদ সৃষ্টিতে ডারউইনের বিবর্তনবাদের সার্থক প্রয়োগ গোটা বিশ্বজুড়ে আজ লক্ষণীয়। কেবল তৃতীয় বিশ্বের দেশগুলোতেই ডারউইনের সঠিক পাঠ এবং উপলব্ধির বা অনুধাবনের অভাব আমাদের আরও পশ্চাদগামী করে দেয়। জীর্ণ শীর্ণ মূল্যবোধের অপসারণে চার্লস ডারউইনের বিবর্তনবাদ মানব সমাজের একটি নতুন দুয়ার উন্মোচন করতে পারে। 

সবাইকে ডারউইন দিবসে নিজেকে জানার জন্যেই ডারউইনকে জানার এবং পড়ার অনুরোধ করব। এক্সোবায়োলজিস্টরা বলে থাকেন যদি বহির্বিশ্বে আমাদের থেকে উন্নত কোন প্রাণী থাকে এবং তারা এসে আমাদের কাছে জানতে চাই তুমি কে? তখন বিশ্ববাসী তাঁদের হাতে ডারউইন, মার্ক্স এবং ফ্রয়ড-কে তুলে দিয়ে বলবে এই হচ্ছে পৃথিবীর মানুষের জ্ঞান এবং পরিচয়। তাই মানব জাতিকে নিজেকে চিনার ও জানার জন্যে ডারউইনিজমকে জানতে হবে, পড়তে হবে।
বাংলায় ডারউইন চর্চা শত বছর আগে থেকে হলেও এই বাংলায় খুব একটা পুরাতন নয়। তাই অনেকেই এমন বিশাল লিখা পড়ে অভ্যস্ত নয়। তারপর এতটা জটিল আলোচনা তো নয়ই। ডারউইনিজমের প্রচলিত জটিল ব্যাখ্যাকে সরল করতে মহামতি ডারউইন'এর ডিসেন্ট অব ম্যান থেকে কিছু অংশ নিজের ভাষায় তুলে ধরছি পাঠকদের জন্যে। 
ডিসেন্ট অব ম্যান [ pdf সংযুক্ত ] প্রথম খণ্ড
তৃতীয় পরিচ্ছেদ
 ঈশ্বরবিশ্বাস এবং ধর্মবিশ্বাস 
মানুষ একেবারে আদিম থেকেই ঈশ্বরের অস্তিত্বে বিশ্বাস করত এমন কোন প্রমান নেই। শুধু বিজ্ঞ ভ্রমনকারী থেকে জানা নয় বুনো এবং অসভ্য লোকদের জানা গেছে যে এমনও অনেক জাতি বা গোষ্ঠী আজও বিদ্যমান যেখানে ঈশ্বরের ধারণার কোন চিহ্ন নেই এমনকি ঈশ্বরের ধারণা দেয় এমন শব্দেরও অস্তিত্ব নেই তাদের ভাষায়। সৃষ্টিকর্তা বা মহা-শাসনকর্তা আছেন কিনা তা একেবারে ভিন্ন প্রশ্ন। অনেক গুণীজনই এই ব্যাপারে সম্মতি দিয়েছেন। 

আবার এখন যদি ধর্ম শব্দটির সাথে অদৃশ্য এবং অপার্থিব শক্তির বিশ্বাস জগ করি তবে বিষয়টি সম্পূর্ণ অন্যরকম হবে অবধারিতভাবে। কারণ সকল প্রায় দুনিয়ার সকল অনুন্নত এবং অপেক্ষাকৃত কম শিক্ষিত জাতির মাঝেই এমন বিশ্বাসের বদ্ধমূল। কি করে এমন বিশ্বাসের জন্ম নেয় তা বুঝতে গেলে দেখা যায়; কল্পনাশক্তি, বিস্ময়বোধ, কৌতূহল এবং চিন্তার জগত কিছুটা প্রসারিত হলেই মানুষ স্বাভাবিকভাবে তার চারপাশকে বুঝতে চাই এবং নিজের অস্তিত্ব সম্পর্কে একটা অস্পষ্ট চিন্তা করতে থাকে।
মিঃ ম্যালেনাম [Mr. M'Lennan] বলেছেন,'জীবনের ঘটনাবলী সম্পর্কে একটা ব্যাখ্যা মানুষকে দাড় করাতেই হয়েছে। আর সেই ধারায় সরলতম মানব ভাবনা হচ্ছে জীবন সর্বব্যাপী। এই ভাবনার ধারাবাহিকতায় মানুষ প্রথমে জীবজন্তু, গাছপালা, ভিবিন্ন বস্তু এবং শক্তি (যেমন ঝড়, বৃষ্টি, খরা, বন্যা ইত্যাদি)আর মানুষের নিজের মধ্যকার যে সব শক্তি তাকে কাজে প্রণোদিত করে- সেগুলোর মাঝে কিছু একটা ক্ষমতা কাজ করে।' 
মিঃ টাইলর [Mr. Tylor] বলেছেন,"স্বপ্ন দেখা থেকেও মানুষের এমন ভাবনার সৃষ্টি হতে পারে, ব্যাপারটা মোটেই অস্বাভাবিক নয়। কারণ আদিম বা বন্য লোকেরা কোণটা কল্পিত আর কোনটি বস্তুগত তার মধ্যে দ্রুত তফাৎ করতে পারে না।"
যতক্ষণ না মানুষ মনের মাঝের কৌতূহল স্পৃহা, কল্পনাশক্তি এবং যুক্তিকে সাজানোর ক্ষমতা বা জ্ঞান লাভ করে না ততক্ষণ সে স্বপ্ন দেখা থেকে অলৌকিক শক্তিকে আলাদা করতে পারে না যেমনটি পারে না নিরীহ কুকুর। একটা ঘটনা বলি, 'একদিন বাসার উঠুনে একটা কুকুর বসে ছিল। আমরা জানি কুকুর তীক্ষ্ণ বুদ্ধি সম্পন্ন একটি প্রাণী। সে ঘাসের উপর বসে থাকা কুকুরটি আচানক খেয়াল করল বাইরে একটা খোলা ছাতা নড়ে উঠল অথচ সেখানে কোন মানুষজন নেই। মানুষজন ছাতাটি নাড়লে কুকুরটি নির্লিপ্ত থকাত কিন্তু কোন কারণ ছাড়া ছাতাটি নড়তে দেখে কুকুরটি সাংঘাতিক রেগে গিয়ে চিৎকার চেঁচামেচি করতে লাগল। কারণ কুকুর কোন অপরিচিত ঘটনা ঘটতে দিতে প্রস্তুত নয়। অতএব অপরিচিত ব্যাক্তি বা কিছু একটার আলামত দেখেছে। যেমনটি রাতে বাড়ি পাহারা দেয়ার সময়ও কুকুরটি করে।'

অপার্থিব এবং অলৌকিক শক্তির ওপর বিশ্বাসই কেবল সহজেই এক বা একাধিক ঈশ্বরের অস্তিত্ব সম্পর্কে বিশ্বাসের জন্ম দেয়। কারণ বুনো জাতের বা অসভ্য লোকেরা নিজেদের আবেগ, প্রতিশোধস্পৃহা এবং বিচারের সহজতম পদ্ধতি এবং অনুরাগকে স্বাভাবিকভাবে আরোপ করে অপার্থিব শক্তির উপর। 
আমাদের মত তৃতীয় বিশ্বের মানুষের অপার্থিব শক্তির উপর বিশ্বাস এবং অজ্ঞানতায় আজ আমাদের পশ্চাদগামী করে রেখেছে। তাই মুক্তির পথে আমাদের আলোর পথের সকল অনুসরণীয় যাত্রীদের বেশী বেশী জানতে হবে। ২০১৪ সালের ডারউইন দিবসের এই হোক চেতনা। প্রাণের বিবর্তনের রহস্য উন্মোচনের এই প্রকৃতি বিজ্ঞানীর আলোড়ন খানায় পারে মানব মুক্তির পথ দেখাতে। শুভ জন্মদিন ডারউইন... তোমার জন্মই মানব জাতিকে নতুন জন্ম দিয়েছে। 
তথ্যসুত্রঃ
ক) ডিসেন্ট অব ম্যান - চার্লস ডারউইন
খ) চার্লস ডারউইন ও 'প্রজাতির উৎপত্তি' - দ্বিজেন শর্মা
গ) সতীর্থ বলয়ে ডারউইন - দ্বিজেন শর্মা
ঘ) Darwin Correspondence Project
ঙ) বিবিসি ডট কমের আলোকে Charles Darwin (1809 - 1882)
চ) উইকিপিডিয়া

