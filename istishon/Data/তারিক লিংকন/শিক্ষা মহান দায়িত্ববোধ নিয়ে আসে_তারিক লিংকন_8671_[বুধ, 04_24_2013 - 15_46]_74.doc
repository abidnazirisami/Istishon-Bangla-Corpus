শিক্ষা মহান দায়িত্ববোধ নিয়ে আসে


কীভাবে শুরু করব বুঝতে পারছি না। আবার আরেক শোকে মাতম এই সোনার বাংলা। এইতো কয়েকদিন আগেই আরেকটা ট্রাজেডিতে মারা গিয়েছিল ১১২ শ্রমিক! আজ এই মৃত্যুর মিছিল তাও ছেড়ে যাবে কোন সন্দেহ নেই! আমি আজ আর গতানুগতিক তীব্র নিন্দার ঝড় বসাব না। আমি কি প্রাসঙ্গিক করনীয় আর সমাধানের কথা লিখব। তার আগে গত কয়েক বছরে ঘটে যাওয়া দুর্ঘটনার ফিরিস্তি দেই।

কলাবাগানে সাততলা ভবন: ১৯৯৭ সালে কলাবাগানে সাততলা ভবনের কিছু অংশ ধসে পড়লে সাতজন মারা যায়। ওই ঘটনার তদন্তকারী রাজউকের একজন কর্মকর্তা জানান, তাঁর জানামতে, একমাত্র এই মামলাটি নিষ্পত্তি হয়েছিল। তবে অভিযোগ প্রমাণিত না হওয়ায় বাড়ির মালিকদের কোনো শাস্তি হয়নি। ওই ঘটনায় রাজউকের করা তদন্ত প্রতিবেদনে বলা হয়েছিল, ভবনটি সাততলা করা হলেও অনুমোদন ছিল চারতলার।
শাহজাহানপুরে ছয়তলা ভবন: ২০০২ সালে শাহজাহানপুর ঝিলপাড়ে দেবে যায় একটি ছয়তলা ভবন। আহত হন চারজন। এ ঘটনায়ও রাজউক যথারীতি মামলা করেছে। এখনো এই মামলার অভিযোগপত্রও দেওয়া হয়নি বলে রাজউক সূত্র জানিয়েছে।
শাঁখারীবাজারে ১৭ জনের মৃত্যু: ২০০৪ সালের আগস্টে শাঁখারীবাজারে ভবন ধসে মারা যায় ১৭ জন। সেই মামলারও নিষ্পত্তি হয়নি।
স্পেকট্রাম গার্মেন্টসে ধস: ২০০৫ সালের ১১ এপ্রিল সাভারের পলাশবাড়ীতে নয়তলা স্পেকট্রাম গার্মেন্টস কারখানা ধসে ৩৮ জন মারা যায়। পাঁচ সদস্যের তদন্ত কমিটি করা হয়। তদন্ত প্রতিবেদনে কাঠামোগত ত্রুটির (কনস্ট্রাকশন ফেইলিউর) কারণেই ভবনটি ধসে পড়েছে বলে বলেছিলেন। কিন্তু মালিকপক্ষ বয়লার বিস্ফোরণে ভবনটি ধসে পড়েছে বলে সংবাদপত্রে বিজ্ঞাপন দিয়ে বিতর্ক তৈরি করে। অথচ ভবনটির অনুমোদনই ছিল না। 
ফিনিক্স ভবন: ২০০৬ সালের ২৪ ফেব্রুয়ারি তেজগাঁওয়ে ধসে পড়া পাঁচতলা ফিনিক্স ভবনের নকশার অনুমোদন ছিল দোতলার। ভবনটি ভেঙে পড়ার আগ পর্যন্ত রাজউক বাড়িটির ব্যাপারে কিছুই জানত না। দুর্ঘটনা ঘটলে রাজউক মামলা করে। তবে এরপর তারা আর কোনো খবর রাখে না।
বেগুনবাড়িতে ভবনধস, ২৫ মৃত্যু: রাজধানীর মধ্য বেগুনবাড়ি এলাকায় ১ জুন ২০১০ পাঁচতলা ভবন ধসে চারটি টিনশেড বাড়ির ওপর পড়লে শিশুসহ ২৫ জন মারা যায়। দুর্ঘটনার পর মালিকসহ দুজনের বিরুদ্ধে তেজগাঁও শিল্পাঞ্চল থানায় মামলা করে রাজউক।
কাঁঠালবাগানে সাততলা ভবন: ৭ নভেম্বর ২০১০ রাতে কাঁঠালবাগানে ৩০৪/১, ফ্রি স্কুল স্ট্রিটে এশিয়ান হায়দার টাওয়ারের নিচতলা ধসে এক দিকে হেলে পড়ে। এ ঘটনায় সরকার গঠিত তদন্ত কমিটির প্রতিবেদন জমা দিলেও শাস্তি হয়নি কারও। [তথ্যসূত্রঃ দৈনিক প্রথম আলো]
এর পর তাজরিন ট্রাজেডি, আর আজকের রানা কমপ্লেক্স!!
এইবার আসি আমাদের করণীয় নিয়ে। যে মালিক তার নির্মাণকাজে সংশ্লিষ্ট ইঞ্জিনিয়ারকে এবং শ্রমিককে বাধ্য করে যথাযথ কর্তৃপক্ষ থেকে পাশ করানো নকশার ব্যত্যয়ে এমন মৃত্যুকূপ নির্মাণ কাজ সম্পন্ন করেছেন তার দায়টা কে কীভাবে নিবে? আমার এমন প্রশ্নে সবাই মনে করতে পারেন আমি পক্ষপাত দুষ্ট! আসলে ব্যাপারটা মোটেও তা না; এইখানে আমি বলতে বাধ্য যে সরকারি অবকাঠামো আর জনবল এমন ১০০% ভাল নির্মাণে জনগণকে এই ব্যপারে নিশ্চয়তা দিতে অপারগ। কীভাবে? বলছি আজ আমাদের দেশে জাতীয় সংসদ ভবন, GP house, BAT building, Boshundhara City, IDB ভবন, Radisson Hotel -ঢাকা এর মত হাজারো দৃষ্টিনন্দন আর সুনিপুণ ইমারত বা স্থাপনার উদাহরণ দিতে পারব। সবকটিই আমাদের জাতীয় বিল্ডিং কোড মেনে হয়েছে। এছাড়াও যথেষ্ট পরিমানে বৃহৎ অবকাঠামো নির্মাণ হয়েছে দেশীয় প্রজুক্তিবিদ বা Engineer আর স্থপতি বা Architect এবং সর্বশেষ সবচে গুরুত্বপূর্ণ নির্মাণ শ্রমিকের এর নিরলস পরিশ্রমে! আমরা যারা এমন কাজে জড়িত তারা জানি-বুঝি এমন একটি কাজ সম্পন্ন করা কতটা শ্রমসাধ্য। তারপরও কারো ভুমিকা প্রশ্নাতীত নয় এমন একটি নারকীয় হত্যাকাণ্ড (তাই বলব) হওয়ার পর।
প্রাসঙ্গিকভাবে বলছি, মহামতি আইনস্টাইনের মহান আবিষ্কার E=mc2 দিয়ে আপনি পারমানবিক বিদ্যুৎ কেন্দ্র করবেন নাকি হিরোশিমার মত নারকীয় হত্যাকাণ্ডের জন্যে বোমা বানাবেন; তার জন্যে নিশ্চয় আইনস্টাইন, বিজ্ঞান কিংবা বিশ্বের প্রচলিত আইন কেউই দায়ী না। আমি মনে করি সভ্যতার অগ্রগতির সাথে সাথে আমরা যতদিন মানুষের মাঝে শিক্ষার মাধ্যমে যথার্থ নীতিজ্ঞান আর মূল্যবোধের শিক্ষা দিতে পারব না ততদিন মানুষরুপী লোভী অমানুষেরা এমন ধ্বংসযজ্ঞ চালায় যাবে। আজকের ওই অমানুষ 'রানা' হয়ত বলবে "আল্লাহর কৃপাই আমি বেঁচে গেছি" (কারণ ওই হারামখোরটা নাকি মরে নাই) অথচ সরকারি ভাবে পাশকৃত কোন নকশা অনুযায়ী নির্মাণ কাজ সম্পন্ন হলে কোন অবস্থাতেই এমনটা হওয়ার কথা না।
এইবার বলি সরকার কেন অপারগ। বিশ্বে আইন-শৃঙ্খলা বাহিনী সাধারনত নিয়ন্ত্রন করে অনুমেয় ৭-৮% অসৎ দুষ্কৃতিকারীর বিরোদ্ধে। কিন্তু আমাদের দেশে শিক্ষিত(!)-অর্ধশিক্ষিত-অশিক্ষিত অসৎ বা দুষ্কৃতিকারীর সংখ্যা হবে নুন্যতম ২০-২৫% বা তারও বেশী। এই সীমিত জনবল, অবকাঠামো, মানুষের সচেতনতা দিয়ে আমাদের সব অনিয়ম নিয়ন্ত্রন করা রীতিমত অসাধ্য। এত বিপুল পরিমাণ জনগণকে নিয়ে আমাদের এই দরিদ্র দেশটি যে পায়ে পায়ে সামনে এগিয়ে যাচ্ছে মঝে মাঝে আমার কাছে এইটাই অবিশ্বাস্য মনে হয়।
যাহোক এইবার সবাইকে কিছু টেকনিক্যাল পরামর্শ দিব যত সম্ভব সাধারনের বুঝার মত করে। আপনারা যারা আপনাদের নিকটাত্মীয় বা কাছের বন্ধুবান্ধবকে অথবা নিজের পরিবারকে বড় ধরনের কোন স্থাপনা বা ভবন নির্মাণ করতে শুনবেন / জানবেন তখনিই উনাকে বাধ্য করবেন আমাদের জাতীয় নির্মাণ নির্দেশিকা (ন্যাশেনাল বিল্ডিং কোড-বা BNBC) মেনে কাজটি করতে। আর সার্বক্ষণিক তত্ত্বাবধানে যেন ভাল কোন নির্মাণ প্রকৌশলী বা ইঞ্জিনিয়ারকে নিয়োজিত করেন। আর অতি অবশ্যয় নির্মাণ সামগ্রিতে কোন প্রকার আপোষ বা, compromise না করেন। এতে করে তিনি নির্মাণ ব্যয় খুব করে হলে ৫-১০% কমাতে পারবেন। কিন্তু তাতে তার বিল্ডিং হবে ৩০-৩৫% ঝুঁকিপূর্ণ! আর বাণিজ্যিক ভবন ও বড় ধরনের এপার্টমেন্ট নির্মাণের ক্ষেত্রে যেন কোন অবস্থাতেই অগ্নি নির্বাপণের সকল বিধিবিধান মেনে কাজ করা হয়। 
একজন Civil Engineer হিসেবে বলছি আমরা কেউ এর দায়িত্ব এড়াতে পারি না। আমরা আমাদের সরকার কিংবা শিক্ষাব্যবস্থা শিক্ষার মাধ্যমে মূল্যবোধ সৃষ্টিতে সম্পূর্ণরুপে ব্যর্থ। না হয় অর্থের জন্যে এত বড় অনর্থের কারণ হয়ে দাঁড়াত না বাস্তু প্রযুক্তিবিদেরা (Civil Engineer) অর্থাৎ অর্থের জন্যে মানুষ আজ মানবিকতা ভুলে যেত না। ভবনটি নির্মাণে সংশ্লিষ্টরা কোন অবস্থাতেই এ থেকে দায়মুক্ত হতে পারে না! আবার একই কথা যদি সে যথার্থ শিক্ষায় শিক্ষিত হত!! কেননা,"With great power comes great responsibility"
!! [Quoted from Spiderman (Movies)]! 
আর এক্ষেত্রে বলা যায় শিক্ষা আমাদের মধ্যে শুধুমাত্র অর্থ উপার্জনের বা জীবিকা অর্জনের সৎ পথ বাতলায় দেয় না, শিক্ষা আমাদের মাঝে সমাজের প্রতি দায়বদ্ধতার শিক্ষাও দেয়ার কথা, জানিনা কে কতটা এই শিক্ষা গ্রহণ করতে পারে। আমি বারবারই আর আহত হচ্ছিলাম এইভেবে যে আমার মত অন্য এক বা একাধিক বাস্তু প্রজুক্তিবিদ অথবা Civil Engineer আর স্থপতি বা Architect যুক্ত ছিলেন। তাদের বিবেক আজ কীভাবে ঘুমাবে জানিনা। আমি নিজে এর সাথে যুক্ত না হয়েও বিবেকের যে আইনগত বাধ্যবাধকতায় বা কার্যভারে অভিযুক্ত হচ্ছি ওতটা কোন সুশিক্ষিত প্রজুক্তিবিদ বা, Engineer আর স্থপতি বা Architect হলে আজ আমাদের দেশে না, বিশ্বে এমন দুর্ঘটনার স্বীকার হয় না।

