ধূসর হয়ে যাব, ক্ষতি কি_


 আবক্ষ লালিত স্বপ্ন আমার ধুসর হবার,
গোধূলির রক্তিম আভায় উড়ে যাবার।
শত সহস্র মাইল ভেসে এসে-
আহত পাখির ছদ্মবেশে শুধু তোমারই-
আলিঙ্গনের সুপ্ত বাসনায়-
নিত্য এ মন ধুসর হতে চায়, তবুও
যদি কাছে পাওয়া যায়, ক্ষতি কি?
কখনো উনুনের আঁচে আকুলতা বাঁচে,
খড়ি মাটি অথবা পাটখড়ির বন্ধুতায়।
এক আজলা জলের বড্ড অভাব, যদি
তোমার রেশমী কাচ-চুড়ি ভর্তি হাতে,
জল ছিটিয়ে তিয়াস মিটাও আমার, ক্ষতি কি?
কখনো ধুপদানীতে, সন্ধ্যা আরতীতে-
মাটির মালসায় একটু করে জমে থাকি,
পুজো শেষে যদি কপালে মাখো, ক্ষতি কি?

