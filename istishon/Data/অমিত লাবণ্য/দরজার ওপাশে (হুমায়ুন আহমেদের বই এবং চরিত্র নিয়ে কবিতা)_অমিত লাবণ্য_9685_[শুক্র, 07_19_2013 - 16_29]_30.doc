দরজার ওপাশে (হুমায়ুন আহমেদের বই এবং চরিত্র নিয়ে কবিতা)


উৎসর্গঃ যে মানুষটি আমাকে ভালবাসতে শিখিয়েছে- হুমায়ুন আহমেদ
যে আনিয়া দিয়াছিলো- 'সেদিন চৈত্রমাস'
আমায় যে এনে দিলো- ' শ্রাবন মেঘের দিন'
কেমন করে শোধ করিব 'জাদুকর' এর ঋণ?
'উড়ালপঙ্খি'র ডানায় চেপে 'সে আসে ধীরে'
'সকল কাটা ধন্য করে' বাঁধে বাহুডোরে।
'নীল মানুষ', 'নীল অপরাজিতা' হাতে নিয়ে এসে
'মেঘের ছায়া'য় 'মাতাল হাওয়া'য় ভাল সে যে বাসে।
হঠাৎ করে কি যে হল-'কৃষ্ণপক্ষ' চাই
একা রাস্তায় মধ্যরাতে 'হিমু' যে আর নাই।
'তোমাদের জন্য ভালবাসা" আর 'গৌরীপুর জংশন'
'পাখি আমার একলা পাখি' তার 'অন্য ভুবন'।
পালিয়ে গেলে বলে মোদের- আসছি 'কিছুক্ষন'
'দেখা না দেখায়' তোমায় দেখেছি 'জলপদ্ম' নূতন।
তিথি-রুপা-রাশিয়ান পরী,লাবনী নবনী সেই
আর কখনোই বলবেনা তারা-'এই শুভ্র এই'
'উঠোন পেরিয়ে দুই পা' ফেলে চললে 'অচিনপুর'
'প্রিয়তমেষূ'র 'নির্বাসনে' কাঁদলো- আজ দুপুর।
শত বিতর্ক ছাপিয়ে ছিলে তুমি 'অন্য মানুষ'
'আকাশ জোড়া মেঘ' এর ভেতর উড়িয়েছিলে ফানুস।
'আজন্ম সলজ্জ সাধ ছিলো কিছু ফানুস উড়াও
'তেতুল বনে জোছনা দিয়ে-কষ্ট তুমি পোড়াও।
শুভ্র-হিমু-মিসির-বাকের হারালো আজ খেই
'শুন্য' করে চারিদিক আজ 'কোথাও কেউ নেই'।
'অনন্ত নক্ষত্র বীথি'রা আজ তোমার প্রয়ানে কাঁদে
হৃদয়ের 'শঙ্খনীল কারাগার'এ সযতনে বাঁধে।
"হাত ভর্তি চান্দের আলো ধরতে গেলে নাই"
'দরজার ওপাশে' নাড়লে কড়া তোমায় যেন পাই।

