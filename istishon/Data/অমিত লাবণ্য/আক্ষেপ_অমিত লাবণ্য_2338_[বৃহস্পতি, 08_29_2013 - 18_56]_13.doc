আক্ষেপ


কারো উড়না অথবা বালিশের ওয়াড়ে লেগে থাকা
অশ্রুবিন্দুতে কখনো আমার নাম লিখা ছিলোনা।
জানালার শার্সিতে জমে থাকা ধুলো পরিষ্কার করার ছলে,
কেউ কখনো আমায় এক পলক দেখার জন্য-
পড়ন্ত বিকেলে স্বপ্নালু চোখ নিয়ে অপেক্ষা করেনি।
শেষ ট্রেন মিস করে, শুধু আমার এবং একান্ত আমার
সাথে যাত্রার উদ্দেশ্যে কখনো কোনো লাজুক মেয়ে,
অপরাধী অথবা দুষ্টু হেসে ষ্টেশনে দাঁড়িয়ে থাকেনি।
আমার বড্ড কস্ট হয়, বড় ইচ্ছে হয়;কেউ আমার সাথে
অভিমান করে একরাতের জন্য অভুক্ত থাকবে। অথবা
খুব বেশি হলে প্রিয় ফুলদানীটি আছড়ে ফেলবে।
এমন যদি হতো, কত রাত গত করে কেউ শুধু
আমাকে উপহার দেবার জন্য সুই-সুতো নিয়ে
কাথা তৈরী করতো অথবা নকশা করতো ফতুয়া।
আমি জানি, আমার সব ভাবনা অলীক।
এমন কোনো দিন হয়নি যে, আমার কন্ঠে কবিতা আবৃত্তি
অথবা নজরুল শোনার বাসনায় আসন্ন পরীক্ষার প্রস্তুতি
ফেলে রেখে ছুটে যাবে কলেজ অডিটোরিয়ামে।
এমন কখনো হয়নি যে কেউ একজন আমাকে বললো-
"খেয়েছো তুমি?" আমার ঋণাত্মক উত্তর শুনে সে-
"এক্ষুনি খেতে না গেলে দেখি কেমন করে কাল হাত ধর!
কেউ আমার জন্য কলেজ ফাঁকি দেয়নি, বাবার বকুনি অথবা
মায়ের তীব্র ভৎসনার মুখে পড়েনি; কেউ কখনো
ঝড়-বৃষ্টি মাথায় নিয়ে আমার সাথে ভিজতে,
আমার চিলেকোঠায় যায়নি চরম আকুলতায়।
আমার আজন্ম সলজ্জ আক্ষেপ-কেউ আমাকে তার বলেনি;
আমি কারো প্রথম ছিলাম না, না ছিলাম কারো শেষ।

