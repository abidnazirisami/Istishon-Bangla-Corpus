অবশেষে এলে আগুন জ্বেলে



দোল পরবের সেই দুপুরে রং মাখানোর খেলা,
প্রাণের মাঝে এলে তুমি হয়নি কওয়া বলা।
ঘুমকাতুরে স্বপ্নে তোমার ঘুমভাঙানি গান,
ডেকে আমায় নিয়েছিলো করতে চন্দ্রস্নান।
হঠাৎ কি যে হলো! তুমি দিলে আমায় ফাঁকি।
বলার সুযোগ হয়নি আমার-"ফিরে আসবে নাকি?"
কত বছর হল গত জ্বেলে আশার বাতি,
ক্লান্ত হয়ে এখন আমি অন্য খেলায় মাতি
অবশেষে মৃদু হেসে এলে আগুন জ্বেলে,
দুই চোখে দুই নদীর ধারা বইয়ে তুমি দিলে।
ক'দিন আগেই গত হল কেবল শ্রাবণ মাস,
চোখের জলে হয়না করা চোখের বসবাস।
সময় যদি হতো বায়ুর মত,
থামানো না যাক, বদ্ধ ঘরে বন্দী করা যেত।
চাতক আমায় বলেছিলো আশার প্রদীপ জ্বালো,
জ্বলতে জ্বলতে প্রদীপের যে বুকটাই জ্বলে গেল।

