তোমায় আমি ভাঙবো


 তোমায় আমি ভাঙবো
দৈর্ঘ্য-প্রস্থ-উচ্চতায়।
ঘড়ির কাটা গুনে গুনে,
মাঝরাতে এলার্মটা
বড্ড বিরক্ত করে।
তোমাকে ভাঙবো
ছোট শিশুর খেলনার মত।
হাসতে হাসতে,
ঈশ্বরের দূত সেই কবে
কাঁদতে ভুলে গেছে। 
তোমায় আমি ভাঙবো
অনু-পরমানুতে।
অনেকদিন হলো,
পারমানবিক চুল্লীতে
নিউট্রিনোদের উল্লাস দেখিনা।
তোমায় আমি ভাঙবো
পদ্মা পাড়ের মত।
কুলের দিশা না পাওয়া
রুপালী ইলিশের মন
দারুনভাবে ভেঙ্গে গেছে।
তোমায় আমি ভাঙবো
প্রতিটি কবিতায়।
অক্ষরে এবং যতি চিহ্নে,
কবির কলম নিশ্চুপে
মুখ থুবড়ে পড়ে রয়।
তোমায় আমি ভাঙবো
বিধবার শাঁখার মত।
জল ভর্তি চোখে,
সাদা শাড়িতে তোমায়
দেখতে চমৎকার লাগে।

