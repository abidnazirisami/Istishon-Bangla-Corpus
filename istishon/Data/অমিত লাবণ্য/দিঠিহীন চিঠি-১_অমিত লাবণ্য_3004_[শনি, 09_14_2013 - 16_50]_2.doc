দিঠিহীন চিঠি-১


অনিন্দিতা,
কেমন আছো? ভাল নেই জানি-আমিও নেই ভাল।আকাশে আজ মেঘ জমেছে, মেঘের রঙ ধূসর নয়-কালো। তুমি জানো, আমার বৃষ্টি খুব ভাল লাগে। বৃষ্টিতে ভিজতে তাই মনে ইচ্ছে জাগে। কিন্তু বৃষ্টি তো তোমার গায়ে সয়না, তাই ভুলে গেছি শেষ কবে বৃষ্টির জলে নেয়েছিলাম। আমি হিমু নই, হিমু হতেও চাইনি; হিমুদের কখনোই রুপার প্রতি মায়া জন্মায় না। আমার তোমার প্রতি মায়া আছে, তবুও আমি হিমুর মত হাঁটি, হলুদ পাঞ্জাবী পরে- ঠা ঠা রোদে। তোমার রোদ গায়ে সয়না, মাইগ্রেনের পেন হয়। আমি জানি- তাইতো রোদে আর হাটিনা এখন। রোদে হাঁটতে গেলে যে তোমার হাত ধরে রাখতে পারবোনা। রোদবৃষ্টি কে দিয়েছি তাই বিদায়।
সিগারেট তোমার দুই চোখের বিষ। একসময় আমি বলতাম-"তোমায় ছাড়তে পারি, কিন্তু সিগারেট ছাড়বোনা" কিন্তু সেই আমি আজ সব ছাড়তে পারি তোমার জন্য।
জানিনা, কেন এমন হচ্ছে? খুব বেশি কি অপরাধ হয়ে গেল আমার? আজ কি খুব
অযৌক্তিক আমার ভাবনাগুলো?
অনিন্দিতা, বাসস্টপ এ দাঁড়িয়ে থাকা সেই দিনগুলো যদি কখনো ফিরে ফিরে আসে তবে কি কলংক হবে তোমার?
উত্তরগুলো খামে ভরে পাঠিয়ে দিও- সাথে দিও স্পর্শ তোমার। এই যান্ত্রিক জীবনে যদি ইঞ্জিনের চিৎকার থেকে দূরে গিয়ে কিছুক্ষন হাত ধরে পাশাপাশি হাঁটতে পারি, সন্ধ্যা-রাতে নদীর জলে চাঁদের ছায়া যদি দেখতে পারি-তবে বল, আর কিসের অপেক্ষা তোমার?
অনিন্দিতা, তুমি যেখানেই থাকো, অট্টালিকায় অথবা কুঁড়েঘরে; দামী পোষাক পরে অথবা ছিন্নবস্ত্রে- যেনো সুখ কখনো তোমাকে ছেড়ে না যায়। অর্থ দিয়ে সারপ্রাইজ কেনা যায়, চমকে দেয়া যায়- কিন্তু উদ্বেলিত করা যায়না কারো হৃদয়। হয়তো, মাঝে মাঝে সস্তা বেলী ফুল এর মালা নিয়ে বাড়ী ফিরবো, হয়তো পথে আসতে আসতে ফুলগুলো বাসি হয়ে যাবে-তবুও ভালবাসা বাসি হবেনা।
ইতি,
প্রেম যাকে করেছে মহীয়ান 

