টি- শার্ট কিংবা বর্ণার না বলা কথা


অনিকেত ভার্সিটি থেকে বাসায় ফিরছে। বৈশাখ মাসের কাঠ ফাটা রোদ। ঘামে সারা শরীর ভিজে একাকার। খুব তৃষ্ণাও পেয়েছে। পকেটে আছে মাত্র ৫০ টাকার একটা চকচকে নোট। মনে মনে ভাবছে কোল্ড ড্রিঙ্কস কিনবে কিনা। সাত পাচ ভেবে রাস্তার পাশের একটা চায়ের দোকানে ঢুকে পানি খেয়ে নিলো।
সারা মাস খেটে সাকুল্যে কিছু টাকা পায় সে। সেই টাকা দিয়ে কোনোরকমে নিজের পড়াশুনা আর ভাইয়ের পড়াশুনা চালায়। বাবা মারা গিয়েছে বেশ কয়েকবছর হল। মা থাকেন মামার বাড়িতে। সে আর তার ভাই জিন্দাবাজার একটা মেসে থাকে। ছোট ভাই পাভেল ক্লাস এইটে পড়ে। আর অনিকেত ইংলিশ এ অনার্স পড়ছে।
দোকান থেকে বের হলেই একটা বাচ্চা ছেলে এসে ধরে তাকে।
-ভাইজান, দুইডা টেহা দেন ভাত খামু।
অনিকেত বিরক্ত হয়ে বলে-
-দুই টেকা দিয়া ভাত খাইতে পারবি? যাহ, ভাগ এইহান থাইক্যা।
-দেন না ভাইজান, সকাল থাইক্যা না খায়া আছি।
-ধুর বিরক্ত করিস না তো! গরমে এমনিতে মাথা নষ্ট।
-ভাইজান, ও ভাইজান... দেন না।
অগত্যা অনিকেত বলে-"চল আমার সাথে"। ছেলেটিকে রাস্তার পাশের দোকান থেকে দুটো পাউরুটি আর কলা কিনে দেয়। নিজের জন্যেও নেয়। সকাল থেকে সেও কিছু খায়নি এক কাপ চা ছাড়া। মাসের শেষ। ভার্সিটির সেশন ফি'র টাকা এখনো যোগাড় হয়নি।
কলাটার খোসা কেবল ছাড়িয়েছে অনিকেত। ফোন বেজে উঠলো তার। আনমনে বলে উঠলো-"কোন মাদার** ফোন দেয় খাওয়ার সময়"। ফোন বের করে দেখলো বর্ণা ফোন দিয়েছে। লজ্জা পেয়ে গেলো অনিকেত একটু আগের তার কথার জন্য। বর্ণা ওর চেয়ে দুই বছরের জুনিয়র। একই ভার্সিটিতে পড়ে ওরা। বর্ণা কে প্রাইভেট পড়ায় অনিকেত। কিন্তু কখন যে অনিকেত বর্ণা কে ভালবেসে ফেলেছিলো সে নিজেও জানেনা। কিন্তু তার আর্থ-সামাজিক অবস্থা এবং পারিপার্শ্বিক অবস্থান বিবেচনা করে তাকে কখনো কথাটা বলা হয়নি। যদি বর্ণা তাকে ফিরিয়ে দেয় সেই ভয়ে। কিন্তু অনিকেত জানতোনা যে বর্ণা'র মনেও ওর জন্য অনেকখানি যায়গা সে করে নিয়েছিলো।
-স্যার, আপনি এখন কোথায়? একটু আসতে পারবেন?
- আমি এখন চৌহাট্টা। এখুনি আসতে হবে?
-হ্যাঁ স্যার। এখুনি আসতে হবে। পারবেন?
-আচ্ছা, আমি আসছি তাহলে। ২০ মিনিট লাগবে। বাই...
-বাই...
কলা আর পাউরুটি টা খেয়ে উঠে পরে সে। হাঁটতে থাকে রাস্তা ধরে। সে ভাবছে কেন এই দুপুরে মেয়েটা তাকে বাসায় যেতে বলল। ঘামে ভিজে সারা কাপড়চোপড় ভিজে একাকার। এই অবস্থায় কি করে বর্ণা'র বাসায় যায় অনিকেত বুঝতে পারছেনা। ভাবতে ভাবতে বর্ণাদের বাসার গেটে পৌঁছে গেল সে। কলিং বেল বাজাতেই বর্ণা দরজা খুলে দিলো। সবুজ পাড়ের একটা সুতির শাড়ি পড়ে আছে বর্ণা। অপরুপ লাগছে তাকে শাড়িতে।
-তুমি কি কোথাও বের হচ্ছ , বর্ণা?
-না, স্যার। আপনি ঘরে এসে বসুন, আমি একটু আসছি ভেতর থেকে।
অনিকেত বসার ঘরে বসে। দেয়ালে টাঙ্গানো রবীন্দ্রনাথের ফটো টা দেখতে দেখতে বর্ণা ফিরে আসে। ওর হাতে কি যেন একটা দেখা যাচ্ছে।
-স্যার, একটু ছাদে আসতে হবে।
-এই রোদের মাঝে ছাঁদে কেন?
-আসুন না স্যার।
বর্ণার পিছনে পিছনে ছাঁদে উঠে অনিকেত। ছাঁদে উঠে বর্ণা তাকে জিজ্ঞেস করে-
"স্যার, আমাকে আজকে কেমন লাগছে?"
-হ্যাঁ, বেশ ভালো তো। বলে একটা সৌজন্যমুলক হাসি দেয় অনিকেত।
-স্যার, এটা ধরুন। আপনার জন্য।
-এটা কি?
-বাসায় গিয়ে খুলে দেখবেন। এখন আসুন কিছু খাবেন।
-আমাকে শুধু এটা দেবার জন্য আসতে বলেছো?
-হ্যাঁ, স্যার। আসুন খাবেন। বলে একটা মায়াবতী হাসি দেয় বর্ণা।
-না বর্ণা, আমি খাবোনা এখন। আমাকে এখুনি যেতে হবে, আমার কাজ আছে।
অনেক জোরাজোরি করেও অনিকেত কে খাওয়াতে পারলোনা বর্ণা। কাঠফাটা রোদেই আবার বের হয়ে গেলো অনিকেত। প্যাকেট টা হাতে নিয়ে ভাবতে থাকলো কি হতে পারে। ভিতরে কাপড়ের মত কিছু মনে হচ্ছে। প্যাকেটের দিকে তাকিয়েই রাস্তা পার হতে থাকে সে। জগতের কোনো কিছুর দিকে তার আর খেয়াল নেই এখন...তার প্রিয় মানুষটির দেয়া উপহার যে তার হাতে এখন, তার প্রিয় মানুষের ছোঁয়া তার হাতে লেগে আছে।
চাকার তীব্র আর্তনাদ হঠাত কানে ঢুকে অনিকেতের। ঘাড় ঘুরানোর আগেই দেহটা মাটিতে লুটিয়ে পরে। ৭ টন এর একটা যন্ত্রদানব অনিকেতের হাড়গুলো গুড়িয়ে দিয়ে চলে যায়। প্যাকেট টা ছিড়ে ভিতরে থাকা টি-শার্ট টা রাস্তায় পড়ে থাকে। টি-শার্টের বুকে লাল রঙ এ লিখা ছিলো-
"Together we can be all right" 

