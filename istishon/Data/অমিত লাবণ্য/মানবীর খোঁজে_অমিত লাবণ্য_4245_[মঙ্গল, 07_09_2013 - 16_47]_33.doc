মানবীর খোঁজে


 এন্ড্রোমিডা নক্ষত্রপুঞ্জের দিকে ধাবমান
উল্কাপিন্ডকে জিজ্ঞেস করেছিলাম-
আমার মানবী কে দেখেছো?
অনন্তের দিকে, কিছু নির্দেশ করেছিলো সে।
আমি তখন বুঝতে পারিনি।
তারপর কিছুটা পথ হেঁটে এসে
কাশ্মীর সীমান্তে অবস্থানরত,
সামরিক বাহিনীর প্রধান কে জিজ্ঞেস করলাম-
আমার মানবীর কথা।
কালাশনিকভের ইশারায় কিছু দেখিয়ে দিলো।
তখনও আমি বুঝতে পারিনি।
আরো কিছুটা পথ পাড়ি দিয়ে এসে পড়লাম
হরিৎ রঙ দক্ষিণ আমেরিকায়।
সেখানে বহমান আমাজন নদীকে জিজ্ঞেস করেছিলাম-
এই, আমার মানবী কে দেখেছো?
পৃথিবীর বিশভাগ বিশুদ্ধ জলের উৎসটি,
আমাকে আটলান্টিকের দিকে কিছু দেখালো।
আমি তখনও কিছুই বুঝে উঠতে পারিনি।
এভাবে সারা বিশ্ব ব্রহ্মাণ্ড, মানবীকে
তন্ন তন্ন করে খুঁজতে খুজতে ক্লান্ত দেহে
এসে পৌঁছুলাম গঙ্গা নদীর তীরে।
সেখানে ধ্যানমগ্ন এক মৌনী তাপসকে
দেখতে পেয়ে ইতস্তত জিজ্ঞেস করলাম-
আমার মানবীকে দেখেছেন?
উনি আমার হৃৎপিণ্ডের দিকে নির্দেশ করে বললেন,
ওখানে তোমার মানবীর খোঁজ করেছো কখনো?
সকল অনন্তের-আধার তো তোমার হৃদয়ই।
উৎসর্গঃ লায়লা আফরোজ

