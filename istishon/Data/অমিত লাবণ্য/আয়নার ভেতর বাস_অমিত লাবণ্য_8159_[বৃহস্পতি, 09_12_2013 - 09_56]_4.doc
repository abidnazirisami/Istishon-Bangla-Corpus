আয়নার ভেতর বাস


আয়নায় আমার দেবীকে খুঁজি আমি। দেবী আমায় জিজ্ঞেস করে, কোথায় তোমার দেবীর বাস? দেবীকে আমি বলি- দেবী আয়নায় খোঁজ কর তার, হয়তো পেয়ে যাবে।
আমার দেবী-"আমার দেবী" হতে চায়নি। তাই দেবী আয়নায় যায়নি দেখতে তার রাঙ্গা মুখ। আমি বড় ক্লান্ত, দেবী। আগের মত তোমার সামনে আয়না হয়ে দাড়াবার মত অবশিষ্ট শক্তিটুকু আর আমার নেই। দেবী, আমি আর আগের মতন নেই।
যতই আমি চাঁদকে ভালবাসি তাকে চাওয়ার অধিকার আমার নেই। চাঁদের গায়ে যে আলো পড়ে তা যে সূর্যের। চাঁদের যে অহংকার তা তো শুধু সূর্যের আলোয় উদ্ভাসিত হয়েই। সূর্যই যে চাঁদের অলংকার। তাই চাঁদের দাবীদার শুধু সূর্যই। আমি শুধু জোছনা নিয়েই সন্তুষ্ট থাকি। কবিতা লিখি, উপন্যাস লিখি আরও লিখি তোমার কথা।
দেবী,
তুমি সুখে থাকো। ক্লান্ত কবির দৌরাত্ম্য শুধু কবিতার খাতাতেই সীমাবদ্ধ। এর বাইরে হাঁটতে গেলেই কবির পায়ে ফোসকা পড়ে যাওয়ার ভয়। আর তার চেয়েও বড় হল-অপরাধবোধ আর অনধিকার চর্চা।
আজ আমার মন খারাপের দিন
পদ্মদীঘির মুখটা শুকনো-বৃষ্টিবিহীন।
আকাশটাও রাগ করেছে, কান্না করছে ভারী
বলাকারা তাই দিয়েছে মেঘের সাথে আড়ি

