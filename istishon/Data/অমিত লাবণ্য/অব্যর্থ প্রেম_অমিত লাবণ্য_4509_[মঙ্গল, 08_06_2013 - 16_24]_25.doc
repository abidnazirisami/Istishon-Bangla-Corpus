অব্যর্থ প্রেম


আজ থেকে আর চাইবোনা-তোমার হাত;
শুদ্ধ হব, হবার চেষ্টা করব।
প্রতিনিয়ত হৃদয় থেকে ঝরা লাল রঙ-
কাল থেকে তোমার বাগানের
গোলাপ গুলোকে লাল করে দেবে।
রাজ্যত্যাগী রাজা এডওয়ার্ডকে,
ফিরিয়ে দিয়ে আসব চ্যাংদোলা করে সিংহাসনে।
ব্যর্থ কোনো প্রেমিক-প্রেমিকাকে,
নাইলনের দড়ির প্রাণঘাতী স্পর্শ করতে দেবনা।
কাল থেকে, রাঙিয়ে দেব তোমার বাড়ির আঙ্গিনা,
রাজপথ, রেল লাইন,অলি-গলি শিমুলের ফুলে।
কতবার যে আকুল হয়ে ডেকেছিলাম তোমায়,
আজ থেকে আর ডাকবোনা।
আজ থেকে আর বলবোনা-ভালবাসো আমায়।
প্রতিধ্বনি হীন সেসব ব্যর্থ শব্দতরঙ্গ,
কাল থেকে তোমার হৃদয় দেয়াল আলোড়িত করবে।
আর মাত্র কয়েকটাতো দিন,
সামনের মাসে তোমার অনাবাদী মনের জমিনে
উচ্চফলনশীল প্রেমের চাষাবাদ করব।
তবুও আমি আর কোনো দেবদাস রচিত হতে দেবনা।
আজ থেকে আর কোনো কিশোরীর
বালিশ ভিজতে দেবোনা, কাজল মুছতে দেবনা-চোখের জলে।
আমি শপথ করছি ঈশ্বরের নামে,
আর একটি ছেলেকেও পাড়ার অন্ধ গলিতে
মাদকের মরণ নেশায় ডুবতে দেবনা-
তোমার মাদকতায় যারা ডুবতে চেয়েছিলো।
আজ থেকে তোমার পাশে ছায়া হয়ে লেগে থাকবো-
তোমার সকল মঙ্গলে।
কথা দিচ্ছি, 'ব্যর্থ প্রেমিক' শব্দটি,
সকল অভিধান থেকে নিশ্চিহ্ন করে ফেলব,
আমি এবারের আত্মঘাতী ভালবাসা হামলায়।
প্রেমিকদের জন্য আজ থেকে নতুন সংবিধান রচিত হবে;
জাতীয় সংসদে পাশ হবে নতুন আইন।
কাল থেকে কোনো প্রেমিকের মনে আঘাত দেয়ার অপরাধে,
অপরাধীকে দেয়া হবে যাবৎ জীবন ভালবাসা দন্ড।
আজ থেকে অব্যর্থ প্রেমের এক মহাকাব্য রচনা করব,
ভালবাসার আগুনে কস্ট পোড়াব,
ছাই উড়াব; নীল রঙ ছাই- তবুও ব্যর্থ হতে দেবনা।

