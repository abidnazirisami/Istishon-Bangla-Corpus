লাখো জোনাকীর দেশ


 লাখো জোনাকী আজ তোমার আমার স্বপ্নের মত
অগোছালো হয়ে মাঝ রাস্তায় চলেছে উড়ে।
কোটি কোটি সবুজ চায়ের পাতার ঘ্রান মেখে
তাদের সাথে ডানা ঝাপটাচ্ছি হাজার-অযুত বছর।
জোনাকীদের প্রতিবার আলো-আঁধারির খেলা
বিমুগ্ধ চিত্তে গোগ্রাসে আস্বাদন করার বাসনায়,
আখি মেলে বিভোর হয়েছি প্রতিবার ফেলা পলকে।
যেভাবে মদের নেশায় মাতাল লোকটি ঢুলুঢুলু চোখে,
টলমল পায়ে ঘোরের উপর ভর করে ভাসে;
ঠিক তেমনি করে ভাসছি টিমটিম সবুজ আলোয়।
স্বর্গ দেখার অপূর্ণ সাধ আজ হয়েছে পূরণ
এই আষাঢ়ের গৃহত্যাগী অবাধ্য পূর্ণিমায়।
গারো পাহাড় শৃঙ্ঘ থেকে মেঘ ধরার অধরা স্বপ্ন পূর্ণ না হোক,
জোছনার চাদর গায়ে জড়িয়ে সবুজে নিমজ্জিত হয়েছি।
রেন্ট্রী গাছের শাখা-প্রশাখার ভেতর দিয়ে হামাগুড়ি দিয়ে আসা-
চাঁদের আলোয় এ যেন হরিৎ তারকার মিছিল,
এ যেন প্রিয়ার দিকে ছুটে যাওয়ার অব্যর্থ অভিলাষ।
পৃথিবীর কোনো ফ্রেমে বন্দী করা যায়না যে অনুভূতি,
সে অনুভূতি আমার জীবন সঙ্গী করে নিয়েছি আজ রাতে।
আমরা ভালো আছি লাখো জোনাকীর দেশে,
জোনাকীরা ভাল থেকো সবুজ আলোয় ভেসে।

