পতিতার গর্ভে জন্ম


 
দোহাই লাগে ব্যঙ্গ করোনা।
ও গর্ভেই আমার জন্ম,
ও নাড়ি ছিঁড়ে আমায় পৃথক করা হয়েছিলো।
আমি জন্মেছিলাম কুপির আলোয়।
ধাত্রী ছিলো ফুলবিবি মাসী, সে সবার মাসী।
তিনশতাধিক দিবস প্রতিটা শিরায়-উপশিরায়,
ধমনীতে- সে আমার জন্য প্রজ্ঞাপন জারি করেছিলো।
রক্ত কোষেদের আদেশ করেছিলো,
আমার জন্য বিশুদ্ধ অক্সিজেন বহন করে আনতে।
দোহাই লাগে ব্যঙ্গ করোনা।
আমি ও দেহেরই অবিচ্ছেদ্য অংশ।
ক্ষুধার্ত আমার চিৎকার থামাতে,
ও যোনীতে গ্রহন করেছিলো অনাকাঙ্ক্ষিত লিঙ্গ।
যখন দুধের জন্য আকাশ-পাতাল ভেদ করতাম,
তখন সমস্ত রক্ত নিংড়ে প্রদান করতো বিশুদ্ধ দুগ্ধ।
চেয়ে দেখ, তার অট্টালিকায় একটু বৃষ্টিতেই
গড়িয়ে পড়ে পানি। ঘরের এক কোনে
ময়লা চাদর জড়ানো একখানা আড়ষ্ট যুদ্ধ-ময়দান।
প্রতিরাতে সেখানে সে যুদ্ধ করে-জীবন যুদ্ধ।
বেঁচে থাকা আর জীবন বাঁচানোর যুদ্ধ।
তোমাদের দোহাই লাগে, নিশ্বাস নিতে দাও;
উপহাস করোনা, তিরস্কার করোনা-
আমাকে বাঁচতে দাও, যে গর্ভ থেকে আমি
আলোয় এলাম তাকে বাঁচতে দাও দু'দন্ড।
কান খুলে শুনে রাখো হে সভ্য মানুষেরা-
তোমরা যাকে পতিতা বল সে আমার মা।
আমি মাথা উঁচু করে বলতে চাই-
আমার জন্ম এক কথিত নষ্ট পতিতার গর্ভে।
উৎসর্গঃ সকল মা'কে

