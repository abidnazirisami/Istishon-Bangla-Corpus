কথা বলতে দেবেনা


 আমি কথা বলতে গেলে-
টুটি চেপে ধরে কল্পিত অক্টোপাস,
রক্তের সন্ধানে হাজির হয় সাদা হাঙ্গর।
মৌচাকে সদ্য অগ্নিসংযোগের ফলে,
রাগান্বিত একঝাক মৌমাছি উড়ে আসে-
হুল ফোটাবার জন্য আমার মুখমন্ডলে।
আমি কথা বলতে গেলেই-
আমার ঘাড় চেপে ধরে কল্পিত ব্যাঘ্রথাবা,
প্রসাদের লোভে ভিড় করে শেয়াল-শকুনেরা।
অবৈধ সাম্রাজ্যে ধ্বস নামানোর অপরাধে,
একদল উন্মাদ সাম্রাজ্যবাদী ছুটে আসে-
আঘাত করার জন্য নগ্ন তরবারি নিয়ে।
আমি যখনই কিছু বলতে যাই-
আমার সমগ্র চিন্তা-চেতনা ঘিরে ধরে হায়েনারা,
বিষাক্ত ব্ল্যাক মাম্বারা তেড়ে আসে ফণা উঁচিয়ে।
ধর্মীয় অনুভূতির আঁতে ঘা দেয়ার অপরাধে,
জিহাদ জিহাদ বলে চেঁচিয়ে ছুটে আসে-
তালেবান আদর্শ লালনকারী কিছু মৌলবাদী।
এতো প্রতিবন্ধকতার মাঝেও ,
দু'একটা কথা বলে ফেলেছি কাব্যিকতার সাথে,
তাই, অগ্নিস্ফুলিঙ্গ জ্বলে উঠেছে তাদের দেহে।
সমস্বরে হাজার নৃশংস কন্ঠ, আমার কন্ঠকে
পদদলিত করার আকাঙ্খায় হাঁক দিচ্ছে আজ।
শুধু বলব, বেঁচে থাক মুক্তচিন্তা। সকল
কূপমণ্ডূকের ঘরে জ্বলে উঠুক দীপ হয়ে।
উৎসর্গঃ অসমাপ্ত অভিযান

