এক্সপেরিমেন্টাল


উৎসর্গঃ রাহাত মুস্তাফিজ
পরীক্ষামুলক লেখা লেখলাম। আপনাদের সমালোচনার অপেক্ষায়। বিশ্বের সবচেয়ে ছোট গল্প টি একলাইনের।
”লোকটা যখন ঘুম থেকে জাগল, ডায়ানোসরটা তখনো সেখানে দাঁড়িয়ে”
এটা একটা ছোট গল্প। এক লাইনের এই গল্পটির নাম ‘ডায়ানোসর’। লিখেছেন গুয়েতামালার লেখক অগাস্তো মনটেরোসর। গল্পে সবরকমের উপাদানে উপস্থিত। চরিত্র আছে, নাটকীয়তা আছে, আইডিয়া আছে। ফ্যান্টাসি আর রিয়েলিটি একাকার হয়ে গেছে গল্পটিতে। নিচে আমি লেখার চেষ্টা করলাম তিনটি গল্প। আশা করি আপনাদের ভাল লাগবে।
বনফুল
ঠিকমত হাঁটতে পারছেনা শেফালী। ঠোঁটের এক কোনে রক্ত জমে আছে। গালে, কপালে বেশ কয়েকটা খামছির দাগ;বাতাসে খোলা চুল এলোমেলোভাবে উড়ছে।
পড়নের কামিজটা কাঁধের দিকে অনেকটা ছেঁড়া। মাথা নিচু করে সুরমা বাইপাস ব্রীজ এর উদ্দেশ্যে টলোমলো পায়ে হাঁটছে শেফালী। আজ আকাশে চাঁদটা অনেক বড়।
 স্মৃতির পাতায়
সোনারগাঁও কমিউনিটি সেন্টারে বসে মুরগির হাড় চিবোতে চিবোতে রাজেশের মনে পড়ে যায় তাহরিনের সাথে তার প্রথম পরিচয়ের স্মৃতি। ভেবে বিষণ্ণ একটা হাসি দেয় রাজেশ নিজের মনেই। লাল বেনারসিতে তাহরিন কে আজ দুর্দান্ত লাগছে।
অশ্রু কথা কয়
-চাচা কান্দো কেন?
সদ্য কোমরে লাথি খাওয়া ষাটোর্ধ রিকশাওয়ালা প্রশ্নকর্তা যুবকের দিকে ফ্যালফ্যাল করে তাকিয়ে থাকে। তার মুখে কোনো কথা নেই, কপোল ঘেঁষে গড়িয়ে পড়া অশ্রুবিন্দুগুলো শুধু কথা বলছিলো।

