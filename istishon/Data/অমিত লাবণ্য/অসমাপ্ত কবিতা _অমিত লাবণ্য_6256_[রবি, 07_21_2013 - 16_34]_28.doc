অসমাপ্ত কবিতা 


 একটি কবিতা লিখার চেষ্টা করছি।
দু'চোখে তন্দ্রার ছাপ,ঘুম নেই।
বাইরে বৃষ্টি হচ্ছে, জ্বালাচ্ছে বড্ড।
বৃষ্টির জল জ্বালাচ্ছে।
কিছুদিন আগেও যে বৃষ্টির জল-
চেয়েছিলাম দিতে তোকে আঁজলা ভরে-
এখন কাকে দিব বল?
কবিতার খাতায় নয়-ছয় আঁকিবুঁকি
বঙ্গদেশের বঙ্গনারীর চিরায়ত ছবি-
আঁকা হচ্ছেনা।
লিখাগুলো বাঁকা হয়ে যাচ্ছে।
প্রায় অসাড় হয়ে যাওয়া আঙুলে
তবুও ধরে আছি-কবির কলম।
অপেক্ষায় আছি ।যদি ফিনকি দিয়ে
কয়েক ফোঁটা কবিতা বেরিয়ে আসে,
ক্ষণে ক্ষণে ভালবাসে, মনে মনে ভালবেসে-
বিভাবরী স্বপ্নের প্রতীক্ষায়।
কত বিনিদ্র রাত, ক্লান্তিহীন দিন চলে যায়/
কবিতা লিখা হয়না,
তবুও কবিতা লিখার বৃথা চেষ্টা।
বারবার বাড়িয়ে দিয়ে তেষ্টা -পালিয়ে যায়
পঙক্তিরা দূর হতে বহুদূরে।
মাড়িয়ে দিয়ে যায় কবির অহংকার।
কত শত বছর আমি বসে আছি ঠায়,
জানালার পাশে স্টাডি টেবিলটায়।
এখনো একটি কবিতা লিখতে পারিনি,
বৃষ্টির জলেরা এখনো বড্ড জ্বালায়,
এখনো বড্ড পোড়ায়।
অসমাপ্ত কবিতার হয়না সমাপন। 
উৎসর্গঃ তারিক লিংকন

