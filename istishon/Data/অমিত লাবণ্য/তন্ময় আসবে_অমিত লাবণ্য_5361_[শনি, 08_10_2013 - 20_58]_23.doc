তন্ময় আসবে


উৎসর্গঃজামাত-শিবিরের হামলায় গুরুতর আহত তন্ময় আহমেদ।
তিথী বসেছিলো পার্কের এক কোনায় কাঠের একটি বেঞ্চিতে। কোনো এক অজ্ঞাত কারনে বেঞ্চির অর্ধের সবুজ রঙ করা আর আরেক পাশ কালো। ব্যাপারটা তিথীর চোখ এড়ালো না। কিন্তু সেসব নিয়ে তিথীর কোন মাথা ব্যাথা নেই। তার সমগ্র চিন্তা চেতনা জুড়ে শুধু একটাই ভাবনা-কেমন হবে তার প্রতীক্ষিত মানুষটি?
সেকি খুব লম্বা হবে? তিথীর উচ্চতা ৫ ফুট ৫ ইঞ্চি। সেটা নিয়ে তার ছোটবেলা থেকে আক্ষেপ। যদি ছেলেটি অনেক লম্বা হয়, তাদের কি মানাবে? দুজ'ন পাশাপাশি হাত ধরে হাটলে খারাপ লাগবেনা তো?
তিথীর ডানহাতে একটু ফুলের সাঝি। সাঝিতে শিউলী ফুল। শিউলী ফুল তার খুব প্রিয়। তার প্রতীক্ষিত মানুষটির ও খুব প্রিয়। তিথী শক্ত করে আকড়ে আছে ফুলের সাঝি। ভাবখানা এমন যেন, সাঝি হাত থেকে ছাড়লেই কোন অদৃশ্য শক্তি এসে ছো মেরে নিয়ে যাবে ফুলগুলো। এসব ভাবতে ভাবতে নিজের মনেই হাসছে তিথী। এদিকে কখন যে বিকেল গড়িয়ে সন্ধ্যে হয়ে এলো তিথী টেরই পেলোনা। এতক্ষন হয়ে গেলো সে এখনো আসেনা কেন, সেটা ভেবে যেই তাকে ফোন করতে যাবে ওমনি ফোন বেজে উঠলো। তার প্রতীক্ষিত মানুষটিরই ফোন। ফোন রিসিভ করতেই-
-আপনার নাম কি তিথী?
-হ্যাঁ। কিন্তু আপনি কে?
-আমি কে না জানলেও চলবে। আপনি এক কাজ করেন, দ্রুত স্কয়ারে চলে আসেন। তিন তলায়। আর প্লীজ আসার সময় ৪ ব্যাগ 'ও' নেগেটিভ রক্তের ব্যাবস্থা করেন যেকোনোভাবে আর তন্ময়ের বাসায় খবর দিন প্লীজ। খুব তাড়াতাড়ি করুন, হাতে সময় খুব কম।
তিথীর প্রায় অসাড় হয়ে যাওয়া হাত আর ফুলের সাঝির ভার নিতে পারলোনা। ধুপ করে পড়ে গেলো সাঝি, পার্কের সবুজ ঘাসে লুটিয়ে পড়লো একরাশ সাদা কুয়াশা যেন।
সেই মুহূর্তে লিওনার্দো সেখানে উপস্থিত থাকলে হয়তো গোধুলীর হালকা আভায় কালজয়ী ছবি 'তিথী' এঁকে ফেলতেন... 

