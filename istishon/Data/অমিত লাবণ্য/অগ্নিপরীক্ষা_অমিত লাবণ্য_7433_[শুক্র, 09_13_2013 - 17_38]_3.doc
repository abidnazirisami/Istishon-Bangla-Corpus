অগ্নিপরীক্ষা


 ঘৃত-অগ্নি দুই'ই আছে-
দক্ষ যজ্ঞের অপেক্ষায়।
পতঙ্গসম হৃদয় আমার,
সব জেনেও ছুটে যায়।
নদীর সাথে ছুটে চলে- চাঁদ;
অবৈজ্ঞানিক প্রেমের আবাদ-
মন তো বলেই দিয়েছে-
ক্ষতি কি? যদি ভাঙ্গে বাঁধ
নদীর জলের, গুনবে প্রমাদ।
কম্পাস নাও, বৃত্ত আঁক;
বৃত্তের মাঝে ঢুকে পড় বিন্দু হয়ে-
শাঁখচিল সেই ঘিরেছে বিন্দু-
ডানা ঝাপটে,সোনালী ডানা-
রোঁদের আঁচড় না লাগে আর-
শুভ্র বকের নরম গায়ে।
হিয়া খান্ডব হয়েছে বহুবার-
বহুবার হয়েছে কৃষ্ণচূড়ার ফুল।
সিক্ত শ্রাবণে খুঁজেছে বসন্ত-
কত কতবার ভুলে গিয়েছে মন;
ভুলে গিয়েছে কতখানি ভুল।
হয় যদি হয় এবার- শেষবার;
শেষবারেও যদি জ্বলে যাই-
আরেকটি প্রলয়ংকরী দক্ষ যজ্ঞে;
তবে বলে যাই, কখনোই আর-
হবেনা গাওয়া পাতা কুড়ানির গান;
হবেনা মরুতে গড়া ফুলের বাগান।
এই মাত্র কবিতাটি লিখলাম। আমার জীবনে লেখা সবচেয়ে প্রিয় কবিতা হয়ে গেছে এটি। আর প্রিয় জিনিষ প্রিয় মানুষকেই দিতে হয়। তাই কবিতাটা-
তোমায় দিলাম- অনিন্দিতা

