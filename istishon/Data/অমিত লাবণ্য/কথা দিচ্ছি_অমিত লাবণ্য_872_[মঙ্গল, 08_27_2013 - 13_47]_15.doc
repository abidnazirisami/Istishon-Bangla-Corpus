কথা দিচ্ছি



কথা দিচ্ছি,
কৃষ্ণচূড়া ফুলগুলো আরেকটু লাল হলেই-
দ্রোহের মন্ত্র এঁকে দেব তোমার কপালে।
কন্ঠ হতে কেড়ে নেয়া গান পুনরুদ্ধারে
নিযুক্ত করব জগতের শ্রেষ্ঠ কোকিলের ঝাঁক।
যারপরনাই বিস্মিত বালকের স্ফীত হওয়া চোখ
আরেকটু প্রসারিত করতে, চোখের পলকে
শিখে নেব ভোজবাজির সহজলভ্য সব ব্যাকরণ।
রনাঙ্গনে পরাজিত সৈনিককে টেনে নেব-
ইস্পাত-বর্ম সজ্জিত চওড়া বুকে।
ধুঁকে ধুঁকে যে যুবক নিঃশেষ হয়ে যাচ্ছিলো,
কুড়ে কুড়ে খাচ্ছিলো যাকে মাদকের হিংস্র শ্বদন্ত;
তাকে বসিয়ে দেব গানের আসরে তবলা বাদকের আসনে।
আমি কথা দিচ্ছি আর ক'টা দিন শুধু অপেক্ষার।
ফুলগুলো আরেকটু লাল হলেই ভালবাসার প্রবল বর্ষণ
হবে তোমার খরা পীড়িত হৃদয়ে-তোমাদেরই নগরে।
উৎসর্গঃরাহানুমা সারাহ

