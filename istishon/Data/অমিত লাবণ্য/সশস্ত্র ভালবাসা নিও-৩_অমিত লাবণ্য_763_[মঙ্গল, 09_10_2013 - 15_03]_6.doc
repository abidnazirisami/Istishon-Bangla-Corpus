সশস্ত্র ভালবাসা নিও-৩


 উৎসর্গঃ ডা. আতিক
'সশস্ত্র ভালবাসা নিও' লেখার পর সবার উৎসাহে সশস্ত্র ভালবাসা নিও-২ লিখে ফেলি। তারপর যখন দেখি কবিতাটি সবার কাছেই খুব ভাল লেগেছে এবং আমার নিজেরও লিখতে ভাল লাগছে তখন সিদ্ধান্ত নেই এর তিন নম্বর পার্ট লিখবো। ২ নম্বর পার্ট লিখার প্রায় আড়াই মাস পর আজকে তিন নম্বর টা লিখে ফেললাম। আগেরগুলোর চাইতে একটু ভিন্ন আঙ্গিকে। আশা করি সবার ভাল লাগবে।
সশস্ত্র ভালবাসা নিও
মিছিল এগিয়ে আসছে-মিছিল।
রাজপথ রক্তাক্ত রণাঙ্গন।
গুলি,ককটেল, টিয়ারশেলে করে
আমার সশস্ত্র ভালবাসা নিয়ে আসবোই-
কথা দিয়েছিলাম প্রিয়তমা-
আজ মিছিলে তোমায় ভালবাসবোই।
সব প্রেমিক ফুল দেয়, আমিও দিতাম;
রজনীগন্ধা অথবা গোলাপের গুচ্ছ।
আজ মিছিলের দিনে-আগুনের দিনে;
বারুদের গন্ধ মেখে-আমার সশস্ত্র ভালবাসা,
তোমার খোঁপায় গুজে দেব।
প্রিয়তমা আরেকটু অপেক্ষা করো,
ছুরি-চাপাতি,কিরিচ হবে তোমার অলংকার।
আমার সশস্ত্র ভালবাসার অন্যতম উপহার।
পৃথিবীর ইতিহাসে গড়ব নতুন এক-
স্বাধীনতার কাহিনী।সাউন্ড গ্রেনেডের শব্দে
রাজপথ প্রকম্পিত হলে আসবোই।
ছত্রভঙ্গ হয়ে তোমায় ভালবাসবোই।
হঠাৎ দানবের মত সেনা সাজোয়া যান,
ধীর গতিতে এগিয়ে এল মিছিলের দিকে।
অথচ একটি মিছিলকারীর মুখেও
মৃত্যু ভয় নেই, ক্লান্তি নেই, উৎকণ্ঠা নেই।
মুহুর্মুহু শ্লোগানে ফিরে পেয়েছে বাহান্ন,
এরা প্রেমিক এরা রক্ত দিতে জানে,
সশত্র ভালবাসার রক্ত ফোয়ারার জলের মত
ছড়াচ্ছে চারিদিকে-ম্যাশিনগানের বুলেটের
পরম প্রেমময় প্রাণঘাতী চুম্বনে।
প্লাটুন প্লাটুন দাঙ্গা পুলিশের লাঠিচার্জ,
রাবার বুলেটে অঙ্কিত আরেকটি কৃষ্ণচূড়া মিছিল।
আর একটু দেরী হবে প্রিয়তমা,
রাজপথে পড়ে থাকা স্তুপে যদি আমি না থাকি,
তবে বেয়নেটের অগ্রে হৃৎপিন্ড গেঁথে-
তোমার সিঁথি রক্তে রাঙ্গাতে আসবোই।
আজ মিছিলে সশস্ত্র ভালবাসবোই।

