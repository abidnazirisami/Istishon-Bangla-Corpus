নদীর অসুখ


মহিলা কবি বা লেখকের লেখা তেমন পড়া হয়না। তবে আমার সবচেয়ে প্রিয় হচ্ছে ফাল্গুনী মুখোপাধ্যায়। উনার লেখার মত চমৎকার অলংকরন আমি আর কোনো লেখকের লেখায় পাইনি। প্রতিটা শব্দ যেন মালার একেকটা ফুল। অসম্ভব চিন্তাশক্তি এবং মাধুর্য দিয়ে উনি উনার প্রতিটা লাইন রচনা করেন। উনার পরেই যে লেখিকা আমার প্রিয়দের তালিকায় স্থান করে নিয়েছেন তিনি হলেন বিভা। তার লেখায় আমি ফাল্গুনীকে খুঁজে পেয়েছি। উনিও চমৎকার উপমা দিয়ে রচনা করেন যার সাধ্য আমার এখনো হয়নি। উনি কিছুদিন আগে আমার জন্ম দিনে শুভেচ্ছা বার্তা যা দিয়েছিলেন সেটি এক কথায় অদ্বিতীয়। আমার কথা বিশ্বাস না হলে উনার টাইমলাইনে গিয়ে তার লেখা পড়তে পারেন। বিভা দি, আমি আপনার অনেক উজ্জ্বল ভবিষ্যৎ কামনা করি। আপনি লিখতে থাকেন, আশা করি বাংলা সাহিত্যকে আপনি অনেক কিছু দিতে পারবেন। আমি খুবই চুনোপুটি লেখক অনেকের তুলনায়, তবে হ্যাঁ নিজের কাছে আমি সবচেয়ে প্রিয় আমার। আমার সামর্থ্যের মাঝে তোমার জন্য এই কবিতাটি লিখেছি।
নদীর অসুখ
ভালাবাসা মরে গেছে-ঢেকে সাদা চাদর,
আলগোছে ভেঙ্গে গেছে নদীর পাঁজর।
একা একা নদী বয়, ঘুরে ঘুরে কথা কয়;
শিশিরেরা ভুলে গেছে ঘাসের আদর।
আলগোছে ভেঙ্গে গেছে নদীর পাঁজর।
আঁজলা ভরে আর শীতল হয়না কেউ,
আকন্ঠ নেবেনা পার ভাঙ্গা কোনো ঢেউ।
হবেনা কখনো একা, স্তব্ধ জলেতে দেখা;
গাইবেনা কোনো মাঝি ভুলের আকর,
আলগোছে ভেঙ্গে গেছে নদীর পাঁজর।
কখনোবা ভুল করে একলা শঙ্খচিল
নদীর আকাশে উড়ে কাঁদে, খোঁজে মিল।
নদী বলে ডেকে ধীরে, আসবেনা সে ফিরে;
সাজবেনা বিভাবরী ফুলের বাসর।
আলগোছে ভেঙ্গে গেছে নদীর পাঁজর।
উৎসর্গঃ বিভা 

