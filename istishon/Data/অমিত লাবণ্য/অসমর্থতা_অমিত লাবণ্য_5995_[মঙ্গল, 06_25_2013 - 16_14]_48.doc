অসমর্থতা


 আমার অসমর্থতা প্রতিদিনের লাঞ্চে।
আলুর চচ্চরি যখন একমাত্র সম্বল,
তোমার ভালবাসা তখন আমার
মোটা চালের ভাতে মেখে দিও।
আমার অসমর্থতা সিগারেটের প্যাকেটে।
নিকোটিনের শুন্যতা যখন ভয়াবহ,
তোমার ভালবাসা ধোঁয়া মিশিয়ে
আমার ফুসফুসে বসত গড়ে নিও।
আমার অসমর্থতা ট্রামে-বাসে-ফুটপাতে।
তীব্র গ্রীষ্মের চুম্বনে যখন বুক ফাটে,
তোমার ভালবাসা ফ্রীজের শীতে জমিয়ে
আমার শুষ্ক কন্ঠ ভিজিয়ে দিও।
আমার অসমর্থতা কবির কবিতায়।
নিরর্থক শব্দসমষ্টি যখন পঙক্তি খোঁজে,
তোমার ভালবাসা অনুপ্রাসের ঝংকার হয়ে
অব্যাক্ত শব্দগুলোকে পঙক্তির দিশা দিক।
আমার অসমর্থতা ট্রাফিক সিগন্যালে।
আমি যখন বিভ্রান্ত হয়ে ভাবি তোমায় নিয়ে,
তোমার ভালবাসা- আমাকে তোমার জন্য
চিরতরে দ্বিধাহীন করে তুলুক।

