মেয়েটির নাম বেশ্যা



মেয়েটির আসল নাম কেউ জানেনা-
কিংবা কেউ জানতেও চায়না।
কেউ ডাকে সখিনা, কেউ বা রানী-প্রীতি;
কেউ তো এসবেরও ধার ধারেনা।
তাচ্ছিল্য মিশিয়ে ডাকে-"বেশ্যা"।
হে সুধীজন!একটি গল্প বলতে এসেছি, কবিতা নয়।
একটি মেয়ের গল্প। না না ভুল হয়ে গেল-এক বেশ্যার গল্প।
যে বসন্তের হিসাব রাখেনা,
তার দিন আবর্তিত হয় ঘন্টা কিংবা রাত গুনে।
ঘোড়ায় চড়া রাজপুত্রের সাথে ঘর বাঁধার স্বপ্ন?-
সেতো অনেক আগেই খুন করেছে সুধী সমাজ,
তবে তার বুকে এখনও স্বপ্ন আছে।তবে,
'স্বপ্নের' আগে 'দুঃ' অনুসর্গ টা লাগিয়ে নিবেন প্লীজ।
কেউ করেনা মেয়েটির মনের আশ।
দেহের বাসনায় মত্ত থাকে দিনমজুর থেকে শিল্পপতি।
ঘটনাটা এমন-"সে এলো, চিড়ে-কুড়ে খেলো,চলে গেলো।
মেয়েটার চোখের জল, মেয়েটার অভিমানী মুখ
মেয়েটার নারীত্বের মর্যাদা দেবার লোক জেগে নেই।
মেয়েটির বেণী করা চুলে হাত দিয়ে
মুগ্ধতা কন্ঠে নিয়ে কেউ বলেনা-
"চুল তার কবেকার অন্ধকার বিদিশার নিশা"
সেই মেয়েটির জন্য কেউ যে অপেক্ষা করে নেই,
মেয়েটিও নেই কারো অপেক্ষায়। না না ভুল হয়ে গেল-
সুধীজনের কামুক দেহের অপেক্ষায় তার রাত কাটে।
মেয়েটির খিদে বড্ড বেশি, মাত্র দু'মুঠো ভাতের আশায়
সমাজের পতিতা সে, তার নাম আজ বেশ্যা।
আমি লজ্জিত, আমি এই সভ্য সমাজের সদস্য-
প্রেমিকার সামনে গিয়ে- শিমুল ফুল নিয়ে আধিখ্যেতা করি।
দূর থেকে আঙ্গুল দিয়ে দেখাই, ওই দেখ 'বেশ্যা' যায়।
দিনের বেলা ওকে দেখলে মুখ কুঁচকে ঘৃণা জানাই,
রাত হলে কড়া নাড়ি তারই দরজায়।
মানুষ হয়ে জন্মেছিলাম, এখন পুরোদস্তুর পশু আমি।
শ্রমিকের খুন শুষে অট্টালিকায় থাকে যারা-
তাদের আমরা টেনে নিয়ে মাথায় তুলি।
ভাতের খিদেয়, বাঁচার আশায় নিত্য যারা দেহ বেঁচে,
তাদের আমরা বেশ্যা বলি, মেয়েটির নাম বেশ্যা বলি।

