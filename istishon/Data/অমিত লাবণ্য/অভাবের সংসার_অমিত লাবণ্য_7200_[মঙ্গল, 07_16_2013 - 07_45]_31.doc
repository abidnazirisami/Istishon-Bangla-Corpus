অভাবের সংসার


 আমার ঘরে দু'মুঠো ভাতের অভাব ছিলো,
ছিলো ছোট ভাই-বোনের গায়ে কাপড়ের অভাব।
মাস ফুরোবার আগেই, তারকনাথ মহাজনের
গদিতে গিয়ে অনুনয় বিনয় করতে হত-
দু-চার পয়সা ধার পাওয়ার আশায়।
শুভ-তিথি'র স্কুলের বেতনের জন্য একবারতো
নামই কেটে দিয়েছিলেন পন্ডিত মশাই।
আমার এখনো স্পষ্ট মনে আছে, সেইবার
যখন বাবার চোখের ড্রপ শেষ হয়ে গেছিলো।
হরি কাকার ফার্মেসি তে গিয়ে সেকি অনুরোধ!
ও কাকা, দাওনা ওষুধ টা। মাইনে পেলেই দিয়ে দেব।
উহু, কাকা কিছুতেই দেবেনা। কার কি আসে যায়?
যদুদের বাড়িতে বিয়ের নিমন্ত্রণ, মা যাবে কি করে?
দু'টো মাত্র শাড়ি মায়ের। একটা শতছিন্ন আর আরেকটা
গেল সপ্তাহে, কুপির আগুনে আঁচল খানিকটা গেছে পুড়ে।
সংক্রান্তি তে যখন সবার বাড়ি আম-কাঠালে ম ম করছে,
আমার ঘরে তখন চিড়ে ভাজছিলো বসে মা...মা'ই তো।
মা'র সামনে যেতেই মুখ ঘুরিয়ে নিলো,
পাছে মায়ের চোখের জল দেখে ফেলি।
ঘরের চালাটা ঠিক করা হতোনা মাসের পর মাস,
এই মাস, সামনের মাস, এখন তখন করে।
অনেক অভাব ছিলো আমাদের সংসারে,
অভাবের এপ্রান্ত থেকে শুরু করে ওপ্রান্ত পর্যন্ত।
তবুও এ অভাব জর্জরিত সংসারে, মা-বাবা,ভাই-বোনের
অকৃত্রিম ভালবাসার কোনো অভাব ছিলোনা।

