শিশু নির্যাতন কি বন্ধ হবে না_ 


মধ্যপ্রাচ্যের বিষ ফোঁড়া ইসরাইলের সৈন্যদের ট্যাংক তাড়া করে ফিলিস্থিনি শিশুরা ছোট ছোট পাথর ছোঁড়ে। জবাবে ইসরাইলী বর্বর সৈন্যরা ওদের দিকে গুলি ছোড়ে। ফিলিস্থিনি শিশুদের প্রতি এতই নির্দয় তারা। ফুলের মতো নিষ্পাপ শিশুদের এভাবে গুলি করলেও আহতদের হাসপাতালে নিতে বাঁধা দেওয়ার মতো ঘটনা নজরে আসেনি। অথচ আমাদের দেশে একজন এমপি শিশুকে গুলি করার পর তাকে হাসপাতালে নিতে বাঁধা দেওয়ার ঘটনা ঘটেছে। আজ (শুক্রবার) সকালে পত্রিকা পড়ার জন্য প্রিয় অনলাইন নিউজ পোর্টাল বিডি ২৪ লাইভ ডট কমে ঢুকেই প্রথমে নজর আটকে গেল গাইবান্ধার সৌরভ(১০) নামের এক শিশু এমপির ছোড়া গুলিতে আহত সংবাদটিতে। বিশ্বাস হচ্ছিল না। তাই অন্যান্য পত্রিকায় সাইটে ঢুকলাম। সকল পত্রিকায় নিউজটি ছাপা হয়েছে। হতবিহ্বল হয়ে পড়লাম। একটা বাচ্ছা ছেলে এমপির ডাকে সাড়া না দেয়ায় তাকে গুলি করা হলো। আর গুলি ছুড়েছেন স্বয়ং এমপি সাহেব। আলোচিত এই ঘটনার নায়ক গাইবান্ধা-১ আসনের সরকার দলীয় সংসদ সদস্য মঞ্জুরুল ইসলাম লিটন। তার ছোঁড়া গুলিতে তৃতীয় শ্রেণির ছাত্র সৌরভ গুলিবিদ্ধ হয়ে হয়ে এখন রংপুর মেডিকেল কলেজ হাসপাতালে চিকিৎসাধীন আছে।
ভাবতে অবাক লাগে আমাদের এমপি মহোদয় ইসরাইলী সৈন্যদের থেকেও এক ধাপ এগিয়ে। কারণ শিশু সৌরভ এমপি মহোদয়ের গাড়ির দিকে ঢিলও ছোড়ে নি তার পরও তাকে গুলি খেতে হলো। এমনকি তাকে হাসপাতালে নিতে বাধাও দেয়া হয়েছে অভিযোগ সৌরভের বাবা সাজু মিয়ার। জনাব এমপি জনগনের পয়সায় পকেটে ভরেন আপনি। সেই আপনি আপনার এলাকার এক নিরাপরাধ শিশুকে গুলি ছুঁড়লেন! ধিক আপনাকে ধিক! জনাব এমপি আপনাদের ডাকে এখন জনগন সাড়া দেয় না, তাই বলে একটা শিশু ও সাড়া দিবে না!-এটা ভেবেই কি রাগে ক্ষোভে এমন অপকর্ম করে বসলেন? আপনার ভাবা উচিৎ বিনা ভোটের এমপি আপনি। তারপরও আপনাদের কর্মকান্ড এমন পর্যায়ে পৌঁছেছে যাতে আপনাদের প্রতি সাধারণ মানুষের ঘৃনাই বাড়ছে। এমপি সাহেব গুলি কওে, ভয় দেখিয়ে, আপনাদেরকে মান্য করাবেন-এটা ঠিক না। ক্ষমতা চিরস্থায়ী নয়। জোর করে বেশি দিন ক্ষমতায় টিকে থাকা যায়না। মিডিয়ার কল্যাণে আপনার অপকর্মের কাহিনী সারা বিশ্বে ছড়িয়ে পড়েছে। আপনার নেত্রী মাননীয় প্রধান মন্ত্রীও আপনার এই অপকর্মকে সমর্থন করবেনা। দিনের শুরুতে আপনার ডাকে সাড়া না দেয়ায় শিশুটিকে গুলি করলেন। কাজটি ভাল করলেন না। আপনি নিজের এমনকি আপনার দলের বড় ক্ষতি করে ফেললেন।
মাননীয় এমপি মহোদয় আপনি যে এমপি এটা শিশু সৌরভ বুঝতে পারেনি। আপনার কি ক্ষমতা, গুলি খাওয়ার আগে ও বুঝতে পারিনি। এখন ও হাঁড়ে হাঁড়ে টের পাচ্ছে। বেঁচে থাকলে সারা জীবনে আপনার দাপুটে গুলির কথা ভুলতে পারবে না। ভবিষ্যতে এমন ভুল আর হয়তোবা করবেনা। মাননীয় এমপি মহোদয় আপনাকে ধন্যবাদ, আপনি অন্তঃত আপনার দলের অন্য লোকজনের মতো গর্ভে থাকা শিশুকে গুলি করেননি। বড় সৌভাগ্য সৌরভের। আপনার গুলি খাওয়ার পূর্বে ওর বয়স ১০ বছর পূর্ণ হয়েছে।
সংবাটিতে দেখলাম আপনাদের ওসি সাহেব সাংবাদিকের ফোন রিসিভ করছে না যাও একবার করলেন তাও কেটে দিলেন। এ সম্পর্কও কিন্তু বেশি দিন টিকবেনা। ইতিহাস তাই বলে। কিন্তু আমার বুঝে আসেনা হঠাৎ করে আপনার মধ্যে হিটলারী মনোভাব জন্মালো কেন? হিটলার ইয়াহুদী নিধন করার লক্ষে নির্বিচারে তাদেরকে মেরেছে। আজকের ইয়াহুদী শিশু কালকে প্রতিপক্ষ হয়ে দাঁড়াবে। তাই শিশুরাও হিটলারের হাত থেকে রেহাই পাইনি। আপনিও কি তেমনটি ভেবে এ কাজ করেছেন?
মাননীয় এমপি মহোদয় সৌরভ বাচ্ছা ছেলে। ও এমপি কি- তা বোঝেনা। শুধু সৌরভ কেন আমাদের দেশের অনেক সাধারণ মানুষও এমপির ক্ষমতা সম্পর্কে অবগত নয়। তারা পেটের ধান্দায় থাকে। এমপি চেনার সময়ও পায় না তারা। এটাতো তাদের অপরাধ না। মাননীয় এমপি, সৌরভ হয়তো আপনার ডাক শুনেছিলো। কিন্তু তার কাছে আপনি অপরিচিত, হয়তো ছেলে ধরা ভেবেই ভয়ে আপনার ডাকে সাড়া দেয় নি । ওতোটুকুন বাচ্ছা ছেলে আপনাকে অপমান করার ধৃষ্টতা দেখাবে এটা কেউ বিশ্বাস করবেনা। আপনার ডাকে সাড়া না দেওয়ায় আপনার দৃষ্টিতে যদি অপরাধ করেছে বলে মনে হয়েই থাকে, এই অপরাধ আপনি ক্ষমা করে দিতে পারতেন। কারণ আপনিতো গাইবান্ধার অভিভাবক ।

