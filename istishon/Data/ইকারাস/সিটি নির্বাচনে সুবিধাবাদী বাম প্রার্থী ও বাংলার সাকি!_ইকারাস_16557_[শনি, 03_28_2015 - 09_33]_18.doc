সিটি নির্বাচনে সুবিধাবাদী বাম প্রার্থী ও বাংলার সাকি!


৫ জানুয়ারি নির্বাচন ছিলো একতরফা। এ কারণে শেখ হাসিনার নেতৃত্বাধীন মহাজোটের শরিক দলগুলো ছাড়া অন্য কোন দল এ নির্বাচনে অংশ নেয়নি। এ সময় দেশের শীর্ষ দুই বাম দল সিপিবি বাসদও নির্বাচনে অংশ নেয়নি। তাদের যুক্তি ছিলো দলীয় সরকারের অধীনে নির্বাচন করা যাবে না। তবে এটুকু বলে যদি তারা ক্ষান্ত দিতেন তাহলে বামপন্থা বা বামদর্শন কিছুটা হলেও রক্ষা পেত। সিপিবি বাসদ তখন বললেন, যেহেতু বিএনপি নির্বাচনে যাচ্ছে না, সে কারণে তারাও নির্বাচনে যাবে না। এই চিন্তার অন্তরালে কি ছি? তারা কী বিএনপির ১৮ দলীয় জোটের অর্ন্তভুক্ত দল যে বিএনপির নির্বাচনে যাওয়া না যাওয়ার উপর নির্ভর করবে তাদের নির্বাচনে যাওয়ার? তখন কেউ কেউ প্রশ্ন করেছিল, গোপনে আসলে সিপিবি-বাসদ বিএনপি জামাতেরই পক্ষ নিয়েছে। এবার সিটি করপোরেশন নির্বাচনে সেটা পরিস্কার হয়ে গেছে। কারণ এবার সিটি করপোরেশন নির্বাচনে বিএনপি শত নাগরিক কমিটির ব্যানারে যাচ্ছে। প্রস্তুত জামাতের কাউন্সিলারও। তারাও নির্বাচন করবে। এ কারণেই কী এবার সিপিবি-বাসদ সিটি করপোরেশন নির্বাচনে যাচ্ছেন? এ কারণে প্রধানমন্ত্রী শেখ হাসিনা বলেছেন, 'পাকা কমিউনিস্টরা আমার সাথে আছে।’
পরিস্থিতি কতখানি বদলালো যে বামেরা নির্বাচনে গেলেন?
৫ জানুয়ারির নির্বাচন হয়ে গেলো। আ.লীগ এর আগের সরকারের চেয়ে আরও চড়াও হলেন বিরোধী দলের ওপর। দেশে গুম-খুনসহ রাষ্ট্রীয় সন্ত্রাস বহুগুনে বেড়ে গেছে। এ পরিস্থিতিতে বিএনপির নেতৃত্বাধীন বিরোধী দলের আন্দোলন থামাতে সরকার ঢাকার উত্তর, দক্ষিণ ও চট্রগ্রাম সিটি কর্পোরেশন নির্বাচনের তারিখ ঘোষণা করলো। এটা নিশ্চিত করেই বলা যায় ৫ জানুয়ারির নির্বাচনে যদি বামরা যেতেন তাহলে আ.লীগ কম করেও হলেও ত্রিশটা সিট ছেড়ে দিতো। ওয়ার্কাস পার্টি ও জাসদের সিট মেলালে তারাই তখন লিডিং বিরোধী দল হতে পারতেন। তাহলে আজকের খুন-গুম নিয়ে বামেরা সরব থাকতে পারতেন। সেটাও যদি না হত তাহলে নিগৃহীত বামরা অন্তত কিছু করে খেতে পারতো। বিভিন্ন স্থান থেকে চাঁদা তোলার চেয়ে ক্ষমতার আশেপাশে বিচরণ করতে পারত। কিন্তু তারা সেটা না করে বিএনপি জামাতের পারপাস সার্ভ করলো।
সিপিবি-বাসদ থেকে ঢাকা উত্তরের মেয়র প্রার্থী আবদুল্লাহ আল ক্বাফী
আজকে যখন বামেরা নির্বাচনে যাচ্ছেন তখন পরিস্থিতি কতটা বদলেছে? পরিস্থিতির কোন ধরনের উন্নয়নতো হয়ইনি, বরং আগের চেয়ে অবনতি হয়েছে। তাহলে এই নির্বাচনে কেন যাওয়া?
দুনীতি মুক্ত হবে কিভাবে প্রিন্সকে দিয়ে?
বামেরা দুর্নীতিমুক্ত রাস্ট্র বানাতে চায়। অন্তত সিপিবি-বাসদ যেহেতু প্রকৃত সমাজতন্ত্র-সাম্যবাদ চায় না, রাষ্ট্র ভেঙ্গে শ্রমিক কৃষক সর্বহারার একনায়কত্ব কায়েম করতে চায় না, সে কারণে তারা প্রচলিত রাষ্ট্রের মধ্যে যতটুকু কিছু করা যায় সেটার কথা বলে। কিন্তু আ.লীগ বিএনপি যা করে তার চেয়ে কি সিপিবি বাসদ ভিন্ন? মোটেই না। এই দলের কেন্দ্রীয় নেতা রাগীব আহসান মুন্না হলেন শেয়ার বাজার কেলেঙ্কারির একজন। তার বিরুদ্ধে তদন্তে এটা সত্য প্রমাণিত হয়েছে। বিষয়টি আদালত পর্যন্ত গড়িয়েছে। ভাবুন একবার কমউনিস্ট নেতা আবার শেয়োর বাজার চুরির নেতা?! আর প্রিন্স? তিনি নিজেইতো একটা ফটকা প্রতিষ্ঠান 'যুবক' সাথে ছিলেন। যুবক এ দেশের মানুষের সাথে প্রতারণা করে শত শত কোটি টাকা হাতিয়ে বিলীন হয়ে গেছে। সেই যুবকের মালিকানা যার থাকে সেই প্রিন্সও আবার কমউনিস্ট নেতা। সমাজতন্ত্রের এমন নিদান কাল চলছে নাকি যে, লাল পতাকা হাতে নিয়ে মার্কিন প্রেসিডেন্ট আপনার সাথে আছে আপনিও তাকে বিপ্লবী হিসেবে মেনে নিবেন? সম্ভবত এসব আগে ভাগে আন্দাজ করেছিলেন মার্কস। প্রিন্সদের উদ্দেশ্যে তিনি বলেছিলেন, ঈশ্বরের দোহাই আমি মার্কসবাদী নই।’

ঢাকা দক্ষিণে সিপিবি-বাসদের প্রার্থী প্রিন্স
বাংলার লেনিন, অতপর বিপ্লবের কী হইবে?
বাংলার বিপ্লবী জ্ঞানরাজ্যের বিশুদ্ধতম ব্যক্তি হলেন বদরউদ্দিন ওমর। তিনি ছাড়া বাকিরা সবাই ভ্যারেণ্ডাবাজি! মনে মনে এই ধরনের সন্দেশ খাওয়ার কারণে এই দুর্দান্ত তাত্বিক মার্কসবাদী ক্রমশই একা হতে থাকলেন। জনাব ওমরের সংগঠনের শেষ উন্নত সংগঠক ছিলেন জোনায়েদ সাকি। লম্বায় আর্য প্রভাব আছে। কথা ও চাল-চলনে সাবেক আমলার এই সন্তান কিছুটা ব্যাতিক্রমী। আগের দল ভেঙ্গে নতুন দল গড়লেন, নাম গণসংহতি আন্দোলন। যদিও এটা আদৌ পার্টি নাকি গণসংগঠন সে ব্যাপারে তারা পরিস্কার করতে ব্যর্থ হয়েছেন। এরপর এই পার্টি বা গণসংগঠন বাম না ডান তাও পরিস্কার করলেন না। তারা কমিউনিস্ট হলে তাদের পার্টি দলিলে লিখতেন, রাষ্ট্র হবে সর্বহারা শ্রেনির একনায়কত্ব। সেসব তারা লেখেনি। বরঞ্চ তারা সব শ্রেনীর প্রতিনিধিত্বে (মাল্টিক্লাস) রাষ্ট্র বানানোর কথা বলতে থাকলেন। যেমনটি আ.লীগ বিএনপি বলেন। তারপরও জোনায়েদ সাকি'র দলের কর্মীরা তাদের দলকে বাম হিসেবেই জানে আর তাদের নেতাকে বাংলার লেনিন হিসেবেই মানেন। সামান্য কিছু আরবান মিডল ক্লাস তরুন তাদের সাথে আছে। তারা অন্যদের থেকে ভিন্ন এ কারণে মাঠের লড়াই করতে নেমে তারা পিছপা হয় না সিপিবি বাসদের মত। এখানে তাদের স্যালুট করতেই হবে। কিন্তু এই দল সব সময় শেখ হাসিনার উগ্র সমালোচক। যতটা না বিএনপির। সাবেক পিকিংপন্থী গুরু জনাব ওমরের সাথে থাকার কারণে এমনটা হতে পারে বলে অনেকে বলে থাকেন। কিন্তু সেটা আসলে কৌশল। কারণ এখন বিএনপি জামাতের সমালোচনা করে হালে পানি পাওয়া যাবে না বরং সরকারের সমালোচনা করলে সেখানে বাহাবা কুড়ানো যাবে। মানুষের নজরে আসা যাবে।
জোনায়েদ সাকি
এ দলের সাথে সমাজের অনেক এলিট ব্যবসায়ীর পরিচয় আছে। দেশের শক্তিশালী এক পোল্ট্রি ব্যবসায়ী তাদের অন্যতম ডোনার। এ ছাড়া ভারত বিরোধী কিছু ব্যবসায়ীও তাদের সাথে আছেন। সেটা থাকতেই পারে। সেটা দোষের না। জোনায়েদ সাকি বক্তা হিসেবে ভাল। তিনি বাংলার কেজরিওয়াল হতে চান।
ল্যাতিন আমেরিকা থেকে শিক্ষা নিয়ে হালের গ্রীসের পাতি সমাজতন্ত্রীদের সরকার বানানোর পর তিনি খোয়াব দেখছেন যে ঢাকা সিটি করপোরেশনে জয় পেয়ে তিনি একটা শক্ত ভিত পাবেন। এ আশায় তিনি সিটি করপোরেশন নির্বাচনে প্রাথী হতে যাচ্ছেন। আনুষ্ঠানিক ঘোষণার বাকি। এখন প্রশ্ন হইল, বাংলার লেনিন যদি সামান্য একটি সিটি করপোরেশন নির্বাচনে যান তাহলে বাংলার বিপ্লবের কী হইবে?
তবে সিপিবি বাসদ থেকে জোনায়াদে সাকি অনেক ভালো প্রাথী। সিপিবি বাসদ যেহেতু মিথ্যাবাদী এ কারণে তাদেরকে বর্জন করুন। সব থেকে ভাল হয় ভোট বর্জন করলে। সেটা যারা পারবেন তাদেরকে আগাম স্যালুট। আর যারা ভোটকে উৎসব হিসেবে মেনে নিয়ে লাইনে দাড়াবেন তারা আর যাকেই ভোট দেন সিপিবি বাসদের মত মিথ্যাবাদীদের ভোট দিয়েন না।
আ.লীগ বিএনপির প্রার্থীরাও মিথ্যাবাদী। কিন্তু তারা সত্যবাদী যুধিষ্ঠিরের ভাব ধরেন না। বামদের সাথে এদের পার্থক্য এতটুকুই।

