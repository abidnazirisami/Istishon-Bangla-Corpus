শিনা হত্যা নিয়ে আধা-পর্নো সিনেমা ও নারীবিদ্বেষ!



শিনা বোরা হত্যা রহস্য নিয়ে ছবি তৈরির দৌড়ে নেমেছেন ডিরেক্টর-প্রযোজক কান্তি শা। যিনি ফিল্মি দুনিয়ায় পরিচিত সি গ্রেডের আধা পর্নো ছবি তৈরির মুকুটহীন সম্রাট হিসাবে। শুধু ভাবনাচিন্তার স্তরে আটকে নেই ব্যাপারটা, ইতিমধ্যে ছবি তৈরির ৭৫ শতাংশ কাজও সেরে ফেলেছেন বলে দাবি কান্তির। ছবির নামও চূড়ান্ত হয়ে গিয়েছে-‘শিনা মার্ডার কেস’। পোস্টারও বাজারে ছেড়ে দিয়েছেন কান্তি। ছবিটি মুক্তি পাচ্ছে অক্টোবরে। 
শিনা-ইন্দ্রানীকে নিয়ে ছবি করলে তা বাজারে আলোড়ন ফেলবেই, ধরে নিয়েছেন কান্তি। যদিও শিনা হত্যাকান্ডের বিচার এখনো চলমান। ওদিকে ইন্দ্রানী এখনো জেলে। পুলিশ যখন তদন্তে নেমে শিনার মা-বাবা ইন্দ্রানী মুখোপাধ্যায়, সিদ্ধার্থ দাশ, ইন্দ্রানীর প্রাক্তন ও বর্তমান স্বামী সঞ্জীব খন্না ও পিটার মুখোপাধ্যায়কে ডেকে, জেরা করে তথ্যপ্রমাণ সংগ্রহ করেছে, তখন তলে তলে নিঃশব্দে কাজ এগিয়ে নিয়ে গিয়েছেন কান্তি। গোয়া, কলকাতা ও লোনাভালায় শুটিং সেরে তাঁর ফিল্ম ইউনিট মুম্বই ফিরেও গিয়েছে।
একটি হত্যাকান্ডের তদন্ত যখন ক্ষমতাধরদের দিকে প্রশ্ন তুলছিল, তখন পুরো বিষয়টাকে যৌনবাণিজ্যের উপকরণ বানিয়ে ফেলা হচ্ছে। বর্তমান পরিস্থিতিতে হত্যার বিচার বা প্রকৃত তদন্ত দাবি করা বাদ দিয়ে যে যার মতো ব্যবসায় নেমে গেছে। প্রথম দফায় ভারতীয় মিডিয়া এই খুনের ঘটনার ওপর ইচ্ছেমতো রঙ চড়িয়েছে। নারীরিক খবরগুলোকে তারা মুখরোচক করে হাজির করেছে আর সেই সূত্র বাড়িয়ে নিয়েছে কাটতি ও মুনাফা। এখন বাকিরাও ঝাপিয়ে পড়েছে। শুরু হয়েছে পর্ন সিনেমা বানানো। ক'দিন পর হয়তো ইন্দ্রাণীর নামে সেক্স টয় বিক্রি হবে বাজারে! 

ব্যবসার গাড়িটা খুব জোরেই চলছে। পুলিশ যেখানে ইন্দ্রানীকে এখনও জেরা করছে, চার্জশিটই দিতে পারেনি, এমনকী তদন্তের দায়িত্বে থাকা রাকেশ মারিয়াকে মুম্বইয়ের পুলিশ কমিশনার পদ থেকে সরিয়ে দেওয়া নিয়ে তোলপাড়ও হয়ে গেল, সেখানে কান্তির তত্পরতা চমকে দেওয়ার মতো বৈকি। কান্তির দাবি, তিনি ছবির প্রয়োজনীয় রিসার্চ সেরে ফেলে শুটিংয়ের সব প্রস্তুতি সেরে ফেলেছিলেন অনেক আগেই।
প্রশ্ন উঠবে, কী আছে ওই সিনেমায়? পুলিশ যেখানে এখনো হত্যাকারী হিসেবে কাউকে নিশ্চিত করেনি! রহস্য ফাঁস করেছেন কান্তি নিজেই। ইন্দ্রানীকে মেয়ের খুনী বলে সন্দেহের সমর্থনে পুলিশ তথ্যপ্রমাণের অপেক্ষা করলেও তিনি সে পথে হাঁটেননি। কান্তির স্থির বিশ্বাস, ইন্দ্রানীই হত্যাকারী। আর বিশ্বাস যেখানে অটল, সেখানে প্রমাণের কী প্রয়োজন? তাই তিনি অবলীলাক্রমে বলে দিয়েছেন, আজকাল মেয়েরা কী চায়? তারা চায় যৌন সম্পর্ক, টাকা। নয়ত কেন একটা মহিলা চারবার বিয়ে করবে? শুধু পুরুষ মানুষ আর টাকা ছাড়া আর কীসের জন্য?
কান্তি এও বলেছেন, সত্যিটা সত্যিই থাকে। ইন্দ্রানী নিজেই মেয়েকে খুন করেছে। সত্যি এটাই। আর এসব কথা বলার কারণে তার বিরুদ্ধে ভারতের কিংবা আমাদের এখানকার নারীবাদীরা কেউ কথা বলছেন না। সুযোগ বুঝে কান্তি নারীদের গালি দিলেও তার সিনেমার প্রচারিত পোস্টার দেখুন, নারীদেহ বিক্রি করেই পেটে ভাত ওঠে এই পর্নো দালালের। অথচ তার কী বড় বড় কথা। 
নিঃসন্দেহে বলা যায়, কান্তির এই সিনেমা নারীর প্রতি অশ্রদ্ধাকে বাড়াবে। একইসঙ্গে নারীর প্রতি সহিংসতা ও বিদ্বেষ বৃদ্ধিতেও ভূমিকা রাখবে সিনেমাটি। সবাইকে তাই এই কুলাঙ্গার ও তার আধ-পর্নো সিনেমার বিরুদ্ধে সরব হওয়ার আহবান জানাচ্ছি।

