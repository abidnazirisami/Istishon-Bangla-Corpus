শঙ্খ নদী সাঙ্গু হবে কেন_ ব্রিটিশ কি যায়নি_


বিষয়টি অনেকদিন ধরেই মনের মধ্যে ঘুরপাক খাচ্ছিল; মুখ খুলতে হলো বন্ধু মহিউদ্দিন নিলয় বান্দরবান ঘুরে আসার পর। তিনি সেখানে আগে থেকে পরিচিত একটি নদীতে এ মাসের গোড়ার দিকে আবার ঘুরতে গেছেন এবং ঢাকায় ফিরে চলতি তারুণ্যের নিয়মানুযায়ী স্রোতস্বিনীটির শীর্ণ প্রবাহ নিয়ে ফেসবুক স্ট্যাটাসে আক্ষেপ করেছেন। সেই নদীর নাম নিলয় লিখেছিলেন 'সাঙ্গু'। আরেক বন্ধু হোসাইন সোহেল 'জঙ্গলবাড়ি' নামে চমৎকার একটি উদ্যোগ সূচনা করেছেন। এ উদ্যোগ নাগরিকদের কেবল প্রকৃতির কাছাকাছি নিয়ে যায় না; প্রাকৃতিক পরিবেশে খাওয়া-দাওয়া, থাকা এবং প্রকৃতি রক্ষার শপথও করানো হয়। বিভিন্ন পাহাড়, বন ও প্রান্তরের পর হালে তারা নদীর প্রতি বেশি আগ্রহী হয়েছেন। এমন একটি দল যাবে সেই 'সাঙ্গু' নদীর উৎস দেখতে। 

এ নিয়ে সোহেলের সঙ্গে কয়েক দফা আলাপ-আলোচনা হয়েছে। ফেসবুকে সেই উৎস-যাত্রার ব্যানার ও প্রচারণাতেও দেখছি 'সাঙ্গু' যাওয়ার আহ্বান। বস্তুত নদীটির এই নামই আপাতসিদ্ধ। কারণ পানি উন্নয়ন বোর্ডসহ সরকারি, আধা-সরকারি সব কাগজপত্রে, মানচিত্রে নদীটির নাম সাঙ্গুই লেখা। কাছাকাছি সময়ে কাছের দু'জনের তরফে এ নাম উচ্চারিত হতে দেখে ফেসবুকে স্ট্যাটাস দিয়েছিলাম_ ''পার্বত্য চট্টগ্রামের চমৎকার নদীটির আদি নাম 'শঙ্খ'। ইংরেজ সার্ভেয়াররা তাদের উচ্চারণগত ব্যর্থতার জন্য নাম দেয় 'সাঙ্গু'। যেভাবে 'চট্টগ্রাম' হয়ে গেছে 'চিটাগোং'। আমাদের পানি উন্নয়ন বোর্ড যদিও ইংরেজদের দেওয়া নাম কপি-পেস্ট করে যাচ্ছে; অধিকাংশ স্থানীয়র কাছে এখনও 'শঙ্খ'ই সই। মারমা জনগোষ্ঠী ডাকে 'রেগ্রীই'। নাগরিক নদীপ্রেমিক বন্ধুরা, আমরা কি পারি না নদীটিকে আদি নাম ফিরিয়ে দিতে?''
যতদূর জানা যায়, ১৮৬০ সালের গেজেটিয়ারে প্রথম নদীটির নাম 'সাঙ্গু' লেখা হয়। সেই থেকে এখনও দাফতরিক নথি কিংবা মানচিত্রে সাঙ্গুই বহাল। কেবল এই নদীটি নয়; ইংরেজ ও তাদের 'গুণমুগ্ধ' এ দেশীয় প্রশাসনিক কর্মকর্তা ও প্রকৌশলীরা এভাবে আরও অনেক নদীর আদি বা স্থানীয় নাম উপেক্ষা করে চলছেন। যেমন কবি মাইকেল মধুসূদন দত্তের কবিতার সুবাদে গোটা বিশ্বের বাঙালি জনগোষ্ঠীর কাছে খ্যাতি পাওয়া কপোতাক্ষ নদের নাম ইংরেজি নথিপত্রে ও মানচিত্রে এখনও 'কোবাডাক'! এই নদীটির ক্ষেত্রেও ইংরেজদের উচ্চারণ ব্যর্থতা দায়ী কি-না, সেটা অবশ্য প্রমাণিত নয়। কারণ একটি পক্ষ যেমন কপোতাক্ষকে কোবাডাক করার জন্য ইংরেজদের দায়ী করেন, তেমনই কোনো কোনো সূত্র বলে নদীটির আদি নাম কোবাডাকই। সংস্কৃত প্রভাবিত বাংলায় পরে এর নাম হয়েছে কপোতাক্ষ।
ইংরেজরা কেন এভাবে নদীর নাম পাল্টে দিয়েছিল, সেই প্রশ্ন জেগেছিল কবি ও কথাসাহিত্যিক সুনীল গঙ্গোপাধ্যায়ের মনেও। ২০১১ সালের ১৩ জুলাই আনন্দবাজারে প্রকাশিত এক নিবন্ধে তিনি এ বিষয়ে আলোকপাত করেছিলেন। সুনীল লিখেছেন- ''কলকাতা শহরের পাশ দিয়ে যে নদীটি বয়ে চলেছে, তার নাম কী? সেই নদীটির নাম এক হিসেবে বিশ্ববিখ্যাতও বটে। সব শিশুই যে নদীর নাম জানে, সে নদীর নাম দিয়ে কত কবিতা লেখা হয়, অনেক লোকে এখনও গঙ্গাস্নানে যায় পুণ্য অর্জনের জন্য। গঙ্গাসাগর সঙ্গমে প্রতি বছর বিরাট মেলা হয়। অথচ অনেক জায়গায় ছাপার অক্ষরে সে নদীর নাম হয়ে থাকে হুগলি নদী। মুখে কোনো লোকই হুগলি বলে না। অথচ ম্যাপে কেন গঙ্গার নাম থাকে না? এমনকি গঙ্গার ওপর কোনো সেতু বানাতে গেলে তার দায়িত্ব নেয় 'হুগলি রিভার ব্রিজ কমিশন'!
কোথা থেকে এলো এই হুগলি নাম? বলাই বাহুল্য, ইংরেজ আমলে গঙ্গা নামটি মুছে দিয়ে একটি মাত্র জেলার নামে এই নদীকে চিহ্নিত করা হয়েছিল। কেন এই অদ্ভুত কাজটি করা হয়েছিল, তা ইংরেজরাই জানে। কিংবা তারাও এখন ভুলে গেছে।... শাসক ইংরেজরা এ দেশের অনেক নগর, নদী, পর্বতের নাম ইচ্ছামতো বদল করেছে। উচ্চারণ বিকৃতিতেও ইংরেজরা ছিল ওস্তাদ। গঙ্গা শব্দটা উচ্চারণ করা কি খুব শক্ত? তবু ইংরেজরা বলত, গ্যাঞ্জেস! সারা ভারতেই এ নদীর নাম গঙ্গা হিসেবেই প্রসিদ্ধ, ভারতের বাইরেও গঙ্গা বা গ্যাঞ্জেস নামটি পরিচিত, শুধু বঙ্গ প্রদেশেই হয়ে গেল হুগলি। তা কি বাঙালি জাতির প্রতি বিদ্বেষের কারণে? নইলে এর যুক্তির মাথামুণ্ডু পাওয়া খুবই দুষ্কর।''
নিজেও নদী নিয়ে হাতুড়ে কাজ করতে গিয়ে দেখেছি, নথিপত্রে থাকা কত নদীর আনুষ্ঠানিক নাম স্থানীয় জনগোষ্ঠীর কাছে অপরিচিত! বাংলাদেশ ও ভারতের মধ্যে প্রবাহিত ৫৪ 'আন্তর্জাতিক' নদীর একটির দালিলিক নাম 'লংলা'। মাঠপর্যায়ে এই নামে নদী খুঁজতে গিয়ে হয়রান হতে হয়েছে। স্থানীয়রা এটাকে চেনে 'লাইঙলা ছড়া' হিসেবে। একইভাবে নথিপত্র দেখে কেউ যদি সুনামগঞ্জে 'জালোখালী' নদী খুঁজতে যায়, তাকে বিফল হতে হবে। কারণ স্থানীয়দের কাছে এর নাম 'চলতি'। কেতাবের 'শীলা' নদীও মাটির ভূমিতে পাওয়া যাবে না। নদীটিকে স্থানীয়রা জানে 'চেলা' নামে। কেউ কেউ মনে করেন, 'সুরমা' আদিনাম নয়। বরাক উপত্যকার প্রধান নদীটির নামও 'বরাক'। এখনও ভারতীয় অংশে এই নাম। বস্তুত আসাম রাজ্য বরাক ও ব্রহ্মপুত্র- এই দুই উপত্যকায় বিভক্ত।
বাংলাদেশেও আরও কয়েকটি নদীর নামবদল একদমই স্পষ্ট- যেমন আজকের যাদুকাটা নদীর আদি নাম রেণুকা। কথিত রয়েছে, সুনামগঞ্জে প্রবাহিত ওই নদী পাড়ের সন্তান সাধক অদ্বৈত মহাপ্রভু তার মায়ের ইচ্ছা পূরণ করতে গিয়ে এই নদীতে সপ্তবারি প্রবাহিত করে দিয়েছিলেন। মা লাভা দেবীর গঙ্গাস্নানের ইচ্ছা ছিল। কিন্তু শারীরিক অক্ষমতার কারণে তার পক্ষে গঙ্গাস্নানে যাওয়া সম্ভব ছিল না। ছেলের কাছে ইচ্ছার কথা জানালে, অদ্বৈত পৃথিবীর সব তীর্থের পুণ্যজল বা সপ্তবারি একনদীতে প্রবাহিত করে দিয়েছিলেন। সেই সব পানি রেণু আকারে উড়ে এসেছিল বলে এই নদীর নাম রেণুকা। ভক্তরা বিশ্বাস করেন, এখানে দোল পূর্ণিমার রাতে সপ্তবারি একত্রিত হয়। যে কারণে প্রতিবছর তারা চৈত্র মাসের অষ্টমী তিথিতে যাদুকাটায় স্নান করে, অনুষ্ঠিত হয় বারুণী মেলা।
সারাদেশে আক্ষরিক অর্থেই জালের মতো ছড়িয়ে থাকা আমাদের শত শত নদীর প্রায় প্রতিটি নদীর এমন লোকায়ত জন্ম ইতিহাস রয়েছে। বস্তুত বঙ্গীয় ব-দ্বীপের জন্মই হয়েছে এসব নদ-নদীর পলি সিঞ্চনে। যে কারণে বাংলাদেশ 'নদীমাতৃক'। অনেক সভ্যতায় নদীকে বলা হয় 'প্রকৃতির কন্যা'। এখানকার প্রকৃতিকেই বরং জন্ম দিয়েছে নদী। আমাদের ভূগোল, ইতিহাস, সভ্যতা, সংস্কৃতি, যোগাযোগ, অর্থনীতি, খাদ্য উৎপাদন এমনকি নিরাপত্তা ব্যবস্থা সবই ছিল নদীর আশীর্বাদধন্য। কিন্তু দখল, দূষণ, অপরিকল্পিত স্থাপনার মাধ্যমে সেই নদীকেই আমরা বিপন্ন করে তুলেছি। দুর্ভাগ্যজনক ওই প্রক্রিয়াটি শুরু হয়েছে বোধহয় নদীর নাম বদলের মধ্য দিয়ে। একটি নদীর যখন নাম বদল হয়, তখন তার আদি নামের সঙ্গে যুক্ত ইতিহাস, ঐতিহ্যও বিচ্ছিন্ন হয়ে পড়ে।
নিছক লোকায়ত ইতিহাস ও ঐতিহ্য নয়; নদীর নাম বদলের কারিগরি সংকটও রয়েছে। বিশেষত আন্তঃসীমান্ত নদীর ক্ষেত্রে। যেমন আমাদের সোমেশ্বরীর নাম ভারতীয় অংশে 'সিমসাঙ'। আমাদের পিয়াইন নদীর ভারতীয় নাম 'উমঙোট'। সারি-গোয়াইন নদীর নাম ভারতে 'মাইনথ্রু'। সুরমা-কুশিয়ারার নাম 'বরাক'। ফলে যখন দাফতরিক দর কষাকষির প্রশ্ন আসবে এবং যদি আন্তর্জাতিক আইন-আদালতে যেতে হয় তখন কিন্তু দুই নামের বিষয়টি জটিলতা তৈরি করতে পারে।
সে অবশ্য দূরের বাদ্য। এখনকার বিবেচনা হওয়া উচিত আমাদের দেশের নদ-নদীর আরোপিত নাম বদলে ফেলে আদি নাম ফিরিয়ে দেওয়া। বিষয়টি সহজ নয়। আমার ফেসবুক স্ট্যাটাস দেখে উপরোলি্লখিত বন্ধুদ্বয় তাদের লেখা ও ব্যানার সংশোধন করে 'শঙ্খ' বহাল করেছে। পানি উন্নয়ন বোর্ডসহ পরাক্রমশালী কর্তৃপক্ষরা নিশ্চয় এসব ফালতু কথায় কান দেবে না। দশকের পর দশক ধরে তারা মোটা মোটা বইয়ের 'জ্ঞান ও গরিমা' আগলে আছেন, আমাদের মতো সাধারণ মানুষের কথায় তাতে ছাড় দেবেনই-বা কেন? ফলে আমরা যারা নদী নিয়ে নাগরিকদের পক্ষে ভাবনা-চিন্তা করি, দুই-চার ছত্র লিখি, নদী দখল-দূষণের বিরুদ্ধে শীর্ণ কণ্ঠ ছাড়ি- তাদেরই এগিয়ে আসতে হবে নদ-নদীর আদি নাম ফিরিয়ে দেওয়ার জন্য। কেন্দ্রীয়ভাবে বিরাট আয়োজন করে দেশের নদ-নদীর আদি বা স্থানীয় নাম ফিরিয়ে দেওয়ার হাঙ্গামা শুরুরও দরকার নেই। স্থানীয় জনগোষ্ঠী নিজের নিজের ঘরের পাশের নদীটিকে যে নামে ডাকে ও চেনে, সেই নাম নথিপত্রে বহালের জন্য স্থানীয়ভাবে ঐক্যবদ্ধ ও প্রচেষ্টা চালালেই যথেষ্ট হবে।
এটা ঠিক, ইতিমধ্যে বহুবিধ বড় বড় জটিলতায় হাঁসফাঁস করছে আমাদের নদ-নদী। যেসব অত্যাচার-অনাচারের কারণে বাংলাদেশের প্রাণ প্রবাহগুলোর প্রাণই বিপন্ন, সেই তুলনায় আদি-অনাদি নামের ইস্যু সামান্যই বটে। চোখ রক্ষা হবে কি-না সেটা নিয়ে যখন মাথা ঘামানো জরুরি হয়ে পড়েছে, তখন তার নাম পদ্মলোচন না অন্য কিছু হওয়া উচিত, সেই বিতর্ক অবান্তরই মনে হতে পারে। কিন্তু একই সঙ্গে এটাও মনে রাখতে হবে, নদী নিয়ে আত্মঘাতী খেলা শুরু হয়েছিল এই নাম বদলের মধ্য দিয়েই। কে-না জানে, নাম-ঠিকুজি নিশ্চিহ্ন করতে পারলে তখন কাউকে সশরীরে নিশ্চিহ্ন করাও সহজ হয়। এর মধ্য দিয়েই নদীকে নদীর মতো থাকতে দেওয়া হয়নি। নাম বা পরিচয় রক্ষার মধ্যে নদী সুরক্ষার গোড়ার বিষয়টি জড়িত। নদী রক্ষায় 'জরুরি গুরুত্বপূর্ণ' কাজগুলো তো অনেকেই করছে; কিন্তু আপাত অপ্রধান কিন্তু একেবারে গোড়ার কাজটিও কাউকে না কাউকে করতে হবে। 
[নোট : প্রবন্ধটি ইতোপূর্বে দৈনিক সমকাল পত্রিকায় ১৩ ফেব্রুয়ারি ২০১৪ তারিখে ‘নদ-নদীর আদি নাম ফিরিয়ে দাও’ শিরোনামে প্রকাশিত।]

