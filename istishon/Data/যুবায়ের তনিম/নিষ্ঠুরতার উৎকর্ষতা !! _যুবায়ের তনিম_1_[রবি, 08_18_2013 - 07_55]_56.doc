নিষ্ঠুরতার উৎকর্ষতা !! 


আমার দুই বছরের ভাগ্নের অনুসন্ধিতসু মনের খুব প্রিয় একটা প্রশ্ন হচ্ছে “টাকা কৈ ?” তার এই কথায় আমরা হেব্বি মজা পাই , ডিজিটাল পুলাপাইন জন্ম নিয়াই টাকার সন্ধানে ব্যাস্ত ! যাই হোক, কদিন আগে সে টাকার কথা বলার আগে আমিই তাকে জিজ্ঞাসা করলাম “টাকা কই মামা ?” তার জবাব “টাকা ব্যাঙ্কে” !! এই কথা শুনে বাসার সবাইরই আক্কেল গুড়ুম অবস্থা !! আরো একবার মনে মনে স্বীকার করতে বাধ্য হলাম - এই পোলা ড্যাম ব্রিলিয়ান্ট হবে , এতে কুনোই সন্দেহ নাই !!
গত দু বছরে আমাদের পরিবারে সব চেয়ে আনন্দের ঘটনা হচ্ছে - আমার ভাগ্নের জন্ম । বাসায় আমরা কেবল ৩ জন প্রানী, আমি আর বাবা-মা । বোনের বাসা একেবারে কাছেই, তাই প্রতিদিনই হয় বাবা কিংবা মা তাকে নিয়ে আসে, নইলে বোন তাকে আমাদের বাসায় পাঠিয়ে দেয় বা নিজেই নিয়ে আসে । 
আপাতত আমদের বাসার সমস্ত আনন্দের উৎস সে, তাকে ঘিরেই আমাদের সব কিছু আবর্তিত হয় ! আমার আশা, যে ভাবেই হোক তারে ক্রিকেটার বানামুই আর তার বাপ তো এখন থেকেই তার জন্য স্কুলের সন্ধানে ব্যাস্ত !! এই এক যুগ আসছে আর কি, আগে হৈলে বলা হত “গাছে কাঠাল গোফে তেল”, কিন্তু এই হাইব্রিড যুগে এটাই স্বাভাবিক । আমার বোন এবং বাবা-মার ও অনেক স্বপ্ন তাকে ঘিরে , অন্যান্য সবার ও যেমন সন্তান বা নাতি-পুতি বা কে ঘিরে অনেক আশা থাকে, সে রকম আর কি ...
কিন্তু গতকাল থেকে মনটা অসম্ভব খারাপ, এক কুলাঙ্গার সন্তান তার বাপ- মারে কি নৃশস ভাবেই না হত্যা করল !! তাও আবার মেয়ে সন্তান , যাদের মধ্যে কোমলতা বা মায়া মমতা অনেক বেশি থাকার কথা !! একজন সন্তান কতটুকু অমানুষ হলে খুনীদের পাশে দাঁড়িয়ে দাঁড়িয়ে বাবা-মাকে হত্যার দৃশ্য দেখে কিংবা আরো নিষ্ঠুর হবার ইন্সট্রাকশন দেয় !! একটা মানুষ কিভাবে তার মাকে ১১ বার ছুরি চালায় - তার বাবাকে জবাই করে !!?
আমি জানি না নিজের সন্তানের এই নিষ্ঠুরতা দেখে সেই হতভাগা বাবা মায়ের মানসিক অবস্থা কি রকম ছিল !? তাদের হয়ত শারীরিক যন্ত্রনার চেয়ে মানসিক যন্ত্রনা অনেক অনেক বেশি ছিল, সন্তানের জন্য যে কোন বাবা মা জীবন দিতে প্রস্তুত , অথচ সেই সন্তানের সৌজন্যে কি নিষ্টুর ভাবেই না খুন হলেন তারা !!
আমি জানি , এগারো বার ছুরিকাঘাত হয়ে শারীরিক মৃত্যুর আগেই তার মা “এগারো বার মানসিক ভাবে” মৃত্যুবরণ করেছিলেন, এ ছোট্ট ব্যাপার টা বোঝার জন্য সাইকোলজিতে মাষ্টার্স করতে হয় না ।
এই মেয়েটার জন্মাবার পর নিশ্চয়ই তাদের পুরো পরিবারে আনন্দের বন্যা বয়ে যায়, ঠিক ভাগ্নের জন্ম হবার পর আমাদের পরিবারে ও যেমটা ঘটেছিল ! আমাদের যেমন ভাগ্নে কে নিয়ে অনেক অনেক আশা-ভরসা, তেমনি তার পরিবারের ও অবশ্যই তাকে নিয়ে অনেক আশা আকাঙ্খা ছিল ...... কিন্তু এক লহমায় সব কিছু ধুলিস্যাত - ধুলোয় উড়িয়ে দিল সব স্বপ্ন-আশা-আকাঙ্খা ! 
সেই সাথে পুরো দেশের মানুষের আশা-আকাঙ্খা ও কি ধুলিস্যাত করে দেয়নি সে ?এমন কেউ কি আছে, এই খবর টা দেখে
যার বুকে হাহাকার জাগে নাই !? নিজের সন্তানের হাতে নিষ্টুরতার শিকার হবার অমঙ্গলের শঙ্কায় একবার ও বুক কাপে নাই !?
আমার মনে এখন বারবার কেবল ভাগ্নের মায়াময় চেহারাটা ভাসে, বেশি কিছু আর ভাবতে পারি না ...... (আল্লাহ মাফ করুন)..............

