পাখি চেনা 



প্রশান্ত সোনাজিরিয়া (Pacific Golden Plover)
প্রশান্ত সোনাজিরিয়া জলচর দীর্ঘপাদ পাখি, বলা হয়ে থাকে বৃষ্টি যখন আসি আসি করে তখন এরা নিজেদের মধ্যে ঝাঁক বাঁধে!! প্রথম দেখি চট্টগ্রামের ফইল্লাতলি তে । এবার গিয়েছিলাম সেইন্টমার্টিন এর দ্বীপে রীফ ইগরেট দেখা সুপ্ত বাসনা নিয়ে। ছেড়া দ্বীপ যাওয়ার পথে আচমকাই এর সাথে দেখা, একটা দুটো করে বারোটার মতো গুনলাম, ছড়িয়ে ছিটিয়ে সকালের রোদ পোহাচ্ছে, আকাশের দিকে তাকালাম ঝকঝকে রোদ, তার মানে এরা আরও বেশি আছে সংখ্যায়! আমাকে অনেক সুযোগ দিল কাছে যাওয়ার আমি এর বিশ্বাসের মর্যাদা রেখে একটুও ডিস্টার্ব না করে ছবি তুললাম। ছবির পাখিটি শীতকালে তোলা তবে প্রজননকালে এদের চেহারা পুরোই পাল্টে যায়, পা, বুক মাথা কালো রং ধারন করে, সারা শরীর হয়ে ওঠে সোনালী (যার জন্যই এর নাম সোনাজিরিয়া)
খাবারের সন্ধানে এরা মাঠ, উপকুল ইত্যাদি জায়গায় বিচরণ করে, পোকামাকড়, ছোট চিংড়ি এদের খাবারের তালিকায় প্রাধান্য পায়।
এটি একটি পরিযায়ী পাখি, শীতে এ অঞ্চলে আসে আর প্রজননকালে চলে যায় সুদুর আলাস্কার দিকে।
প্রতিবছর এদের ভ্রমন হোক নিরাপদ এই কামনা রইল ।

