নিষিদ্ধ প্রেম


কেন যে পাশের বাড়ীর রাইকে সুমনার এতো ভালো লাগে, ও বোঝে না। না না, বোঝে না বললে ভুল হবে। বোঝে কিন্তু এর কার্যকারণ উদ্ধার করতে পারে না। স্কুলে যখন পড়তো, ফার্স্ট গার্ল কুসুমকেও খুব ভালো লাগতো ওর। এই ভালোলাগা হয়তো বাকী সবারও লাগতো কারণ কুসুম ভালোলাগার মতোই একটা মেয়ে ছিল। কিন্তু সুমনার ভালোলাগাটুকু কি একটু অন্যরকম ছিল না?
কুসুমের চোখ, ঠোঁট, গলা, গাল, চিবুক – সব খুঁটিয়ে লক্ষ্য করতো সুমনা। এরপর ওর দৃষ্টি নামত কুসুমের বুকের দিকে। কল্পনায় কতবার কুসুমকে অর্ধনগ্ন হিসেবে দেখেছে, হিসেব নেই। কিছুদিন পর অর্ধের বেড়া ডিঙিয়ে পুরো নগ্নও কল্পনা করেছে। শিহরিত হয়েছে মনে মনে। কিন্তু সাথে এও ভেবেছে, কেন একটা মেয়ের শরীর দেখে তার এমন লাগে? ছেলেগুলোর পেশল শরীর তো ওর মনে দাগ কাটে না! যৌনতাও জাগায় না। কিন্তু কুসুমকে দেখলেই সুমনা আনমনা হয়ে যায়।
অদ্ভুত!
এরপর এলো কলেজ জীবন। কুসুম হারিয়ে গেলো, সুমনার জীবনে এলো রতি। নামের মতোই মেয়েটি ছিল সাক্ষাৎ রতিক্রিয়ার দেবী। পুরো কলেজ পাগল ছিল নাচে-গানে পারদর্শী এই মেয়ের জন্য। পাগল ছিল সুমনাও। কিন্তু ওর পাগলামি যেন অন্যদের তুলনায় একটু গোপনীয়তায় ঘেরা। অন্যরা রতির নাম ধরে শীষ বাজাতো, স্টেজে রতির নাচ-গানের সময় “রতি রতি” চিৎকারে হলঘর কাঁপিয়ে ফেলত, প্রতিযোগিতায় জিতলে কোলে তুলে চুমু খেত। কিন্তু সুমনার এসব দেখলে অন্যদের উপর রাগ হত ভীষণ। যেন রতি ওর একার সম্পত্তি, যেন আর কারো ওকে ভালো লাগার অধিকার নেই।
সুমনারও খুব ইচ্ছে হতো রতিকে চুমু দিতে। কিন্তু ও রতির বন্ধু ছিল না। তাই ইচ্ছেটা পূরণ হচ্ছিল না। কিন্তু একদিন এসে গেলো সেই সুযোগ। 
কলেজের “প্রবীণ বিদায়” অনুষ্ঠানে সবাই বন্ধুদের ধরে কান্নাকাটি করছে। শুধু সুমনা এক কোণে দাঁড়িয়ে অনুসরণ করছে রতিকে। শক্ত পোক্ত মেয়েটা কোন কান্নাকাটিতে নেই, শুধু সান্ত্বনা দিয়ে যাচ্ছে বন্ধুদের। বিকেল গড়িয়ে যখন সন্ধ্যা নেমে এলো, সবাই বিদায় নিতে শুরু করলো কলেজ ক্যাম্পাস থেকে। আর বিদায়বেলায় চুমু দেওয়াটা হয়ে দাঁড়ালো অবশ্যম্ভাবী দায়িত্ব। মোটামুটি সবাই-ই সবার গালে বিদায় চুম্বন দিতে লাগলো। দুষ্টু কয়েকটা মেয়ে কারো কারো ঠোঁটে ঠোঁট লাগিয়ে ভো দৌড়! বন্ধুত্ব তো এমনই। দুষ্টুমিতে ভরা। সুমনার মনে হল, এটাই শেষ সুযোগ। এই সুযোগে রতিকে চুমু দিলে কেউ কিছু মনে করবে না। তাই পায়ে পায়ে এগিয়ে গিয়ে ও রতির সামনে দাঁড়ালো। রতি চোখে প্রশ্ন এঁকে এক পলক দেখল সুমনাকে। সুমনার বুক হাঁপরের মতো উঠা নামা করতে লাগলো। মনে অন্য অনুভূতি আছে বলেই বোধহয় এতো সহজে ও অন্যদের মতো রতিকে জড়িয়ে ধরে গালে একটা চুমু দিতে পারছে না! ওর চুমু তো আর নির্দোষ নয়...
রতিই এগিয়ে এলো। সুমনাকে জড়িয়ে ধরে গালে গাল লাগিয়ে টকাস করে একটা শব্দ করলো। বলল, “ভালো থাকিস রে! তুই তো কোনোদিন আমার সাথে কথা বলিস নি। আমি কি এতোটাই খারাপ?”
ব্যস!
সুমনা জানে না, রতির কণ্ঠের এই আবেগ ওর মনে কী ঝড় তুললো। শুধু জানে, এরপরের মুহূর্তটায় ও রতিকে আঁকড়ে ধরে রতির ঠোঁটে চেপে ধরেছিল নিজের ঠোঁট। হতভম্ব রতি হ্যাঁচকা টানে নিজেকে সরিয়ে নিয়েছিলো সুমনার বাহু থেকে। “হোয়াট দা ফাক!” বলে চিৎকার করে উঠেছিলো। ঠাস করে চড় বসিয়ে দিয়েছিলো সুমনার গালে। সেই স্মৃতি এখনো লাল টকটকে হয়ে সুমনাকে পোড়ায়। রতির সহানুভূতিতে নিজের বোধ হারিয়ে ফেলার জন্য ও কখনোই ক্ষমা করতে পারে না নিজেকে। ভাগ্যিস, আশেপাশের কেউ খেয়াল করে নি ব্যাপারটা! করলে কিংবা রতি ব্যাপারটা ছড়িয়ে দিলে কলেজ জীবনের শেষ দিন হতে পারত সুমনার জীবনেরও শেষ দিন। 
এখন বিশ্ববিদ্যালয় জীবনে এসে জুটেছে রাই বিনোদিনী। সুমনা কিছুতেই মেয়েদের প্রতি আকর্ষণ থেকে বের হতে পারছে না। সমকামিতা ব্যাপারটা নিয়ে পড়াশোনা করার পরও সুমনা পাপ বোধ করে। একটা প্রশ্নই ঘুরে ফিরে মাথায় আসে, “Why me?”। কিন্তু কোন উত্তর মেলে না। ছেলেদেরকে ভালো লাগানোর কোন চেষ্টা ও করে নি, তা নয়। কিন্তু সব ভালোলাগাই প্ল্যাটোনিক। সেখানে ছেলে-মেয়ের মধ্যে বিপরীত লৈঙ্গিক কোন ভালোলাগা বা ভালোবাসা কাজ করে না। আর এর মধ্যেই পরিবার থেকে চাপ দেওয়া শুরু হয়েছে বিয়ের ব্যাপারে। অনেকজনের সাথে কথাও হয়েছে সুমনার। কিন্তু ঘর বাঁধার মতো ইচ্ছে হয় না, শরীর জাগে না। শেষে বাধ্য হয়ে মাকে সব খুলে বলে ও। 
মা শুনে আঁতকে উঠেন। ভাবেন, মেয়ের মাথা খারাপ হয়েছে। মেয়েদের প্রতি আকর্ষণ? এও কি সম্ভব? শাপ শাপান্ত করতে করতে সুমনার বাবার কানে তোলেন কথাটা। বাবা কিছুটা হলেও জানতেন এ সম্পর্কে। কিন্তু তাঁর ঘরেই এরকম প্রতিবন্ধী পয়দা হয়েছে শুনে তিনি বাকরুদ্ধ হয়ে যান। ঠিক করেন, যতো দ্রুত সম্ভব বিয়ে দিতে হবে মেয়েকে। মাথা থেকে সমকামিতার ভূত নেমে যাবে তাহলে। 
সুমনা সাহায্যের আশায় মার কাছে গিয়ে আটকে পড়লো আরও বড় ঝামেলায়। চিন্তা করলো, বাবার মুখোমুখি হয়ে এর একটা বিহিত করবে। মানুষ কি অবিবাহিত অবস্থায় থাকছে না? কেন ওর ইচ্ছার বিরুদ্ধে ওকে বিয়ে করতে হবে? এতে কি ঐ মানুষটাকে ঠকানো হবে না? কিন্তু বাবা এসব জ্ঞানগর্ভ কথার ধার ধারলেন না। চিৎকার করে বললেন, “হয় বিয়ে করো নয় দড়ি দিয়ে মর। মানুষ জানার আগেই বিদেয় হও!” 
সুমনা বুঝে গেলো, নিজ পরিবারের কেউ যেখানে ব্যাপারটা মেনে নিতে পারছে না, সেখানে পাড়া প্রতিবেশী-আত্মীয় স্বজনের মানার প্রশ্নই আসে না। ফলে সামনে খোলা আছে একটাই পথ। বিয়ে করার চেয়ে উত্তম পথ। অন্তত এই পথে হাঁটলে ইচ্ছার বিরুদ্ধে বাঁধা পড়তে হবে না কারো সাথে, সমাজে ওর সেক্সুয়াল অরিয়েন্টেশন জানাজানি হবে না, বাবা-মা বেঁচে যাবেন ধিক্কার থেকে, ছোটো বোনের বিয়ের জন্য ঝামেলা হবে না, সর্বোপরি – নিজে মুক্তি পাবে অনুতাপ থেকে! 
(সত্য ঘটনা অবলম্বনে রচিত)

