লিঙ্গ বৈষম্য সৃষ্টিঃ পরিবার কতোটুকু দায়ী_


প্রেক্ষাপট ১
গাজীপুরের ভাওয়াল অঞ্চলের কোনো এক গ্রাম। মধ্যবিত্ত বাবার তিন সন্তানের মধ্যে দুইজন ছেলে, একজন মেয়ে। মেয়েটা স্কুলে যায়, স্কুল থেকে আসে আর বাকী দিন টইটই করে পাড়া ঘুরে বেড়ায়।
ছোটবেলা থেকেই একমাত্র মেয়ে হিসেবে আদরে বাঁদর হয়ে যাওয়ার মতো অবস্থা ওর। তবে কিশোরী হওয়ার সাথে সাথে বাবা-মা বেড়ি পরিয়ে দিলেন হাতে পায়ে। কোনো স্কার্ট, শার্ট-প্যান্ট নয়। শুধু সালোয়ার-কামিজ। এতো টইটই করা যাবে না, ছেলেদের সাথে মেলামেশা বাদ দিতে হবে।
আচমকা এতো বাধায় মেয়ের জেদ উঠলো। কিন্তু কারো মন টললো না। অতঃপর বাপ-মা আর সমাজেরই জিৎ হলো। ছটফটে, দুরন্ত বালিকাটি হয়ে গেলো ছেলেদের দ্বারা রেপড হয়ে যাওয়ার আশংকায় জর্জরিত এক ঘরকুনো কিশোরী।
প্রেক্ষাপট ২
টাঙ্গাইলের মফঃস্বল এলাকা। না গ্রাম, না শহর। না গ্রামের মতো কুসংস্কারাচ্ছন্ন জনগণ, না শহরের আধুনিক লোকজন। এমনই জায়গায় বাবা-মা আর ছোটো ভাইয়ের সাথে কাকলীর বাস।
মামাতো ভাই কল্লোল ওর সমবয়সী। পাশাপাশি বাড়ী হওয়ায় ছোটবেলা থেকেই একসাথে খেলে বড় হয়েছে ওরা। চোখের সামনে দুজন দুজনের বয়ঃসন্ধিকালের পরিবর্তন দেখেছে। শিশু থেকে ছেলে এবং মেয়ে হয়ে উঠা প্রত্যক্ষ করেছে। কিন্তু তাতে বন্ধুত্ব একফোঁটা ম্লান হয় নি। মারামারি, চুলোচুলি আছে আগের মতোই। 
হঠাৎ একদিন মায়ের একটা কথায় কাকলীর জগৎ টলে উঠলো।
“তুমি আর কল্লোলের সাথে খেলবা না, মারামারি করবা না, গায়ে হাত দিবা না। বড় হইছো, বুঝো না কিছু?” 
কাকলী সত্যিই বুঝে না। কেনো এগুলো নিষেধ করা হলো? কল্লোল তো ওর সবচেয়ে কাছের বন্ধু! ওর সাথে এসব কীভাবে বন্ধ করে দেবে ও?
কিন্তু বাবা মায়ের কঠোর শাসনে কাকলী ধীরে ধীরে গুটিয়ে নিলো নিজেকে। কল্লোল অবাক হলেও কাকলীর এহেন আচরণে একসময় ওকে বন্ধু হিসেবে দেখার বদলে পরনারী হিসেবেই দেখা শুরু করলো। নষ্ট হয়ে গেলো সুন্দর একটা বন্ধুত্ব। জন্ম নিলো “আমি নারী, তুমি পুরুষ। পরস্পরের থেকে দূরে থাকাই শ্রেয়” অনুভূতির।
প্রেক্ষাপট ৩
ঢাকা শহরের এক উচ্চ-মধ্যবিত্ত পরিবারের কন্যা সাদিয়া। বড় ভাই শামীমের শাসনের যাঁতাকলে প্রাণ ওষ্ঠাগত ওর। “এখানে যাবি না, বেশী বন্ধু পাতাবি না, সন্ধ্যা ছয়টার পর বাইরে থাকবি না, ফেসবুকে কোনো ছেলেকে অ্যাড করবি না...।“ অথচ ভাইয়াকে এর সম্পূর্ণ বিপরীত কাজগুলোই করতে দেখে ও। এমনকি বাসায় বাবা-মা না থাকলে বন্ধু-বান্ধবী নিয়ে এসে পার্টি দিতেও দেখে। কিন্তু নিজের কলেজের কোনো ছেলে ফ্রেন্ডকে বাসায় নিয়ে আসার মতো সাহস ওর হয় না। পাছে বাবা-মা ধরে নেন, ওদের প্রেম চলছে! আর সাদিয়ার সাথে যেখানে কোনো ছেলের বন্ধুত্ব করাই নিষেধ (নিরাপত্তার খাতিরে), সেখানে প্রেম করলে তো সবার স্ট্রোক ঘটা বাধ্যতামূলক! 
ছোটবেলা থেকেই ছেলে বিষয়ক ভয় নিয়ে বড় হয়েছে সাদিয়া। ওরা মেয়েদের একা পেলেই খেয়ে ফেলবে, রাতে রাস্তায় একা হাঁটলে “সর্বনাশ” হয়ে যাবে। ছেলেবন্ধুকে বাসায় আনলে পাড়াপড়শী চরিত্রহীন বলবে। প্রেম করলে দুইদিন পর প্রেমিক “সব” নিয়ে ভেগে যাবে। ভাগ্য বেশী খারাপ হলে সাদিয়া “বাঁধিয়ে” বসবে ইত্যাদি...।
এইসব ভয় নিয়ে ঘরের ভিতরেই বসে থাকে ও। বাইরের দুনিয়াটা দেখার কোনো ইচ্ছে জাগে না। কি দরকার “সম্মান” খোয়ানোর জন্য “ঘর হইতে দুই পা ফেলিয়া” বাইরে যাওয়ার? পরপুরুষ নামক ঘৃণ্য বস্তু থেকে যতোটা নিজেকে বাঁচিয়ে রাখা যায়! 
প্রেক্ষাপট ৪
এই কাহিনীগুলো যে শুধু মেয়েদের সাথেই ঘটে, তা নয়। কোনো কোনো ক্ষেত্রে ছেলেরাও এর ভুক্তভোগী হয়ে থাকে। একটা নির্দিষ্ট বয়সে আসার পর অনেক বাবা-মাই মেয়েদের সাথে তার ছেলের মেলামেশা করাটা সহ্য করতে পারেন না বা চান না মেলামেশা হোক। মিশলেই মেয়েরা ছেলেকে খারাপ বানিয়ে ফেলবে – এমন একটা ধারণা পোষণ করেন। 
মতামতঃ
উপরের কাহিনীগুলো নিছক মনগড়া নয়। আমি দেখেছি, শুনেছি, তারপর টাইপ করেছি।
নারী-পুরুষের বৈষম্যটা শুরুই হয় পরিবার থেকে। বাবা-মাই এ ধারণার প্রাথমিক শিক্ষক। এরপর আছে আত্মীয়-স্বজন আর প্রতিবেশী। বেশীরভাগ ক্ষেত্রেই বৈষম্যটা মেয়েদের সহ্য করতে হয়। কেনো? কারণ, মেয়েদের পেশীশক্তি কম। একটা ছেলে শক্তি খাটিয়ে একটা মেয়েকে রেইপ করতে পারে। কিন্তু একটা মেয়ের কি উল্টোটা করার শক্তি আছে? তাই প্রতি পদক্ষেপে ছেলেদের ভয়ে তটস্থ থাকাই যেনো যুক্তিযুক্ত! 
“প্রতিটা ছেলেই খারাপ। বন্ধু, প্রেমিক কিংবা কাজিন। সবার মনেই লালসা জ্বলজ্বল করে। সুযোগ পেলেই হলো, হাত দেবে শরীরে।”
পৃথিবীটা তো দুই লিঙ্গেরই। এক লিঙ্গকে ঘৃণা করে, এড়িয়ে চলে আরেক লিঙ্গ টিকবে কীভাবে? মেয়েদের মনে পুরুষ সম্পর্কে যে ভয় সবাই ছোটবেলা থেকেই ঢুকিয়ে দিতে ওস্তাদ, তারা কি একবারও ভাবেন, এই মেয়েকে তারা পঙ্গু করে দিচ্ছেন? প্রকৃতির একটা ভারসাম্য তারা নষ্ট করে দিচ্ছেন?
ছেলে মাত্রই কামুক নয়, সে একটা মেয়ের পরিপূরকও বটে! কিন্তু এই ধারণাগুলো মনে বসতি গেড়ে বসলে ছেলেটির স্বাভাবিক যৌন চাহিদাকেও আর স্বাভাবিক লাগে না। মনে হয়, সারাক্ষণ মেয়েদেরকে যৌনপণ্য হিসেবেই দেখছে। এটা কি কোনো সুস্থ অনুভূতি? কিন্তু মেয়েরা এই অনুভূতির ভেতর দিয়ে যায়। 
“একটা ছেলের সাথে একটা মেয়ের বন্ধুত্ব কখনো সম্ভব নয়। সেটা প্রেমে পরিণত হবেই। কিংবা শারীরিক সম্পর্ক পর্যন্ত যাবেই। কিংবা দুর্বলতা সৃষ্টি হওয়ার মধ্য দিয়ে বন্ধুত্বের সমাপ্তি ঘটবেই।“ 
এই জাতীয় ধারণাগুলোও মনকে সীমাবদ্ধ করে দেয়। কেন হবে না ছেলে-মেয়ের বন্ধুত্ব? আমার বেস্ট ফ্রেন্ড একজন ছেলে। তাই বলে কি আমরা প্রেম করে বেড়াচ্ছি? ওর প্রেমিকা আছে। দিব্যি ওরা প্রেম করছে। এরকম উদাহরণ ভূরি ভূরি। কিন্তু তারপরও আমরা এই চিন্তা থেকে বের হতে পারি না। কারণ? পরিবার, আত্মীয়, প্রতিবেশীর পর বৈষম্য সম্পর্কিত চিন্তা ভাবনার ধারক আমরা নিজে। গুরুজনের দেয়া শিক্ষা আমরা ভুলতে পারি না। ঐ চিন্তা থেকে বের হওয়ার সাহস পাই না। ভাবি, উনারা যখন বলেছেন তখন ব্যাপারগুলো সত্যি! এসব ভেবে আমরা মাথায় সেট করে নিই এই বৈষম্য। আবার নিজেদের বেলায় একটা ছেলে কিংবা মেয়ের সাথে বন্ধুত্ব মানতে পারলেও অন্যের বেলায় ঠিকই ভেবে বসি, “ওরা বন্ধু? এহ! দ্যাখ গিয়ে কতোকিছু করে ফেলেছে।”
কি আজব!
ছেলেমেয়ের মেলামেশায় এই যে বাধা দেয়া, এর ফলে দুই লিঙ্গের প্রতি জন্ম নেয় নিষিদ্ধ কৌতূহল। যেহেতু সোজা আঙ্গুলে ঘি উঠাতে পারছি না, সেহেতু আঙ্গুল বাঁকা করে (পড়ুন লুকিয়ে চুরিয়ে) মেলামেশার একটা প্রবণতা তৈরি হয়। যদি প্রকাশ্যে মেলামেশা করা সমস্যা না হতো, তাহলে লুকোচুরিরও প্রয়োজন পড়তো না, ছেলেমেয়েরাও “বিপরীত লিঙ্গের সাথে মিশে পাপ করছি” অনুভূতিতে আক্রান্ত হতো না। 
নিজেকে আমরা “আধুনিক অত্যাধুনিক” বলে মুখে ফেনা তুলে ফেলি। “আস্তিক, নাস্তিক, আম্লীগ, বিম্পি, জামাত, তেঁতুল, শফী” নিয়ে ঝড় বইয়ে দিই। বন্ধুরা অবাক হয়ে শোনে। ফেসবুকে ফলোয়ার বাড়ে। কিন্তু আমরা? ভিতরে ভিতরে সেই মান্ধাতা আমলের চেতনার ধারক বাহকই হয়ে থাকি। “ছেলেদের সাথে ঐ মেয়ে ঘুরতে গেছে? ছিঃ ছিঃ! এত্তো খারাপ ক্যারেক্টার? বিয়ে করবে কে ওকে?” কিংবা “তুই ঐ পোলার লগে ফ্রেন্ডশিপ করেছিস ভালো কথা। কিন্তু কোথাও যাইস না। ছেলেদের বিশ্বাস নেই।” 
বাবা-মা সহ অন্যান্য ব্যক্তিবর্গ মাথায় যে বীজ বুনে দিয়েছেন, সেটা থেকে যে গাছ হলো, সেই গাছের ফল বিষাক্ত নাকি উপকারী, সেটা বুঝার বয়স-জ্ঞান দুটোই আমাদের হয়েছে। বিষাক্ত হলে গাছটা কেটে ফেলুন। বপন করুন সঠিক বৃক্ষ। তবেই তো আপনি স্বশিক্ষিত, আধুনিক মনস্ক! 
যা হোক, আপনার-আমার পরিবার আমাদের সাথে যা করেছে, করেছে। সময় এসেছে নিজেদের পরিবার নিয়ে চিন্তা করার। আমাদের ছেলেমেয়েকে আমরা কীভাবে বড় করবো, কি ধারণা দেবো, কীভাবে ওদের মনোজগতে সঠিক চিন্তাধারা ঢোকাবো, আসুন সেটা নিয়ে চিন্তা করি। তাহলে অন্তত আমাদের ছেলেমেয়েরা আমাদের দোষারোপ করে এরকম কোনো প্রবন্ধ ইস্টিশনে লিখবে না  । 

