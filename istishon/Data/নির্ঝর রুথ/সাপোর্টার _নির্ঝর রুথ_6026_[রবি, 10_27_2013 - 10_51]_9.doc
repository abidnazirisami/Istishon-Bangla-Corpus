সাপোর্টার 


ইন্টারনেটের যুগ।
এখন প্রথমদিন চ্যাট হয়, দ্বিতীয়দিনে ফোন। এরপর চলতে থাকে ম্যারাথন কথোপকথন।
দোষ দেওয়া যায় না ওদের। প্রযুক্তি যদি বাড়ী বয়ে সুযোগ দিয়ে যায়, ব্যবহার করতে আপত্তি কী?
মিলন, জরির কাহিনীও অনেকটা এরকম।
দুই মাস হয়েছে ওদের পরিচয়ের। দুজনই মাস্টার্স শেষ করে নতুন চাকরীতে ঢুকেছে। বন্ধুদের মাধ্যমে পরস্পরের সাথে পরিচয় ঘটেছিলো ফেসবুকে। এরপর সময় দ্রুত দৌড়েছে।
এক সপ্তাহের মাথায় দুজন আবিষ্কার করেছে, এতো বড় হওয়ার পরও রক্তে টগবগ করে ফুটছে কিশোরবেলার আবেগ। একদিন চ্যাট না করলে খাবার হজম হয় না, মাথা ফাঁকা লাগে। অধীর অপেক্ষার পর কেউ কাউকে অনলাইনে পেলে বুক ধড়ফড় করে উঠে। নিঃশ্বাস বন্ধ হয়ে আসে।
আজ ওদের দুই মাস পূর্তি।
জরি এতোদিন পর রাজী হয়েছে মিলনের সাথে দেখা করতে। এতোদিনে মিলন জরির বিশ্বাস অর্জন করতে পেরেছে।
"এই জরি, একটু ফেসবুকে আসো না! কিছুক্ষণ চ্যাট করি।"
মিলনের প্যানপ্যানানিতে অসহ্য হয়ে জরি লগিন করলো।
"কী ব্যাপার? বিকালেই না দেখা করবো? এখন ফেসবুকে বসার দরকার কী? বাসায় কাজ আছে না আমার?"
"পাঁচ মিনিট! তারপর ছেড়ে দেবো।"
জরি হাসে। এই পাঁচ মিনিট কখনো কখনো পাঁচ ঘণ্টা হয়ে যায়।
"কি করছো?"
মিলনের প্রশ্নে আড়মোড়া ভাঙ্গে জরি, "কিছু না। মেজাজ খারাপ করে বসে আছি।"
"কেনো?"
- আব্বু সকাল থেকে চিৎকার করছে।
: কেনো?
- পরশুদিন বাচ্চু সাহেবের রায় দিবে, এজন্য।
: এটায় চিৎকার করার কী হলো?
নড়েচড়ে বসলো মিলন।
- আব্বুর ধারণা, সরকার আরেকবার গদিতে আসার জন্য এইসব ভুংভাং করে জনগণের সিম্প্যাথি পেতে চাচ্ছে।
: ভুংভাং মানে? বাচ্চু রাজাকারের রায় তোমার বাবার কাছে ভুংভাং?
- নয় তো কী? পাঁচ বছর ধরে ক্ষমতায় আছে সরকার। তিন, চার বছর লাগলো যুদ্ধাপরাধী ধরতে? আর শেষ সময়ে এসে বিচার শুরু করলো? এগুলা কি আরেকবার ক্ষমতায় আসার কারসাজি নয়? অসমাপ্ত বিচার সমাপ্ত করার জন্য যেনো পাবলিক আবারো ভোট দেয়...
: তুমি কী বলছো এসব? সত্যিই তুমি এগুলা বিশ্বাস করো?
- না করার কী হলো? কথাগুলো কি অযৌক্তিক?
: তোমার বাবা জামাত সাপোর্ট করে?
- হু, করে। আমার বাবা আঠারো দলীয় জোটের সাপোর্টার।
: তুমিও জামাত সাপোর্ট করো?
- আমি এতোকিছু বুঝি না। আমি আমার আব্বুকে সাপোর্ট করি। কেনো? হয়েছেটা কী?
হঠাৎ মিলনকে অফলাইন দেখাতে লাগলো।
জরি হতচকিত হয়ে বসে রইলো আর জরির জন্য কেনা গোলাপের তোড়াটা মিলন ছুঁড়ে ফেললো রাস্তায়। এতো টাকা দিয়ে কেনা ফুলগুলো মুক্তিযোদ্ধা বাবার ছবিতে দিতেও ঘৃণা হতে লাগলো ওর।
হাজার হলেও যুদ্ধাপরাধী সমর্থনকারী একজনের জন্য কেনা হয়েছিলো সেটা।

