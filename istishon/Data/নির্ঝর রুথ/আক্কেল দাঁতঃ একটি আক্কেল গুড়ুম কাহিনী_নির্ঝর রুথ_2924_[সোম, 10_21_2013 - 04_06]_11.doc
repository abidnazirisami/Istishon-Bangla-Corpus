আক্কেল দাঁতঃ একটি আক্কেল গুড়ুম কাহিনী


দুই মাস ধরে দাঁতে ব্যথা হচ্ছিলো ভীষণ।
আমার দাঁতের উপরের পাটিতে, উল্টাপাল্টা জায়গা দিয়ে একটা আক্কেল দাঁত বেরিয়েছে। অসহ্য ব্যথায় “মাথার ঘায়ে কুত্তী পাগলী” অবস্থা। যখন মানুষের আক্কেল লাভের বয়স হয়, তখন নাকি আক্কেল দাঁত গজায়। এজন্যেই নামটা এতো কুৎসিত। কিন্তু এই দাঁত গজানোর পর আমি উল্টা বেআক্কেল হয়ে গেলাম। গজানোর সময়ে ব্যথা, গজানোর শেষে ব্যথা। ডাক্তারের কথামতো, তাও নাকি ঠিকমত গজায় নাই! অর্ধেকের বেশী ভিতরে আর বাকীটা বাইরে।
এই অবস্থায়ই মানুষ বলে, “মাইরালা, আম্রে মাইরালা।” 
এই দাঁত নিয়ে “কি করি আজ ভেবে না পাই”। কই যাইতাম, কি খাইতামের চিন্তায় মেজাজ টং হয়ে থাকে। শক্ত খাবার কামড়ানোর জন্য ভিতরের দাঁত ব্যবহার করতে পারি না। শেষমেশ সিদ্ধান্ত নিলাম, আপদ বিদেয় করবো। সাথে যদি আক্কেলও চলে যায়, তা-ই সই।
বেশ কয়েকটা বেসরকারী হাসপাতালে খোঁজ নিলাম দাঁত উঠানোর ব্যাপারে। আঃ মলো! দাঁত ফেলতে নাকি তিন হাজারের উপরে লাগে! থাক... নাই বা ফেললাম। দাঁত এতোটা যন্ত্রণা দিচ্ছে না এখনো।
কিন্তু কিছুদিন পর ব্যথায় টিকতে না পেরে খোঁজ নিলাম ডেন্টিস্টের প্রাইভেট চেম্বারে। এখানেও বিলে-বাজেটে মিলে না।
খোঁজ নিলাম গরীবের শেষ আশ্রয়স্থল সরকারী হাসপাতালে। এখানে মিলে গেলো সাধ্যের মধ্যে সবটুকু। শিড্যুল ঠিক হলো পরদিন সকাল আটটায়।
গেলাম।
গিয়ে চেয়ারে বসতেই ডেন্টিস্ট আয়না দিয়ে ঘুরিয়ে ফিরিয়ে দাঁত দেখে বললেন, “আপনার আক্কেল দাঁতের চাপে পাশের দাঁতটিও নষ্ট হয়ে যাচ্ছে। তাত্রি ফেলে দিন।”
আর যাই কোথায়? পরদিনই দাঁত ফালানোর সময় ঠিক করে আসলাম। আমার অত্যাগ্রহে ডাক্তার সাব একটু ভড়কে গেলেন বোধহয়। কারণ বেশীরভাগ রোগীই প্রশ্ন করছে “না ফেলে কিছু করা যায় না?”
যা হোক, পরদিন সবার আগে উপস্থিত হলাম। আজ দাঁতের দশদিন কি আমার একদিন।
দাঁতের বাচ্চা দাঁত,
খাইতে পারি না ভাত,
ব্যথায় কাটে রাত
আজ চেনাবো আমার জাত। 
ডাক্তার বিছানায় (নাকি চেয়ারে?) শুইয়ে দেয়ার পর আমার টনক নড়লো।
ওঃ মা গো! দাঁত ফেলবে? হঠাৎ মনে হলো ন্যাজ গুটিয়ে দৌড় দেবার কোনো অপশন আছে কিনা।
একটু পর একটা সিরিঞ্জে চেতনানাশক ভরে ডাক্তার আমাকে হা করতে বললেন। ভাগ্যিস উনি মহিলা! ভয় পেলে জড়িয়ে ধরাটা কিছু বেইজ্জতি হবে না। আমি স্নায়ু যথাসম্ভব ঠাণ্ডা রেখে হা করলাম। করার আগে জিজ্ঞেস করলাম, “আপু, অনেক ব্যথা লাগবে?”
উনি মিষ্টি হেসে বললেন, “পিঁপড়া কামড়ালে যেমন লাগে, তেমন লাগবে।”
লে হালুয়া! আর কোনো উপমা নাই বাংলায়?
মাঢ়িতে ছয়-সাতটা খোঁচা খেলাম সুঁইয়ের। কয়েক সেকেন্ড পর আপুর কথায় হুঁশ হলো যে, মাঢ়ির ঐ অংশে কোনো অনুভূতি নেই। ভি চিহ্ন দেখাতেই আপু অপারেশন শুরু করলেন। তেমন কিছু না। শুধু একটা যন্ত্র দিয়ে দাঁতে বাড়ি মেরে দাঁত আলগা করতে হবে। খুলে চলে আসলেই “অপারেশন সাকসেসফুল!” বলে বাইরের বেঞ্চিতে বসা মাকে জড়িয়ে ধরতে পারবো। 
কিন্তু একী?
আপুটা দাঁতের নাগালই পাচ্ছেন না। এতো গোবাইজ্যা জায়গায় গজিয়েছে যে যন্ত্রসহ উনার হাত যাচ্ছেই না আক্কেল দাঁত সীমান্তে। পাঁচ মিনিট কেটে গেলো... দশ মিনিট কেটে গেলো... যন্ত্র পারছে না দাঁতকে ধরতে। এদিকে আমার ছেড়ে দে মা কেঁদে বাঁচি অবস্থা। কারণ অ্যানেস্থেশিয়া মেরেছে মাড়িতে, ঠোঁটে-গালে তো আর না। কিন্তু আপুর দুই হাতের ধস্তাধস্তি ভোগ করছে আমার ঠোঁট আর গালই।
একটু পর আর না পেরে, লজ্জা শরমের মাথা খেয়ে আপুটা ডেকে আনলেন এক বড় ভাইকে।
“ভাইয়া, আমি পারছি না। আপনি একটু ফেলে দেন না!”
ভাইয়া এসে কিছুক্ষণ আমার মাথা ডাইনে বায়ে সরিয়ে দাঁতের অবস্থান বুঝলেন। তারপর যন্ত্রটা দাঁত বরাবর রেখে জন্মের মতো একটা বাড়ি দিলেন। তখনই বুঝলাম, অ্যানেস্থেশিয়ার প্রভাব কেটে যেতে শুরু করেছে। আপু হয়তো ভেবেছিলেন, পাঁচ মিনিটের কাম। সে অনুযায়ীই দিয়েছিলেন। কিন্তু সেকেন্ডে সেকেন্ডে যে পনেরো মিনিট কেটে গেছে, এখন কি হপে?
ব্যথার চোটে হাত পা ঝাড়া দিয়ে উঠলো। আপু ভয় পেয়ে গেলেন, “কি হয়েছে?”
কিন্তু ভাইয়া শক্ত মুখে, বিভিন্ন দিকে বাড়ি দিয়ে চললেন। যদি উনিও না পারেন, লজ্জার সীমা থাকবে না জুনিয়রের কাছে।
এদিকে দাঁত আর ডাক্তারের যুদ্ধে আমার ত্রাহি ত্রাহি অবস্থা।
অবশ ভাব মনে হয় পুরোপুরি কেটে গেছে। প্রচণ্ড যন্ত্রণা টের পাচ্ছি। 
শেষমেশ আমাকে কাঁদিয়ে বের হয়ে এলো দাঁতের বাচ্চা।
ভাইয়া বোধহয় বাড়িগুলো দেওয়ার সময় দম নিতে ভুলে গিয়েছিলেন। দাঁত বের করে আনার পর ভীষণ একটা দম নিলেন। চিকিৎসক জীবনে মনে হয় এতো আনন্দ কখনো পান নি।
ভাইয়া চলে গেলে আমি বললাম, “আপু, আমার দাঁতটা একটু দেখতে চাই।”
উনি চমকে গেলেন। “অ্যাঁ! আপনি দাঁতটা নিয়ে যাবেন?”
“না না, শুধু একটু দেখবো। অনেকদিন ধরে জ্বালিয়েছে তো!”
চোরা চোখে আমাকে দেখতে দেখতে আপু ট্রের মধ্যে রাখা দাঁতটা দেখালেন। অবাক হলেও সত্যি... খারাপ লাগলো। এটা তো আমারই অংশ ছিলো! 
আমার চোখ দিয়ে তখনো পানি পড়ছে। আপু টিস্যু দিয়ে মুছে নিতে বললেন।
কিন্তু এ তো আনন্দাশ্রু! মোছার বদলে বরং ফেলতে ফেলতেই যাই। জীবনে এই অশ্রু ফেলার সুযোগ খুব একটা আসে না।

