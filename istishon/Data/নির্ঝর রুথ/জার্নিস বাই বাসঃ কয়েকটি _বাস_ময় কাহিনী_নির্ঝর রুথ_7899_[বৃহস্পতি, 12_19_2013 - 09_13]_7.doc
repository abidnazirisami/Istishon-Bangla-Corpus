জার্নিস বাই বাসঃ কয়েকটি _বাস_ময় কাহিনী


সকাল-সন্ধ্যা দুইবেলা বাসে যাতায়াত করি বলে বাসের ভেতরে-বাইরে ঘটে যাওয়া অনেক ঘটনার সাক্ষী হই। যারা নিয়মিত আন্তঃনগর বাস ভ্রমণ করেন, তারা কমবেশী সবাই-ই বিভিন্ন আজব ঘটনা দেখে থাকেন। এমনই কিছু স্মরণীয় ঘটনা শেয়ার করছি এখানে। 
১) তিন নাম্বার বাসের মহিলা সিটে বসে আছি। আমার ঠিক বাম পাশেই বসেছেন এক দরিদ্র মধ্যবয়স্ক মহিলা। কোলে উনার এক/দেড় বছরের একটা মেয়ে। মেয়েটা একটু পরপর “মা এতা কী?” বলে মহিলাকে বিরক্ত করছিলো। বাচ্চাটা এত্তো সুন্দর যে আমি কিছুতেই মহিলার মেয়ে বলে মিলাতে পারছিলাম না। ঘোর কৃষ্ণবর্ণ আর গতানুগতিক চেহারার (এভাবে বর্ণনা করার জন্য দুঃখিত। কিন্তু এটাই সত্যি) একটা মহিলার বাচ্চা এতো ফর্সা আর এতো সুন্দর হয় কীভাবে? 
আমার মতো অনেকেরই নিশ্চয় একই অনুভূতি হচ্ছিলো! সেজন্য একটু পর আমার ডানপাশের মহিলা বলেই বসলেন, “আপনার মেয়ে নাকি? মাশাল্লাহ!”
মহিলা হেসে ফেললেন। হয়ত আমাদের মনের কথাটা বুঝতে পেরেই। হয়ত এই প্রশ্নের মুখোমুখি তাঁকে অনেকবার হতে হয়েছে। হেসে বললেন, “না। আমার বান্ধুবীর মাইয়া। পয়দা করতে গিয়া বেটি মরসে। মাইয়ার বাপ আবার নেশাখোর। তাই আমি নিয়া আইছি।“
আমরা সবাই থতমত। আরেকজন জিজ্ঞেস করলেন, “বাপে কিছু বলে নাই?”
“বাপে তো এতিমখানায়ই দিয়া দিতে চাইছিলো। ওইখানে ক্যামনে না ক্যামনে রাখবো চিন্তা কইরা আমি নিয়া আইছি। হাজার হোক, বান্ধুবীর মাইয়া। এতিমখানায় তো পাঠাইতে পারি না।”
বোধ করি সবার জবানে সেসময় সেন্টার ফ্রেশ ছাড়াই লাগাম লেগে গিয়েছিলো। কেউ কোনো কথা বললো না, একটু পরপর শুধু মহিলা আর তার কোলের মেয়েটাকে দেখতে লাগলো।
এতো বড় মন খুব বেশী মানুষের মধ্যে পাওয়া যায় না! 
২) সকাল আটটার দিকে বাসের ভিতর সেঁটে আছি। আমাদের সাথে আছে সানগ্লাস পরা এক মধ্যত্রিশের যাত্রী। বাস ফার্মগেট পুলিসবক্সের সামনে এসে থামলে অনেক যাত্রী নামলো, অনেকে উঠলো। কিন্তু লোকটা নামলো না। যদিও সে ভাড়া দেওয়ার সময় বলেছিলো ফার্মগেট নামবে।
তো, বাস আরেকটু সামনে যেতেই লোকটা বললো সাইড করে তাকে নামিয়ে দিতে। কিন্তু এই রাস্তায় তো আর যেখানে সেখানে বাস থামানোর কোনো উপায় নেই। তাই ড্রাইভার বাস চালাতেই লাগলো। 
লোকটা তো রেগে কাঁই! বিকট চিল্লাফাল্লা শুরু করে দিলো বাসের মধ্যে। এই মারতে আসে ড্রাইভারকে, সেই মারতে যায় কন্ডাক্টরকে। অবশেষে বিজয় সরণীর সিগন্যালে বাস থামলো। লোকটা নেমে ড্রাইভারের জানালার কাছে ছুটে গেলো। হাত উঁচিয়ে মারার ভঙ্গি করে বললো, “তোরে কইসি যে আমি পুলিশের লোক। তারপরও তুই জায়গামতো বাস থামাইলি না? বাইর হ। আজ তোর একদিন কি আমার একদিন!”
ড্রাইভার বেশ ঠাণ্ডা মাথার সাহসী লোক। বললো, “স্যার, আপনে পুলিশের লোক বইলাই তো যেনে সেনে বাস থামাইতে নিষেধ করবেন। উল্টা আপনেই থামাইতে কইতেসেন। ওইটা কি থামানোর জায়গা? ওইখানে থামলে সার্জেন্ট আমারে কেস কইরা দিতো না?” 
পুলিশ ব্যাটা কল্পনাও করে নাই, তার ধমকের পর ড্রাইভার এই কথা বলতে পারে। আমরাও করি নি। সব যাত্রী বিহ্বল! এই বুঝি গোলাগুলি শুরু হলো। কিন্তু “যত গর্জে তত বর্ষে না” প্রমাণ করে পুলিশটা “এতদূর এখন আমি হেঁটে যাবো?” গজগজ করতে করতে বিদায় নিলো।
আর ড্রাইভার হয়ে উঠলো আমাদের হিরো!
৩) সেদিন ছিলো বিএনপির টানা হরতালের প্রথম দিন। সন্ধ্যায় অফিস থেকে ফেরার পথে দেখি রাস্তায় তেমন গাড়ী নেই। হাতে গোনা কয়েকটা বাস আসা-যাওয়া করছে। সবগুলোতেই জন্মের ভিড়। দাঁড়িয়ে যে যাবো, তারও জায়গা নেই। 
এর মধ্যে সিগন্যাল পড়লো। থেমে থাকা বাসগুলোর দিকে চোখ বুলাতে বুলাতে হাঁটছি। কোনোমতে একটু ফাঁক পেলেই সেঁধিয়ে পড়বো। কিন্তু বিধি বাম! তিন নম্বর বাসগুলোর আজ যেন মঙ্গা। হঠাৎ একটা বাসের হেল্পার আমাকে বললো, “আপা, কষ্ট করে ঢুইকা পড়েন। ঠাঁসাঠাসি কইরাই যান।”
যামু তো। কিন্তু গেটের কাছে যে কলার কাঁদির মতো মানুষ ঝুলছে, তারা তো সরে বা নেমে আমাকে উঠতে দিচ্ছে না! এদিকে সিগন্যাল ছেড়ে দেয় দেয় অবস্থা। হেল্পার খ্যাঁক করে উঠলো, “ওই ভাইয়েরা, নাইম্যা আপারে উঠতে দেন!” কিন্তু মাত্র একজন নেমে দাঁড়ালো। বাকীরা হ্যান্ডেল, দরজা, জানালা ধরে পাথর হয়ে রইলো। হেল্পারের মেজাজের তার বোধহয় ছিঁড়ে গেলো। সে চেঁচিয়ে উঠলো, “ওই মিয়ারা, মহিলারে উঠতে দেন না ক্যান? উনি কি বাসায় যাইবো না নাকি?”
অবশেষে হেল্পার ভাইয়ের সহায়তায় আমি বাসে উঠলাম এবং নিরাপদে বাসায় ফিরলাম।
বুঝলাম, এখনো মানুষের মনে সাহায্য-সহযোগিতা করার মনোভাব কিংবা মানবিকতাবোধ বহাল তবিয়তে বিদ্যমান।
৪) গত রমজান মাসের কাহিনী।
খুব একটা ঠ্যাকা না পড়লে আমি বনানী বাসস্ট্যান্ড থেকে টিকেট বাসে উঠি না। কারণ এটা সবসময় পাওয়া যায় না। তবে লোকাল বাস যখন-তখন পাওয়া যায়। কিন্তু রোজার সময় রাস্তায় ভিড়ভাট্টা কম হওয়ার বদলে দিনকে দিন যেন বেড়েই চলেছে। এখন লোকাল বাসেও সিট পাই না। সিট পাওয়া তো দূরের কথা, উঠতেই পারি না। তাই বেশ কয়েকদিন বিআরটিসির ঝাঁ চকচকে এসি বাসে করে বনানী টু শাহবাগ যাতায়াত করেছি।
এই বাসে করে বনানী থেকে আপনি ফার্মগেট, শাহবাগ, মতিঝিল – যেই মুলুকেই নামুন না কেন, ভাড়া ত্রিশ টাকা। প্রথমদিন টিকেট কাটতে গিয়ে তো আমার ভিরমি খাওয়ার যোগাড়! কিন্তু বাসে উঠে আমি পুরা তব্দাই লেগে গেলাম।
বাস ভর্তি সকল পেশার মানুষ। উচ্চ-মধ্যবিত্ত, মধ্যবিত্ত, নিম্ন-মধ্যবিত্ত কিংবা নিম্নবিত্ত – সবাই আছে। শার্ট-প্যান্ট-সানগ্লাস পড়া তরুণী যেমন আছে, লুঙ্গি পড়া-পান খাওয়া চাচাও তেমন আছে। দেখে ভালো লাগলো যে আমাদের অর্থনীতি মজবুত হচ্ছে। শ্রেণী-বর্ণ নির্বিশেষে সবারই দশ/বিশ টাকার টিকেট ত্রিশ টাকায় কাটার সামর্থ্য হয়েছে।
সমস্যা শুরু হল একটু পর। সেদিন সকাল থেকেই ছিল বৃষ্টি। আবহাওয়া এমনিতেই ঠাণ্ডা। তার উপর বাসের এসি ছাড়া। তাপমাত্রা মনে হচ্ছিল শূন্যের কোঠায়। আমার শীতের ধাত বেশি বলে কাঁপাকাঁপি শুরু করলাম। কিন্তু আর কারো কোন বিকার নেই। তাই এসি বন্ধ করতে চাওয়াটাও ঠিক নয়। এমন সময় হঠাৎ নিচু কণ্ঠে কে যেন আমার মনের কথাটা বলে ফেলল, “শীত লাগতেসে। এসিটা বন্ধ করে দিলে ভালো হয়।”
আর যায় কোথায়? সাথে সাথে একজন ক্যাঁক করে উঠল, “তিরিশ টাকার টিকেট কাইটা বাসে উঠসি মিয়া। এসি অফ করা যাবে না।”
কি আর করা? দাঁতে দাঁত ঠকঠক করতে করতে বসে রইলাম!
৫) ফার্মগেট থেকে আজ দুইজন মা তাদের কলেজ পড়ুয়া কন্যাদের নিয়ে বাসে উঠলেন। উঠে দেখলেন, দুটো সিট ফাঁকা। আদর মাখানো গলায় বললেন, "তোরা বস। ক্লাস করে ক্লান্ত হয়ে আছিস!"
মেয়ে দুটোও টপাটপ বসে পড়লো। একটু অবাক লাগলো বৈকি। আমার মাকে দাঁড় করিয়ে রেখে আমি অন্তত বসতে পারতাম না। একটু পর পুরুষরা মহিলা সিট ছেড়ে দেওয়ায় মায়েরা বসলেন। বসেই বললেন, "ব্যাগটা আমাকে দে! এতো ভারী ব্যাগ কোলে নিয়ে বসতে হবে না।" অথচ এমন না যে মেয়েরা ব্যাগ নিয়ে দাঁড়িয়ে আছে।
এরপর আরেক ঢং। "তুই পানি খাচ্ছিস না কেনো? তোর পিপাসা লেগেছে তো!"
মেয়ের পিপাসা পেয়েছে কী না, এটাও মাকে বলে দিতে হবে? এছাড়া সারাটা সময় রুমাল দিয়ে মেয়ের মুখ মুছিয়ে দেওয়া তো ছিলোই। 
এ প্রসঙ্গে আরেকজনের কথা মনে পড়ছে যে কীনা খাওয়ার মাঝে মাকে প্রশ্ন করে, "মা, আমার কি পেট ভরেছে? নাকি আরও খাবো?" কিংবা কলেজ পড়ুয়া একটা ছেলে আছে যাকে টিফিন টাইমে মুখে তুলে খাইয়ে দিয়ে হয় কারণ ছেলে দুই হাতে বই ধরে পড়া মুখস্ত করে।
এরকম অদ্ভুত অতিরিক্ত স্নেহ ছেলেমেয়েকে পরনির্ভরশীল বানানো ছাড়া কোনো উপকার করছে বলে তো মনে হয় না!
ঘটনাগুলো বিচ্ছিন্ন হলেও প্রত্যেকটিই শিক্ষামূলক। ধরা যাক ওই দরিদ্র মহিলার কথা। আমাদের মতো বড় বড় কথা বলা নাগরিকদের মুখে চাটি মেরে দেখিয়ে দিয়েছেন, কথা নয় কাজই বড়। কিংবা পুলিসকে নিয়ম শেখানোর মতো ওই সাহসী ড্রাইভারের কথাই ধরুন! এই কাজ করার মতো সৎ সাহস কি অহরহ দেখি? নাহ। অথচ এমনটিই হওয়ার কথা।
কিংবা আমাকে সাহায্য করা ওই হেল্পার! কাজটা তেমন বড় কিছু ছিলো না কিন্তু এটাই আমার কাছে ছিলো বিশাল কিছু। কারণ এতোটুকুও আজকাল কেউ করে না।
শিক্ষা নেওয়ার আছে এসি বাস থেকেও। হয়তো আমাদের টাকা পয়সার স্ট্যাটাস বেড়েছে কিন্তু মানসিকতা ওই সংকীর্ণই আছে। ত্রিশ টাকা দিয়েছি বলে ঠাণ্ডা লাগা সত্ত্বেও এসি ছেড়ে রাখতে হবে টাকা উসুলের জন্য। কিংবা দেখুন বাবা-মায়ের আদিখ্যেতামূলক সিনেহ! কলেজে পড়া দুটি মেয়ে যদি চলন্ত বাসে মায়েদের দাঁড় করিয়ে রেখে নিজেরা বসে থাকে বা নিজের ঘামটুকু মুছে নিতেও মায়ের সাহায্য নেয়, তাহলে কি ব্যাপারটা স্বাভাবিক লাগে? না। কিন্তু এই অস্বাভাবিক মনোভাব গড়ে তোলার পেছনে দায়ী কে? 
প্রচুর ভাবনার খোরাক আছে আশেপাশে। সমস্যা হলো, মাথায় ধরে না। আমরা চাই ভাবনাহীন জীবন। তাই কিছু নিয়ে চিন্তা করে সময় নষ্ট করতে চাই না। যেমন আছি, তেমনই থাকতে চাই। কিন্তু উপরের পাঁচটি কাহিনীই আমাকে নাড়া দিয়ে গেছে। চেষ্টা করছি কিছু শেখার। দেখুন তো, আপনার অনুভূতিও কি আমার মতো? 

