অসাধারণ সৌন্দর্যঘেরা নাপিত্তাছড়া ট্রেইল_ কুপিকাটাকুম,বান্দরকুম ও মিঠাছড়ি ঝর্ণা; যেন স্বর্গ থেকে নেমে আসা স্রোতধারা।


ঈদের ছুটিতে কোথায় বেড়াতে যাওয়া হয় নি।এদিকে ভার্সিটির ভ্যাকেশান ও প্রায় শেষের দিকে।তখন বন্ধুবর রাজেশ বলল- চল নাপিত্তাছড়া ঘুরে আসি।জানাল,পাহাড়ঘেরা তিনটি ঝর্ণা আর অনিন্দসুন্দর ঝিরিপথ আছে।তাই চিন্তা না করেই বেরিয়ে পড়লাম এডভেঞ্চার আর সৌন্দর্যঘেরা নাপিত্তাছড়া ট্রেইল আর ঝর্ণা তিনটার উদ্দেশ্যে।
প্রথমেই বাসে করে মীরসরাই এর নদুয়ারহাটে নামলাম।তারপর গ্রামের রাস্তাধরে বেশ কিছুক্ষন হাটা।গ্রামেই পেয়ে গেলাম আমাদের গাইড বাহার ভাই কে।এর মাঝেই ধরা পড়ল এই সুন্দর ল্যান্ডস্কেপ :

এরপর আরো বেশ কিছুক্ষম গ্রাম্য মেঠো পথ ধরে হাটার পর পেয়ে গেলাম ঝিরি পথের দেখা।আমাদের পাহাড় আর এডভেঞ্চার এর সূচনাবিন্দুর:
এরপর পাহাড়ি রাস্তা ধরে শুরু হল আমাদের যাত্রা। এসময় আপনার সামনে পড়বে সংখ্য পাহাড়ি ছোট ছোট ধারা।কিছু পথ আপনাকে পাহাড়ে ট্র‍্যাকিং করে এগুতে হবে।অসাধারণ বন্য পরিবেশ আপনার মনকে ভরিয়ে তুলতে যথেস্ট:
এর কিছুদূর এগুলে পথে পড়ে ছোটখাট এক পাহাড়ি ধারা।এখানে আপনি কাটাতে পারেন কিছু সময়।
এর কিছুদুর এগুলেই পেয়ে যাই আমাদের প্রথম ঝর্ণা, কুপিকাটাকুম।


 ছবি:কুপিকাটাকুম ঝর্না। 
এখানে বলে রাখা ভাল,কুপিকাটাকুম ঝর্নার সামনের দিকের পানির গভীরতা বেশ বেশি।তাই সাতার জানা না থাকলে না যাওয়াই ভাল।গাইড বাহার ভাই এর মারফতে জানতে পারলাম,একশতহাত লম্বা দড়ি ফেলেও নাকি এর তল পাওয়া যায় নি! তাই বুঝতেই পারছেন। কুপিকাটাকুম ঝর্ণার পানিতে কিছুক্ষন দাপাদাপির পর শুরু হল আমাদের দ্বিতীয় ঝর্ণা, মিঠাছড়ির উদ্দেশ্যে যাত্রা।।পথে পড়ল অসংখ্য সুন্দর পাহাড়ি ফাটল,ঝিরির বাক।কিছু ছবি:




প্রায় ২৫-৩০ মিনিট এইরকম পাহাড়ি রাস্তায় হাটার পর আমরা পৌছে গেলাম আমাদের দ্বিতীয় ঝর্ণা মিঠাছড়ি ঝর্ণায়।

 ছবি:মিঠাছড়ি ঝর্ণা।
এই ঝর্ণাটিও অনেক সুন্দর।এর বৈশিষ্ট হল পানি কিছুদূর পতনের পর দুই ভাগে ভাগ হয়ে যায়।তবে মিঠাছড়িতে আসার সময় খাড়া পাহাড় বেয়ে আসতে হয়। তাই এ সময় সতর্ক থাকা জরুরি।মিঠাছড়ির পর আমরা রওনা দিলাম। প্রায় ৪০ মিনিটের মত পথ হেটে আমরা পৌছে গেলাম আমাদের শেষ ঝর্ণা বান্দরকুম বা বান্দরছিড়ায়।

 ছবি: বান্দরকুম ঝর্ণা /বান্দরছিরা
এখানে জানিয়ে রাখি,বান্দরকুম ঝর্ণাটিই ছিল তিনটি ঝর্নার মধ্যে উচ্চতম।সেখানে কিছুক্ষন কাটিয়ে ফেরার পথ ধরলাম।তবে বাহার ভাইয়ের সহায়তায় একটি শর্টকাট রাস্তা ধরে আধঘন্টার মাঝেই ঝিরিপথের শুরুর জায়গায় এসে গেলাম।পরে বাসে করে বাড়ির পথে।
যেভাবে যাবেন: যারা ঢাকা থেকে আসবেন,তারা পথিমধ্যে মীরসরাই নেমে গেলে ভাল।এক্ষেত্রে বাসে আসাটাই উত্তম।মীরসরাই নেমে সিএনজি করে নদুয়ারহাট।আর চট্রগ্রাম শহর থেকে আসলে সরাসরি নদুয়ারহাট এর বাস পাওয়া যায়।শহরের মাদারবাড়ি বাস স্টেশন নাহয় অলংকার মোড় থেকে চয়েস বাস ছাড়ে।ভাড়া জনপ্রতি ৮০ টাকা করে।ড্রাইভার নদুয়ার হাট না চিনলে মীরসরাই নেমে সিএনজি করে নদুয়ার হাট আসা যায় যায়।ভাড়া জনপ্রতি ১০ টাকা।ভ্রমণের সুবিধার জন্য সাথে গাইড নেয়া ভাল।গাইডের জন্য মওসুম ভেদে ৩০০-৫০০ টাকা লাগতে পারে। নদুয়ার হাটে ভাত খাওয়ার ব্যবস্থা নেই।এজন্য মীরসরাই আসতে হবে।একদিনের মধ্যেই ঘুরে আসা যায়,তাই থাকার দরকার পরে না। থাকার জন্য সীতাকুন্ডে নিম্নমানের হোটেল পাওয়া যায়।ভাল হোটেলের জন্য শহরের দিকে আসতে হবে।
সাথে যা নিতে হবে: যেহেতু পাহাড়ি রাস্তা,সেহেতু সাথে কিছু ঔষধ নেয়া যেতে পারে। কাটাছেড়ার হতে পারে,তাই কিছু ব্যান্ডেজ আর ডেটল জাতীয় এন্টিসেপটিক।কিছু জায়গায় পাহাড় ট্র‍্যাক করতে হয়,সেজন্য দড়ি নিলে ভাল।যারা সাতার জানেন না,তারা সাথে পারলে লাইফ জ্যাকেট নিতে পারেন।যেহেতু ম্যালেরিয়া প্রবন এলাকা,তাই যাওয়ার আগে স্থানীয় ডাক্তার এর সাথে কথা বলা উচিত।আর সাথে কিছু হালকা নাস্তা আর খাবার পানি।
এই ব্লগ যখন লেখছি,তখন শরীরের বিভিন্ন যায়গায় ভ্রমণের ফলে ব্যাথা।কিন্ত মনে যে মধুর স্মৃতি জমা আছে, তার রেশ বহুদিন থাকবে নি:সন্দেহে।

