রাজন হত্যাকান্ড,ফেসবুকীয় মানবতা ও আমাদের ইস্যু ফিলিয়া।


রাজন হত্যাকান্ড এখন সবচেয়ে আলোচিত ঘটনার একটি।সিলেটের ছেলে রাজনকে চুরির অভিযোগে দড়ি দিয়ে বেধে,পিটিয়ে হত্যা করে একদল পশু।সেই হত্যাকান্ডের একটি ভিডিওটেপ ও ধারন করা হয়।সবকিছু মিলিয়ে ফেসবুক পাড়া রাজন ইস্যুতে উত্তাল।
যেকোনো হত্যাকান্ডই মানবতার বিরোধি,কষ্টকর।রাজন হত্যার সাথে অন্যান্য হত্যার একটি মূল পার্থক্য যে এর একটি ভিডিও রয়েছে।কিন্ত আমার উদ্দেশ্য অন্য যায়গায়।তা হচ্ছে,এই অপরাধের গভীরতা কি আমরা ঠিক উপলব্ধি করতে পারছি? নাকি তা কেবলই লোক দেখানো?
প্রথমেই বলে রাখি রাজন হত্যাকান্ডের খবর প্রথম জানতে পারি ফেসবুক মারফতেই।কোন এক অনলাইন নিউজ পোর্টালের কল্যানে।কিন্ত কাজ থাকায় ততটা মনোযোগ দিতে পারি নাই।ঘন্টা কিছু পর যখন ফেসবুকে ঢুকি,দেখতে পাই ফেসবুক পাড়া উত্তাল হতে চলেছে! স্ট্যাটাস হ্যাশট্যাগ এ সয়লাব।তখন পুরো ঘটনা জানার জন্য কয়েকটা নিউজ পোর্টাল এ ঢু মারি।বিষয়টা জানার পর মনটা বিষিয়ে উঠে। ভিডিওর লিংক টি দেখতে পাই।কিন্ত দেখার ইচ্ছা জাগে না।নিউজফিডে রাজনের শোক সম্বলিত স্ট্যাটাস এর পর স্ট্যাটাস।হটাত মনে প্রশ্ন আসল- এই যে রাজনের জন্য এত শোকের মাতম,তা কি সত্যিই একশত ভাগ খাটি??এই প্রশ্নের উদ্ভব করেছে আমার কিছু ফেসবুক ফ্রেন্ড ই।তাদের ধন্যবাদ!
কিছু ফ্রেন্ডদের দেখলাম রাজনকে নিয়ে স্ট্যাটাস দিচ্ছেন একটি বিশেষ ফর্মে।গড়পড়তা তাদের স্ট্যাটাসের বিষয় ছিল অনেকটা এরকম:রাজন হত্যার ভিডিওটি দেখলাম।এ লজ্জা আমাদের।নরপশুদের সাজা/ফাসি চাই।
মুটামুটি এই সারমর্মের অসংখ্য স্ট্যাটাস।এতে দোষের কিছু নাই।কিন্ত চিন্তার কিছু ব্যাপার আছে।মূল সমস্যার জায়গাটি "আমি ভিডিওটি দেখলাম" লাইনটিতে।মানবিক পীড়াদায়ক এই ভিডিওটি নি:সন্দেহে সুখকর কিছু না।কিন্ত এখানে মানবতাকে ছাপিয়ে আমিত্ব বড় হয়ে উঠল।ঘটনার চাইতে ফেসবুকের স্ট্যাটাস আর আর আমি ভিডিও দেখেছি- এই বিষয়টিই যেন প্রাধান্য পেয়ে গেল।আর আছে ইস্যু আর ইভেন্ট তৈরীর ধুম।এসব কিছুকে হেয় বা নগন্য করা আমার লক্ষ্য নয়।কারন এর কিছুকিছু বেনিফিট আছে।যেমন,অনেক মানুষ বিষয়টি সম্পর্কে অবগত হল,কিছুটা সচেতনতা তৈরী হল।কিন্ত যেকোন ইভেন্ট বা আন্দোলনের সাফল্য নির্ধারন করে তার ফলাফল।শাহবাগ আন্দোলন যুদ্ধাপরাধীদের বিচারে অকল্পনীয় গতির সঞ্চার করেছিল।কারন এতে অনলাইন ও রাজপথের সুন্দর মেলবন্ধন ঘটে।কিন্ত ইস্যুর পিছনে দৌড়াতে থাকলে,এক ইস্যুর পর আরেক ইস্যুর উত্থান ঘটবে,স্ট্যাটাস এর পর স্ট্যাটাস আসবে,কিন্ত কোন ইম্পেক্ট আসবে না।একারনেই একটি ইভেন্টে যত লোক গোয়িং দেয়,তার সিকিভাগ ও উপস্থিত থাকে না।ফলে আন্দোলন বেগবান হয় না।এখানে এই প্রশ্নটিও উঠে- স্ট্যাটাস প্রদানকারী ব্যক্তি কতটা তার স্ট্যাটাসের বক্তব্যের সাথে একাত্ম।কারন এমন অনেককে দেখেছি,রাজনের হত্যাকান্ড নিয়ে হৃদয়বিদারক পোস্ট দেবার পরপরই নিজের হাস্যজ্জল সেলফি আপলোড দিতে!সেক্ষেত্রে তার মনোজগত প্রশ্নবিদ্ধ হওয়া স্বাভাবিক। ইস্যুর ভিত্তিতে স্ট্যাটাস দেয়াটাকে অনেকে ফেসবুকীয় ইন্টিলেকচুয়ালিটির মানদণ্ড হিসাবে গ্রহন করছে।তাই অনেকে কেবলমাত্র নিজের স্ট্যাটাস রক্ষার্থে,বিষয় নিয়ে নূন্যতম অনুধাবন না করে স্ট্যাটাস দিয়ে দেয়।এবং এই নিয়ে আত্মতৃপ্তিতে ভুগে,বুঝি নিজের দায় মুক্ত হয়ে গেলাম!একারনেই সাগর রুনি,ত্বকী,জিহাদ, ইত্যাদি নিয়ে ফেসবুক গরম হলেও- বাস্তবতা ঠিকই বরফ শীতল।
তাই ফেসবুকীয় মানবতা আর প্রকৃত মানবতা যখন একবিন্দুতে মিলিত হবে,ফেসবুকের স্ট্যাটাস আর রাজপথে যখন সংযোগ হবে,প্রকৃত ঘটনা,ঘটনার কারন যখন স্পষ্ট হবে,তখনই সত্যিকার পরিবর্তন সম্ভব।নাহয় ইস্যু আসবে,ইস্যু চলে যাবে,কাজের কাজ কিছুই হবে না।

