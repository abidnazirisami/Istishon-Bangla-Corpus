রাষ্ট্রীয় সন্ত্রাস, পুলিশ বাহিনী এবং বিশ্ববিদ্যালয় পরিস্থিতিঃপ্রসংগ রাবি


যে স্পেশাল পাওয়ারে পুলিস বাহিনী চলছে তা বরাবরের মতই ক্ষমতাকে মুঠোবন্দী করে রাখার অন্যতম পদক্ষেপ । পুলিশ বাহিনী এখানে রাষ্ট্রীয় সন্ত্রাসের ভূমিকায় অবতীর্ন । আবার গ্রেফতার বাণিজ্যের মাধ্যমে সরকারের সুরক্ষায় নিয়োজিত এই বিশেষ বাহিনী লুঙ্গি পড়া জনগণের কাছ থেকে বেশ ভালো মতই অর্থ হাতিয়ে নিচ্ছে । কিছু যাচ্ছে নেতাদের পকেটে কিছু নিজেদের পকেটে।
গত ২৬শে ফেব্রুয়ারি অভিজিৎ রায়ের হত্যাকান্ডের প্রতিবাদে রাজশাহী বিশ্ববিদ্যালয়ে প্রগতিশীল ছাত্রজোটের পক্ষ থেকে প্রতিবাদী মিছিল বের করা হয় গত ৩রা মার্চ । মিছিলে সরাসরি হস্তক্ষেপ করে রাজশাহী পুলিশের উপ-কমিশনার রকিবুল আলম । টুকিটাকি চত্বরে মিছিল এবং মিছিল শেষের সমাবেশ বন্ধের জন্য তিনি (!) জবরদস্তি করেন । ছাত্র নেতাদের সাথে খারাপ ব্যবহার করেন। বাকবিতণ্ডার এক পর্যায়ে ফোন কেড়ে নিতে উদ্যত হন । গ্রেফতারীর হুমকি পর্যন্ত দেন । আবার ছাত্র ফেডারেশনের প্রেসিডেন্টকে এই বলে হুমকি দেয়া হয় যে কথা বললে পরবর্তীতে তোমার সমস্যা আছে । জনাব উপ-কমিশনারের মুখ থেকে একটা চরম সত্য কথা বের হয়ে আসে । তিনি (!) বলেন যে ক্যাম্পাসে একমাত্র ছাত্রলীগকেই মিছিল মিটিং করতে দেয়া হবে । এটা দলবাজি বা তেলবাজি নয় মোটেই । এটা তার দায়িত্ব । এরপর ছাত্র উপদেষ্টার সাথে কথা বলা হলে তিনি বিষয়টা খতিয়ে দেখার কথা বলেন । এসব ক্ষেত্রে প্রক্টর বরাবরই অমাবস্যার চাঁদ । তার সাথে কোন ভাবেই যোগাযোগ করা যায় না । এবারও তাই ।
গত বছরের অক্টোবরের দিকে ক্যাম্পাসে যৌন হয়রানীর প্রতিবাদে মিছিল থেকেই এই প্রগতিশীল ছাত্রজোটের নেতাদের গ্রেফতার করা হয় । কারণটা সম্ভবত ছিল এই যে ওই ঘটনার দুই দিন আগে ছাত্রলীগের কিছু সদস্য আইন বিভাগের কয়েকটি মেয়েকে রাস্তার মধ্যে উতক্ত করে । উপস্থিত আইন বিভাগের এক ছাত্র প্রতিবাদ করতে আসলে তাঁকে মেরে হসপিটালে পাঠানো হয় । সুতরাং সেদিনের যৌন হয়রানী প্রতিবাদের মিছিলটা যে ছাত্রলীগের বিরুদ্ধে যায় সেটাকে ডিফেন্ড করতেই পুলিশ এবং বিশ্ববিদ্যালয় প্রশাসনের এই নির্লজ্জ্ব অবস্থান নেয় । অথচ বিশ্ববিদ্যালয় একটা স্বায়ত্বশাসিত প্রতিষ্ঠান । এখানে নাকি ছাত্ররা বুদ্ধির চর্চা করতে আসে । এখানে আবার পুলিশ নিয়োগ করে বিশ্ববিদ্যালয় প্রশাসন । পুলিশ দিয়ে সন্ত্রাসীদের রক্ষাও করে এই বিশ্ববিদ্যালয় প্রশাসন । কারণ এটাও জাতীয় রাজনীতির একটা বড় অংশ । দেশের সবগুলো বিশ্ববিদ্যালয় নিয়ন্ত্রণে থাকা মানে যে কোন বড় আন্দোলন নির্জীব হয়ে যাওয়া । ক্ষমতার সুরক্ষা । 

