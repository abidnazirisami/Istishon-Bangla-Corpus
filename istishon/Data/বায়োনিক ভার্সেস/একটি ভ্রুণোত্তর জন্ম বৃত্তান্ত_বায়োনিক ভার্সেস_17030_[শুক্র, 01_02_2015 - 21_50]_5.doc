একটি ভ্রুণোত্তর জন্ম বৃত্তান্ত


আমার তিন ঘন্টা একান্ন মিনিটের জীবনটা খুবই তুচ্ছ মনে হচ্ছে । একটানা চল্লিশ সপ্তাহ অন্ধকার মাতৃগর্ভে কাটিয়ে আমি ভূমিষ্ঠ হয়েছি মাত্র । এই পৃথিবীর নতুন বাসিন্দা আমি । সূর্যের আলোয় আমার সদ্য প্রস্ফুটিত চোখদুটো ভড়কে গিয়েছিল প্রথম । তারপর আমি কেঁদে উঠেছিলাম । আমার বোঝার কথা নয় তবুও কেমন করে যেন বুঝে গিয়েছিলাম আমার মাও তখন কাঁদছিল । চমৎকার এক জীবন পাবো বলে কিছুক্ষণ পর হাত-পা ছড়িয়ে আনন্দ প্রকাশ করছিলাম । আমার মা আমাকে বুকে জড়িয়ে ধরে রেখেছিল । আহা ! কি নিরাপদ আশ্রয় ! এই পৃথিবীটা এখন থেকে আমার । আমি এখানেই বেড়ে উঠব । আমি আমার বাবার অপেক্ষায় ছিলাম । এক জল্লাদ মত লোক আমার মায়ের সামনে এসে উপস্থিত হল । সম্ভবত আমার বাবাই হবে । আমি তখনও আমার মায়ের বুকে জড়ানো । কিছুই বুঝে উঠতে পারছি না । কিছুটা জোর করেই আমার বাবা আমাকে ছিনিয়ে নিল । মা তখনও কাঁদছিল । সেই কঠিন ঝাপটায় আমি স্বভাবতই নির্জীব, দিশেহারা । তারপর আমার বাবার কাছ থেকে কে যেন আবার আমাকে ছিনিয়ে নিল । শুনলাম ওরা আমাকে ফেলে দিবে ! রাস্তার পাশে । নইলে দূর্গন্ধময় ডাস্টবিনে । আমি নাকি অবৈধ সন্তান ! আমার এই তিন ঘন্টার জীবিত বুদ্ধি দিয়ে কিছুতেই বুঝে উঠতে পারছিলাম না সন্তান অবৈধ হয় কিভাবে ! আমি তো আমার মায়ের জরায়ুতেই বড় হয়েছিলাম । পরম নিশ্চিন্তে ! একটা পরিপূর্ণ জীবনের প্রত্যাশায় ! হায়রে আমার মা ! হায়রে আমার পৃথিবী ! আমি এখন ডাস্টবিনে । কয়েকটা ছেঁড়া কাপড়ের মধ্যে শুয়ে আছি । চোখ বন্ধ ! অযথা চোখ খুলে এই পাপের পৃথিবী দেখে কি লাভ ! উহ ! আমার ছোট্ট হাত পা অবশ হয়ে যাচ্ছে । মনে হচ্ছে মাথার মধ্যে ঢুকে যাচ্ছে ঘুণপোকা । আমি বোধয় মারা যাচ্ছি । আমার মা কি সেই অন্ধকার ঘরটাতে শুয়ে আছে এখনও ! কাঁদছে কি আমার জন্য ! 

