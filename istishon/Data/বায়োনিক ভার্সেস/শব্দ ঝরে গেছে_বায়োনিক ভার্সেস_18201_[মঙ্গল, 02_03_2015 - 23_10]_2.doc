শব্দ ঝরে গেছে


প্রিয়তমা,
তোমার আলোকোজ্জ্বল ঘরে যখন কবিতা উৎসব চলছিল তখন আমি গণতন্ত্রের নামে পিচ ঢালা কালো রাস্তায় দাহ্য পেট্রোল ঢালছিলাম । সেদিন যে আগুনে পুড়ে বাবা মেয়ে একসাথে মারা গেল সেদিনকার বোমাটা আমিই বানিয়েছিলাম । এরকম বিধ্বংসী কোন কিছু আমি এই প্রথম বানালাম । অথবা আমার বানানো এই প্রথম কোন কিছু এরকম মারাত্মক বিধ্বংসী হল । একসাথে মরে গেল তেরো জন । আমার চিন্তার আগুনে ঝলসে গেল তোমার অসম্প্রদায়িক দেবী মূর্তি । তোমাকে মাথার মধ্যে বসিয়ে রেখেই আমি পথে নেমেছিলাম । শাহবাগে গণমিছিলে আরো একটা হাত বোমা মেরে সেদিন ঝলসে দিয়েছিলাম স্লোগান্মুখর যুবকদের শরীর, অন্তরাত্মা, দেশপ্রেমের অদম্য শক্তি । নয়া পল্টনে মিটিঙে গিয়ে পজিশন নিয়ে ব্যর্থ হয়েছিলাম দুবার । এজন্মের এটাই আমার সবচেয়ে বড় ব্যর্থতা । হাল না ছেড়ে দিনাজপুরে গিয়ে জ্বালিয়ে দিলাম বেশ কিছু সংখ্যালঘুর ঘর বাড়ি । তুমি তখন সুন্দর শাড়িতে সেজে বইমেলা ঘুরে ঘুরে দেখছো । আমার প্রতিপক্ষ কোন বলিষ্ঠ পুরুষের বাহুবন্দী হয়ে । মহৎ কবিদের অটোগ্রাফে ভরে নিচ্ছো তোমার নোটবুক । একেরপর এক সেলফি উঠছে সময়ের সূর্য সন্তান অথবা দালালদের সাথে । স্টলে স্টলে মোড়ক উন্মোচনের অনুষ্ঠানে পরিচিত হয়ে নিচ্ছো নতুন কবিদের সাথে । চারপাশে ঘুরে বেড়ানো বুদ্ধিজীবীদের জ্ঞান-গর্ভ চোখেমুখে অহংকারের বর্ণচ্ছটা । তুমি হাসি হাসি মুখে এগিয়ে যাচ্ছো । যেন তুমি এভাবে নরকে যেতেও দ্বিধা করবে না একদম । তোমার সাথে সাথে সেই বলিষ্ঠ পুরুষ । অথচ আমি এদিকে আগুনে পুরছি । পাহাড়ে কোন এক সেটেলার আমার বোনকে তুলে নিয়ে গিয়ে রেপ করল । তারপর পাহাড় থেকে গড়িয়ে ফেলে দিল ১৭০ ফুট নিচে । আমরা ধর্ষণের প্রতিবাদে সংঘবদ্ধ হতে গেলাম । একদল এসে সংখ্যালঘু বলে আমাদের বাড়ি ঘর জ্বালিয়ে দিল । অথচ আমি নিজেকে মানুষ ভাবতে শিখেছি বহুকাল হল । ক্রোশ তিনেক দূরের প্যাগোডাতে আশ্রয় নিলাম এসে । কয়েকদিন পর প্যাগোডা জ্বালিয়ে ওরা কয়লা বানিয়ে দিল । প্রাণে বেঁচে গেলাম কোনমতে । একদল খুঁটে খাওয়া মানুষের সাথে আমি যখন পাবলিক বাসে উঠে আতঙ্কে ব্যাক সিটে চেপে বসেছি তখনই দূর থেকে কে যেন দুইটা পেট্রোল বোমা ছুড়ে দিয়ে গেল আমাদের সত্তর জনের ছোট্ট বাসটাতে । সামনের সিটের দুজন পুড়ে কয়লা হয়ে গেল । আমার একপাশ আগুনে ঝলসে গেল । প্রেম এবং গণতন্ত্রের চিতা জ্বলে উঠল একসাথে ।

