রাজনৈতিক কু ঝিক ঝিক


-আচ্ছা, আমরা কততম বিজয় দিবস পালন করতে যাচ্ছি ?
-জ্বি স্যার, এই ৪৪ তম ।
-৪৪তম ! অনেকদিনই হয়ে গেল তাহলে ! স্বাধীনতা জিনিসটা বড্ড ঘোলাটে, বুঝলে ? এই জাতিকে কি তোমার স্বাধীন মনে হয় ? নাকি এরা স্বাধীনতার মর্ম বুঝে ?
-জাতি হিসেবে আমরা খুব এলোমেলো স্যার ! এই ভালো এই খারাপ । গায়ের চামড়া তুলে নিলেও ঘুম ভাঙে না, আবার শীতের শেষে একটুখানি কোকিলের ডাকেই আমাদের ঘুম ভেঙে যায় ! এই না হলে দেশের এই অবস্থা হয় ? আপনারা বুড়ো আঙুল দেখিয়ে দেশ চালাতে পারেন ?
-না ! আমি বলছিলাম অন্য কথা ।
-কি কথা স্যার ?
-এই যেমন ধরো, দেশ স্বাধীন হওয়ার আগে হানাদার বাহিনী, রাজাকার বাহিনী এদেশের মেয়েদের ধরে ধরে স্পট রেপ, কাস্টোডি রেপ, গ্যাং রেপ করত; এখন এদেশের মানুষই এই কাজগুলো করে । অনেকে তো আবার ধর্ষণে সেঞ্চুরি করে সেটা নেতাদের নিয়ে সেলিব্রেট করে । ছয় বচ্ছরের মেয়ে খেলতে খেলতে রেপড হয় । সুন্দর ফুটফুটে বাচ্চাও স্কুলের পাশে রক্তাক্ত অবস্থায় পড়ে থাকে । যখন-তখন জোড়া খুন, তিন খুন, সাত খুন করে ফেলা যায় ! এই না হলে স্বাধীনতা !
-ঠিকই বলেছেন স্যার ! শালার সবগুলো বাঘের বাচ্চা ! টিক্কা খান বোধয় এইরকমই চেয়েছিল । স্যার, আপনি তো একজন মুক্তিযোদ্ধা । এসবে আপনার কষ্ট হয় না ।
-আরে দূর ! রাজনীতিবিদদের আবার কষ্ট আছে নাকি ? খুন-ধর্ষণকে কি তুমি নিছক ছেলেমানুষি মনে করো নাকি ? এগুলো কি এমনি এমনি ঘটে থাকে ? দেশ চালানোর জন্যে এইগুলার দরকার আছে । তবে এমনভাবে করতে হয় যেন সেটা দুঃশাসন না হয়ে অনুশাসন হয়ে যায় । এর বেশী হলেই ধরা । অবশ্য এই সোনার দেশে সরকার দলের কোন রিস্ক-টিস্ক নাই ! পদত্যাগের কোন ঝামেলাও নাই । জনগণ শান্তিতেই থাকে । আর আমরা শান্তিতে জনগণের পকেট কাটি !
-কেমন স্যার ? কিভাবে একটু বিস্তারিত শুনি ।
-এই যেমন ধরো পাশের দেশ ভারতেও তেলের দাম এক টাকা বাড়লে সেখানকার জনগণ রাস্তায় নেমে আসে । কত রকমের ধর্মঘট ডাকে । সরকার তখন দাম কমাতে বাধ্য হয় । প্রয়োজনে ভর্তুকীর পরিমাণ বাড়িয়ে দেয় । আর আমরা বছরে তিনবার তেলের দাম বাড়ায়, বিদ্যুতের দাম বাড়ায়, সাবসিডিয়ারি হিসেবে গ্যাসের দামও বেড়ে যায় । জনগণ তখন রিমোট হাতে বসে যায় । নিউজ চ্যানেল ঘুরে বেড়ায় । আর বাকি যারা এসব নিয়ে একটু মাতামাতি করে তাদের দৃষ্টি অন্যদিকে ঘুরানোর জন্য কখনো লতিফ সিদ্দিকী, কখনো মখা আলমগীরের জন্ম হয় । হা হা হা । বুঝলে ?
-জ্বি স্যার ! অনেকটাই ক্লিয়ার । স্যার সিভাস রিগ্যাল আরেকটু ঢালবো ? কেমন গা জ্বালানো শীত পড়েছে দেখেছেন !
-হ্যাঁ, মারাত্মক শীত । অনেক মানুষ মরবে এবার । মরুক । মরে মরে বিদেয় হোক ! আর সিভাস রিগ্যাল একটু না, পুরোটা ঢালো ।

