নীলকন্ঠের মৃত্যুকথন


অভিযোগ-১
কোথায় আছো, কেমন আছো? খবর দাও না কেন ?
অভিযোগ-২
শুকিয়ে গেছো খুব । মা দেখলে কষ্ট পাবে খুব । আচ্ছা, বাড়ি যাও না কতদিন ? মা কি আমার কথা বলে এখনো ?
অভিযোগ-৩
আগের চেয়ে বেশি নোংরা হয়ে গেছো দেখছি । রবি ঠাকুরের ওয়েল পেইন্টিংটা তো ধুলোয় মুড়ে গেছে । আর বইগুলোতে মাকড়শার জাল । বই পড়া ছেড়ে দিয়েছ নাকি ?
অভিযোগ-৪
আমার কথা মনে পড়ে ? দেখো আমার চোখের নিচে সুস্পষ্ট বলিরেখা ! চোখে পড়েনি তোমার ?
অভিযোগ-৫
সিগারেট বাড়িয়ে দিয়েছ মনে হয় ! ইদানিং নাকি রাত জাগো খুব ? সঙ্গ কে দেয় ? শুনেছি পাড়ার কুকুরগুলো তোমাকে খুব চেনে ! আমার দেয়া বুদ্ধদেব গুহের বইটা আছে ? পড়েছ কখনো ?
অভিযোগ-৬
আচ্ছা, তোমার এক জন্মদিনে আমি তোমাকে একটা একাসিয়া গাছ দিয়েছিলাম । মনে আছে ? গাছটা কতদিন বেঁচেছিল ? গাছটাকে তুমি বাঁচাওনি কেন ? অন্তত গাছটার কিছু উত্তরাধিকার দরকার ছিল ! তোমার আমার অস্তিত্ব ওরা বয়ে নিয়ে বেড়াত ।
অভিযোগ-৭
রবীন্দ্রনাথের ১২টি উপন্যাসের চরিত্র বিশ্লেষণ শেষ হয়েছে তোমার ? শেষ হলে আমার খুব সুন্দর একটা নাম দিবে বলেছিলে ! মনে মনে আমি প্রত্যাশা করেছিলাম লাবন্য নামটি ।
অভিযোগ-৮
আচ্ছা, এখনো তোমাদের চন্দ্র স্নান হয় ? কোন পূর্ণিমা কি একা একা কাটে ? মনে পড়ে ! দু মুঠো আলো নিয়ে আমাদের স্বর্গযাত্রার প্ল্যান ? পথিমধ্যে ধূসর মরুভূমি অবশ্য কেড়ে নিয়েছিল আমাদের সেই দু মুঠো আলো ! তারপর থেকে আমরা মহা কৃপন হয়ে গিয়েছিলাম ! আঁচলে সময় বেঁধে সূর্জের কৃপা ভিক্ষা করতাম ! মনে পড়ে ? 

