পাহাড়ে ধর্ষণ এবং মনোলিথিক বাংলাদেরশের সাম্প্রদায়িক সমাচার


দেশে কি ঘটে গেল তা বড় কথা নয় কিন্তু পাকিস্তানে যে নারকীয় তালেবান হামলায় দেড় শতাধিক স্কুল ছাত্র মারা গেল তা দিয়েই চলছে পত্রিকার কাভারেজ । তালেবানের এহেন আচরণ পাকিস্তানের মত কোন দেশে খুবই স্বাভাবিক ঘটনা । এই অভিশপ্ত দেশটার অবকাঠামো ভেঙে গেছে আভ্যন্তরীণ রাজনৈতিক সহিংসতাকে আশ্রয় করে তখনই যখন মৌলবাদী বিভিন্ন সংগঠন পাকিস্তানে তাদের নিরাপদ ঘাটি স্থাপন করে । এখানকার সাধারণ মানুষের জীবন প্রায় বিপন্ন এখন । একজন পাকিস্তানী মাও কিন্তু তার সন্তানকে বুকের দুধ খাইয়েই বড় করে তোলে । একজন বাবাও ভালবেসে সন্তানের কপালে চুম্বন চিহ্ন এঁকে দেয় । তারপরই সন্তানকে শিক্ষা দেয় সাম্প্রদায়িকতা । তালেবানদের পক্ষে অথবা বিপক্ষের যোদ্ধা হিসেবে সন্তানকে গড়ে তোলে । তাছাড়া উপায় নেই । আমরা শুধু দেখি । জুম্মাবারে এই পাকিস্তানের মসজিদেই বোমা হামলা একটি নিয়মিত ঘটনা । আমরা ভুলি নাই মুক্তিযুদ্ধের সময় আমাদের দেশের মসজিদ থেকেও ধর্ষিতাদের উদ্ধার করা হয়েছিল ! আমরা ভুলি নাই এই পাকিস্তানিরাই আমাদের ৩ মিলিয়ন মানুষ হত্যা করেছিল কি নির্মমভাবে । মানুষ হিসেবে এসবই আমাদের জন্য লজ্জ্বাজনক ।
জাতি হিসেবে এও আমাদের জন্য লজ্জ্বাজনক যে, পাহাড়ে মহান বিজয় দিবসে সরকারের পালিত সেটলারদের হাতে চৌদ্দ বছরের এক আদিবাসী মেয়ে ধর্ষণোত্তর খুন ! খুন করা হয়েছে গলা কেটে । তারপর প্রায় ৫৭ টা ঘর-বাড়ি আগুনে পুড়িয়ে ভষ্মীভূত করে দেয় যারা সমতল থেকে পাহাড়ে উড়ে গিয়ে জুড়ে বসেছে । আর হ্যাঁ, সেনাবাহিনীর উপস্থিতিতে এই সেটলাররা দোকান বাড়ি ঘর লুট করতে মোটেও ভুল করেনি । একটি দোকান জ্বালাতে পেট্রোল দিয়ে প্রত্যক্ষ সহযোগীতা করেছে নান্যাচর জোন ক্যাম্পের সেনা সদস্যরা । এই নৃশংস ঘটনা একদিনের না । খুব রেগুলার প্র্যাকটিস । এটা ‘এথনিক ক্লিনজিং’ অপারেশনেরই অংশ । সম্ভবত এদেশে নাক মোটা মানুষদের বাঁচতে দেয়া হবে না ! এদেশের হিন্দুদের যেমন ভারতমাতা আছে, তেমনি কিন্তু এই আদিবাসী নৃ গোষ্ঠীদের অল্টারনেটিভ শেল্টার হিসেবে কোন মাতৃ বা পিতৃ দেশ নেয় । ধীরে ধীরে তাদের জমি দখল করে নেয়া হবে । তাদের সম্পত্তিতে রাষ্ট্রায়াত্ত্ব হস্তক্ষেপ দিনে দিনে আরো বেড়ে যাবে । কেউ কেউ খুন হবে । মেয়েরা আরো নিয়মিত ধর্ষিত হবে । এ সবকিছুর পিছনে যেটা থাকবে তার নাম রাষ্ট্র । সুতরাং কোণঠাসা এই নৃ সম্প্রদায়কে নিজেদের অস্তিত্ব টিকিয়ে রাখতে হলেও দলগত আন্দোলন গড়ে তুলতেই হবে । 'পার্বত্য শান্তি চুক্তি' টাইপের কিছু শুধু নতুন নতুন বিড়ম্বনাই বয়ে আনবে ।
একইরকম অত্যাচার চলে সমতলের সংখ্যালঘু সম্প্রদায়ের উপর । ২০০২-০৬ সাল পর্যন্ত প্রায় ৩ লক্ষ সংখ্যালঘু দেশ ছাড়তে বাধ্য হয় । পাশ্ববর্তী দেশ ভারতে গিয়ে লাভ করে পরাহূত আশ্রয় ! অতি সাম্প্রতিক রামুতে বৌদ্ধ বিহার ধ্বংস, নওগাঁয় মন্দিরে হামলা, পাবনার সাথিয়ায় এক আওয়ামী নেতার নির্দেশে হিন্দুপাড়ায় ঘর-বাড়ি পুড়িয়ে দেয়া, যশোরের অভয়নগরে হিন্দু গৃহবধূকে ধর্ষণ এবং বাড়ি-ঘর জ্বলিয়ে দেয়া; এসবকিছুতেই ছড়িয়ে আছে সাম্প্রদায়িকতার বিষবাষ্প । ১৯৭২ সালের ধর্ম নিরপেক্ষতা এবং অসম্প্রদায়ীক সংবিধানকেও ধর্ষণ করা হয় পঞ্চম সংশোধনী দিয়ে । এই সংশোধনী দিয়েই মেজর জিয়া দেশকে একটা নির্দিষ্ট গোষ্ঠীর হাতে তুলে দেয়া হয়েছে । বৈষম্য, জুলুম, সাম্প্রদায়িকতা, শত্রু সম্পত্তি আইন সুপ্রতিষ্ঠা করতে আনা হয়েছে রাষ্ট্র ধর্ম । অষ্টম সংশোধনী দিয়ে ঘষে মেজে এই অবস্থাকে আরো বেশী মসৃণ করে স্বৈর শাসক এরশাদ । বহুত্ববাদী সমাজব্যবস্থাকে ভেঙে ক্রমেই প্রতিষ্ঠিত হচ্ছে মনোলিথিক সমাজ । এক ধর্মের সমাজ । এক ধর্মের দেশ । এক গোষ্ঠীর দেশ । 

