মস্তিষ্কে কালো ধোঁয়া


দ্যাখ, আমি ততটা ভাল মানুষ না ! আহত কাঠবিড়ালির কৌণিক মুখে ভুল করেও একফোঁটা জল তুলে দিইনা । বৃদ্ধাশ্রমের কোঁকড়ানো বুড়োদের দেখে আমি ফিক করে হেসে ফেলি বরং । মনে মনে বলি—‘কি মাল সাপ্লাই করেছো মাইরি । তোমার ছেলে তো বিশাল চেয়ারে বসে কথার তুবড়ি দিয়েই দেশ উদ্ধার করে দিল । গত বছর তোমার মেয়ে নাকি ওয়েস্টের কোন একটা দেশে সমাজ সেবা করে পদক জুটিয়েছে ! আর তোমার ভাগ্যে জুটে গেল কিছু বুড়ো বন্ধু ! আজিব মাইরি !’ পথের পাশে ঘুমিয়ে পড়া কুকুরের গায়ে আমি আনমনে কষে লাথি মারি । উপড়ে ফেলি অহংকারের কালো পর্দা । রাস্তায় পড়ে থাকা লাশের গায়ে থুথু ছিটিয়ে চিৎকার দিয়ে বলি—‘দ্যাখ শালা, তোর ভায়ের লাশ পড়ে আছে । ভাইয়ের খুনীদের ভোট দিয়ে কালকেই আবার ক্ষমতায় বসাবি তুই । তারপর আবার তোর লাশেই থুথু ছিটাবো আমি । আমি বেহায়াপনার অগ্নিসাক্ষী !’ উড়ন্ত প্রজাপতির রঙিন পাখায় আমি লেপ্টে দিই বিনে পয়সার ফার্নেস তেল । মোটেই ভাল মানুষ নয় আমি ! পতিতালয়ের বেশ্যাদের ডেকে সংবর্ধনা দিই পাড়ার ক্লাবে । তিন বোতল মেরে দেয়া মাতালকে গভীর রাতে রাস্তায় দেখে বলি—‘দম আছে রে তোর । তুই আমার হারিয়ে যাওয়া ভাই !’

