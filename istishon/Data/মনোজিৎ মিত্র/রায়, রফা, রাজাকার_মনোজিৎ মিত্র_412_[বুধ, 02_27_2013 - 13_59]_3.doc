রায়, রফা, রাজাকার


রাজাকার না থাকলে হাসিনা-খালেদার রাজনীতি জমবে না, এই সহজ সত্যের বাইরে এসে যারা আওয়ামী লীগের উপর ভরসা রাখছেন তারা হয় সুবোধ জনতা অথবা আওয়ামী লীগের চামচা। বিএনপির মুখোশ জনগণের কাছে পরিস্কার হয়ে গেছে, আ. লীগের দালালি এখনও পরিস্কার হয়নি। কিন্তু আশা রাখি অতিদ্রুত সেই দিন সামনে চলে আসছে। সাঈদীর রায় কী হবে? কাদের মোল্লার রায়ের প্রেক্ষিতে বলা যায় ২-৪ বছরের জেল। এমন সম্ভবনার পেছনে যে রফা তার হিসেব নিকেশ সেই দিকে তাকিয়ে যদি সরকার কৌশল নেয় তাহলে হয়ত সাঈদীর ফাঁসির রায় ঘোষণা হতে পারে। তাতে জামাত-শিবির সংহিস হবে, জনগণ আরও ভীত হবে। হরতাল ঘোষিত হয়েছে। আগুন আর লাশের মিছিল শুরু হবে। কেবল রাজাকার মরবে না, রাজনীতি জমবে।
আওয়ামীর হিসেব মতে সাঈদীর মৃত্যুদণ্ড হতে পারে না, ভোটের খেলায় তাতে টানাটানির হিসাব নিকাশ আসতে পারে। যা হতে পারে ১. আগের হিসাব মত সাঈদীর দু'চার বছরের জেল। ২. সাঈদীর ফাঁসির রায়। কিন্তু তা কেবল খাতা কলমের খেলা। আপিলের সুযোগ আছে। ফাঁসির রায়ের বহাল থাকবে না, কিন্তু জামাত শিবিরের রণমুর্তি দেশের সামনে তুলে ধরার সুযোগ আসবে, আর তরুণ আস্থা অর্জনের সামান্য সুযোগ। ৬০ দিন পর রায় বদলে যাবে তা তো আইন অনুযায়ীই হতে পারে। আমরা ফাঁসিতে না ঝুলানো পর্যন্ত বিশ্বাস করি না আ.লীগকে।
কিন্তু আঁতাতের বিবেচনায় কাল সাঈদীর ফাঁসি হবার সম্ভবনা খুবই কম। জামায়াতের গর্জনের পেছনে কেবল তাদের গলা নয়, আরও অনেক গলা মিলেছে। পরিস্কার করে সে গলার স্বর গুলো আমদের চেনা দরকার। কতখানি গভীর আঁতাত তা আগামী ৯০ দিনের ভেতর জনগণের সামনে পরিস্কার হবে। কিন্তু তাতে কি? শাহবাগের আন্দোলন রায় ঘোষণার পরও কি মোমবাতি আর বেলুনের কর্মসূচিতে আটকে থাকবে? এর উপর সামনের বাংলাদেশের অনেক কিছুই নির্ভর করছে। আমাদের ভরসা আন্দোলন, আমাদের সামনে পাড়ি দিতে হবে আরও অনেক সংকুল পথ।

