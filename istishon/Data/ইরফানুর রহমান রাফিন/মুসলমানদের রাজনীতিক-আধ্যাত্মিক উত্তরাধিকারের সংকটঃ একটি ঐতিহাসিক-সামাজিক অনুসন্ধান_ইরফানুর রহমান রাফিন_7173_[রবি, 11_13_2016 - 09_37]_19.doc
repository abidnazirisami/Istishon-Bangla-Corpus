মুসলমানদের রাজনীতিক-আধ্যাত্মিক উত্তরাধিকারের সংকটঃ একটি ঐতিহাসিক-সামাজিক অনুসন্ধান


সারা পৃথিবীতেই মুসলমানরা রাজনীতিক-আধ্যাত্মিক উত্তরাধিকারের সংকটে জর্জরিত। এর বাহ্যিক কারণ বলা যায় স্যামুয়েল হান্টিংটনদের মতো নয়ারক্ষণশীল তাত্ত্বিকদের কথিত সভ্যতার সংঘর্ষ তত্ত্ব আর সন্ত্রাসবাদবিরোধী যুদ্ধকে। পশ্চিমা রাষ্ট্রগুলোতে ডানপন্থীদের যে ভয়াবহ উত্থান ঘটছে, যুক্তরাজ্যে ব্রেক্সিট থেকে শুরু করে মার্কিন যুক্তরাষ্ট্রে ডোনাল্ড ট্রাম্পের প্রেসিডেন্ট নির্বাচিত হওয়া, তাতে এই সংকট আরো বৃদ্ধি পাবে সন্দেহ নেই। কিন্তু জগতের সব সংকটেরই আভ্যন্তরীণ কারণ থাকে, আর সে কারণেই, পৃথিবীর অন্যতম গুরুত্বপূর্ণ ধর্মীয় সম্প্রদায় মুসলমানদের অধুনা এই সংকটের আভ্যন্তরীণ কারণও খুঁজতে হবে আর্লি ইসলামের ইতিহাসের ভেতরেই। কিন্তু এই ইতিহাস অনেক সময়ই লিখেছেন ধর্মতাত্ত্বিকরা, যারা পরিচালিত হয়েছেন শিয়া-সুন্নী সেকটারিয়ান দৃষ্টিভঙ্গি দ্বারা, যাদের কাছ থেকে ক্রিটিকাল কোনো পারস্পেকটিভ পাওয়া কঠিন। এই অনুসন্ধানে তাই ধর্মতাত্ত্বিকদের দৃষ্টিভঙ্গি অনুসৃত হয় নি, ইসলামের ইতিহাস আমাদের সময়ের যে-সব লেখকের ঐতিহাসিক-সামাজিক বিশ্লেষণে এসেছে, তাঁদের লেখার ওপর ভিত্তি করেই এই লেখাটি তৈরি করা হয়েছে। এ-লেখায় যা-কিছু মূল্যবান তার জন্য আমি এই লেখকদের কাছে ঋণী, আর যা-কিছু ভুলচুক, তার দায় একান্তই আমার।

১.
ইসলামের নবীর জন্মের আগে থেকেই মক্কায় আর্থনীতিক আধিপত্যবিস্তারকে কেন্দ্র করে কুরাইশ বংশের দুই প্রভাবশালী গোত্র উমাইয়া আর হাশেমিদের মধ্যে দ্বন্দ্ব ছিলো। গোত্রীয় সমাজে এটা খুব সাধারণ একটা ব্যাপার। ইসলামের নবী এই গোত্রীয় সমাজব্যবস্থার বিরুদ্ধে মুসলিম পরিচয়ের অধীনে আরবদের ঐক্যবদ্ধ করতে চেয়েছেন তেইশ বছর ধরে, কিন্তু তাঁর জীবদ্দশায় দ্বন্দ্বটি রিপ্রেসড হয়ে থাকলেও মৃত্যুর পর নেতৃত্বসংক্রান্ত বিরোধে দ্বন্দ্বটি নতুন চেহারা নিয়ে রিটার্ন করে। আবু সুফিয়ান উমাইয়া, নবীর জীবদ্দশায় তিনি তাঁর প্রধান প্রতিদ্বন্দ্বী ছিলেন, মক্কা বিজয়ের ঠিক পূর্বমুহূর্তে ইসলাম গ্রহণ করেন। আবু সুফিয়ানের স্ত্রী হিন্দা প্রতিহিংসার নেশায় অন্ধ হয়ে ওহুদের যুদ্ধের সময় নবীর চাচা হামজার কলিজা চিবিয়ে খেয়েছিলেন, কারণ, বদরের যুদ্ধে হিন্দার বাপ-ভাই দুজনই মুসলমানদের হাত খুন হয়। মক্কা বিজয়ের সময় হিন্দা ক্ষমা পেয়ে যান। পরবর্তীতে যেই মুয়াবিয়া ইসলামের ইতিহাসের এক গুরুত্বপূর্ণ চরিত্র হয়ে উঠবেন ইনারা তাঁর পিতামাতা।
ইসলামের নবীর মৃত্যুতে সবাই হতবাক হয়ে গেছিলেন, এর সহজতম কারণ, তিনি মারা যাবেন এটা কেউ ভাবে নি। থিওরিটিকালি সবাই জানতো, কিন্তু, প্র্যাকটিকালি চিন্তা করেনি। পিতৃতান্ত্রিক সমাজে পুত্রসন্তান পিতার উত্তরাধিকারী হয়, কিন্তু, তাঁর কোনো জীবিত পুত্রসন্তান ছিলো না। তিনি কোনো উত্তরাধিকার নির্ধারণ করে যান নি। একটা প্রচলিত কাহিনী হচ্ছে, তিনি মৃত্যুর আগে কাগজ আর কলম চেয়েছিলেন, কিন্তু এই কাহিনীতে সিরিয়াস সমস্যা আছে। একটা সমস্যা হচ্ছে, মুসলমানরা বিশ্বাস করেন ইসলামের নবী নিরক্ষর ছিলেন, কোরানশরিফের অথেন্টিসিটি দাবির জন্য এই বিশ্বাসটা ফান্ডামেন্টাল। যদিও এই বিশ্বাসের যৌক্তিক ভিত্তি খুবই দুর্বল, এটা সর্বজনস্বীকৃত ইসলামের নবী পেশাগত জীবনে একজন সফল ব্যবসায়ী ছিলেন, আর ন্যূনতম অক্ষরজ্ঞান না থাকলে সফলভাবে ব্যবসাবাণিজ্য করা যায় না। আর যদি ধরেও নেই তিনি নিরক্ষর ছিলেন, তাহলে তিনি কাগজ কলম চাইবেন কেনো? একটা সম্ভাবনা হচ্ছে ডিকটেশন দিয়ে অক্ষরজ্ঞানসম্পন্ন কাউকে দিয়ে উত্তরাধিকারী নির্ধারণসংক্রান্ত দলিল লিখিয়ে নেওয়ার। কিন্তু সেই ক্ষেত্রে কাকে উত্তরাধিকারী নির্ধারণ করতেন? তিনি চলে যাওয়ার পর প্রথম যে দুইজন খলিফা হয়েছেন তাঁরা ইসলামের নবীর শ্বশুড়, তারপরের দুইজন মেয়ের জামাই, পঞ্চমজন তাঁর শ্যালক। গোত্রীয় সমাজে রক্তের সম্পর্ক অনেক বেশি গুরুত্বপূর্ণ, বিয়ে সেখানে ক্ষমতা নির্ধারণ করা ব্যাপার। এদের ভেতরে তিনি ঠিক কাকে বেছে নিতেন? শিয়ারা বিশ্বাস করেন তিনি আলিকে বেছে নিতেন, প্রমাণ হিসেবে হাজির করেন খুম পুকুরের হাদিস, যদিও সেই হাদিসের ভিন্ন ব্যাখ্যা দেন সুন্নীরা। তিনি যদি কোনো জীবিত পুত্রসন্তান রেখে যেতেন, পরবর্তী ১৪০০ বছরের ইতিহাস অন্যরকম হত। সেটা হয় নি। এবং আমরা দেখবো, এই যে তিনি সুষ্পষ্টভাবে ব্যক্তি উত্তরাধিকারী নির্ধারণ করে গেলেন না তাঁর, এটা ইসলামের ইতিহাসে গভীর ফাটলধরানো ছাপ ফেলবে পরবর্তী সময়ে।
ফাটলধরানো ছাপ ফেলবে আরেকটা আপাত তুচ্ছ ঘটনাও। তিনি কার বুকে মাথা রেখে শেষনিঃশ্বাস ফেলেছেন? সুন্নিরা বিশ্বাস করেন তিনি শুধু মদিনায় আয়েশার ঘরেই মারা যান নি, মারা গেছিলেন, আয়েশার বুকে মাথা রেখে। আয়েশা আরবদের স্বভাবসুলভ সৌন্দর্যমণ্ডিত লিরিসিজম নিয়ে ঘটনাটির বর্ণনা দিয়েছেন, হি ডাইড বিটউইন মাই লাংস এন্ড লিপস, তিনি চলে গেছেন আমার ফুসফুস আর ঠোঁটের মধ্যবর্তী জায়গায় মাথা রেখে। শিয়ারা মনে করেন, আয়েশা নয়, আলীর বুকে। হার নয়, হিম। আমরা দেখবো, পরবর্তীতে এটাও বিভাজনমূলক ভূমিকা রাখবে।
২.
আলী যখন নবীকে গোসল দেয়ায় ব্যস্ত ছিলেন, তখন, আবু বকর নবীর সবচেয়ে কাছের কয়েকজন সাহাবিকে নিয়ে মুসলিম উম্মার নেতা কে হবে সেটা নির্ধারণ করতে ব্যস্ত হয়ে পড়েন। যেহেতু ইসলামি বিশ্বাস অনুসারে মুহাম্মদই শেষ নবী, তাঁর পরে আর কোনো নবী আসবে না, কিন্তু নেতা ছাড়া মুসলমানরা ঐক্যবদ্ধ থাকবে কিভাবে? চিন্তাটা এমনই ছিলো।
প্রচলিত বিশ্বাস এটা।
আমার কাছে অবশ্য একটা ভিন্ন ব্যাখ্যা আছে। ইসলামের নবীর ঘনিষ্ঠতম সাহাবিরা প্রায় ব্যতিক্রমবিহীনভাবে মোহাজের, অর্থাৎ যারা মক্কা থেকে মদিনায় হিজরত করেছিলেন, মূলত মেক্কান ছিলেন। মক্কা ইসলামের নবীর পিতৃভূমি আর মদীনা মাতৃভূমি তাঁর। আনসারদের সাথে, অর্থাৎ মদিনার মুসলমানদের সাথে, মোহাজের সামাজিক সম্পর্ক ভালো ছিলো সন্দেহ নেই। কিন্তু ক্ষমতা হাতে রাখার প্রশ্ন যখন আসে, ভালো সম্পর্কও আর বেশিদিন থাকে না, এটা ঐতিহাসিক সত্য। মোহাজেররা ভয় পাচ্ছিলেন, ইসলামের নবির রাজনীতিক-আধ্যাত্মিক উত্তরাধিকারী নির্বাচনে বেশি সময় নিলে, ক্ষমতা আনসারদের হাতে চলে যেতে পারে। পিতৃতান্ত্রিক সংস্কৃতিতে মাতা মর্যাদাবান হলেও পিতা ক্ষমতাবান, তাই মদিনা মর্যাদাবান হলেও ক্ষমতাকেন্দ্র থাকবে মক্কাই, মোহাজেরদের মাথায় হয়তো এই চিন্তাই খেলা করছিলো।
উমর দাবি করেন আবু বকরই যোগ্যতম ব্যক্তি, খলীফা হওয়ার ব্যাপারে, এবং প্রায় সর্বসম্মতিক্রমে আবু বকর খলীফা হন। আসলে, প্রায় সর্বসম্মতিক্রমে, আলী ছিলেন না সেখানে। ইসলামের নবীর জীবনের শেষ দিনগুলিতে আলী তাঁর সবচেয়ে কাছের মানুষ ছিলেন, তাঁর উপরে তিনি নবীর কাজিন, এবং হাশেমি। আলী ইসলাম গ্রহণ করা প্রথম পুরুষ মুসলমান (এই তথ্যটা নিয়ে অবশ্য মুসলমানদের মধ্যে মতবাদিক বিতর্ক আছে, অনেকেই মনে করেন, আবু বকর ইসলাম গ্রহণ করা প্রথম পুরুষ মুসলমান)। আরব সংস্কৃতিতে বড়ো ভাই প্রায় পিতার সমতুল্য, কিশোর আলী ইসলামের নবী আর খাদিজার গৃহেই বড়ো হয়েছেন, সেই সুবাদে ইসলামের নবী আলীর ভাই হওয়ার পাশাপাশি পিতৃতুল্য ব্যক্তিও ছিলেন। হিজরতের সময় আততায়ীরা যখন ইসলামের নবীকে মারতে এসেছিলো, আলী জীবনের ঝুঁকি নিয়ে নবীর বিছানায় কম্বলমুড়ি দিয়ে শুয়েছিলেন, নবীর জন্য শানানো ছুরিতে জীবন দিতেও তাঁর আপত্তি ছিলো না। মদীনায় আলী বারবার নিজেকে ইসলামের একিলিস হিসেবে প্রমাণ করেছেন, মাথায় রাখা দরকার দ্বন্দ্বযুদ্ধের সময়ও ছিলো সেটা, এই দ্বন্দ্বযুদ্ধের ক্ষেত্রে যখনই কুরাইশরা মুসলমানদেরকে আহবান জানাতো তাদের সেরা সৈন্য পাঠাতে ইসলামের নবী আলীকে নির্বাচিত করতেন।
তদুপরি, আগেই লিখেছি ইসলামের নবীর কোনো জীবিত পুত্রসন্তান ছিলো না, এবং তাঁর একমাত্র যে-কন্যাসন্তানের সন্তানেরা শিশুকাল অতিক্রম করে বাঁচতে পেরেছে তিনি ফাতিমা যিনি আলীর সাথে বিবাহিত ছিলেন। তাই আলী আর ফাতিমা ছিলেন আহলে বায়াত, এবং, আলী আর ফাতিমার বংশধররাই নবীবংশ। শিয়ারা এভাবে ভাবেন।
এই ভাবনার বিপরীতে সুন্নীদের একটা ভাবনা আছে। সেটা হচ্ছে আয়লে বায়াত স্রেফ এঁরাই নন। নবীর অন্যান্য স্ত্রীদের গর্ভে তাঁর কোনো সন্তান না জন্মালেও তাঁদেরকেও আহলে বায়াতের অন্তর্ভুক্ত বলে বিশ্বাস করতে হবে।
সে যাই হোক। যখন আলী জানতে পারলেন, তিনি যখন ইসলামের নবীকে গোসল দেয়ার কাজে ব্যস্ত ছিলেন ফিউনেরালের জন্য, তাঁর সাথে আলোচনা ব্যতিরেকেই, এমনকি, তাঁকে না জানিয়েই, অন্যরা খলীফা নির্বাচন করে ফেলেছেন, তাঁর একটু অবাক হওয়ারই কথা। কিন্তু এখানে এসে একটা প্রশ্ন তুলতে হবে।
শিয়াদের দাবি অনুসারে আলী নবীর ঘনিষ্ঠতম আত্মীয়? ভালো। কিন্তু তাতে কি যায় আসে!
নবী কখন রাজবংশ প্রতিষ্ঠার কথা বললেন আবার?
আলী ক্যারিজমাটিক নিঃসন্দেহে, কিন্তু ইসলাম যদি সার্বজনীন সাম্যের ধর্মই হয়, নবীর রক্তধারার নেতৃত্ব থেকে বিচ্ছিন্নকরণই তো কাম্য। নইলে নবীবংশ তো রাজবংশে পরিণত হতে পারে, যা, ইসলামের মূলনীতির বিরুদ্ধে চলে যাবে। এবং আমরা দেখবো, রক্তের সম্পর্ক ইসলামের ইতিহাসে সবসময়ই ভূমিকা রেখেছে, প্রথম চার খলিফা থেকে শুরু করে পরবর্তী মুসলমান শাসকরা সবাই হয় নবীবংশের বা অন্ততপক্ষে তাঁর আত্মীয়তার বাস্তব বা কাল্পনিক সূত্রে ক্ষমতাকে হালাল করেছেন।
আলীর মাত্র তিরিশ চলছে তখনও, আবু বকরের ষাট, আর আরবে মুরব্বিদের প্রতি সম্মানবশতই বৃদ্ধ ব্যক্তিদেরকে শেখ সম্বোধন করা হয় যার অর্থ গোত্রীয় নেতা। এই পর্যায়ে আলীর সমর্থকরা একটা দলে ভাগ হয়ে গেলেন, শিয়া, যার অর্থ পার্টিজান। আবু বকর আর উমরের খলীফা হওয়া নিয়ে আলী সন্তুষ্ট ছিলেন না, কিন্তু মুসলিম উম্মার বৃহত্তর ঐক্যের স্বার্থে তিনি তাদের নেতৃত্ব মেনে নিয়েছিলেন, এখানে তাঁর সংযম প্রশংসার দাবীদার।
এভাবে শিয়ারা ভাবেন।
আমি অবশ্য এখানে সংযমের কিছু দেখি না। আলী আবু বকর আর উমরের বিরুদ্ধে বিদ্রোহ করেন নি, কেননা বিদ্রোহ করতে যেই ব্যাপক জনসমর্থন লাগে, সেটা আলীর ছিলো না। শিয়ারা, এখনকার মতো তখনও, সংখ্যায় সামান্য ছিলেন।
৩.
৬৪৪তে উসমান, যিনি গোত্র পরিচয়ের দিক থেকে উমাইয়া ছিলেন, মুসলমানদের তৃতীয় খলিফা হন।
উসমান অত্যন্ত ধনী ছিলেন এবং অকাতরে ইসলামের জন্য অর্থ ব্যয় করতেন, তাই তাঁকে বলা হত গণী, নবীর দুই কন্যা রুকাইয়াহ আর উম্মে কুলসুমকে বিয়ে করায় তাঁকে জুননুরাইন বা দুই আলোর অধিকারী বলা হয়ে থাকে। উসমান ইসলাম গ্রহণ করার তাঁর পরিবার ক্ষিপ্ত হয়, ক্ষিপ্ত হওয়াটাই স্বাভাবিক, মক্কা বিজয়ের আগ পর্যন্ত উমাইয়ারা কুরাইশদের সবচে এন্টি-মুসলিম ফ্যাকশন ছিলো। জানা যায় উসমান দেখতে অত্যন্ত সুদর্শন ছিলেন, এতো বেশি সুন্দর, যে রীতিমতো তাঁর রূপের প্রশংসাও করা হত। আরো জানা যায় মানুষ হিসেবে তিনি শান্ত স্বভাবের ছিলেন, অধিকাংশ সময় কাটাতেন রোজা রেখে আর কোরানশরিফ পড়ে, এবং তাঁর বিপুল সম্পত্তি থেকে মুক্তহস্তে দানসদকায় কার্পণ্য করতেন না। এই সবই জানা যায় সুন্নী সূত্র থেকে। সুন্নী ইসলাম কানুনাইজড হয়েছে উমাইয়া খেলাফতের আমলে। তাই উসমানের এইসব প্রশংসায় অতিরঞ্জন থাকতে পারে।
সুন্নীরা বিশ্বাস করেন উসমানের মূল কাজ কোরানশরিফের একটা মান সংস্করণ তৈরি করা আজ পর্যন্ত যেটা চলে আসছে। এটা সব কেতাবী ধর্মের ক্ষেত্রেই হয়ে থাকে, বিশ্বাসীদের সম্প্রদায়কে কেন্দ্রীভূত করার আকাঙ্ক্ষা থেকেই। এবং এই জায়গায় শিয়াদের বিশ্বাস একটু আলাদা।
শিয়ারা কাছে যে কোরানশরিফ আছে তা সুন্নীদের কাছে থাকা কোরানশরিফের সাথে পুরোপুরি আইডেন্টিকাল। অন্তত টেক্সটের ক্ষেত্রে। কিন্তু শিয়ারা উসমান কোরানশরিফের মান সংস্করণ তৈরি করেছিলেন এটা বিশ্বাস করেন না, তাঁরা বিশ্বাস করেন, ইসলামের নবীর জীবদ্দশাতেই তিনি কোরানশরিফের এই মান সংস্করণ তৈরি করেছিলেন যা সংরক্ষণ করা হয়েছিলো মদিনার মসজিদে নববীতেই যেখানে স্কলাররা আসতেন আরো কপি ট্রান্সক্রাইব করতে। মুহিব আল-দীন আল-খাতিবের মতো সালাফিরা তাঁদের শিয়াবিরোধী প্রপাগাণ্ডায় সুন্নীদেরকে ক্ষিপ্ত করার জন্য দাবি করেন 'শিয়াদের কোরানশরিফে' নাকি দুটি অতিরিক্ত সূরা আছে। এটা রাজনীতিক স্বার্থে শিয়াদের বিরুদ্ধে সুষ্পষ্ট মিথ্যাচার। ১৪০০ বছরে কয়েকজন শিয়া ধর্মতাত্ত্বিক কোরানের মূল টেক্সট বিকৃত হওয়ার সন্দেহ ব্যক্ত করেছেন, তবে, এঁরা সংখ্যায় এতো কম এঁদেরকে যে হাতে গোণা যাবে। মুষ্টিমেয় কিছু ব্যতিক্রম বাদে অধিকাংশ শিয়াই কোরানের কমপ্লিটনেসের প্রশ্নে সুন্নীদের থেকে কোনো ভিন্ন দৃষ্টিভঙ্গি পোষণ করেন না।
মূল প্রসঙ্গে ফিরি।
আবু বকরের সময় আরবের অনেক গোষ্ঠী, যারা নবীর জীবদ্দশায় ইসলাম গ্রহণ করেছিলো, ইসলাম থেকে বেরিয়ে যেতে থাকে। তিনি শক্ত হাতে এই বিদ্রোহ দমন করেন, এবং, মুসলমানদেরকে ঐক্যবদ্ধ রাখতে সক্ষম হন। উমরের সময় খেলাফত ব্যাপক বিস্তার লাভ করে, সম্প্রসারিত হতে থাকে দারুল ইসলামের সীমা।
কিন্তু উসমানের মধ্যে আবু বকরের বিচক্ষণতা আর উমরের বীরত্ব দুটোর কোনোটাই ছিলো না। তিনি বিভিন্ন প্রদেশ থেকে সংগ্রহীতব্য ট্যাক্স রেভিনিউএর পরিমাণ বাড়িয়ে দিলেন প্রায় নাটকীয় হারে। মিশরের গভর্নর আমর ইবনে আল-আ’স যখন পর্যাপ্ত পরিমাণ অর্থ পাঠাতে ব্যর্থ হলেন, তখন তাঁকে সরিয়ে দিয়ে, উসমান তাঁর ভাই আবদুল্লাহকে সেখানকার গভর্নর বানালেন। আবদুল্লাহের সময় মিশর থেকে সংগ্রহীত অর্থের পরিমাণ দ্বিগুন হয়ে গেলো, কিন্তু, কিভাবে হল? আমর ইবনে আল-আ’সকে যখন উমর জানালেন মিশরের গরুটা এখন ভালোই দুধ দিচ্ছে, আ’স বিমর্ষভাবে বলেছিলেন হ্যাঁ, কিন্তু বাছুরগুলো সব দুধের অভাবে মারা যাচ্ছে। বোঝা যাচ্ছিলো, ইসলামি সাম্যের স্বপ্ন আস্তে আস্তে ফিকে হয়ে আসছিলো, সম্ভাব্য স্বজনপ্রীতি আর অত্যাচারের বীজ দ্যাখা দিচ্ছিলো। উসমানের সময়ই প্রথম একদল ফেভারিট তৈরি হল, যারা উমাইয়া ছিলো, এরা আর্থিকভাবে একেবারে ফুলে ফেঁপে উঠতে লাগলো।
উমাইয়ারা নিশ্চয়ই এই ভেবে মাথার চুল ছিঁড়ছিলো ঠিক কি বুঝে তাঁরা সেই সূচনালগ্নে ইসলামের বিরোধিতা করতে গেছিলো!
প্রথম দুই খলীফার সময় দারুল হারব, অর্থাৎ দারুল ইসলামের সীমান্তবর্তী অনৈসলামিক এলাকাগুলোতে ক্যাম্পেইন চালিয়ে মুসলমানরা যা পেতো, তা সরাসরি মদীনায় এনে বিলিয়ে দেয়া হত সব মুসলমানের মধ্যে। বায়তুল মালের অর্থও ব্যয়িত হত সমষ্টির কল্যাণে। উসমানের সময়ে এসে মুসলিম উম্মাকে ঝকঝকে করে তোলার প্রশাসনিক ও আর্থনীতিক দিকগুলোই বেশি প্রাধান্য পেতে শুরু করলো। বায়তুল মালের অর্থ ব্যয়িত হতে থাকে নতুন নতুন ব্যয়বহুল ও দৃষ্টিনন্দন রাস্তাঘাট, ভবন, মসজিদ ইত্যাদি বানানোর ক্ষেত্রে। আবু জর গিফারীর কাছে মনে হতে থাকে মুসলমানরা ইসলামের মূলনীতি থেকে সরে গিয়ে বিলাসে ডুবে যাচ্ছে, এবং তিনি উসমানের বিরুদ্ধে প্রচারণা চালাতে থাকেন, তবে তাঁর বিদ্রোহটা ব্যক্তিগত পর্যায়ে সীমাবদ্ধ থাকায় সেটা বড়ো কোনো সামাজিক আলোড়ন তৈরি করতে ব্যর্থ হয়। সাময়িকভাবে, কারণে পরবর্তীতে যখনই কোনো সূফী মুসলমান শাসকদের বিরুদ্ধে জনগণের স্বার্থের পক্ষে বিদ্রোহ করেছেন, কোনো না কোনোভাবে প্রভাবিত হয়েছে গিফারি দ্বারা। অর্থাৎ, দীর্ঘ মেয়াদে, গিফারী ব্যর্থ হন নাই।
উসমানের একজন ফেভারিট ছিলেন তাঁর কাজিন মুয়াবিয়া, উমরের সময়ে তিনি সিরিয়ার গভর্নর হন। এই লেখায় মুয়াবিয়ার কথা আগেই বলা হয়েছে। তিনি উমাইয়া, আবু সুফিয়ান আর হিন্দার পুত্র।
উসমানের বারো বছরে নানান সংকট দ্যাখা দেয়, তবে, মূল আঘাতটা আসে মিশর থেকে। সেখানে টাকার লোভে আবদুল্লাহ জনগণকে শুষে প্রায় ছিবড়ে বানিয়ে ফেলেন এবং তাই ন্যায়সঙ্গত কারণেই দ্যাখা দেয় বিদ্রোহ। মিশরের একটা ডেলিগেশন তাঁর সাথে সাক্ষাৎ করে, তিনি তাঁদেরকে প্রতিশ্রুতি দেন আবদুল্লাহকে অনতিবিলম্বে রিপ্লেস করবেন, এতে সন্তুষ্ট হয়ে তাঁরা মিশরের দিকে রওনা দেয়। কিন্তু পথিমধ্যে উসমানের এক দাসের সাথে দ্যাখা হয়ে যায় তাদের, লোকটার গতিবিধি কেমন জানি সন্দেহজনক ঠেকে, তাই তাঁকে চেক করা হয়। পাওয়া যায় একটা চিঠি, যেখানে আবদুল্লাহের উদ্দেশ্যে লিখিত হয়েছে, মিশরে পৌঁছিবামাত্র এই ডেলিগেশনকে গ্রেপ্তার করে শাস্তি দিতে। উসমান এই ধরণের ছ্যাঁচড়ামি করার মানুষ না, তাই সুন্নীরা বিশ্বাস করেন, চিঠিটা সিরিয়ায় উসমানের উচ্চাভিলাষী কাজিন এবং মুয়াবিয়ার মিত্র মারওয়ানের তৈরি করা, যেখানে জালকৃত হয়েছে খলীফার সাক্ষর। পিসফুল পিটিশনাররা এবার এংগ্রি মবে পরিণত হয়।
এরা ফিরে এসে প্রথমে দাবী জানায় আবদুল্লাহকে তাদের হাতে তুলে দিতে, তারপরে দাবি জানায় খলীফার পদত্যাগের করার যাতে তাঁর জায়গায় ভালো কেউ আসে, দুইটি দাবিই প্রত্যাখ্যাত হয়। উসমান বলেন তিনি স্বয়ং আল্লাহর কাছে দায়ী, জনগণের ইচ্ছায় পদত্যাগ করলে, সেটা আল্লাহর ইচ্ছার বিরুদ্ধে যাওয়া হবে। দি আলটিমেট মেটাফিজিকাল লজিক অফ প্রি-মডার্ন টাইম। যাই হোক, তিনি তাঁর প্রাসাদে নিজস্ব কক্ষে ঢুকে বাতি জ্বালিয়ে কোরান পাঠ করতে থাকেন। মাথায় রাখা দরকার তখন তাঁর বয়স আশি। বাইরে বিদ্রোহীরা ক্ষিপ্ত হতে থাকে, এক ধরণের হিস্টেরিয়ায় আক্রান্ত হয়ে তাঁরা দরজা ভেঙ্গে চিৎকার করতে করতে প্রাসাদে ঢোকে, এবং, ৬৫৫ খ্রিস্টাব্দে, মিশরেই এই মুসলমানরা, তাঁদের আশি বছর বয়সী খলিফাকে, পিটিয়ে মেরে ফেলে। স্বামীকে বাঁচাতে বৃদ্ধা নায়লার আঙুল কাটা যায়।
এই হত্যাকাণ্ড ইসলামের ইতিহাসকে চিরতরে বদলে দেবে।
৪.
চার দিন ধরে মদীনায় ভয়ংকর ভায়োলেন্স চলে। মনে হচ্ছিলো এই বুঝি কেয়ামত নেমে হল। এই সময়ই মুসলমান সমাজে নৈরাজ্য ঠেকাতে আলী এগিয়ে আসেন, খেলাফত তাঁর জন্য অপেক্ষা করছিলো, তিনি নিয়ে নেন।
এবার আমাদেরকে একটু সিরিয়ার দিকে যেতে হবে।
আগেই লিখেছি মুয়াবিয়া ছিলেন তখন সেখানকার গভর্নর। উসমান হত্যাকাণ্ডের পর উমাইয়রা সেখানে পালিয়ে যায়, মুয়াবিয়া যেখানে বহুদিন ধরেই তৈরি করে যাচ্ছিলেন, নিজস্ব একটি মিলিশিয়া। মুয়াবিয়া একজন প্রফেশনাল স্টোরিটেলার যোগাড় করেছিলেন, যাকে নিয়ে তিনি বিভিন্ন প্রদেশে ঘোরা শুরু করেন, যে অতিনাটকীয় ও হৃদয়স্পর্শী ভাষায় উসমান হত্যাকাণ্ডের মর্মান্তিক বর্ণনা দিয়ে লোক ক্ষ্যাপাতে থাকে। ক্লাইমেটিক মোমেন্টে মুয়াবিয়া নিজে উঠে আসেন মঞ্চে, একটা রক্তমাখা শার্ট দ্যাখান উপস্থিত জনতাকে, এবং জোরগলায় দাবী করেন এই শার্ট পরিহিত অবস্থাতেই বৃদ্ধ খলিফাকে খুন করা হয়েছে নৃশংসভাবে। আবেগ পলিটিকাল ক্যাপিটাল হিসেবে সবসময়ই কাজে আসে। এমনকি আমাদের সময়েও। দক্ষিণ এশিয়ার অন্তত একটি আধুনিক জাতি-রাষ্ট্রের প্রধান দুই নারী নেত্রীই তাঁদের যথাক্রমে পিতা ও স্বামীর আততায়িত হওয়ার আবেগকে ক্ষমতারোহণ করার ও তা টিকিয়ে রাখার কাজে লাগিয়েছেন নিরন্তরভাবে।
মুয়াবিয়া প্রতিটি পলিটিকাল থিয়েটারের শেষে আলীর উদ্দেশ্যে আকুল আহবান জানাতেন অতি দ্রুত উসমানের খুনীদেরকে বিচারের সম্মুখীন করতে।
আলী বিপদে পড়লেন। এক দিকে উমাইয়াদের অত্যাচার, আরেকদিকে বিদ্রোহীদের বাড়াবাড়ি, তিনি বুঝতে পারছিলেন না কি করবেন। শেষ পর্যন্ত তিনি এই সিদ্ধান্তে পৌঁছলেন যে ডালপালা ঝাঁটলে কাজ হবে না, সমস্যার গোড়ায় হাত দিতে হবে। যে দুর্নীতির কারণে খেলাফতে পচন দ্যাখা দিয়েছে, উসমানের সেই রাজনৈতিকভাবে বিপজ্জনক নীতিগুলোকে স্রেফ উল্টে দিয়ে, মুসলমানদের ভ্রাতৃঘাতী বিভাজনের হাত থেকে রক্ষা করবেন। আলী পূর্ববর্তী খলিফার নিয়োগ করা সব প্রাদেশিক গভর্নরকে বাতিল করে নতুন লোক পাঠালেন তাদের জায়গায় বসার জন্য। কাজ হলো না, ইয়েমেনের গভর্নর ছাড়া অন্যরা অবাধ্য হলো, এবং সেই লোক আলীর নিয়োগকৃত নতুন গভর্নরের জন্য একটা দেউলিয়া প্রদেশ রেখে তহবিলের সব টাকা নিয়ে পালিয়ে গেলো! সমস্যা স্রেফ প্রশাসনিক পর্যায়েই সীমাবদ্ধ ছিলো না, যতোই দিন যাচ্ছিলো, উসমানের বিচারের জন্য আলীর ওপর চাপ বাড়ছিলো।
বিদ্রোহীরা দলবদ্ধভাবে উসমানকে খুন করেছে, এঁদের মধ্যে কে আততায়ী কে নয়, সেটা খুঁজে বের করা কিভাবে সম্ভব? এক সেন্সে পুরো মবই তো উসমানের আততায়ী, সমষ্টিকে কি কখনো শাস্তি দেয়া যায়? তদুপরি মাত্রই ক্ষমতায় এসেছেন আলী, ক্ষমতা সংহত করতে কিছুটা সময় লাগে, তার আগেই বিচারের কাজে হাত দিলে যদি সেটা অন্য সমস্যা তৈরি করে?
আলী সময় নিচ্ছিলেন, এবং ইতিহাস সাক্ষী, এই সময় নেয়াটাই মুসলমানদের মধ্যে নতুন বিভাজনের পথ করে দিয়েছিলো...
৫.
আয়েশা মক্কায় ছিলেন উসমান হত্যাকাণ্ডের ভয়াবহ সময়টায়।
তিনি মুয়াবিয়ার দাবির সাথে পুরোপুরি একমত হন, অনতিবিলম্বে উসমানের হত্যাকারীদের বিচার করতে হবে। তিনি আন্তরিকভাবেই উসমান হত্যাকাণ্ডের বিরুদ্ধে ছিলেন, কারণ তাঁর পক্ষে এটা মেনে নেয়া সম্ভব ছিলো না, যে যতো অভিযোগই থাকুক না কেনো মুসলমানরা তাদের খলিফাকে খুন করতে পারে। কিন্তু এটাই একমাত্র কারণ ছিলো না আয়েশার।
ইসলামের নবী যখন জীবিত ছিলেন, তখন আয়েশার চরিত্রে কলঙ্কলেপন করার একটা দুঃখজনক ঘটনা ঘটেছিলো, যদিও কোরানের আয়াত অবতীর্ণ হয়েছিলো আয়েশাকে নিষ্কলঙ্ক ঘোষণা করে। সেই আয়াত অবতীর্ণ হওয়ার আগে নবীর সাথে এক আলাপচারিতায়, আলী নবীকে ব্যক্তিগতভাবে বলেন, কারো স্যান্ডেল ছিঁড়ে গেলে সেটা বদলে ফেলাই ভালো। এবং এই কথাটা কোনোভাবে আয়েশার কানে যায়।
আয়শা আলীর চেয়ে বয়সে ছোট হলেও তিনি সম্পর্কের দিক থেকে আলীর শ্বাশুড়ি হন, যেহেতু ফাতিমা খাদিজার গর্ভে নবীর কন্যা, সুতরাং বলাই বাহুল্য কথাটা শুনে আয়শার কেমন লেগেছিলো। ফাতিমার সাথেও আয়েশার সম্পর্ক সবসময়ই ঠাণ্ডাশীতল ছিলো। এর একটা কারণ আয়েশা অল্পবয়সজনিত কারণে নিঃসন্তান ছিলেন, তাঁর ধারণা ছিলো ফাতিমার মা হওয়ার কারণেই খাদিজাকে সবচে ভালোবাসতেন ইসলামের নবী, এবং এই কারণে খাদিজার প্রতি ঈর্ষা ছিলো তাঁর যা ফাতিমাকে দেখলেই জাগ্রত হত।
আরেকটা কারণ ছিলো আয়েশার পিতা আবু বকর খলিফা থাকাকালীন সময়ে ফাতিমার সাথে আবু বকরের জাগতিক স্বার্থজনিত বিরোধ। জাইনাব, রুকাইয়াহ, আর উম্মে কুলসুম ইসলামের নবীর জীবদ্দশাতেই প্রয়াত হন; তাই; পরলোকগত পিতার সম্পত্তিও ফাতিমারই পাওয়ার কথা। ইসলামের নবীর মৃত্যুর পর ফাতিমা যখন পিতার সম্পত্তির ভাগ চাইতে আবু বকরের কাছে যান তখন আবু বকর তাঁকে একটা অত্যন্ত বিস্ময়কর উত্তর দেন। তিনি বলেন নবীরা স্রেফ তাঁদের শিক্ষা রেখে মারা যান, তাঁদের কোনো জাগতিক সম্পত্তি মৃত্যুর পরে পারিবারিক উত্তরাধিকার থাকে না, জাগতিক সম্পত্তি বিশ্বাসীদের সম্প্রদায়ের সাধারণ সম্পত্তিতে পরিণত হয়। ফাতিমা এই ঘটনায় ভয়ংকর রকমের কষ্ট পেয়েছিলেন। সুন্নীরা বিশ্বাস করেন মৃত্যুর আগে আবু বকরের সাথে ফাতিমার রিকনসিলিয়েশন হয়ে গেছিলো, শিয়ারা বিশ্বাস করেন হয় নাই। যেটাই হোক, ফাতিমা বেশিদিন বাঁচেন নাই আর, তাঁর প্রিয় পিতার মৃত্যুর মাত্র মাসদুয়েক পরে তিনিও মৃত্যুবরণ করেন।
আয়েশা, বলাই বাহুল্য, তাঁর পিতার পক্ষে ছিলেন।
এবং আলীর পরিবারের সাথে তাঁর যে বিরোধ ছিলো সেটা নিষ্পন্ন করার একটা সুযোগ আয়েশার সামনে কাকতালীয়ভাবে চলে এলো উসমান হত্যাকাণ্ডের ঘটনায়...
৬.
মক্কায় আয়েশা একটা অত্যন্ত আক্রমণাত্মক ভাষণ দেন। যথেষ্ট পরিমাণে আবেগতাড়িতও। তিনি বলেন বিদ্রোহীরা নিষ্পাপ উসমানকে খুন করেছে। হজের মাসে নবীর শহরের পবিত্রতা লঙ্ঘন করেছে। মদীনার নাগরিকদেরকে লুঠ করেছে। খোদার কসম উসমানের একটি আঙুল সকল আততায়ীর জীবনের চেয়েও বেশি মূল্যবান, বিশৃঙ্খলা অব্যাহত আছে, এবং, এই হত্যাকাণ্ডের বিচার এখনো হয় নি। তিনি আরো বলেন, উসমানের হত্যাকারীদের বিচার করতে হবে, এবং ইসলামের সম্মানকে পুনরুদ্ধার করতে হলে, উসমানের রক্তের বদলা বিদ্রোহীদের রক্ত ঝরানোই তার একমাত্র উপায়।
আয়েশা অতি দ্রুত একটি সেনাবাহিনী তৈরি করেন, এবং, একটা ওয়ার কাউন্সিল কনভেন করার মাধ্যমে ক্যাম্পেইনে নেমে পড়েন। ইয়েমেনের সেই উৎখাত হওয়া গভর্নর প্রতিজ্ঞা করে সে আয়েশার যুদ্ধের জন্য তাঁর সব তহবিল-লুঠ-করা অর্থ ব্যয় করবে। আয়শা দক্ষিণ ইরাকের বসরা জয় করেন অনায়াসেই, আলীর অনুগতদের সেখান থেকে বিতাড়িত করে।
এই সময়ে কেউ কেউ বাতাসে ফিসফাস করছিলো, উসমান হত্যাকাণ্ডের পেছনে, হাত আছে আলীর।
আয়েশা খুব সম্ভবত এই ফিসফাসে বিশ্বাস করতেন, উসমান হত্যাকাণ্ডের বিচারে বিলম্ব হওয়ার কারণে।
আলী আয়েশার বিরুদ্ধে একটা সেনাবাহিনী গড়ে তোলার চেষ্টা করেন এই বলে যে এটা জিহাদ, কিন্তু মুসলমানরা কনফিউজড হয়ে পড়ে, কারণ আয়েশাও দাবি করছিলেন আলীর বিরুদ্ধে যুদ্ধটা জিহাদ। দুই পক্ষই দাবী করছিলো যে তাঁরা সত্য, ন্যায়, আর ইসলামি পথের জন্য লড়াই করছেন; অথচ; দুই পক্ষই মুসলমানদেরকে তলোয়ার তুলতে বলছিলেন মুসলমানের বিরুদ্ধে। অতীতে তো জিহাদ শুধু কাফেরদের বিরুদ্ধে হয়েছে!
আলী মদীনা থেকে অল্প কিছু সৈন্য নিয়ে বসরার দিকে যাত্রা শুরু করলেও পথিমধ্যে উত্তরের দিকে তাঁর এই যাত্রায় নানা গোত্রীয় যোদ্ধাবাহিনী যুক্ত হল। বসরায় পৌঁছানোর পর তিনি আয়শার সাথে নেগোশিয়েট করার জন্য বিশ্বস্ত এক ব্যক্তিকে পাঠালেন। সেই লোক আয়েশার রাগ কমিয়ে আনতে পারলো, দক্ষ নেগোশিয়েটর নিশ্চয়ই, এবং আয়েশা অবশেষে রিট্রিট করার সিদ্ধান্ত নিলেন। সকালে তিনি আলীর সাথে বিস্তারিত আলোচনা করবেন। রাতে কনভয় আলির ক্যাম্পে গিয়ে সুসংবাদ দিলো, দুই পক্ষের শিবিরেই সেই রাতে উৎসব হলো, শান্তি আসতে যাচ্ছে! এই শান্তির সময়ে সমস্যা ছিলো একটাই, দুই পক্ষের সৈন্যদের মধ্যেই ছিলো উসমানের ঘাতকেরা, আলী আর আয়েশা রাজনৈতিক মিত্র হয়ে গেলে যারা বিপদে পড়বে। ভোরবেলা আলীর ক্যাম্প থেকে এদেরই কিছু লোক আয়েশার ক্যাম্পে ঢিল ছুঁড়লো, এবং আলী ঘুম থেকে উঠে দেখলেন, আয়েশা আক্রমণ করে বসেছেন।
দুই পক্ষই ভাবলো অপর পক্ষ বিশ্বাসভঙ্গ করেছে।
তাই যুদ্ধ লাগলো।
আলী দিনশেষে জিতলেন, কিন্তু কি হতাশাজনক বিজয়!
যুদ্ধক্ষেত্রের একদিকে নবীর প্রিয় স্ত্রী, অন্যদিকে নবীর প্রিয় মেয়ের জামাই, মাঝখানে অসংখ্য মৃত মুসলমানের লাশ পড়ে আছে।
এই ট্র্যাজিক দৃশ্য দুই পক্ষকে গভীরভাবে ভাবালো, এবং, শেষ পর্যন্ত একটা শান্তিচুক্তি হল।
যুদ্ধ শেষে আয়েশা মক্কায় ফিরে গিয়ে নবীর হাদিস লিপিবদ্ধ করা এবং সেগুলোর ভাষ্য লেখার কষ্টসাধ্য কাজে ডুবে গেলেন, এবং, এখন পর্যন্ত তিনি ইসলামের শ্রদ্ধেয় আদি স্কলারদের একজন। 
আলীর বিরুদ্ধে আয়েশার এই যুদ্ধ শিয়া সুন্নী কোনো ধর্মতাত্ত্বিকই মেনে নিতে পারেন নি। শিয়ারা পারেন নি কেননা আয়েশা আলীর বিরুদ্ধে যুদ্ধে করেছেন, আর, সুন্নীরা পারেন নি কেননা আয়েশা নারী হওয়া সত্ত্বেও যুদ্ধে নেতৃত্ব দিয়েছেন। এই যুদ্ধে আয়েশা একটা উটের পিঠে চড়ে নেতৃত্ব দিয়েছিলেন, যুদ্ধের নামকরণ হয়েছে উটের নামে, আয়েশার নামে নয়।
৭.
আলি মদীনায় ফিরলেন, তিনি কুফাকে করলেন তাঁর সরকারের প্রধান কেন্দ্র, এবং ছিন্নভিন্ন হয়ে যাওয়া খেলাফতের ভাঙা টুকরোগুলোকে জোড়া লাগানোর চেষ্টা করলেন।
মুয়াবিয়া এবার চরম আঘাত হানতে অগ্রসর হলেন।
তিনি বললেন তিনি আলীকে খলীফা মানেন না, এবং ঘোষণা করলেন, তিনিই খেলাফতের দাবীদার।
৬৫৭তে সিফফিনে আলী শেষ পর্যন্ত তাঁর ক্ষমতার প্রধান প্রতিদ্বন্দ্বী মুয়াবিয়ার মুখোমুখি হলেন।
যুদ্ধে ব্যাপক প্রাণক্ষয় হল, কিন্তু দ্যাখা গেলো কোনো পক্ষ জিতছে না, মনে হচ্ছে অনন্তকাল ধরে যুদ্ধ হবে। আলী সর্বশক্তি দিয়ে আক্রমণ করার সিদ্ধান্ত নিলেন, এবং মুয়াবিয়ার সৈন্যরা উজাড় হতে লাগলো। এবার মুয়াবিয়া ম্যাকিয়াভেলির পূর্বপুরুষ হিসেবে আবির্ভূত হলেন।
তিনি তাঁর সৈন্যদের বললেন কোরানের ছিন্ন পাতায় তলোয়ারের ডগায় গেঁথে নিয়ে অগ্রসর হতে, এবং একদল হাফেজকে নিয়োগ করলেন, যারা মুয়াবিয়ার পক্ষের যোদ্ধাদের সামনে কোরান পাঠ করতে করতে এবং আলীকে মুসলমানদের মধ্যে শান্তি প্রতিষ্ঠার জন্য নেগোসিয়েশনে রাজী হতে আহবান জানাবে। আলীর সৈন্যরা বোধগম্য কারণেই যুদ্ধ করতে অস্বীকৃতি জানালো, আলী বাধ্য হলেন নেগোসিয়েশনে বসতে। দুমাতুল জান্দালে শালিশের নামে একটা ছ্যাবলামি হল, মূলত মুয়াবিয়ার পক্ষেই থাকার কারণে দুই নেগোসিয়েটর, আলী প্রতারিত হলেন।
এখানে আমাদেরকে একটা দার্শনিক আলোচনায় ঢুকতে হবে, সামান্য সময়ের জন্য, তারপরই আমরা আমাদের মূল আলোচনায় ফিরে আসবো।
৮.
ছাব্বিশ বছর ধরে শিয়ারা, দাবী করতে আসছিলো আলীই একমাত্র খোদা-প্রদত্ত ক্ষমতা রাখেন নেতৃত্বের এবং মুসলমানদের সমস্যাসমূহ সমাধানের। শুরুতেই এই দাবির ভিত্তি ছিলো নবীর সাথে আলীর আত্মীয়তা, কিন্তু দ্রুত ভিত্তিটা বদলে যায়, প্রথম তিন খলিফা যখন নতুন একটা সমাজ ব্যবস্থা তৈরি করছিলেন আলী তখন অতিন্দ্রীয়বাদী বক্তব্য দিয়ে চলেছিলেন আল্লার সিফতসমূহের ব্যাপারে। ফলে শিয়াদের আলীর প্রতি ভক্তি তৈরি হয়, যিনি জ্বালিয়ে রেখেছিলেন ইসলামের রুহানি আগুন।
আলীকে ব্যতিক্রম ভাবার কারণ নিহিত আছে এখানে।
আবার প্রসঙ্গে ফিরি।
৯.
সেই আলী...নেগোসিয়েশন...মুয়াবিয়ার মতো ম্যাটেরিয়ালিস্টের সাথে? আলীর অনুসারীদের একটি ক্ষ্যাপা অংশ বেরিয়ে গেলো, এরা ইসলামের ইতিহাসে খারিজি বলে অবহিত। এরা এতোদিন আলীর অন্ধ ভক্ত ছিলো, এবার এরা পরিণত হলো, আলীর অন্ধ শত্রুতে। এরা বললো রক্ত আর সিলসিলা কিছুই নয়, একজন ক্রীতদাসও মুসলমানদের খলীফা হতে পারে। খলীফা নির্বাচিত করার কোনো প্রয়োজন নেই, যার মধ্যে মোরাল একসেলেন্স এবং ইসলামের প্রতি ডিভোশন সবচেয়ে বেশি, তিনি বাই ডেফিনেশন খলীফা হিসেবে পরিগণিত হবেন। মোরাল একসেলেন্স আর ডিভোশনের মাপকাঠি কি হবে? তারা জানে না, অইটা, তাদের বিষয় না। 
তাই তাঁর আলীর খেলাফতের বৈধতাকে চ্যালেঞ্জ করলো। আলী মুয়াবিয়ার সাথে নেগোসিয়েট করে তাদের চোখে খলীফা হিসেবে থাকার যোগ্যতা হারিয়েছেন, তাই, তাঁকে সরে যেতে হবে। আলী সরলেন না।
৬৬১তে এক মাথা-গরম খারিজি তাঁকে সরিয়ে দিলো।
১০.
আলী হত্যাকাণ্ডের অব্যবহিত পরেই শিয়ারা হাসানকে খলীফা বানাতে চাইলো, শুরুতে অন্তর্মুখী স্বভাবের হাসান মুয়াবিয়ার সাথে ঝামেলায় যেতে রাজি হলেন না, শেষ পর্যন্ত অনুসারীদের চাপে তিনি রাজি হন। মুয়াবিয়া হাসানের স্ত্রী জায়েদাকে হাত করলেন বিষপ্রয়োগ করে তাঁর স্বামীকে খুন করতে, প্রতিশ্রুতি দিলেন প্রচুর অর্থের, এবং হাসানের মৃত্যুর পর স্বীয় পুত্র ইয়াজিদের সাথে তাঁর বিয়ে দেয়ার। জায়েদা রাজি হলেন এবং হাসানকে বিষপ্রয়োগ করলেন। মুয়াবিয়া তাঁর প্রদত্ত প্রতিশ্রুতির অর্ধেকটা অবশ্যই রাখলেন, জায়েদাকে প্রচুর অর্থ প্রদানে সম্মত হলেন। কিন্তু জায়েদা ইয়াজিদের সাথে বিয়ের কথা উঠালেই তিনি মুচকি হেসে জায়েদাকে বললেন, যে-নারী তাঁর স্বামীকে বিষপ্রয়োগে হত্যা করতে পারে, তার সাথে নিজের ছেলের বিয়ে কি করে দেই? এই ঘটনাটার ভ্যালিডিটি নিয়েই যথেষ্ট সন্দেহ আছে। সুন্নীরা এটাকে শিয়াদের তৈরিকৃত মিথ মনে করেন।
মুয়াবিয়া তাঁর ক্ষমতার সম্ভাব্য প্রতিপক্ষদের দাবিয়ে রাখেন, কিন্তু তাঁর পুত্র ইয়াজিদ ভাবলো সে আরেকটু এগোবে, এবং সেইফ সাইডে থাকার জন্য আলীর ছোট ছেলে হোসেনকে শেষ করে দেবে।
চল্লিশ চলছিলো হোসেনের, তিনি জানতেন শিয়ারা তাকেই প্রকৃত খলীফা মানে, কিন্তু তিনি ব্যস্ত ছিলেন ব্যক্তিগত ইবাদতবন্দেগী নিয়েই। কিন্তু যখন তিনি জানতেন পারলেন, ইয়াজিদ আসন্ন হজের মৌসুমে তাঁকে নিশ্চিহ্ন করে দেয়ার ফন্দি আটছে, তাঁর পক্ষে আর সহ্য করা সম্ভব হল না। হোসেনের কোনো সেনাবাহিনী ছিলো না, এবং, তাঁর কোনো ধরণের সামরিক অভিজ্ঞতা ছিলো না। 
তবু তিনি ৬৮১তে ঘোষণা দিলেন তিনি ইয়াজিদকে ৭২ জনের একটা বাহিনী নিয়ে চ্যালেঞ্জ করতে যাচ্ছেন।
আসলে, এইটাকে “বাহিনী” বললে বেশি বলা হয়ে যায়, এঁরা সবাই নবীবংশের সাধারণ সদস্য ছিলেন। যুদ্ধ করতে সক্ষম পুরুষের সংখ্যা অল্পই ছিলো। হোসেন কি জানতেন না ইয়াজিদের সেনাবাহিনী এই ছোট্ট দলটিকে নিশ্চিহ্ন করে দিতে পারবে? জানতেন। তো, তিনি, জেনেশুনে আত্মহত্যা করতে গেলেন কেনো? দৃষ্টান্ত তৈরির জন্য। উমাইয়ারা ইসলামের ইতিহাসে কুখ্যাত হয়ে আছে স্বৈরাচারী হওয়ার জন্য, খোদ নবীর দৌহিত্রই যদি স্বৈরাচারের বিরুদ্ধে সংগ্রাম না করে, তাহলে কে করবে!
দক্ষিণ ইরাকের কারবালায় দুই পক্ষ মুখোমুখি হল। সামরিক দৃষ্টিকোণ থেকে বিবেচনা করলে হোসেন কোনো থ্রেটই ছিলেন না ইয়াজিদের জন্য, কিন্তু ইয়াজিদ কোনো রিস্ক নিতে চাচ্ছিলো না, আর কেউ যাতে গড-চুজ-মি কার্ডটা খেলতে না পারে তাই একটা টোটাল এনিহিলেশনের প্রয়োজন ছিলো। ইয়াজিদ মারাত্মক রকমের রিয়েলিস্ট স্ট্র্যাটেজিস্ট ছিলো, তার সেনাবাহিনী হোসেনের পরিবারকে ঘিরে ফেললো, এবং দজলা নদীর সাথে নবীবংশের যোগাযোগ ছিন্ন করে ফেললো। 
নবীবংশের সক্ষম পুরুষ যোদ্ধারা একের পর এক এগিয়ে গেলেন ইয়াজিদের সৈন্যদের সাথে যুদ্ধ করতে এবং শহিদ হলেন। নারী ও শিশুরা পানির তৃষ্ণায় মারা গেলো। ইসলামের ইতিহাসে কারবালা কান্নার প্রতিশব্দ হয়ে আছে।
১১.
ইয়াজিদ রিয়েলিস্ট, কিন্তু রিয়েলিস্টরা অতিচালাক হওয়ায় সাধারণত সাংঘাতিক ভুল করে, ইয়াজিদও হোসেনকে হত্যা করে ভুল করে ফেলেছিলো।
এতোদিন শিয়ারা স্রেফ একটা গোষ্ঠী ছিলো, ইয়াজিদ তাঁদের হাতে একজন শহিদ তুলে দিলো, জন্ম হলো শিয়া মতবাদের।
শিয়া মতবাদ কি?
শিয়াদের কাছে নেতা “কে” হবে, তারচে অনেক বেশি গুরুত্বপূর্ণ হচ্ছে, নেতা “কি” হবে।
নেতা মানে ইমাম। সুন্নীরা ইমাম বলতে বোঝে নামাজে নেতৃত্বদানকারী ব্যক্তিটিকে। কিন্তু শিয়াদের ক্ষেত্রে ইমামের অর্থ পুরোপুরি আলাদা।
শিয়া মতবাদ অনুসারে পৃথিবীতে ইমাম স্রেফ একজনই। অর্থাৎ ব্যক্তি নয়, ব্যক্তির ভেতরের “বারাকাই”, নেতা। সেই “বারাকার” মূল হচ্ছেন হজরত মুহাম্মদ স্বয়ং। যখন মুহাম্মদ মারা গেলেন, আলোটা আলীর শরীরে আসলো তাঁর শরীর থেকে, তাই আলী শিয়াদের কাছে প্রথম ইমাম। যখন আলী মারা গেলেন, আলোটা হাসানের শরীরে আসলো তাঁর শরীর থেকে, তাই হাসান শিয়াদের কাছে দ্বিতীয় ইমাম। এই একই ধারাবাহিকতায় হোসেন হলেন তৃতীয় ইমাম। হোসেন যখন কারবালায় শহিদ হলেন, এবার ইমাম ধারণাটা একটা সমৃদ্ধ ধর্মতাত্ত্বিক বিতর্কের বিষয়ে পরিণত হল, যা সেই সময়ের মূলধারার মতবাদে মীমাংসা না হওয়া একটা ইস্যুকে এড্রেস করলো। 
মূলধারার মতবাদটা তৈরি হয়েছিলো প্রথম দুই খলিফা আবু বকর আর উমরের হাত ধরে। তাঁরা জোর দিয়ে বলেছিলেন মুহাম্মদ আল্লার বার্তাবাহক যিনি শিখিয়েছেন কিভাবে জীবনযাপন করতে হবে, কোরানই ইসলামের মূল, আর কোরানের পাশাপাশি নবী জীবনযাপনের যেই দৃষ্টান্ত রেখে গেছেন সেই সুন্নাহ। এর বাইরে মুসলমানদের আর কিছুর প্রয়োজন নেই। এই মতবাদকে যাঁরা মেনে নিয়েছেন তাঁরাই সুন্নী এবং আজকে মুসলমান সম্প্রদায়ের শতকরা নব্বই জন এই মতবাদেই বিশ্বাসী। অন্তত কাগজে কলমে। বাস্তব চর্চায় কিসে বিশ্বাসী সেটা ভিন্ন আলোচনা। কিন্তু শিয়াদের জন্য এটা যথেষ্ট ছিলো না।
তাদের জন্য শুধুই দৃষ্টান্ত যথেষ্ট ছিলো না। তাঁরা চাইছিলেন এখনো সরাসরি খোদার গাইডেন্স পেতে, কোনো মরণশীলের মাধ্যমে, যিনি অন্য বিশ্বাসীদেরকে আত্মা-রক্ষাকারী প্রশান্তিতে আচ্ছন্ন করে রাখবেন এবং তাঁর পুণ্যময় নেতৃত্বে পৃথিবীকে উষ্ণ ও শুদ্ধ রাখবেন। তাঁর পৃথিবীতে অবস্থান মিরাকলের সম্ভাবনাকে জিইয়ে রাখবে।
হোসেন যখন কারবালায় গেলেন, তিনি খুব ভালো করে জানতেন জিতবেন না, তবুও গেলেন। তাঁর একমাত্র আশা ছিলো খোদা মিরাকল ঘটাবেন। শিয়াদের জন্য কারবালায় আসলেই একটা মিরাকল ঘটেছে, আলটিমেট এনালাইসিসে, সেটা হচ্ছে হোসেনের শাহাদাত।
স্বৈরাচারের বিরুদ্ধে অসম লড়াইএর ক্ষেত্রেও খোদার ওপর বিশ্বাস না হারানোর অসাধারণ যে দৃষ্টান্ত তিনি রেখে গেছেন সেটাই।
আজকে সারা পৃথিবীতে হোসেনের মৃত্যুকে কোমেমোরেট করার জন্য শিয়ারা যে ক্যাথারটিক মাতমে মেতে ওঠে সেটা এই কারণেই।
শিয়া মতবাদ হোসেন প্রায় এপোক্যালিপটিক একটা চরিত্র, তিনি জেসাস ক্রাইস্টের শিয়া ইসলামি সংস্করণ। যিনি স্বর্গে খোদার পাশে আসন পেয়েছেন এবং পাপীদের জন্য তদবির করার অধিকার রাখেন। যে হোসেনকে আঁকড়ে ধরবে এবং বিশ্বাস করবে, যতো পাপই করুক, সে জান্নাতে যাবে। 
স্পষ্টতই জুদাইজম আর ক্রিশ্চিয়ানিটির মেসিয়ার ছায়া বেশ ভালোমতোই পড়েছে হোসেনের মিথিকাল সাবলাইমেশনের ওপর।
১২.
১৪০০ বছরে সুন্নী আর শিয়াও অখণ্ড নেই।
সুন্নীদের চারটা ল স্কুল আছে, শিয়াদের একটা।
ইসলামে এই ল স্কুলগুলো মাজহাব বলা হয়। সুন্নীদের চার মাজহাবঃ হানাফি, শাফেঈ , মালেকী, হাম্বলী। শুরুতে পাঁচটা ছিলো, জাহেরি মাজহাব অনুসারীর অভাবে নেই হয়ে গেছে, এখন তাই চারটাই।
শিয়াদের একমাত্র মাজহাব ইমাম জাফর আস সাদিকের।
ইনি একজন ইমাম, এবং সূফী ও অতন্ত সজ্জন প্রকৃতির মানুষ হওয়ায়, সুন্নীদের কাছেও ব্যাপক শ্রদ্ধার প্রাত্র ছিলেন।
আবার শিয়া ইসলাম ইমাম প্রশ্নে বহুধাবিভক্ত, সেভেনার বলে একটা ফেরকা আছে যারা ইসমাইলি বলে পরিচিত, টুয়েলভার বলে আরেকটা আছে যারা ইসনা-আশারিয়া বলে পরিচিত। এর বাইরে আছে আলাওয়ি, জায়েদি, দ্রুজ ইত্যাদি। দ্রুজরা সম্ভবত গৌতম বুদ্ধকেও নবী হিসেবে দ্যাখে।
ইমাম মাহাদীর ধারণা সুন্নী শিয়া দুইধারাতেই আছে। তবে শিয়া ইসলামে মাহাদী একজন এপোক্যালিপটিক চরিত্র, যিনি জন্মের পরপরই গায়েব হয়ে গেছেন। একজন করসপন্ডেন্টের মাধ্যমে দুনিয়ায় যোগাযোগ রক্ষা করছেন। কেয়ামতের আগে তিনি মানুষের উদ্ধারকল্পে ফিরে আসবেন। বোঝাই যাচ্ছে মেসিয়ানিক লাইনের চিন্তাভাবনা যা মধ্যপ্রাচ্যে ইসলামের আবির্ভাবের আগের অনেক সংস্কৃতিতেই ছিলো। একজন ত্রাণকর্তা আসবেন, মানুষকে অত্যাচারীর হাত থেকে বাঁচাবেন, অসহায় মানুষ যুগে যুগে নানা সভ্যতায় এই কল্পনা করেছে। কারণ অত্যাচার থেকে বাঁচতে মানুষ মুক্তিদাতা চায়।
১৩.
এটা ঠিক যে ইসলামের ইতিহাসে শিয়ারা সংখ্যালঘু। তাই বলে তাঁদেরকে হেয় করাটা হৃদয়হীনের কাজ। বাংলাদেশের সুন্নী আলেমরা যেটা দুঃখজনকভাবে করে থাকেন। আশুরার সময়টা আসলেই পত্রিকার ধর্মবিষয়ক পাতাগুলো ভরে ওঠে শিয়ারা কেনো সহি মুসলমান নয় সেই সংক্রান্ত নিরর্থক কথাবার্তায়। হোসেনী দালান বোমা হামলার ঘটনায় অনেকেই বলছেন বাংলাদেশে নাকি শিয়া সুন্নী বিরোধ নেই এবং এটা আন্তর্জাতিক ষড়যন্ত্র। হতে পারে, সম্ভাবনা আছে, যথেষ্ট সম্ভাবনা আছে। কিন্তু তাদের কথাটা এপোলোজেটিক এবং অর্ধ সত্য।
এটা ঠিক বাংলাদেশের সাধারণ মুসলমান শিয়া সুন্নী নিয়ে তেমন একটা মাথা ঘামায় না। কিন্তু “অসাধারণ মুসলমানরা” মাথা ঘামান, এবং শিয়াদের বিরুদ্ধে একটা হেইট ক্যাম্পেইন, অনেকদিন ধরে পত্রিকার ধর্মবিষয়ক পাতাগুলিতে চলছে। হয়তো কতল করার ডাক দেয়া হচ্ছে না, থ্যাংকস গড ফর স্মল মার্সিজ, বাট এই হেইট ক্যাম্পেইনকে দেখেও না দেখলে সামনে আরো দুঃখজনক পরিস্থিতির মুখোমুখি হওয়া লাগতে পারে।
অনেকদিন আগে এক কবি বলেছেন তাঁর ওই আত্মরতি অসহ্য লাগে, কারণ অন্ধ হলে প্রলয় বন্ধ থাকে না, তাঁকে এড়ালে নিজেরই ক্ষতি বাড়বে, কারণ ভ্রান্তিবিলাস সাজে না দুর্বিপাকে।
১৪.
আশির দশক থেকে সৌদি রাজপরিবারের ফাণ্ডে বাংলাদেশে ব্যাপকভাবে সুন্নী ইসলামের খুবই এক্সট্রিমিস্ট একটা শাখার বুদ্ধিবৃত্তিক অনুপ্রবেশ ঘটে। এরা হচ্ছে ওহাবি সালাফি, সালাফ মানে পূর্বপুরুষ, এরা বিশ্বাস করে পূর্বপুরুষের “বিশুদ্ধ ইসলামে”। বিশুদ্ধ ইসলামের ধারণাটা ক্রিশ্চিয়ানিটির পিউরিটান স্কুলের মতো। এই সালাফিদের সিলসিলাটা ওহাব থেকে ইবনে তাইমিয়া আর ইমাম গাজ্জালি হয়ে ইমাম আহমাদ ইবনে হাম্বল পর্যন্ত যায়। আগেই বলেছি সুন্নীদের মাজহাব চারটা, হাম্বলী মাজহাব যার অন্যতম, এবং এদেরকেই সবচে এক্সট্রিমিস্ট মুসলমান মনে করা হয়। একটা রসিকতাও ঐতিহাসিকভাবেই চালু আছে, "বড়লোকদের জন্য হুইস্কি; ডাবল, ছোটলোকদের জন্য ইমাম হাম্বল!" ইবনে তাইমিয়া আর ইমাম গাজ্জালিই প্রথম ইমাম হাম্বলের ছায়ায় ইসলামের একটি যুক্তিবিরোধী-ভক্তিবাদী থিওলজি ও ফিলোসফি দাঁড় করান। এদেরকে একতরফাভাবে দোষ দেয়াটা সংবেদনহীনতা হয়ে যাবে, মনে রাখা দরকার, প্রতিটি মানুষই তার সমাজ ও সময়ের সন্তান। এরা এলিভেনথ সেঞ্চুরির লোক, যখন পশ্চিম দিক থেকে ক্রুসেডার আর পূর্ব দিক থেকে মঙ্গোলরা আছড়ে পড়ছিলো, মধ্যপ্রাচ্যে। মানব সভ্যতার ইতিহাসে সবসময়ই এটা দ্যাখা গেছে, যখনই কোনো জনগোষ্ঠী বহিঃশত্রুর আক্রমণের শিকার হয়, তখনই নিরাপত্তাহীনতার বোধ আর স্থিতিশীলতার আকাঙ্ক্ষা সেই জনগোষ্ঠীর একাংশে প্রতিক্রিয়াশীল প্রবণতা বৃদ্ধি করে। তাইমিয়া আর গাজ্জালির ক্ষেত্রেও ঠিক এটাই ঘটেছিলো। পরে একই ঘটনা ঘটে ইওরোপিয়ান কলোনিয়ালিজমের কালে। মুসলিম বিশ্বে মৌলবাদ সবসময়ই একটা রিএকটিভ ঘটনা, ছবি থেকে বহিঃশত্রু/উপনিবেশবাদী/সাম্রাজ্যবাদীদের আগ্রাসনটা সরিয়ে নেন, জঙ্গিবাদের কাঠামোটা ভেঙে পড়বে।
বলছিলাম সালাফিদের কথা। এঁরা সেই বিএনপি-জামাত সরকার ২০০১ সালে ক্ষমতায় আসার পর এটিএন বাংলা থেকে এনটিভি পর্যন্ত এরা প্রতিটি চ্যানেলে শুক্রবারের বিশেষ ইসলামি অনুষ্ঠানের নামে এই তথাকথিত “বিশুদ্ধ ইসলামের” চিন্তাধারা ঢোকাতে থাকে মূলত মধ্যবিত্ত ও উচ্চবিত্ত মুসলমানদের মাথায়। আওয়ামি লিগ সরকারের আমলেও এদের প্রচারণাটা অব্যাহত আছে, সরকার এই ব্যাপারে অন্ধ, ইচ্ছাকৃতভাবেই।
আমাদের শাসকরা বাইরে যতোই বিরোধিতা নাটক করুক, তাদের মধ্যে মনের মিল আছে তো! 
১৫.
৯/১১কে উছিলা হিসেবে ব্যবহার করে মার্কিন সাম্রাজ্যবাদ স্যামুয়েল হান্টিংটনের “ক্ল্যাশ অফ সিভিলাইজেশনস”এর মতো একটি সুস্পষ্টরূপে বর্ণবাদী তত্ত্বের প্রয়োগের মাধ্যমে এক ধরণের মুসলমানবিদ্বেষী সাম্প্রদায়িকতা তৈরি করেছে সারা দুনিয়াতে। এতে পৃথিবীর অনেক জায়গায় মুসলমান তরুণতরুণীদের মধ্যে এক ধরণের আইডেনটিটি ক্রাইসিস তৈরি হয়েছে। বর্তমান অসহ্য হলে মানুষ অতীতকে আঁকড়ে ধরে। কথিত “ধর্মীয় জঙ্গিবাদ” বিস্তারের মূল কারণ এটাই। এই পরিস্থিতি সালাফিদের চমৎকার সুযোগ এনে দিয়েছে। গালফ স্টেটগুলো এদের পেছনে প্রচুর টাকা ঢালছে। এদের কারো পেছনে সৌদি আরবের রাজপরিবার আছে, আবার, কারো পেছনে আছে কাতারের রাজপরিবার।
বাংলাদেশের খেটে খাওয়া মানুষদের মুসলমান অংশটির ওপর এদের এখনো তেমন কোনো প্রভাব নেই। কিন্তু মধ্যবিত্ত ও উচ্চবিত্ত মুসলমানদের ওপর আছে। এবং দিন দিন এই প্রভাব বৃদ্ধি পাচ্ছে। 
এটা আশঙ্কার কথা।
১৬.
বাংলাদেশে জামায়াতে ইসলামী আর হিজবুত তাহরির, মিশর সিরিয়ার মুসলিম ব্রাদারহুড, এরা সবাই সালাফি। তবে এদের নিজেদের মধ্যে আবার আন্তঃদ্বন্দ্ব আছে। এখানে মুসলিম ব্রাদারহুড নিয়ে সামান্য আলাপ করি, উপনিবেশিক পরিস্থিতির সাথে কথিত পলিটিকাল ইসলামের যে সম্পর্ক, এই দলটি তার একটা টেক্সটবুক এগজাম্পল।
মুসলিম ব্রাদারহুড ক্রিশ্চান মিশনারিদের মতো স্কুল আর হাসপাতাল বানানোর মাধ্যমে যাত্রা শুরু করেছিলো। মিশরের হাসান আল-বান্না নামক এক তরুণ স্কুলশিক্ষকের নেতৃত্বে। জামাল আবদেল নাসের রাষ্ট্রের ভেতরে রাষ্ট্র তৈরি করার অভিযোগে মুসলিম ব্রাদারহুডকে নিষিদ্ধ করেন, এর সদস্যরা ব্যাপক নির্যাতনের শিকার হয় রাষ্ট্রের হাতে, এবং এই নির্যাতন মধ্যপ্রাচ্যের মুসলমানদের মধ্যে সংগঠনটিকে জনপ্রিয় হয়ে উঠতে সহায়তা করে। ব্রাদারহুডের প্রধান তাত্ত্বিক সাইদ কুতুব শুরুতে সেকুলার ছিলেন, মার্কিন যুক্তরাষ্ট্র ভ্রমণ ও নাসেরের নির্যাতন শিবিরের অভিজ্ঞতা তাঁকে বদলে দেয় এবং তিনি আধুনিক বস্তুবাদী সভ্যতাকে নয়া জাহিলিয়াহ হিসেবে চিহ্নিত করে এর তুমুল বিরোধিতা করেন। ইসলামের সূচনালগ্নে পশ্চিম দিকে ছিলো বাইজান্টাইন, অর্থাৎ পূর্ব রোমান এম্পায়ার, আর পূর্ব দিকে ছিলো ইরানের সাসানীয় এম্পায়ার। কুতুবের তত্ত্ব অনুযায়ী, আধুনিক বস্তুবাদী সভ্যতার পশ্চিম দিকে আছে পুঁজিবাদী মার্কিন সাম্রাজ্য, আর পূর্ব দিকে আছে সমাজতান্ত্রিক সোভিয়েত লাল সাম্রাজ্য, অর্থাৎ অন্য ফর্মে ফিরে এসেছে সেই জাহিলিয়াহ। মুসলমানরা পিষ্ট হচ্ছে এই দুই পাথরের মধ্যে, তাই তাদেরকে বস্তুবাদের বিরুদ্ধে লড়াই করতে হবে, হতে হবে ভাববাদী। দুনিয়ার বুকে কায়েম করতে হবে "বিশুদ্ধ ইসলাম"। তিরিশের দশকে ব্রাদারহুড হিটলারের মাইন ক্যাম্পফ আরবিতে অনুবাদ করে বিলিয়েছে মিশরে, দ্যাখা গেলো, "বিশুদ্ধ ইসলামের" সাথে ফ্যাশিবাদের কোনো বিরোধ লাগলো না! মধ্যপ্রাচ্যে মার্কিন সাম্রাজ্যবাদের শ্রেষ্ঠ দালাল মিশরের সেনাবাহিনী। এবং নাসের ষাট-সত্তরের দশকে ব্যাপক নির্যাতন চালিয়ে মিশরের কমিউনিস্ট পার্টিকে নিশ্চিহ্ন করে দিয়েছিলেন। এই কারণে মুসলিম ব্রাদারহুড অভাবনীয় রকমের জনপ্রিয়তা অর্জন করে, বিপ্লবী শক্তির দুর্বলতা বা অনুপস্থিতি আর সেকুলার ন্যাশনালিস্টদের স্বৈরাচার মৌলবাদকে কতোটা জনপ্রিয় করে, মিশর এর একটা মর্মান্তিক উদাহরণ। মুসলিম ব্রাদারহুড শুরুতে এই ধরণের অভিনব চিন্তাভাবনা করলেও এখন তারা নির্বাচন আর গণতন্ত্রের মতো “তাগুতি” রাজনৈতিক প্রথা-প্রতিষ্ঠানের সাথে খাপ খাইয়ে নিয়েছে।
ফিলিস্তিনের হামাস এই মুসলিম ব্রাদারহুডেরই একটা ফ্যাকশন। তবে ফিলিস্তিনের স্পেসিফিক সিচুয়েশন তাঁদেরকে বাধ্য করেছে ইজরায়েলের বিরুদ্ধে লড়াইএর ওপরেই ফোকাস রাখতে। একটা মজার বিষয় হচ্ছে, ফিলিস্তিন ইস্যুতে সুন্নী ইসলামের এইসব এক্সট্রিমিস্টরা কালেভদ্রে কিছু রেটোরিকের চর্চা করলেও, ফিলিস্তিনের স্বাধীনতা এদের (হামাস ছাড়া) পলিটিকাল মেনিফেস্টোতে মার্জিনাল অবস্থানেই থেকে এসেছে সবসময়।
অনুসন্ধান শেষ করার আগে একটু অতীতে যাবো।
উমাইয়াদের পরেও ইসলামে আরো অনেক “খেলাফত” এসেছে। তবে এদেরকে সাম্রাজ্য বললেই সত্য বলা হয়, খেলাফতের মেটাফিজিকাল ধারণায় এরা আগ্রহহীন ছিলো। আব্বাসীয়, ফাতেমীয়, আর স্পেইনে দ্বিতীয় উমাইয়া সাম্রাজ্য প্রায় সহাবস্থান করেছে ক্রুসেডের আগের সময়টাতে। আব্বাসীয় শাসকরা সুন্নী, ফাতেমীয়রা শিয়া, দ্বিতীয় উমাইয়া শাসকরাও মনে হয় সুন্নীই ছিলো (এই ব্যাপারে আমি নিশ্চিত না)। মুসলমান সভ্যতা জ্ঞানবিজ্ঞানের শীর্ষে ছিলো এঁদের সময়, এই সেই সময়, যখন সমগ্র ইওরোপ মধ্যযুগীয় অন্ধকারে ডুবে ছিলো। এরপর ক্রুসেডাররা এলো। মঙ্গোল আক্রমণে বাগদাদ নগরী রক্তে ভেসে গেলো।
এরও পরে তিনটি সাম্রাজ্য পাশাপাশি অবস্থান করেছে। তুরস্কে অটোমান, ইরানে সাফাভিদ, আর ভারতে মুঘল। অটোমানরা সুন্নী, সাফাভিদরা শিয়া, আর মুঘলরা যে কি ছিলো সেটা তারাই ভালো জানে।
আজকে ইরানের মূলনীতিটাই সেই সাফাভিদ সাম্রাজ্যের উত্তরাধিকারঃ ভাষাভিত্তিক জাতীয়তাবাদের সাথে শিয়া ইসলামের সংমিশ্রণ। তাজিয়া মিছিলের আইডিয়াটাও সাফাভিদ সম্রাটদের ব্রেইন চাইল্ড। অটোমানরা ইওরোপের বড়ো একটা অংশ শাসন করেছে। বিশেষত পূর্ব ইওরোপ দীর্ঘদিন অটোমানদের অধীনে ছিলো। অনেক বছর পরে যুগোশ্লাভ গৃহযুদ্ধের সময় সার্বরা যখন ধর্ষিতা মুসলমান মেয়েদেরকে তুর্কি বেশ্যা বলে গালি দেবে, তখন, সেটার হিস্টোরিকাল রুট লুকিয়ে থাকবে এই অটোমান মুসলমান শাসকদের হাতে ক্রিশ্চান পূর্ব ইওরোপের অধীনস্ত থাকার ক্রোধ। মুঘল সাম্রাজ্যের রন্ধনশিল্প আর স্থাপত্যকলায় অবদান অসামান্য। বাংলায় মুসলমান সুলতানদের সে এক আরেক ইতিহাস, আজকে যে আমরা রামায়ণ আর মহাভারতের বাংলা অনুবাদ পাই, এই লিগ্যাসি অসাম্প্রদায়িক মুসলমান সুলতানদেরই সূচনা করা।
বিদায় হজের ভাষণে দাসদের সাথে কোমল আচরণ করার কথা বলেছিলেন ইসলামের নবী, কিন্তু, উমাইয়াদের সময় থেকেই কৃষ্ণাঙ্গ দাসদের ঘৃণার চোখে দ্যাখার প্রথাটা প্রত্যাবর্তন করে। অথচ ইসলামের প্রথম শহিদ সুমাইয়া একজন কৃষ্ণাঙ্গ ক্রীতদাস ছিলেন, যিনি আম্মার ইবনে ইয়াসিরের মা, আবার ইসলামের প্রথম মুয়াজ্জিন বেলালও ছিলেন একজন কৃষ্ণাঙ্গ ক্রীতদাস। ইরানি আর আফগানিরা কৃষ্ণাঙ্গ না হলেও অনারব, তাই এদেরকে আরবরা ডাকতো মাওয়ালি বলে। 
উমাইয়াদের হাতে এরা নিপীড়ণের শিকার হয়েছিলো, আব্বাসীয়রা ক্ষমতায় এসেছিলো এদের ক্ষোভকে কাজে লাগিয়ে।
ইসলামের ইতিহাসে কিন্তু বর্ণবাদের বিরুদ্ধে বিদ্রোহও আছে। 
আরব মুসলমানদের বিরুদ্ধে আফ্রিকান মুসলমানরা বিদ্রোহ করেছিলো, ইতিহাসে এটা পরিচিত জাঞ্জ বিদ্রোহ নামে। ইসলামের ইতিহাসে এমনকি “সাম্যবাদী” বিদ্রোহেরও নজির আছে। আরেকটা বিদ্রোহ ছিলো কারমাশিয়ানদের, যারা আরবের পূর্ব দিকের (আজকের বাইরাইন) একটা ইসমাইলি শিয়া দল ছিলো, এবং যাদের বিদ্রোহটাকে ইসলামের ইতিহাসের সহস্রাব্দবাদী “কমিউনিস্ট” বিদ্রোহ হিসেবে দ্যাখা হয়। এরা একটা যুক্তিবাদী ও সমতাবাদী সমাজ চেয়েছিলো। ৯৩০ খ্রিস্টাব্দের হজের মৌসুমে এরা মক্কার কালো পাথর সেইজ করেছিলো, এটা একটা ইঙ্গিত ছিলো, আইনের যুগ শেষে ভালবাসার যুগ এসে গেছে। ইসলামের প্রভাব পাওয়া যাবে এমনকি অপ্রত্যাশিত এলাকায়ও, ১৮০৪এর হাইতি রেভলিউশন, যা প্রকৃতভাবেই “বিশ্ব ইতিহাসের একটি ডিফাইনিং মোমেন্ট”। হাইতি রেভলিউশনের একজন সংগঠক ছিলেন কৃষ্ণাঙ্গ দাস ধর্মপ্রচারক জন বুকম্যান, যার নামের ‘বুক অংশটা’-সারপ্রাইজ, সারপ্রাইজ!-বাইবেলকে রেফার করে না, রেফার করে কোরানকে!
কিন্তু মুসলমানদের ঐক্য সবসময় বৈপ্লবিক ছিলো না।
উপমহাদেশে মুসলিম লিগ শিয়া সুন্নী নির্বিশেষে সবাইকে এক করতে পেরেছিলো, সাময়িকভাবে, কিন্তু সেটার উদ্দেশ্য ছিলো পাকিস্তানের মতো প্রচণ্ড সাম্প্রদায়িক এক রাষ্ট্র কায়েম করা যেখানে অমুসলিমরা আক্ষরিক অর্থেই যাপন করবেন দ্বিতীয় শ্রেণীর নাগরিকের জীবন। আগা মোহাম্মদ ইয়াহিয়া খান একজন শিয়া ছিলেন, ১৯৭১এ যিনি পূর্ব বাংলায় গণহত্যার কাণ্ডারি ছিলেন, স্পষ্টতই এই ব্যক্তির সাথে ইমাম হোসেনের চেয়ে ইয়াজিদেরই অনেক বেশি সাদৃশ্য চোখে পড়ে। আবার ব্রিটিশ উপনিবেশবাদবিরোধী বলে যেই তিতুমিরের জঙ্গ আর হাজি শরিয়তুল্লার ফারায়েজি আন্দোলনকে মহিমান্বিত করা হয়, সেইসব আন্দোলনও শেষ পর্যন্ত, পূর্ব বাংলার মুসলমান সমাজে স্রেফ রক্ষণশীলতা বৃদ্ধি করেছে। জামায়াতে ইসলামি কি ১৯৭১এ আমরা সেটা দেখেছি। আজকের মধ্যপ্রাচ্য দেখছে ইসলামের নামে আইএসের উন্মত্ততা। মুসলমানরা বিভিন্ন সময়ে বিভিন্ন দাবিতে বিভিন্ন উদ্দেশ্যে ঐক্যবদ্ধ হয়ে বিভিন্ন ধরণের কাজ করেছে। আমরা কোনো সরল সিদ্ধান্ত টানতে পারি না।
১৭.
আমাদের এই অনুসন্ধানের সারসংক্ষেপটা করে ফেলা যাকঃ
প্রথমত, মুসলমানদের রাজনীতিক-আধ্যাত্মিক উত্তরাধিকারের সংকটের ঐতিহাসিক-সামাজিক মূল নিহিত আছে সপ্তম শতকের আরবের অর্থনীতি ও সংস্কৃতির বিশেষ পরিগঠনে। অর্থাৎ এই সংকট সুষ্পষ্টভাবেই একটি ইহজাগতিক সংকট। এই সংকটের পেছনে কোনো অলৌকিক কারণ নেই।
দ্বিতীয়ত, মুসলিম উম্মা ইসলামের প্রথম তেইশ বছর ছাড়া, আর কখনোই ঐক্যবদ্ধ ছিলো না। ঐক্য নিয়ে মুসলমানদের বিশেষ মাথাব্যথাও ছিলো না, নবীর মৃত্যুপরবর্তী সময়টাতে, আর বহিঃশত্রুর আক্রমণের শিকার হওয়ার সময়টুকু ছাড়া। আবার শিয়া আর সুন্নীতে বিভাজিত হওয়ার পর, অখণ্ড মুসলিম ঐক্য গড়ে ওঠে নি, একমাত্র ব্যতিক্রম মুসলিম লিগ।
তৃতীয়ত, মুসলিম লিগের ঐক্য ছিলো সাম্প্রদায়িক ঐক্য, এবং তা উপমহাদেশের মুসলমানদেরকে সম্প্রদায়গত পরিচয়ের ভিত্তিতে এক করে ব্রিটিশ উপনিবেশবাদী শোষণের বিরুদ্ধে শ্রেণীর ভিত্তিতে গড়ে ওঠা অসাম্প্রদায়িক কমিউনিস্ট আন্দোলন থেকে দূরে রাখতে পুরোপুরি সফল হয়েছে। হিন্দুদের ক্ষেত্রে হিন্দু মহাসভাও সমরূপ কাজ করেছে। বলাই বাহুল্য, এই 'সাফল্য', মানুষের মুক্তির বিরোধী।
আজকে মুসলমানদের রাজনীতিক-আধ্যাত্মিক উত্তরাধিকারের সংকট কিভাবে কাটবে?
শিয়া সুন্নী মিলনের ডাক দেয়া সহজ, যেভাবে অনেকেই হিন্দু মুসলমানের মিলনের ডাক দেন, কিন্তু যে-বিভাজনের শেকড় অনেক গভীর শুধু ডাক দিয়ে তা থেকে মুক্ত হওয়া সম্ভব নয়। গায়ের জোরে ঐক্য করতে গেলে বিরোধ বাড়বে। অরুণা আসফ আলীর একটি চমৎকার কথা আছে, হিন্দু মুসলমানকে এক করার শ্রেষ্ঠ জায়গা ব্যারিকেডের পেছনে, শোষকনিপীড়কদের বিরুদ্ধে।
শিয়া সুন্নীর ক্ষেত্রেও সেই একই কথাই প্রযোজ্য, একমাত্র ব্যারিকেডের পেছনেই বন্ধুত্ব হতে পারে তাঁদের, যাবতীয় শোষকনিপীড়কদের বিরুদ্ধে। মানুষের মিছিলেই মুসলমান সম্প্রদায়ের মুক্তি নিহিত আছে, কারণ মুসলমানরা মানুষের অংশ, মানবজাতির অংশ। সেই মিছিলের নিশানের রঙ তো জানাইঃ লাল।
__________________তথ্যসূত্র____________________১. ডেসটিনি ডিজরাপ্টেডঃ আ হিস্ট্রি অফ দি ওয়ার্ল্ড থ্রো ইসলামিক আইজ/ তামিম আনসারি২. দা স্পিরিট অফ ইসলাম/ সৈয়দ আমীর আলী৩. ভারতবর্ষের ইতিহাসঃ রোমিলা থাপার৪. দা জিহাদিজ রিটার্নঃ আইসিস এন্ড দা নিউ সুন্নী আপরাইজিং/ প্যাট্রিক ককবার্ন৫. ‘দি আরব উইন্টার, স্প্রিং, সামার এন্ড ফল’, দা ইয়ার অফ ড্রিমিং ডেনজারাসলি/ স্লাভোয় জিজেক৬. মুসলিম দুনিয়ার ক্ষমতা সম্পর্কের ইতিহাসঃ জিহাদ ও খেলাফতের সিলসিলা/ পারভেজ আলম৭. আফটার দি প্রফেটঃ দি এপিক স্টোরি অফ দি শিয়া সুন্নী স্প্লিট ইন ইসলাম/ লেসলি হ্যাজেলটন

