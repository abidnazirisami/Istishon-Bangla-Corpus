ভালোবাসার গল্প নয়


গল্প নং এক. প্রেসনোট
ছেলেটাকে আমরা একটা নির্জন মাঠে নিয়ে গেলাম। মাঠের পাশে নদী। কুলকুল বাতাস বইছে। বিকেল শেষ হয়ে সন্ধ্যার অন্ধকার নেমে আসবে। ছেলেটার হ্যাণ্ডকাফ খুলে দিয়ে বললাম, দৌড় দে। ছেলেটা জানে আমরা পেছন থেকে গুলি করি। সে আস্তে আস্তে দৌড়াচ্ছে, এটা ১৯৭১ নয়, সে একটা স্বাধীন দেশের নাগরিক, তার পেছনে পড়ে থাকবে বাবা, মা, ছোটোবোন, ওর কোনো ভাই নেই, হাঁস, মুরগি, উঠান, ভোরের কুয়াশা, সাইকেলের শব্দ, যে চিঠিটা পেয়েছিল মামতো বোনের কাছ থেকে, পাড়ার দোকানদারের পাওনা ৩২৬ টাকা, গুলি ওর বুক বিদ্ধ করলো, রক্ত গড়িয়ে পড়ছে, আমরা দেখলাম, আমি স্যারের কাছ থেকে একটা সিগ্রেট নিয়ে খেলাম, এইসব মুহূর্তে আমার কেমন জানি লাগে, ছেলেটা মুখ থুবড়ে পড়ে আছে, যাই হোক দেশ থেকে আরেকটা সন্ত্রাসী কমলো।
গল্প নং দুই. লেট দেয়ার বি লাইট
২০১৪ সালের জানুয়ারি মাসের ৭ তারিখে, ইলেকশনের দুইদিন পরে, শাকিল আহমেদকে সাদা পোষাকের লোকজন তুলে নিয়ে গেলো। শাকিলের মা সুফিয়া বেগম ভেবেছিলেন অনিকের বাসায় গেছে, ছেলেটা একটু খামখেয়ালি প্রকৃতির, তাই মোবাইল বন্ধ রেখে রেখেছে। সকালেই চলে আসবে। তারপর ১০০১টা সকাল কেটে গেছে, শাকিল এখনো ফিরে আসে নি, সে হয়তো আর কোনোদিনই ফিরে আসবে না। সুফিয়া বেগম এই কথা বিশ্বাস করেন না, তাঁর মনে হয়, পরিবারের সবাই যুক্তি করে তাঁকে মিথ্যে বলছে। তিনি নামাজের মসলায় বসে খালি কান্নাকাটি করেন, তাঁর সূরাকেরাত সব এলোমেলো হয়ে যায়, বুকটা খালি খালি লাগে। আর কেউ আলো নেভালেই তিনি চিৎকার করে ওঠেন, শাকিল অন্ধকার খুব ভয় পেতো, ওরা তাও কেনো বারবার ঘরের আলো নিভিয়ে দেয়?
গল্প নং তিন. এলি, এলি, লামা সাবাখতানি
আনোয়ারকে মিষ্টি মেয়েটি বাবা বলে সম্বোধন করতো। মিষ্টির বাবা ও ছোটো থাকতেই মারা গেছে, মিষ্টির মা হিন্দু, আশুলিয়ার অসংখ্য গার্মেন্টসের একটিতে সুপারভাইজারের কাজ করে। আনোয়ারকে ভাইজান ডাকে। একদিন মিষ্টির মা তার ভাইজানের কাছে মিষ্টিকে রেখে একটা কাজে কয়েক ঘন্টার জন্য তার বোনের বাসায় যায়। আনোয়ারের খুব লোভ হয় মিষ্টির শরীরটা দেখে, কিন্তু সে ফ্রক খুলে ফেলে হতাশ হয়, যোনিটা খুবই ছোট। তার শিশ্ন এতো ছোটো যোনিতে ঢুকবে না, তবে কথায় আছে বুদ্ধি থাকলে উপায় হয়, আনোয়ারের বুদ্ধি আছে। সে একটা ছুরি দিয়ে মিষ্টির যোনি কাটে, কেটে বড়ো করে, তারপর, তারপর, সে যখন মিষ্টিকে ধর্ষণ করছিলো, এতো ছোটো মেয়েকে কি ধর্ষণ করা যায়, তখন, তখন, মেয়েটি বাবা বাবা বলে কাঁদছিলো, তার খুব ব্যথা লাগছিলো, বাবা তাকে কষ্ট দিচ্ছে, বাবা তাকে এতো কষ্ট দিচ্ছে কেনো, আজকে যদি তার আসল বাবা বেঁচে থাকত...
গল্প নং চার. তোমায় মাগো কারো ঘরের দাসি হতে দেব না
ষোলোই ডিসেম্বর উপলক্ষ্যে বিজয় দিবসের কনসার্ট হচ্ছে। আমি ধানমন্ডি ৩২ নম্বরের রাস্তায় বসে আছি। বিশাল স্ক্রিনে বিভিন্ন ধরণের দেশাত্মবোধক গান দ্যাখাচ্ছে। মানুষজন হৈ চৈ করছে, কি আনন্দ, আহা। কালকেও বর্ডারে বিএসএফ এক গরুচোরকে গুলি করেছে। কাজের কাজ করেছে। তুই শালার গরুচুরি করবি, আর ওরা গুলি করে মারবে না, তো কি তোকে কোলে নিয়ে আদর করবে? ইন্ডিয়া যা করে আমাদের ভালোর জন্যই করে। তবু কিছু লোক সারাদিন ইন্ডিয়ার সমালোচনা করে। রামপালে বিদ্যুৎকেন্দ্র হবে, ঘরে ঘরে আলো হবে। এতে নাকি সুন্দরবনের কি সব ক্ষতি হবে। সরকার এতো সুন্দর সুন্দর বিজ্ঞাপন বানালো, এতো করে বোঝালো যে ক্ষতি হবে না, ওরা বুঝতেই চায় না। পিটিয়ে এইসব আন্দোলন ঠাণ্ডা করে দেয়া উচিত। আসলে বাংলাদেশের উন্নয়ন ওদের সহ্য হয় না। চীন, জাপান, রাশিয়া থেকে এতো বিনিয়োগ আসছে; এতো উন্নয়ন হচ্ছে; এসব দেখে অকর্মার দলের গা জ্বলে শুধু। শেখ হাসিনা পারে এটা ওরা বুঝে না। এইসব চিন্তায় আমার মাথায় জট পাকিয়ে গেলো। জট খোলার জন্য এক মামাকে ডেকে একটা রং চা দিতে বললাম, তারপর চায়ে আয়েশ করে চুমুক দিতে দিতে আপন মনে গুনগুন করে গাইতে লাগলাম “আর তোমাকে ঘুমপাড়ানি মাসি হতে দেবো না, তোমায় মাগো কারো ঘরের দাসি হতে দেব না...”
গল্প নং পাঁচ. স্পয়েলড চাইল্ড
নিশির ফাঁসির রায়ে হায়দার সাহেব খুব খুশী হলেন, যাক, ল এন্ড অর্ডার বলে কিছু একটা এখনো এই দেশ থেকে একেবারে উঠে যায় নি। ব্রিটিশরা সিভিলাইজড ছিল, আইন শৃঙ্খলার ব্যাপারে ওরা খুবই স্ট্রিক্ট ছিল, তখন দেশে অন্যায় অবিচার একেবারেই ছিল না। বাঙালি জাতটাই হচ্ছে শক্তের ভক্ত নরমের যম। সাহেবরা সেটা বুঝতো, কোনো নেটিভ বাড়াবাড়ি করার সাহস পেতো না, হাউকাউ করলেই পিটিয়ে পিঠের চামড়া তুলে ফেলতো। তারপর আজাদি আর স্বাধীনতা কি সব হল, এই দেশটা একেবারে রসাতলে গেলো, কোনো আইন নাই কানুন নাই। তিনি তো এখন বুড়ো হয়ে গেছেন, এক পা কবরে চলে গেছে, তারপরও যখন শুনলেন নিশি নামের এক পুলিশ অফিসারের মাদকাসক্ত মেয়ে প্রেমের কারণে বাপ মাকে কুপিয়ে মেরে ফেলেছে তখন খুবই উত্তেজিত হয়ে পড়েছিলেন। আজকালকার ছেলেমেয়েরা, ছি ছি ছি, এরা মানুষ না জানোয়ার তিনি বুঝে পান না। সমাজে মাদক থাকবে, মাদক ব্যবসায়ী পার্লামেন্টে থাকবে। কেনো এই প্রশ্ন করে কোনো লাভ নাই, এটাই জগতের নিয়ম, কোনটা খারাপ কোনটা ভালো নিজেকে বুঝতে হবে। আদর দিয়ে দিয়ে ছেলেমেয়েগুলিকে একেবারে মাথায় তুলেছে। তাই এই অবস্থা। তাদের সময় বাপ মার চোখে চোখ তুলে কথা বলার সাহস তাদের হত না। সকাল বিকাল দুইবেলা নিয়ম করে মার খেতেন। তাই মানুষ হয়েছেন। না, এটা কিছুতেই মেনে নেয়া যায় না। এই বেজন্মা মেয়েকে ফাঁসিতে ঝুলিয়েই মারতে হবে। কঠোর শাস্তি দিয়ে দৃষ্টান্ত তৈরি করার মাধ্যমে আইনের শাসন প্রতিষ্ঠা করতে হবে।
গল্প নং ছয়. এন্ড দে হ্যাপিলি লিভড এভার আফটার
তাসনিয়া যখন বৌ হয়ে নতুন সংসারে গেলো, তার মা তাকে পইপই করে বলে দিয়েছিলেন, সংযত হয়ে চলবি। শ্বশুর শ্বাশুরি ননদ দেবরের মন যুগিয়ে চলবি। কেউ কটু কথা বললেই জবাব দিবি না। ওইসব একটুআকটু বলেই। মেয়েমানুষের মাথা নিচু করেই বেঁচে থাকতে হয়। তাসনিয়া লক্ষী মেয়ে। সে মায়ের প্রতিটি কথা নিয়েছে প্রত্যাদেশ হিসেবে। যা তাকে অক্ষরে অক্ষরে পালন করতে হবে। বিয়ের কিছুদিন পরেই তাসনিয়া দেখলো, তার শ্বশুরবাড়ির আত্মীয়স্বজন ভালোই, তার বান্ধবীদের কাছ থেকে যেসব কাহিনী শোনে সেই তুলনায় তো ফেরেশতা। মুনিয়ার ননদের সাথে ওর একদিন ঝগড়া হয়েছে, মুনিয়া ঠাস করে ঘরের দরজা বন্ধ করে দিয়েছে, এতে সেই মেয়ে রাগে পানির গ্লাস ছুড়ে মেরেছে। কতো বড়ো সাহস, তাসনিয়ার ননদ জান্নাত সেই তুলনায় কতো ভালো, ওকে তো রান্নাঘরের কাছে ঘেঁষতেই দেয় না। বলে এতো তাড়াতাড়ি হেঁশেল ঠেলতে হবে না, হাতে মেহেদির দাগ পুরনো হোক, তারপর। ছন্দার আবার আরেক কাহিনী, ওর শ্বাশুড়িটা দজ্জাল, আর দেবরটা একটু গায়ে পড়া টাইপের। বড়ো ভাইয়ের বৌয়ের দিকে এমনভাবে তাকিয়ে থাকে, ছন্দারই লজ্জা লাগে, তাড়াতাড়ি বুকের কাপড় টাপড় ঠিক করে নেয়। তাসনিয়ার দেবর রায়হান কিন্তু খুবই ভালো ছেলে, একদম নিজের ছোটো ভাইয়ের মতো, মায়াকাড়া। আর তাসনিয়ার শ্বশুর শ্বাশুরিও একেবারেই ডিমান্ডিং না। তাসনিয়া ওর সৌভাগ্যের জন্য আল্লাহকে ধন্যবাদ দেয়। ছয় মাস এভাবেই রূপকথার মতো কেটে যায়। এরপর একদিন তাসনিয়া একটা অশনি সঙ্কেত পায়। আশফাক কেমন অন্যমনস্ক, খেতে বসে কি সব চিন্তা করে রাজ্যের, আগের মতন হাসিখুশী স্বভাবটা নেই আর এতোটুকুও। বিছানায়ও সে আর আগের মতো আগ্রহী নয়, অথচ শুরুর দিকে ওর কি উৎসাহ ছিল, শরীরের শিল্পের ব্যাপারে তাসনিয়া যা জানতো না আশফাক হাতে ধরে তার সবকিছু শিখিয়েছে। কিন্তু এখন সে যেনো পালাতে পারলে বাঁচে, কোনোক্রমে দায়িত্বটুকু সারে, তারপর সরে গিয়ে বালিশ আঁকড়ে ঘুমিয়ে যায়। অথচ প্রথমদিকে ও তাসনিয়ার বুকে মাথা রেখে ঘুমাতো, আর তাসনিয়া ওর চুল বিলি কেটে দিত, তাসনিয়ার মনে হত যেনো ওরা ইডেন গার্ডেনে আছে। এরপর একদিন আশফাক তাকে সত্যিটা বলে ফেললো, ওর আর তাসনিয়াকে ভালো লাগছে না। তাসনিয়ার কোনো দোষ নেই, কোনো খুঁত নেই, খুব ভালো মেয়ে, খুবই লক্ষী মেয়ে, একেবারে বিলাইয়ের মতো, তাসনিয়ার মতো মেয়ে আরেকটি পাওয়া যাবে না, আশফাক ওকে খুবই শ্রদ্ধা করে। আশফাক অন্য কোনো মেয়ের প্রেমে পড়ে নি, আর কারো সাথে তার পরকীয়া নেই, জাস্ট ভাল্লাগছে না। এরপরও আশফাক আর তাসনিয়া আরো বত্রিশ বছর সংসার করবে স্রেফ অভ্যেসবশত, দুটো বাচ্চা নেবে, তাদেরকে মানুষ করবে, কোনো প্রেম ছাড়া, কেউ জানবে না, সবাই বলাবলি করবে, ওদের চেয়ে সুখী দম্পতি দুনিয়াতে আর নেই।
গল্প নং সাত. যেহেতু রক্তের সম্পর্ক নেই
সামিয়ার কোনো অনুশোচনা হয় না, এতোটুকুও না। এটা ঠিক ইহানের সাথে একটা সময় তার খুব সুন্দর একটা সম্পর্ক ছিল, ইহান বলতো, ভাই বোনের মতো। ও কখনো কথাটা বিশ্বাস করেছে কিনা জানে না, হয়তো বিশ্বাস করেছে, হয়তো করে নি। ইহানকে একটা সময় পর্যন্ত সে সহ্য করেছে, তার সব ছেলেমানুষি, তার সব বাড়াবাড়ি। একটা সময় তার মনে হলো ইহান আসলে তার জন্য একটা পেইন হয়ে দাঁড়াচ্ছে, তাই, সে একদিন ইহানের সাথে সব যোগাযোগ বন্ধ করে দিল। এতে ছেলেটা কেমন পাগলের মতো হয়ে গেল, কাঁদতে কাঁদতে চোখের পানি ফুরিয়ে ফেললো সব, তারপর একদিন সংবাদ আসলো সে আত্মহত্যা করেছে। সামিয়া শুনে হেসেছে, তোমার সাথে আমার কোনো সম্পর্ক নেই ইহান, তুমি মরলে আমার কিছু যায় আসে না।
গল্প নং আট. কবি
কবি খুব খুশী। অমর একুশে গ্রন্থমেলায় তার কাব্যগ্রন্থ বের হয়েছে। যেহেতু তার বইয়ে অনুভূতিসংক্রান্ত কোনো কবিতা নেই, তাই পুলিশের হাতে ধরা খাওয়ারও সম্ভাবনা নেই, সে পলিটিকালি কারেক্ট। খুশীমনে সে সগির ভাইকে একটা কল দিলো, সগির ভাই বিরক্তি সহকারে কল রিসিভ করলেন, করে বললেন হ্যালো। কবি বললো, ভাইয়া ভালো আছেন, এই সপ্তাহে আমার বই কয় কপি বিক্রি হয়েছে? সগির ভাই বললেন এখন পর্যন্ত তিন কপি। কবি এটা শুনে স্রেফ স্বস্তির নিঃশ্বাস ফেললো। এই আকালে তিন কপি কম কথা নয়। আর কারা কিনেছে সেটাও জানা আছে তার। একটা কিনেছেন বাবা, উনার অক্ষরজ্ঞান নাই, ছেলের বইয়ে হাত বুলাতেই আরাম লাগে উনার। আরেকটা কিনেছেন মা, চোখে ছানি পড়ায় কিছুই পড়তে পারেন না, ছেলের বই এই কারণেই শখ করে কিনেছেন। তৃতীয় কপিটা কিনেছে মৌ, মৌ তার গার্লফ্রেণ্ড, কবিতা টবিতা না বুঝলেও ওর প্রতি এক ধরণের করুণা কাজ করে বিধায় সে এই কাজটা করেছে। কবি তবু আশাবাদী, একদিন সে জীবনানন্দ দাশ আল মাহমুদ হবে, একদিন না একদিন মানুষ তাকে ঠিকই চিনবে...
গল্প নং নয়. বাপমেয়ে
গত বছর আম্মু যখন অসুস্থ ছিলো, তখন আমি কয়েকদিন শমরিতা হাসপাতালে ছিল, আম্মুর বিছানার পাশে সোফায় ঘুমাতাম। রাতের বেলা আমাদের শহরটা ভারী সুন্দর দ্যাখায়, আমার ইচ্ছে করতো নিজের মনে ঘুরে বেড়াতে, কিন্তু আমি মেয়ে। মেয়েদের রাতে একা একা ঘুরতে হয় না। বিশেষত অল্পবয়সী মেয়েদের। আমি মাত্র এসএসসি দিয়েছি, এখনো রেজাল্ট হয়নি, হলি ক্রসে ভর্তি হওয়ার ইচ্ছে আছে। আমার মনে হয় পরীক্ষার রেজাল্ট ভালোই হবে। এই সরকারের আমলে সবার রেজাল্ট ভালো হয়। আর আমি যেহেতু খুবই মনোযোগী ছাত্রী, তাই আমার রেজাল্ট তো যে কোনো সরকারের আমলেই ভালো হওয়ার কথা। আমি প্রতিদিন সাধারণত ৮ ঘন্টা পড়াশোনা করি। আব্বু বলেছে এতো পড়াশোনা করার দরকার নেই। আমার মাথা ভালো। আমি এমনিই পারবো। তবু আমি করি। আমার ভালো লাগে। শমরিতায় আমার সময় কাটাতে কষ্ট হয়েছে খুব। আম্মু বলেছে হাসপাতালে এতো পড়ার দরকার নেই। বিদ্যাবতী হয়ে কি করবি, শেষ পর্যন্ত তো বাচ্চা বিইয়ে স্বামীর মন যুগিয়েই চলতে হবে, এতো এ বি সি ডি শিখে কি হবে। আমি ঠোঁট উল্টিয়ে বলেছি, এহ, বললেই হল। আব্বু বলেছে আমাকে কখনো বিয়ে দেবে না। আমাকে ডাক্তারি পড়াবে। আমি এই দেশের সেরা একজন ডাক্তার হব। আমার আব্বুকে ভাল্লাগে, আম্মুকে আগে ভাল্লাগতো, কিন্তু ইদানিং আম্মুকে স্রেফ অসহ্য লাগে আমার। অসুস্থ হওয়ার পর ওর খবরদারি আরো বেড়েছে। তো যা বলছিলাম, রাতের বেলা আমার যখন সময় কাটতো না, তখন আমি সময় কাটাতে আমার ফেসবুকটায় ঢুকতাম। আমার একাউন্ট ছিল না, আব্বু খুলে দিয়েছে। আব্বু খুব ভালো। একেবারে বন্ধুর মতো। আমার ফ্রেণ্ড লিস্টটা খুব বেশি বড়ো না। আমি ছেলেদের ফ্রেণ্ড রিকোয়েস্ট একসেপ্ট করি না। আব্বু মানা করেছে। বলেছে তুই এখন ভালো মন্দ বুঝবি না। আরো বড়ো হ, তখন নিজের জন্য সঠিক সিদ্ধান্ত নিতে শিখবি, কে ভালো কে খারাপ তা নিজেই বুঝবি। তখন একটা রাজপুত্তুর ধরে আনিস, যে তোকে পঙ্খীরাজ ঘোড়ায় করে উড়িয়ে নিয়ে যাবে। আমি বলেছি, ও মা, তুমি না আম্মুকে বলো আমার বিয়ে দেবে না কখনো? ওটা তো কথার কথা, সারা জীবন কি আমার কাঁধে পড়ে থাকবি, নিজের ঘরসংসার করতে হবে না তোর? তুই এতো বোকা মেয়ে কেনো রে মা? আমি আম্মুর গলা জড়িয়ে ধরিয়ে ফিসফিস করে বলেছি, আব্বু, আমি তোমাকে ছেড়ে কখনো কোথথাও যাবো না। আমি আবার ছোট হয়ে যাবো, তোমার ছোটো মেয়ে, যাতে তুমি সারা বাড়ি আমাকে কোলে নিয়ে ঘুরতে পারো। আমার কথা শুনে আব্বুর চোখ ভিজে গেছে। আব্বু কিচ্ছু জানে না, আসল বোকা তো সে, আপনারা কেউ বলতে পারবেন এতো সামান্য কথায় আব্বুদের চোখে পানি চলে আসে কেনো?

