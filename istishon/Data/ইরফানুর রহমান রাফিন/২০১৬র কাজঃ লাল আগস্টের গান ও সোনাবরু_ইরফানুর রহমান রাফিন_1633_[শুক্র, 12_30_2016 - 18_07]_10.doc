২০১৬র কাজঃ লাল আগস্টের গান ও সোনাবরু


২০১৬তে আমি উল্লেখযোগ্য কাজ করেছি মাত্র দুটো। দুটি গান লিখেছি। সুর করে গেয়েছে স্বরব্যাঞ্জো, তাঁদের জন্য ভালবাসা, যারা শুনেছেন এবং শোনেননি তাঁদের জন্য গানদুটি লিরিকসসহ আবার দিলাম।

লাল আগস্টের গান
ফুলবাড়ি হারে না
জমিন সে ছাড়ে না
বেনিয়ার দল তারে লুঠতে তো পারে না
তরিকুল সালেকীন আর আমিন ভাই আমার
ফুলবাড়ি থেকে নিছি শপথ যে রুখবার
অভিশাপ কয়লার নিউক্লিয়ার ধান্দার
হরদম ডাকাতি দিন কিবা আন্ধার
জল জমি জঙ্গল পশুর আর ইরাবতি
সুন্দরী ও দুখু হারালে দেশের ক্ষতি
সুন্দরবন থেকে বাঁশখালী রূপপুর
সব শালা বেনিয়ারে তাড়াবেই এই সুর
আমাদের তেল গ্যাস বিদ্যুৎ বন্দর
আমাদেরই থাকবে স্বপ্নের ঘরদোর
লুঠেরা নিপাত যাক চুপ থাক হায়েনা
ধূর্তের হাঁকডাকে কিছু আসে যায় না
এই গান আগুনে জল মাটি বাতাসে
আল্পনা এঁকে দেবে রক্তের এ মাসে
সুন্দরবন থেকে বাঁশখালী রূপপুর
সব শালা বেনিয়ারে তাড়াবেই এই সুর
ফুলবাড়ি মরে না মাথা নিচু করে না
বুকেতে সাহস নিয়ে লড়ে যায় রাত দিন
ফুলবাড়ি থেকে পথ চিনে নিন, চিনে নিন!
যদি শুনতে চানঃ https://www.facebook.com/swarobanjo/videos/1270006776342714/

সোনাবরু
সোনাবরু? সোনাবরু? দিস না সাড়া তুই
আয় কাছে মা, আদর করি, একটু তোকে ছুঁই
সোনাবরু? সোনাবরু? দিস না সাড়া তুই
আয় কাছে মা, আদর করি, একটু তোকে ছুঁই
চাল এনেছি, ভাত রেঁধেছি, সালুন মুরগির ঝোল
তবু কেনো চুপ করে মা? মুখখানি তোর তোল
সোনাবরু? সোনাবরু? যায় না কথা কানে
তুই যে আমার সোনামণি আল্লামাবুদ জানে
সোনাবরু? সোনাবরু?
সোনাবরু,
"আমরা এতো গরিব কেনো?" জানতে চেয়েছিলি
সবাই জানে, কিন্তু, তোকে, কেমন করে বলি!
সোনাবরু? ও সোনাবরু? আর হবে না ভুল
রাজার বাগান থেকে চুরি আনবো করে ফুল
দোহাই লাগে, তবু এমন চুপ থাকিস না মা
নাড়িছেঁড়া ধন তুই আমার, সইতে পারি না
সোনাবরু? ও সোনাবরু? চোখ মেলে চা তুই
দ্যাখ মা কেমন ধোঁয়া ওঠা ভাত যেনো ফুল জুঁই
তুই না খেলে কেমন করে খাবো আমি ভাত
জলদি ওঠ মা, বিকেল পেরোয়, করিস না আর রাত
সোনাবরু? ও সোনাবরু?
সোনাবরু? সোনাবরু? তুই কি পাষাণ মেয়ে
মায়ের বুকে কষ্ট কতো দেখিস না তো চেয়ে
আসমানেতে মেঘ জমেছে বাদলা নামবে বুঝি
উঠান জুড়ে ঝাপসা চোখে তোকেই শুধু খুঁজি
সোনাবরু? সোনাবরু? আবার কোথায় গেলি
বোকাসোকা মা তোর আমি তাই হারিয়ে ফেলি
হারাবো না রে তোকে রাখবো বুকে ধরে
কে বলেছে আমার সোনা মানিক গেছে মরে
সোনাবরু? সোনাবরু? দিস না সাড়া তুই
আয় কাছে মা, আদর করি, একটু তোকে ছুঁই
সোনাবরু, সোনাবরু...
যদি শুনতে চানঃ https://www.facebook.com/swarobanjo/videos/1306439336032791/

