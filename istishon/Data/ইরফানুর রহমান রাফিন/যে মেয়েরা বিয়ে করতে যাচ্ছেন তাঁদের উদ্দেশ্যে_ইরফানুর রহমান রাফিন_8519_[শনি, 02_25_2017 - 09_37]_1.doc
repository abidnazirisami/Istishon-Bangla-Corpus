যে মেয়েরা বিয়ে করতে যাচ্ছেন তাঁদের উদ্দেশ্যে



(লেখাটি ফেসবুকে পূর্বপ্রকাশিত)
১। অতি মাত্রায় সংবেদনশীল হলে বিয়ে করবেন না।
২। আত্মমর্যাদাবোধ অত্যন্ত প্রখর হলে বিয়ে করবেন না।
৩। মেরুদণ্ড যদি টানটান হয় বিয়ে করবেন না।
৪। বিয়ে করলে শুধু ছেলে দেখে করবেন না। ফুল ফ্যামিলি দেখবেন। এই দেশে টেকনাফ থেকে তেঁতুলিয়া সব পরিবারই একান্নবর্তী, যাঁরা একসাথে থাকেন না, তাঁরাও।
৫। শ্বশুড়, শ্বাশুড়ি, দেবর, ননদ এঁরা আপনার আত্মীয়। মানবিক আচরণ করবেন। কেউ যদি ভালোবাসার যোগ্য হয় তাহলে ভালোবাসবেন। কিন্তু ভুলেও শ্বশুড় শ্বাশুড়িকে নিজের বাপ মা আর দেবর ননদকে নিজের ভাইবোনের সমতুল্য গণ্য করে মহীয়সী নারী হওয়ার চেষ্টা করবেন না। মহীয়সী নারীদের কপালে দুঃখের শেষ থাকে না। মনুষ্যত্ববোধ থাকাটাই যথেষ্ট, অমানুষ না হওয়াটাই যথেষ্ট। মহত্ত্বের দরকার নাই।
৬। "বিয়ের পরে শ্বশুড়বাড়িই মেয়েদের আসল বাড়ি", বিয়ের আগে এই জাতীয় কথা যদি কেউ বলার চেষ্টা করে, পয়েন্ট ব্ল্যাংক রেইঞ্জ থেকে তাঁকে গুলি করে পুলিশের কাছে আত্মসমর্পণ করবেন। এই পৃথিবীতে মেয়েদের কোনো আসল বাড়ি নাই। বাপের বাড়ি আসল বাড়ি না হলেও শ্বশুড়বাড়ির চেয়ে বেহতর, এটা অবশ্যই মাথায় রাখবেন, দোলনা থেকে কবর পর্যন্ত।
৭। যাকে ট্রাস্ট করেন না বিয়ে করবেন না। সাত বছরের প্রেম হলেও না। যেই সম্পর্কে ট্রাস্ট নাই সেটা টিকবে না, ভেঙে যাবে, বিশ বছর পর হলেও ভেঙে যাবে।
৮। হাজবেণ্ড এবিউসিভ হলে স্ট্রেইট ডিভোর্সের লাইনে যাবেন। ভুলেও ভাববেন না যে ঠিক হয়ে যাবে। ঠিক হবে না। ঠিক হয় না। ঠিক হয় নাই। কোনোদিনও। যেই প্রত্যাশা অবাস্তব তা করা ঠিক নয়।
৯। যেই ছেলের সাথে প্রেম করছেন পশুপাখির প্রতি তাঁকে যদি অহতুক নিষ্ঠুর আচরণ করতে দ্যাখেন স্ট্রেইট ব্রেকআপ করবেন।
১০। যেই ছেলের সাথে প্রেম করছেন সে যদি সারাক্ষণ টাকা টাকা করে তাঁর সাথে রিলেশন কন্টিনিউ করবেন না। ধনী হওয়ার ইচ্ছা থাকলে নিজে ধনী হন। ধনীগৃহের শোপিসদের জীবন প্লাস্টিকের ফুলের মতো, মেকী, প্লাস্টিকের ফুল হয়ে জীবন কাটিয়ে দেয়ার কোনো অর্থ হয় না।
১১। যেই ছেলের সাথে প্রেম করছেন সে যদি টাউট প্রকৃতির হয় তাকে ছেড়ে দিন। আপনি যদি নিজেই টাউট হন ভিন্ন কথা। তাহলে লেগে থাকুন, আপনার জন্য ঠিকই আছে।
আশা করি আপনার দাম্পত্য জীবন সুখের হবে।

