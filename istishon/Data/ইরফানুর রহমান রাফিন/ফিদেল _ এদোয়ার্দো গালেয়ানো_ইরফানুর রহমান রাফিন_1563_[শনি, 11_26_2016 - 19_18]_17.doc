ফিদেল _ এদোয়ার্দো গালেয়ানো


উৎসর্গ
আজফার হোসেন
তাঁর শত্রুরা বলে তিনি ছিলেন এক মুকুটহীন রাজা যিনি গুলিয়ে ফেলেছিলেন ঐক্যের সাথে সর্বসম্মতিকে। এবং এই ব্যাপারে তারা ঠিক।
তাঁর শত্রুরা বলে, নেপোলিয়নের যদি গ্র্যানমার মতন একটি পত্রিকা থাকতো, কোনো ফরাশি জানতেই পারতো না ওয়াটারলুর যুদ্ধের বিপর্যস্ততার কথা। এবং এই ব্যাপারে তারা ঠিক।
তাঁর শত্রুরা বলে তিনি ক্ষমতার চর্চা করেছেন প্রচুর কথা বলে এবং খুব কম কথা শুনে, কারণ তিনি কণ্ঠস্বরের চেয়ে প্রতিধবনি শোনাতেই বেশি অভ্যস্ত ছিলেন। এবং এই ব্যাপারে তারা ঠিক।
কিন্তু কিছু কথা বলে না তাঁর শত্রুরাঃ ইতিহাসের বইয়ে জায়গা করে নেবার জন্য তিনি দখলদারের বুলেটে বুক পেতে দেন নাই। তিনি হারিকেনের মুখোমুখি দাঁড়িয়েছেন সমান হিসেবে, হারিকেনের বিপরীতে হারিকেন। তিনি তাঁর জীবনে সয়েছেন ৬৩৭টা আততায়নের প্রচেষ্টা। তাঁর সংক্রামক শক্তি একটা দেশকে উপনিবেশ রয়ে যাওয়া থেকে বের করে এনেছে। এবং এটা শয়তানের অভিশাপ বা ঈশ্বরের অলৌকিকতা ছিলো না যে সেই নতুন দেশটি দশটি মার্কিন রাষ্ট্রপতিকে সামলে বেঁচে থাকতে পেরেছে, যাদের কোলে তো ন্যাপকিন ছিলোই ছড়ানো, যারা ছুঁড়ি আর কাঁটাচামচ দিয়ে খেয়ে ফেলার জন্য প্রস্তুত ছিলো।
এবং তাঁর শত্রুরা কখনো উল্লেখ করে নি যে কিউবা সেই এক বিরল দেশ যা অংশ নেয় না বিশ্ব পাপোষ প্রতিযোগিতায়।
এবং তারা বলে না যে বিপ্লব, শাস্তি পেয়েছে যা আত্মমর্যাদাবোধের অপরাধে, হচ্ছে যা সে হতে পেরেছিলো এবং কখনোই তা না যা সে হতে চেয়েছিলো। কখনোই এটাও বলে না তারা বাসনাকে বাস্তবতা থেকে আলাদা করা দেয়াল, সাম্রাজ্যিক অবরোধকে ধন্যবাদ, ক্রমেই উঁচু থেকে উচ্চতর আর দীর্ঘ থেকে দীর্ঘতর হয়ে গেছিলো, যা শ্বাসরোধ করেছে এক কিউবাসুলভ গণতন্ত্রের, সামরিকায়িত করেছে সমাজকে আর দিয়েছে আমলাতন্ত্র, যা প্রতিমুহূর্তেই প্রস্তুত ছিলো প্রতিটি সমাধানের জবাবে একটি নতুন সমস্যা খাড়া করাতে, সেইসব এলিবি যার প্রয়োজন ছিলো এর নিজের ন্যায্যতা প্রতিপাদন ও শ্বাশ্বতীকরণের জন্য। 
এবং তারা বলে না সমূহ দুঃখ সত্ত্বেও, বাহ্যিক আগ্রাসন আর আভ্যন্তরীণ উচ্চ ঔদ্ধত্য সত্ত্বেও, এই দুঃস্থ আর গোঁয়ার দ্বীপটি আবির্ভূত হয়েছে লাতিন আমেরিকার সবচে কম অন্যায্য সমাজ হিসেবে।
এবং তাঁর শত্রুরা বলে না, যে এই কৃতিত্ব আর জনগণের আত্মোৎসর্গের ফলাফল, এবং সেই নাইটের জেদি ইচ্ছা আর পুরনোদিনের কৌতূকবোধেরও যে সবসময় লড়েছে হারিয়েদের পক্ষে, কাস্তিলের ধানক্ষেতগুলোতে তাঁর সেই বিখ্যাত সহকর্মীটির মতো।

