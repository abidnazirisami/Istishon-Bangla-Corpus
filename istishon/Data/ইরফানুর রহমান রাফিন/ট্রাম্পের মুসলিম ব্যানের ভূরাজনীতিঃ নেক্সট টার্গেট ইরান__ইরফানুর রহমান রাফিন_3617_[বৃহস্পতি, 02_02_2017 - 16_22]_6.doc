ট্রাম্পের মুসলিম ব্যানের ভূরাজনীতিঃ নেক্সট টার্গেট ইরান_



প্রেস টিভির এক প্রতিবেদনে পড়লাম, ইরাকের প্রধান শিয়া ক্লেরিক মুকতাদা আল-সদর ; আমার ধারণা ছিল তিনি মরে গেছেন, কিন্তু, একটু আগে জানতে পারলাম বেঁচে আছেন ; বলেছেন আরব দেশগুলো থেকে আমেরিকানদেরকে বের করে দেয়া উচিত। এইটাকে রিট্যালিয়েশন বলে। সোজা বাংলায় খুনের বদলে খুন আর কি।
আল-সদর তাঁর বাবাকে হারিয়েছেন সাদ্দাম হোসেনের শাসনামলে। সাদ্দাম সেকুলার ছিলেন, শিয়া আর কুর্দিদের বিরুদ্ধে সুন্নী সাম্প্রদায়িকতাকেও সময়ে সময়ে প্রোমোট করেছেন, বিশেষত ইরান-ইরাক যুদ্ধের সময় যখন তিনি মার্কিন এলাই ছিলেন। আফটার অল মুসলিম সংখ্যাগরিষ্ঠ দেশগুলোতে সেকুলারিজম আর সাম্প্রদায়িকতার এই হাত ধরাধরি করে চলা তো নতুন কিছু না।
২০০৩এ মার্কিন যুক্তরাষ্ট্র যখন ইরাক আক্রমণ করে, শিয়া আর কুর্দিরা, অন্তত ইনিশিয়ালি এটাকে লিবারেটিং এক্সপেরিয়েন্স হিসেবে দেখেছিলেন। অসম্ভব কিছু না। টার্টলস ক্যান ফ্লাই সিনেমাটা যদি দেখে থাকেন, তাহলে বুঝতে পারবেন, তাঁদের জন্য অই সমর্থনটা অস্বাভাবিক ছিল না।
বিষয়টা জটিল আরেকটি কারণে, সেটা হচ্ছে ইরাকে শিয়ারা সংখ্যাগরিষ্ঠ, ইন ফ্যাক্ট ইরাককে শিয়া ইসলামের দোলনা বলা হয়। মক্কা মদিনার পর, শিয়া মুসলমানদের কাছে পবিত্রভূমি নাজাফ আর কারবালা, কারণ সেখানে আছে আলি আর হুসাইনের কবর। দুটোই ইরাকে অবস্থিত। কুর্দিরা অধিকাংশই ধর্মবিশ্বাসে সুন্নী হলেও নৃতত্ত্বগতভাবে সুন্নী আরব ইরাকিদের চেয়ে শিয়া আর্যভাষী ইরানির সাথে তাঁদের নৈকট্য বেশি। তাই তাঁদেরকে সাদ্দাম রেজিম সবসময় সন্দেহ করেছে, এবং ট্রিট করেছে 'ইরানের দালাল' হিসেবে। বিপরীতক্রমে শিয়ারা/কুর্দিরা সংখ্যালঘু সুন্নী আরবদের নেতা হিসেবে দেখেছে সাদ্দামকে, বলাই বাহুল্য, তাঁরা তার শাসনে তুষ্ট হন নি। একটা দেশে যদি এরকম বেড়াছেড়া অবস্থা থাকে, তাহলে সাম্রাজ্যবাদী বহিঃশত্রুর খুবই সুবিধা হয়।
রুটি ভাগ করাই আছে আগে থেকে, এখন বানরের কাজ আগুন ধরিয়ে দেয়া। সেটা বানর করেছে। ধরিয়ে দিয়েছে।
সাদ্দামকে সরিয়ে মার্কিনিরা ইরাকে পাপেট সরকার বসিয়েছিলো। এই সরকারের প্রধান ছিলেন নূরী আল মালিকী। যেই মুকতাদা আল-সদরের বক্তব্য দিয়ে লেখা শুরু করেছি তিনি ছিলেন এই ভদ্রলোকের ডানহাত।
এই সরকার ইরানের সাথে সুসম্পর্ক স্থাপন করে। শিয়া মিলিশিয়া সাদ্দাম আমলের শোধ নিতে নামে। সুন্নী গ্রামগুলোতে যায়। শীতলমস্তিষ্কের খুন আর ধর্ষণের বন্যা বইয়ে দেয়। যে-সব সুন্নী তরুণ বেঁচে যান, তাঁরাও শিকার হন বিভিন্ন বৈষম্যের, ক্ষোভ জন্মে তাঁদের। কুর্দিরা অনেক আগেই থেকে স্বাধীনতার জন্য লড়ছেন। ইরাক আগ্রাসন তাঁদের জন্যও সুযোগ নিয়ে আসে স্বাধীন ও সার্বভৌম কুর্দিস্তান কায়েম করার।
মার্কিন যুক্তরাষ্ট্র ইরাক আগ্রাসনকে জায়েজ করার চেষ্টা করেছে তাঁদের এককালীন মিত্র এবং উপসাগরীয় যুদ্ধের সময় থেকে শত্রুতে পরিণত হওয়া সাদ্দাম হোসেনের বিরুদ্ধে সম্পূর্ণ ভুয়া অভিযোগ উত্থাপন করে। সাদ্দাম নিঃসন্দেহে একজন স্বৈরাচারী ছিলেন, তাঁর বিরুদ্ধে অনেক ন্যায়সঙ্গত অভিযোগও ছিল ইরাকি জনগণের, কিন্তু তাঁর কাছে গণবিধবংসী অস্ত্র আছে বা তিনি আল-কায়েদার মদদদাতা এগুলো সম্পূর্ণরূপে মিথ্যা অভিযোগ। ইরান-ইরাক যুদ্ধের সময় কুর্দিদের বিরুদ্ধে নার্ভ গ্যাস প্রয়োগ করার অভিযোগটা সত্য, তবে ইতিহাসের পরিহাস হচ্ছে, তিনি এটা করেছিলেন মার্কিন যুক্তরাষ্ট্রের মিত্র থাকা অবস্থাতেই। সে যাই হোক। ইতিহাসের আরেকটা পরিহাস হচ্ছে, সাদ্দামের সময় সুন্নী সাম্প্রদায়িক গোষ্ঠীগুলো নিয়ন্ত্রণের মধ্যে থাকলেও, সাদ্দামের মৃত্যুর পর থেকে তাঁরা মুক্তভাবে অপারেট করার একটা সুযোগ পায়। মালিকী সরকারের শিয়া সাম্প্রদায়িকতাও তাঁদের কাজে আসে। রিক্রুট করার জন্য তাঁরা সুন্নী তরুণ পায়। যারা যে-কোনোভাবে শিয়া সাম্প্রদায়িকতার জবাব দিতে আগ্রহী, খুনের বদলে খুনে, ধর্ষণের বদলে ধর্ষণে।
সুন্নী সাম্প্রদায়িক আইএসের উত্থান ঘটেছে এই পরিস্থিতিতে। আইএসের নাম শুরুতে ছিলো আল-কায়েদা ইন ইরাক। এবং এরা খুব মাইনর একটা গ্রুপ ছিল। ইরাক আগ্রাসন-পরবর্তী হ্যাফাজার্ড পরিস্থিতিতে এদের বিকাশ ঘটে।
এই গ্রুপগুলোকে মদদ দেয় উপসাগরীয় সুন্নী রাজতন্ত্রগুলো। সাদ্দামের সাথে এদের বিরোধ ছিলো, কারণ এরা খোলাখুলি সুন্নী সাম্প্রদায়িকতায় বিশ্বাসী, সাদ্দাম অন্তর্গতভাবে সুন্নী সাম্প্রদায়িক হলেও সেকুলার আরব জাতীয়তাবাদের লেবাসের আড়ালে শাসন করতো। আগ্রাসন-পরবর্তী ইরাক থেকে হঠাৎ করে যে বলা নেই কওয়া নেই খেলাফতের ডাক উঠলো সেটা এমনি এমনি নয়।
ইজরায়েলের সাথে সৌদি রাজতন্ত্রের বন্ধুরাষ্ট্রীয় সম্পর্ক সুবিদিত। ইজরায়েলের ঐতিহাসিক পরিকল্পনা আছে গ্রেটার ইজরায়েল গঠনের। তুরস্ক ২০১২তে 'ফেতিহ ১৪৫৩' নামে তার ইতিহাসের সবচে বিগ বাজেটের সিনেমাটি বানিয়েছে, যাতে তুর্কি মুসলমানদের ইস্তানবুল বিজয়কে অতিরঞ্জিতভাবে নবির হাদিসের ভবিষ্যৎবাণী প্রমাণ হওয়া হিসেবে দ্যাখানো হয়েছে, এই এপোক্যালিপটিক সিনেমাটির উচ্ছ্বসিত প্রশংসা করেছেন এরদোগান। এই প্রশংসা এমনি এমনি নয়, উগ্র তুর্কি জাতীয়তাবাদ আর ইসলামপন্থার জগাখিচুরি পাকিয়ে এরদোগান তুর্কিদের খাওয়াচ্ছেন, তার উদ্দেশ্য অটোমান খেলাফতের হারানো গৌরব ফিরিয়ে আনা। সুলতান এরদোগান হওয়া। তুরস্কে কুর্দিদের ওপর পরিচালিত গণহত্যার কারণও এটা। সৌদি আরব, ইজরায়েল, তুরস্ক একই শিবিরে এলো।
ইরাক হয়ে উঠলো এদের ভূরাজনৈতিক স্বার্থের লীলাভূমি।
এরই মধ্যে সিরিয়ায় অন্য নাটক শুরু হয়েছে। সেখানকার শাসক বাশার আল-আসাদ হাফিজ আল-আসাদের পুত্র। উত্তরাধিকারসূত্রেই পিতার কাছ থেকে পেয়েছেন স্বৈরতান্ত্রিক স্বভাব, সিরিয়ার জেলখানাগুলো জাহান্নামের চেয়েও নিকৃষ্ট জায়গা, সেখানে রাজনৈতিক ভিন্নমতাবলম্বীদের ওপর অত্যাচারের কোনো সীমাপরিসীমা নেই। আলাওয়িরা মোটা দাগে শিয়া হলেও জায়েদিদের মতো 'সুন্নীদের কাছে তুলনামূলকভাবে গ্রহণযোগ্য' শিয়া না। সিরিয়ার জনগণের আল-আসাদের প্রতি ন্যায়সঙ্গত ক্ষোভ ছিল। সিরিয়ান আরব বসন্তের সূচনাও রাজান জাইতুনেহ'দের মতো অসাম্প্রদায়িক ও গণতান্ত্রিক উদারনীতিক একটিভিস্টদের উদ্যোগেই। কিন্তু আল-আসাদের সৈন্যরা অকল্পনীয় আক্রোশে গণতান্ত্রিক প্রতিরোধের সমস্ত প্রয়াস ব্যর্থ করে দেয়, এরা একটিভিস্টদের এলাকায় ফার্মেসিতে পর্যন্ত গুলি চালিয়েছে, যাতে কেউ অষুধ কিনে চিকিৎসা চালাতে না পারে।
সিরিয়ার একমাত্র বেসরকারি টিভি চ্যানেল আদ-দুনিয়া টিভিয়া, সেটার মালিক রাইফ আল-আসাদের এক কাজিন। গণতান্ত্রিক আন্দোলনের সময় এরা একটা নিউজ করেছিল। স্পেইনের বার্সেলোনা আর রিয়াল মাদ্রিদ ফুটবল টিম কোনো একটি ম্যাচে যেভাবে মাঠ সাজিয়েছিলো, সেটা একটা কোড, খোদ স্পেইন থেকে আল-আসাদের বিরুদ্ধে ষড়যন্ত্র চলছে।
অসাম্প্রদায়িক আর গণতান্ত্রিক আন্দোলন বেশিদিন টেকে নাই। শুনতে অবিশ্বাস্য মনে হবে, সিরিয়ান আরব বসন্তের শুরুর দিকে যখন গণতান্ত্রিক আন্দোলনের নেতারা কেউ রাষ্ট্রের হাতে খুন হচ্ছেন আর কেউ জেলে পচে মরছেন, তখন কয়েকজন সুন্নী সাম্প্রদায়িক নেতাকে আল-আসাদ জেল থেকে ছেড়ে দেয়। সম্ভবত আল-আসাদের প্ল্যান ছিলো, এরা বাইরে-থাকা অবশিষ্ট অসাম্প্রদায়িক ও গণতান্ত্রিক নেতাদের ধর্মের নামে খুন করবে (যেমনটা ঘটেছে রাজানের সাথে), তারপর সরকার জাতীয় স্বার্থের নামে এদেরকে খুন করবে।
এ'সময় মার্কিন যুক্তরাষ্ট্রও সিরিয়ায় এইসব উগ্র সুন্নী সাম্প্রদায়িক গোষ্ঠীকে মদদ দেয়া শুরু করে।
ইরাকে সীমিত যুদ্ধ সিরিয়া পর্যন্ত সম্প্রসারিত হয়।
আল-আসাদের বিরুদ্ধে যুদ্ধ করা সুন্নী সাম্প্রদায়িক গোষ্ঠীগুলো মদদ পেতে লাগলো ইজরায়েল, তুরস্ক, সৌদি আরব, এবং অন্যান্য উপসাগরীয় রাজতন্ত্রগুলোর কাছ থেকে। আল-আসাদের সাহায্যে এগিয়ে এলো রাশিয়া, ইরান, চীন। রাশিয়া আর চীন এলো নিছক ভূরাজনৈতিক স্বার্থে, ইরানের ক্ষেত্রে কাজ করলো শিয়া সহানুভূতিও।
ট্রাম্পের মুসলিম ব্যান এসেছে একটা ক্রিটিকাল মোমেন্টে। ইরাক আর সিরিয়ায় আইএস প্রায় পরাজিত হয়েছে। তাঁদের রাজনীতিক পুনরুত্থানের কোনো সম্ভাবনা দেখি না। বিশ্বের অন্য কোথাও তারা হানা দিতে পারে, দক্ষিণ-পূর্ব এশিয়া রিস্কে আছে, তবে মধ্যপ্রাচ্যে তাদের আয়ু ফুরিয়ে এসেছে। ট্রাম্প ব্যান করেছে মোট সাতটি দেশের নাগরিককে। এই ব্যানের বিরুদ্ধে একটা স্টে অর্ডারও এসেছে। এখানে ব্যান বা স্টে অর্ডার মুখ্য নয়, মুখ্য হচ্ছে ব্যানের মাধ্যমে ট্রাম্প আসলে কি মেসেজ দিতে চেয়েছেন।
এতো মুসলিম-সংখ্যাগরিষ্ঠ দেশ থাকতে এগুলোই ব্যানড কেনো?
ইরানে শিয়া মোল্লাতন্ত্র ক্ষমতায় আছে, ইরাক আর সিরিয়ার সরকার দুটি, এই মোল্লাতন্ত্রের মিত্র। ইয়েমেনের সৌদিবান্ধব স্বৈরশাসক কিছুদিন আগেই তাড়া খেয়েছেন হুথি বিদ্রোহীদের হাতে, হুথিরা শিয়া এবং এদের পেছনে ইরানের ব্যাকিং আছে, এদের দমন করার নামে দীর্ঘদিন ধরে সৌদি আরব ও মার্কিন যুক্তরাষ্ট্র মিলে ইয়েমেনে গণহত্যা চালাচ্ছে। লিখে দিতে পারি, ট্রাম্পের আসল টার্গেট ইরান, এবং সেই সূত্রে ইরাক সিরিয়া ইয়েমেন।
লিবিয়ার কাদ্দাফি কোনোদিন শিয়া সুন্নী নিয়ে মাথা ঘামান নাই, স্বৈরশাসক হলেও এটা তাঁর একটা ভালো গুণ ছিলো, হিলারি ক্লিনটনের মিলিটারি এডভেনচার দেশটাকে সুন্নী সাম্প্রদায়িকতার স্বর্গে পরিণত করেছে। সুদান আর সোমালিয়ার পরিস্থিতি আমি জানি না, তবে যতোটুকু জানি, ওগুলোও যুদ্ধবিদ্ধস্ত দেশ। এগুলোকে তালিকায় রাখা হয়েছে সম্ভবত আইওয়াশের জন্য।
ট্রাম্প কিন্তু তুরস্ক, সৌদি আরব বা অন্যান্য উপসাগরীয় রাজতন্ত্র; যারা সুন্নী সাম্প্রদায়িক গোষ্ঠীগুলোকে মদদ দেয়; তাদেরকে এই ব্যান লিস্টে রাখেন নি। ট্রাম্পের বিজয়ে তেল আবিবে ব্যাপক উল্লাস হয়েছিল, তিনি ইলেকশনে ইজরায়েলের ফেভারিট ক্যান্ডিডেট ছিলেন। জন কেরির হঠাৎ ফিলিস্তিন প্রেম খামাখা নয়।
পরিষ্কার বোঝা যাচ্ছে, ইরাক আগ্রাসনের সময় থেকে ইরানের সাথে মার্কিন যুক্তরাষ্ট্রের যে বোঝাপড়ার সম্পর্কের সূচনা ঘটেছিলো যা ওবামা আমলে উৎকর্ষের চরমে পৌঁচেছিল, ট্রাম্প সেখান থেকে সরে আসছেন। রাশিয়ার সাথে ইরানের সম্পর্ক এখন-পর্যন্ত ইরানের রক্ষাকবচ, কিন্তু আলেপ্পো ইভ্যাকুয়েশনের সময় বিনামেঘে বজ্রপাতের মতো রুশ-তুর্কি চুক্তি ইঙ্গিত দেয়; সামনেই রাশিয়া মিত্র পাল্টাতে পারে। রাশিয়া যদি ইরানের বিরুদ্ধে চলে যায় তাহলে ইরানের চীন ছাড়া আর তেমন কোন ক্ষমতাবান মিত্র থাকবে না।
চীন ইতোমধ্যেই বলেছে মার্কিন যুক্তরাষ্ট্রের সাথে যুদ্ধ ক্রমেই একটি বাস্তব সম্ভাবনা হয়ে উঠছে।
ইউএস ইলেকশনের সময় অনেকেই বলেছেন ট্রাম্প ব্যক্তি হিসেবে ন্যাক্কারজনক কথাবার্তা বললেও তিনি অন্তত হিলারির মতো যুদ্ধবাজ নন। অর্থাৎ ট্রাম্পের স্বরাষ্ট্রনীতিতে ভয়াবহ পুরুষতান্ত্রিকতা, বর্ণবাদ, বা উগ্র জাতীয়তাবাদের মতো খারাপ উপাদান থাকলেও তার পররাষ্ট্রনীতি হবে শান্তিপূর্ণ। এরা সম্ভবত অচিরেই ভুল প্রমাণিত হতে যাচ্ছেন।
আমার অনুমান সঠিক হলে আগামী কয়েক বছরের মধ্যেই মধ্যপ্রাচ্যে ইরানকে আর দক্ষিণ-পূর্ব এশিয়ায় চীনকে টার্গেট করে মার্কিন যুক্তরাষ্ট্র তার পতনশীল সাম্রাজ্য রক্ষা করার শেষ আক্রমণটা চালাতে যাচ্ছে। শত্রু মিত্রের বিন্যাস দুই জায়গায়ই কিছু পাল্টাবে। তবে দক্ষিণ এশিয়ায় মার্কিন যুক্তরাষ্ট্রের পক্ষে থাকবে ভারত, এবং বাংলাদেশ যেহেতু ভারতের একটি অলিখিত অঙ্গরাজ্যে পরিণত হয়েছে, সেই যুদ্ধে সে বাংলাদেশকেও নিজের তাঁবে রাখার - এবং খুব সম্ভবত একটা ঘাঁটি বানাবার - সর্বোচ্চ চেষ্টা চালাবে।
যে-সব সংবাদ প্রতিবেদন মার্কিন-ইরান যুদ্ধের ইঙ্গিত দিচ্ছেঃ
http://www.timesofisrael.com/us-setting-up-a-confrontational-approach-wi...http://www.foxnews.com/us/2017/02/03/ap-source-us-preparing-new-iran-san...http://www.newyorker.com/news/news-desk/trump-puts-iran-on-noticehttps://www.pri.org/stories/2017-02-02/us-confrontation-iran-could-be-de...https://theintercept.com/2017/02/02/press-secretary-sean-spicer-falsely-...http://foreignpolicy.com/2017/02/02/is-trump-trying-to-tweet-us-into-a-w...http://www.pravdareport.com/world/asia/02-02-2017/136774-iran_usa_war-0/


