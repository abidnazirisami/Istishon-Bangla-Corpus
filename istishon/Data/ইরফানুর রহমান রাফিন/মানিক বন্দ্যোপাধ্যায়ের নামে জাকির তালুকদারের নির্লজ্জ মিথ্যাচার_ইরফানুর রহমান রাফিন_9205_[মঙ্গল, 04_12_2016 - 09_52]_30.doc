মানিক বন্দ্যোপাধ্যায়ের নামে জাকির তালুকদারের নির্লজ্জ মিথ্যাচার


সিরাজুল ইসলাম চৌধুরী সম্পাদিত সমাজ-রূপান্তর অধ্যয়ন কেন্দ্র প্রকাশিত সাহিত্য-সংস্কৃতির ত্রৈমাসিক নতুন দিগন্ত পত্রিকার ত্রয়োদশ বর্ষ প্রথম সংখ্যায় (অক্টোবর-ডিসেম্বর ২০১৪ কার্তিক-পৌষ ১৪২১) জাকির তালুকদারের ‘রূপান্তরের সংস্কৃতিঃ আমাদের সাহিত্যিক প্রবণতাসমূহ’ নামক একটি লেখা প্রকাশিত হয়। লেখাটিতে পুঁজিবাদী-সাম্রাজ্যবাদীরা তাদের স্বার্থে কিভাবে সংস্কৃতির রূপান্তর সাধনে সক্ষম হয়েছে, আর প্রগতিশীলরা কিভাবে কাজটিতে ব্যর্থ হয়েছে, সেটি নিয়ে লেখকের কিছু আলোচনা পাওয়া যাবে। কথাপ্রসঙ্গে এসেছে মাস-কালচার প্রোডাকশন, ফ্রাঙ্কফুর্ট স্কুল, অ্যাডোর্নো-হর্কহেইমার-মার্কিউস, সোভিয়েত ইউনিয়ন ও পূর্ব ইওরোপের পতন, আহমদ ছফার ‘বুদ্ধিবৃত্তির নতুন বিন্যাস’, দেশের বিভিন্ন প্রান্ত থেকে আসা কবিদের প্রতি রাজধানীর নোংরামি, ফ্রান্সিস ফুকুয়ামা ইত্যাদি বিচিত্র সব বিষয়। আপাতপঠনে লেখাটি চমৎকার। প্রগতিশীল রাজনীতি নিয়ে লেখকের হতাশার অন্ত নেই। কিন্তু পড়তে পড়তে যখন লেখার শেষদিকে আসি, তখন একটি অংশ পড়ে চমকে উঠতে হয়, সেটি মানিক প্রসঙ্গে। লেখক মনে করেন কবি-সাহিত্যিকদের উচিত প্রগতিশীল রাজনীতির পাশে দাঁড়ানো, আমি তাঁর সাথে একমত, কিন্তু এই পাশে দাঁড়ানোর প্রক্রিয়া সম্পর্কে হঠাৎ করে মানিক বন্দ্যোপাধ্যায়ের রেফারেন্স টেনে তিনি লেখেনঃ 
...মানিক বন্দ্যোপাধ্যায় যে লেখার কাজ দু-দশ বছরের জন্য বন্ধ রেখে হলেও লেখক-সাহিত্যিক-শিল্পীদের শ্রমিক আন্দোলনে যোগ দিতে আহবান জানিয়েছিলেন, তার মধ্যে অনেকেই তখন আবেগের প্রাবল্য দেখেছিলেন। কিন্তু মানিক বন্দ্যোপাধ্যায়ের এই আহবানের মাধ্যমে লেখক ও বুদ্ধিজীবীদের সঙ্গে যে জনসম্পৃক্তির স্থায়ী সোপান তৈরি হওয়ার সম্ভাবনা ছিল, সেকথা তো আর অস্বীকার করা যায় না। কিন্তু সেটা ঘটেনি।...(জাকির তালুকদার, পৃ.১১৯)
আসলেই?
মানিক বন্দ্যোপাধ্যায় এমন অদ্ভূত আহবান লেখক-সাহিত্যিক-শিল্পীদের প্রতি রাখবেন, এটা বিশ্বাস করতে মন চায় না, তাই তথ্যটা যাচাই করে দেখার একটু ইচ্ছে হল আমার। ঢাকার সংহতি প্রকাশন থেকে ২০০৮এর ডিসেম্বরে ‘লেখকের কথা ও বাংলা প্রগতি সাহিত্যের আত্মসমালোচনা’ নামের একটি বই বেরিয়েছে, কলকাতার নিউ এজ থেকে মানিকের মৃত্যুর পর প্রকাশিত প্রবন্ধসমূহের সংকলন, সংহতি সংস্করণে একটি প্রবন্ধ বেশি আছে। ‘বাংলা প্রগতি সাহিত্যের আত্মসমালোচনা’ নামক প্রবন্ধটি প্রথম প্রকাশিত হয়েছিলো পরিচয় পত্রিকায়, সেই সময়ের মতাদর্শিক বিতর্কের পরিণামে প্রত্যাহার করে নিয়েছিলেন মানিক লেখাটি, কিন্তু যে যুক্তিগুলো তিনি এই অসাধারণ প্রবন্ধে উত্থাপন করেছিলেন তা আজো প্রাসঙ্গিক।
বিশেষত জাকির তালুকদারের স্বরূপ উন্মোচন করার জন্য। 
“...গণ-সংগ্রামে যোগ দিতে হলে সাহিত্যিককে গণ-সংগঠনের সঙ্গে ঘনিষ্ঠ সম্পর্ক রাখতেই হবে- সকল ক্ষেত্রে সকলের পক্ষে সংগঠক হিসাবে সম্ভব না হলেও। কিন্তু এত অল্পে চিনুবাবু সন্তুষ্ট নন। প্রগতিবাদী সাহিত্যিক গণসংগঠনে যুক্ত থেকে মজুরচাষীর সঙ্গে কাঁধ মিলিয়ে গণ-সংগ্রামে অংশগ্রহণ করবেন এবং সাহিত্যিকের ভূমিকাও বজায় রাখবেন, এ বিধান তাঁর কাছে যথেষ্ট বিপ্লবী ঠেকছে না। তিনি চান বুদ্ধিজীবী শিল্পী-সাহিত্যিক এমনভাবে আন্দোলনে ঝাঁপিয়ে পড়বেন যাতে দু’চার বছর তুলি-কলম তাকে তুলে রাখতে হয়। দু’চার বছর তুলি-কলম চালাতে অপারগ হওয়াটাই তাঁর কাছে সংগ্রামে যথোচিত অংশগ্রহণের মাপকাঠি। ‘দুস্তর ব্যবধান’ ঘুচিয়ে জনগণের সঙ্গে একাত্ম হবার সাধনায় মধ্যবিত্ত বুদ্ধিজীবী শিল্পী-সাহিত্যিক সম্পূর্ণভাবে আত্মনিয়োগ করেছেন, এ কথা বলা যাবে কি করে!
‘তা ছাড়া ট্রেড ইউনিয়ন বা কিষাণ সভার অবিশ্রান্ত কাজকর্মের ফলে যদি দু’চার বছর লেখা বন্ধও থাকে, তাতেই বা কি আসে যায়! ইতিমধ্যে সেই কাজের মধ্যে দিয়ে মধ্যবিত্ত বুদ্ধিজীবীর মানসিকতার ক্ষেত্রে পলি পড়বেই-আগামী দিনের সোনালী ফসলের যা নিশ্চিত প্রতিশ্রুতি। তাই বৈশাখের রুদ্রদাহ দেখে বিহ্বল না হয়ে ভরসা রাখতে হবে আষাঢ়ের অকৃপণ দাক্ষিণ্যে।’ – সাহিত্য ও গণসংগ্রাম, পরিচয়, জ্যৈষ্ঠ-আষাঢ়, ১৩৫৬, পৃ. ৭১১ 
দু’চার বছর লেখা বন্ধ রাখলে কি আসে যায়- চিনুবাবু অনায়াসেই খেয়াল করতে পারতেন তাঁর দৃষ্টি যদি বস্তুনিষ্ঠ হতো, এদেশে শ্রমিকশ্রেণীর সংগ্রাম কোন স্তরে আছে এবং সেই স্তরে শ্রেণী-সংগ্রামের বাস্তবতা কি যদি মনে রাখতেন, বৈশাখ আসার আগেই বৈশাখের রূদ্রদাহ অর্থাৎ সংগ্রামের সশস্ত্র অভ্যুত্থানের নতুন পর্যায় কল্পনা করে বিহ্বল না হতেন। তিনি তাকিয়ে আছেন, চীনের দিকে, এদেশের বাস্তবতার দিকে তাঁর নজরই নেই, তাই চীনের বিশেষ অবস্থায় যা সম্ভব, প্রয়োজনীয় এবং ফলপ্রদ, নির্বিচারে এখানেও তিনি সেই ব্যবস্থা চালাতে চান, সেটা সম্ভব কিনা, সংগ্রামের পক্ষে মারাত্মক কিনা ভাবেন না।...” (মানিক বন্দ্যোপাধ্যায়, পৃ.৮১) 
তাহলে দেখা যাচ্ছে, ‘দু’চার বছর তুলি-কলম তুলে রাখা অর্থাৎ লেখা বন্ধ রাখার আহবানটা চিনুবাবুর, মানিক বন্দ্যোপাধ্যায়ের নয়। মানিক বরং এই অদ্ভূত আহবানের বিরোধিতা করেছেন। এই হচ্ছে মানিকের বক্তব্য, অথচ কি ভয়ানকভাবে, জাকির তালুকদার মানিকের অপরপক্ষের আহবানকে মানিকের আহবান বলে চালিয়ে দিলেন!
মানিক কেনো দু’চার বছর তুলি-কলম তুলে রাখা, অর্থাৎ, লেখা বন্ধ রাখার বিরুদ্ধে ছিলেন? এর জবাব পাওয়া যাবে অই প্রবন্ধের মধ্যেই। উদ্ধৃত করা যাক।
“...চীনের বাস্তবতা কি? যে বিরাট অঞ্চলে শ্রমিকশ্রেণীর আধিপত্য সেখানে জনসাধারণকে বিভ্রান্ত করার জন্য প্রতিনিয়ত বুর্জোয়াশ্রেণীর প্রত্যক্ষ ও গোপন বিরাট অভিযান শেষ হয়ে গিয়েছে, নূতন সংস্কৃতিকে গায়ের জোরে দমন করার কেউ নেই। সাংস্কৃতিক লড়াইয়ের প্রয়োজন অবশ্য এ অবস্থাতে শেষ হয়ে যায় না, বিশেষতঃ জয়লাভের শেষ পর্যায়ে এসে পড়লেও বিপর্যস্ত জাতীয়তাবাদীদের সঙ্গে যুদ্ধ যখন পুরোদমে চলছে- কিন্তু লড়াইয়ের রূপ বদলে যায়। সুদীর্ঘ সংগ্রামের মধ্যে যে নূতন সংস্কৃতির সৃষ্টি ও পুষ্টিলাভ তাকে সমৃদ্ধ করা, গলদ দূর করা, বুর্জোয়া কুসংস্কারের যেসব জেরগুলি নানাভাবে নানাকৌশলে ছদ্মবেশে টিকে থাকতে চায় সেগুলি উচ্ছেদ করা। অর্থাৎ, মূল প্রশ্ন শত্রুকে শেষ আঘাত হানা এবং আভ্যন্তরীণ পুনর্গঠনের সংগ্রাম। এ অবস্থায় কলম আর তুলি সাময়িকভাবে বন্ধ থাকা, আর এদেশে যে-অবস্থা তাতে কলম আর তুলি বন্ধ থাকার মধ্যে আকাশ-পাতাল তফাৎ। অজস্র প্রচারযন্ত্র ও অসংখ্য দালালের মারফতে যেখানে অহরহ বুর্জোয়া সংস্কৃতির আফিমের ধোঁয়া ঢুকিয়ে দেয়ার চেষ্টা চলছে জনসাধারণের মগজে, বুর্জোয়াকে বিচ্ছিন্ন করা যেখানে শ্রেণীসংগ্রামের প্রধান কায়দা, সেখানে সেই অবস্থায় সাংস্কৃতিক প্রতিরোধ ও প্রতিআক্রমণকে কলম ও তুলির সাহায্যে জোরালো করার বদলে কলম ও তুলি সাময়িকভাবে বন্ধ রাখতে বলা বামপন্থী বিপ্লববাদেরই নমুনা, সংগ্রামকে বানচাল করতে উপদেশ দেওয়া।...” (মানিক বন্দ্যোপাধ্যায়, পৃ.৮২)
জাকির তালুকদারও তো সেটাই করছেন, মানিক বন্দ্যোপাধ্যায়ের ভাষা ধার করে বলা যায়, “সংগ্রামকে বানচাল করার উপদেশ” দিচ্ছেন। একেই বলে বন্ধু সেজে পিঠে ছুড়ি মারা, রাজনীতি/যুদ্ধ/ইন্টিলিজেন্সের পরিসরে এটাকে বলা হয় সাবভার্সিভ একশন, ইনফিলট্রেটররা যা করে। প্রগতিশীল রাজনীতির প্রতি দরদ দেখিয়ে খুবই সূক্ষ কৌশলে তার সর্বনাশ করার চেষ্টা করা।
শিল্প-সাহিত্যের ব্যাপারে সত্যিকার মার্কসবাদী দৃষ্টিভঙ্গিটা তাহলে কি? এটা জানতে মাও সেতুঙের শরণ নেয়া যাক। কলকাতার এনবিএ থেকে ২০০০এর সেপ্টেম্বরে প্রকাশিত ‘মাও সেতুঙ নির্বাচিত রচনা’য় (তৃতীয় মুদ্রণ অক্টোবর ২০১৫) সংকলিত ‘সাহিত্য ও শিল্পকলা সম্পর্কে ইয়েনানের আলোচনা সভায় প্রদত্ত ভাষণ (মে ১৯৪২)’ নামক প্রবন্ধটি থেকে একটি ছোট উদ্ধৃতি দিচ্ছি। 
...এটা ঠিক যে লেখক ও শিল্পীদের শিল্পকলা বিষয়ক রচনা পাঠ করা উচিত; কিন্তু প্রত্যেক বিপ্লবীরই অবশ্য কর্তব্য হচ্ছে মার্কসবাদী-লেনিনবাদী বিজ্ঞান অধ্যয়ন করা, লেখক ও শিল্পীরাও এর ব্যতিক্রম নয়। লেখক ও শিল্পীদের সমাজকে অধ্যয়ন করতে হবে; অর্থাৎ সমাজের বিভিন্ন শ্রেণী, তাদের পারস্পরিক সম্পর্ক, প্রত্যেক শ্রেণীর অবস্থা, তাদের চেহারা এবং তাদের মনস্তত্ত্ব লেখক ও শিল্পীদের পর্যালোচনা করতে হবে। এসব বিষয় সম্পূর্ণভাবে বুঝতে পারলে তবেই আমরা অন্তর্বস্তুতে সমৃদ্ধ শিল্প-সাহিত্য সৃষ্টি করতে পারব এবং শিল্প-সাহিত্যকে সঠিকভাবে নবরূপ দান করতে পারব। ... মার্কসবাদ অধ্যয়নের অর্থ হচ্ছে পৃথিবীকে, সমাজকে, সাহিত্য ও শিল্পকলাকে পর্যবেক্ষণ করার সময় দ্বান্দ্বিক বস্তুবাদ ও ঐতিহাসিক বস্তুবাদের দৃষ্টিকোণকে প্রয়োগ করা; এর অর্থ এই নয় যে সাহিত্য ও শিল্পকলায় দার্শনিক বক্তৃতা লিপিবদ্ধ করতে হবে। সৃষ্টিশীল সাহিত্য ও শিল্পের বাস্তববাদ মার্কসবাদের অন্তর্ভুক্ত কিন্তু মার্কসবাদ তার স্থান গ্রহণ করতে পারে না; ঠিক তেমনি পদার্থবিজ্ঞানের আণবিক ও ইলেকট্রনিক তত্ত্ব মার্কসবাদেরই অন্তর্ভুক্ত কিন্তু তাই বলে মার্কসবাদ তার স্থান দখল করতে পারে না। অন্তঃসারশুণ্য, বিশুদ্ধ মতান্ধ ফরমুলা সৃজনশীল মেজাজকে বাস্তবিকই পণ্ড করে দেয়; শুধু তাই নয়, তা প্রথমে মার্কসবাদকেই ধবংস করে দেয়। মতান্ধ “মার্কসবাদ” মার্কসবাদ নয়, তা মার্কসবাদ-বিরোধী...(মাও সেতুঙ, পৃ.২৬৮,২৯৮)
চীনে কমিউনিস্টরা রাষ্ট্রক্ষমতা দখল করে ১৯৪৯এ, উল্লিখিত প্রবন্ধটি মাও লিখেছেন তার ৭ বছর আগে, এই প্রবন্ধে এমন একটি অক্ষরও নেই যেখানে “কলম-তুলি তুলে রেখে” বা “লেখা বন্ধ রেখে” শিল্পী-সাহিত্যিকদেরকে আন্দোলন করতে বলা হয়েছে। প্রবন্ধটিতে বিপ্লবী শিল্পী-সাহিত্যিকরা কাদের জন্য শিল্প-সাহিত্য করবেন, লেখার ভাষা কেমন হবে, জনপ্রিয়তা এবং মানসম্পন্নতার মধ্যে ভারসাম্য কিভাবে রক্ষা করতে হবে এসব নিয়ে মূল্যবান এবং অন্তর্দৃষ্টিসম্পন্ন আলোচনা আছে। কিন্তু “লেখা বন্ধ করতে” বলা হয় নাই, কেননা, ওটা স্রেফ শিল্পী-সাহিত্যিকদেরকে মতাদর্শিকভাবে আত্মহত্যা করার উপদেশ দেয়া হত।
জাকির তালুকদারের ছদ্মপ্রগতিশীলতার স্বরূপ উন্মোচন করাটা জরুরী। কারণ ইনি বন্ধু সেজে প্রগতিশীলদের ক্ষতি করার, বিপ্লবী শিল্পী-সাহিত্যিকদেরকে বিভ্রান্ত করার দায়িত্ব নিয়েছেন। আমি বিজ্ঞানী নই, কিন্তু মানিকের মতো আমিও বিশ্বাস করি “বৈজ্ঞানিক দৃষ্টিভঙ্গি ছাড়া আজ আর কলম ধরার উপায় নেই” (মানিক বন্দ্যোপাধ্যায়, পৃ. ৩০-৩১), বিভ্রান্তি-রহস্যের পর্দা উন্মোচন করা যদি বিজ্ঞানচর্চার দার্শনিক উদ্দেশ্য হয় তবে সেই স্পিরিটেই এই লেখাটি তৈরি করা হল।

