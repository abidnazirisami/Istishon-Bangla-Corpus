মেরি ক্রিসমাস, জেসাস! 



২০০০ বছর আগে হয়তো সেই বিশেষ সময়টিতে, যখন বাইত লেহেমের আসমানে একটি নক্ষত্র খসবে এবং ইতিহাস নির্ধারিত হবে দুহাজার বছরের জন্য, লিওনার্দো দা ভিঞ্চি আর ড্যান ব্রাউন দাঁড়িয়ে ছিলেন একটি কুটিরের পাশে। ভেতরে জ্বলছে কুপি, তামাটে বরণের মারইয়াম নামের কুমারী মেয়েটি সন্তানসম্ভবা, যে জন্ম দেবে ঈশ্বরের এক বেওয়ারিশ পুত্র। ভিঞ্চির ঠাণ্ডা লেগেছে, তিনি কাশতে কাশতে ব্রাউনকে বললেন, তোমার কি মনে হয় জেসাসের জেনেসিস অবধারিত?
ব্রাউন বললেন, অবশ্যই, নইলে আমার উপন্যাস কি করে বেস্টসেলার হবে? আপনি মধ্যযুগের লোক, বুঝলাম, তা'বলে শুধু ইনকুইজিশন আর উইচহান্টিং বুঝলেই হবে? আপনাকে ফ্রি মার্কেট ইকোনমি জিনিশটাও বুঝতে হবে।
সে-সময় মিশরে দেবী ইশতারের বিষন্ন পুরাণ পাঠ করছিলো কোনো পুরোহিত তার আলো অন্ধকারে যাওয়া কক্ষে বসে। ইহুদের উম্মতেরা দেবীদের পুরোপুরি পরাজিত করতে পারেনি, কিন্তু পুরোহিত টের পাচ্ছেন আলো ক্রমে নিভিতেছে, ইদানিং ল্যাম্প লাইটটা কেনো জানি ডিস্টার্ব দেয়। রক্তলাল চোখের ইয়াহওয়েহ বা দেবীদের দিন শেষ, শ্বেতশুভ্র ঈশ্বরের সৃষ্টির উল্লাসে মাতোয়ারা আজ ইতিহাস, আসন্ন দুহাজার বছর দেবীদের কপালে বরাদ্দ স্বামী-সেক্স-সন্তান-ধর্ষণ-বিস্মৃতি-বার্ধক্য-মৃত্যু নারীর মর্যাদা।
ঈশ্বরপুত্রের পিতা নেই, ঈশ্বরেরও কোনো পিতা নেই। তবু কেউ তাহাদের কোনোদিন জারজ বলবে না। ঈশ্বরপুত্রের মাতা মারইয়াম, ঈশ্বরের জন্ম হলো পরাজিত মাতৃমূর্তি মাতৃতন্ত্র থেকে, পিতৃতন্ত্র একেশ্বর এক সূত্রে বাঁধা ২০০০ বছর।
অবশেষে সেই সেমেটিক দরিদ্র ইহুদী দুনিয়ায় এলেন, কান্নার সপ্রাণ সুরে যুদ্ধবিরতি ঘোষিত করুণ কাশ্মীরে, নো ম্যানস ল্যান্ডে উজ্জ্বল উৎসব হলো আতশবাজিতে। আর একই সময়, যখন চিনুয়া আচেবে ঘৃণাভরে প্রত্যাখ্যান করছেন দি হার্ট অফ ডার্কনেস, কালো আফ্রিকা আগুনে পুড়িয়ে উদযাপিত হচ্ছে 'জ্যোতির্ময়কাল।' স্বর্গীয় সহিংসতা স্বপ্ন রূপে কোরিয়ায় জাগাচ্ছেন জিজেক, প্রাচীন প্যাপিরাসে লেখা সাম্যবাদী ইশতেহার পুড়ছে রাইখস্ট্যাগে, নীল প্রজাপতি হয়ে মারইয়ামের শিয়রবর্তী রোজা লুক্সেমবার্গ।
জেসাসের শৈশবের শিক্ষার ভার নিয়েছেন এডলফ হিটলার, আর আর্য দ্রোণাচার্য দিয়ে গেছে স্বস্তি স্বস্তিকার, আসহাবে কাহাফের যুবকেরা আজ তারা ওয়াফেন এসএস। আর জেসাসেরই রক্তে লাল হবে ফিলিস্তিনী ফুল, ক্রুশ থেকে রক্ত গড়িয়ে পড়বে বাঁশখালির বুকে, যেখানে পাগান কন্যাশিশু নারী হওয়ার আগেই ধর্ষিতা। ইশ্বরপুত্রের কাছে আসা সংশোধিত সংবিধানে দণ্ডনীয় অপরাধ, দূর থেকে প্রাণভরে দেখে যান কল্পনা চাকমা, জেসাসকে কেউ 'বাঙালি হয়ে যা' বলবে না?
অবশেষে জেসাস নেই। ২০০০ বছরে তিনি হারিয়ে গেছেন অন্যত্র জীবনে। সেই জীবনে ফর্সা মানুষ কালো মানুষ মারেনা, পুরুষ আর নারীর মাঝে শুধু ভালবাসাই থাকে, সেই জীবনে পাশাপাশি স্থান পায় সকল সংস্কৃতি। যেখানে ধনী গরীব শব্দ দুটির সৃষ্টি হয় নি। আমরা এখন প্রচার করছি একটি হারানো বিজ্ঞপ্তি অথবা বিজ্ঞাপন বিরতি। পতিতালয় বা পর্নোগ্রাফি থেকে ঘুরে আসতে পারেন। আর প্রিয় করুণ ব্যর্থ পরাজিত নাজারেথের নবী, ২০০০ বছর পরে, আরেকটা বিশ্বযুদ্ধের সম্ভাবনা নিয়ে জানাই শুভ জন্মদিন!
ডিসেম্বর ২৪, ২০১৩

