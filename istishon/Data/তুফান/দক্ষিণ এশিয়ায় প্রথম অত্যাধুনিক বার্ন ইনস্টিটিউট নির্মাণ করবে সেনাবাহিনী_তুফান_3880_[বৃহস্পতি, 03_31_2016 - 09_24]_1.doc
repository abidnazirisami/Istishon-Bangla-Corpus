দক্ষিণ এশিয়ায় প্রথম অত্যাধুনিক বার্ন ইনস্টিটিউট নির্মাণ করবে সেনাবাহিনী


পাঁচ শতাধিক কোটি টাকা ব্যয়ে রাজধানীর চাঁনখারপুলে প্রস্তাবিত ন্যাশনাল ইনস্টিটিউট অব বার্ন অ্যান্ড প্লাস্টিক সার্জারি বহুতল ভবন নির্মাণ করবে বাংলাদেশ সেনাবাহিনী। পোড়া রোগীদের সুচিকিৎসা, শিক্ষা, প্রশিক্ষণ ও গবেষণা নিশ্চিত করার মাধ্যমে প্রশিক্ষিত বার্ন চিকিৎসক গড়ে তোলার লক্ষ্যে অগ্রাধিকার ভিত্তিতে খুব শিগগিরই এর নির্মাণ কাজ শুরু হবে। চাঁনখারপুলে যক্ষ্মা প্রশিক্ষণ প্রতিষ্ঠান পুরোনো ভবন ভাঙ্গার কাজ ইতিমধ্যে শুরু হয়েছে। আগামী মাসের দ্বিতীয় সপ্তাহে প্রধানমন্ত্রী শেখ হাসিনা বার্ন ইনস্টিটিউটের নির্মাণ কাজের উদ্বোধন করবেন। প্রধানমন্ত্রীর অগ্রাধিকারভিত্তিক প্রকল্পটি হবে দক্ষিণ এশিয়ায় প্রথম অত্যাধুনিক বার্ন অ্যান্ড প্লাস্টিক সার্জারি ইনস্টিটিউট। রাজধানীর চাঁনখারপুলে প্রস্তাবিত ৫শ’ শয্যার আধুনিক বার্ন ইনস্টিটিউট ও হাসপাতালটি সেনাবাহিনীর সার্বিক তত্ত্বাবধানে নির্মিত হবে যা আন্ডারগ্রাউন্ডে দুই তলা বেইজমেন্টসহ মোট ১২তলা বিশিষ্ট বহুতল একাধিক ভবন। তাছাড়া পৃথক তিনটি ব্লকের একটিতে বার্ন, একটিতে প্লাস্টিক ও অপরটিতে একাডেমিক ভবন থাকবে। দক্ষিণ এশিয়ায় প্রথম অত্যাধুনিক
বার্ন ইনস্টিটিউট নির্মাণে আরও একধাপ এগিয়ে যাবে বাংলাদেশ।
 

