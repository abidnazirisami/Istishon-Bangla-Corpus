দেশের অর্থনৈতিক উন্নয়ন ও সার্বিক কল্যাণে সৌরবিদ্যুত


কয়লা-তেল-গ্যাসের মজুদ একদিন শেষ হয়ে যাবে। নবায়নযোগ্য বিকল্প শক্তি ছাড়া তাই কোন উপায় নেই। সৌরশক্তি এমনই একটা বিকল্প যা কাজে লাগানোর বিরাট সুযোগ রয়েছে। আশার কথা, আমাদের দেশও সৌরশক্তির ব্যবহারে বেশ এগিয়ে আছে। দিনেদিনে সৌরবিদ্যুতের ব্যবহার বাড়ছে ও আরো বাড়বে। এ অগ্রগতির গুরুত্ব কেবল জলবায়ু পরিবর্তনের দুর্যোগ মোকাবিলার দৃষ্টিতে নয়, দেশের অর্থনৈতিক উন্নয়ন ও মানুষের সার্বিক কল্যাণের দিক থেকেও অনেক। ২০১৫ সালের মানব উন্নয়ন প্রতিবেদনে সৌরশক্তি ব্যবহারে বাংলাদেশের এ এগিয়ে যাওয়ার একটা আশাব্যঞ্জক ছবি পাওয়া যায়। বর্তমানে দেশের দেড় কোটি মানুষ সৌরবিদ্যুতের সুবিধা পাচ্ছে, দেশের ১০ শতাংশ ঘর সৌর বিদ্যুৎ ব্যবস্থার আওতায় এসেছে ও ২০১৭ সালের মধ্যে ৬০ লাখ গৃহকে সৌর বিদ্যুৎ ব্যবস্থার আওতায় আনার পরিকল্পনা রয়েছে। প্রতি বছর ৫০ থেকে ৬০ হাজার পরিবারকে সৌরবিদ্যুতের আওতায় আনা হচ্ছে আর ২০১৪ সালের মে মাসে ৮০ হাজারের বেশি সংযোগ দেয়া হয়েছিল। ঘরে সৌরবিদ্যুৎ সরবরাহ ব্যবস্থার ফলে প্রতিবছর ২ লাখ টন কেরোসিন ও সেজন্য ১৮ কোটি মার্কিন ডলার খরচ বেঁচে যাচ্ছে। আমাদের মতো দেশে বিদ্যুতের অভাব শিল্পক্ষেত্রের উন্নয়নে একটা বড় বাধা। সৌরবিদ্যুতের ব্যবহার বাড়ানো ছাড়া এসব জায়গায় শিল্পায়ন ত্বরান্বিত করা যাবে না। এছাড়াও সৌরশক্তি ব্যবহার পদ্ধতি বাড়ি পর্যন্ত পৌঁছে দেয়ার বিভিন্ন সামাজিক সুফল আছে। ঘরে বিদ্যুতের অভাবে শিশুর পড়ালেখা ক্ষতিগ্রস্ত হয়। সৌরবিদ্যুৎ সহজেই এ অভাব পূরণ করতে পারে। পরিবেশের জন্য মঙ্গলজনক হওয়া ছাড়াও সৌরশক্তির বিভিন্ন প্রযুক্তি ইতিমধ্যে পৃথিবীতে ২৫ লাখ কর্মসংস্থান সৃষ্টি করেছে। সৌরশক্তির ব্যবহার যে কেবল পরিবেশকে রক্ষা করছে তাই নয়, কর্মসংস্থান সৃষ্টির মাধ্যমে মানুষের জীবনযাত্রার মান উন্নয়ন করে তা মানব উন্নয়নেও ভূমিকা রাখছে। সৌরবিদ্যুৎ ব্যবহার বাড়ানোর এখনো অনেক পথ আছে, একে মানুষের দোরগোড়ায় নিয়ে যাওয়ার আরো অনেক সুযোগ আছে, সৌরবিদ্যুতালোকিত দেশ হয়ে ওঠার আমাদের সম্ভাবনা অনেক, এসব কাজে লাগাতে হবে।
 

