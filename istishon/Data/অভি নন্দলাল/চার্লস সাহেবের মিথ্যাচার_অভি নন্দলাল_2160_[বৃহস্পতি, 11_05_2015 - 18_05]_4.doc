চার্লস সাহেবের মিথ্যাচার


'যে বই পড়ে তার শত্রু কম'-চার্লস ল্যাম্ব।
এই কথা কেউ বিশ্বাস করবেন না কিন্তু ,খবরদার! ডাহা মিথ্যা কথা।
যেদিন থেকে বই পড়া শুরু করেছি সেদিন থেকে স্কুল মাস্টার থেকে শুরু করে পরনের লুঙ্গি পর্যন্ত শত্রুতা ঘোষণা করেছে আমার বিরুদ্ধে।
ক্লাসে টীচার নাই, স্কুলের পাঠাগারে গিয়ে বইয়ের শেলফগুলো লোভাতুর দৃষ্টিতে দেখছি ।কোথা থেকে দপ্তরী এসে নাম লিখে নিয়ে চলে গেল। তারপর টিফিন পিরিওডে কানে ধরে মাঠের মধ্যে চক্কর, কি লজ্জা কি লজ্জা!
বইয়ের ফাঁকে গল্পের বই ঢুকিয়ে দেবদাসের এক পৃষ্টা পড়ছি কি পড়ি নাই ,আব্বা পুরা গেরিলা যোদ্ধাদের মত নিঃশব্দে প্রায় ক্রলিং করে কখন যে পিছনে এসে দাঁড়িয়েছেন ! তারপর 'কোথা আছ হে নিবারাণ চক্রবর্তী শক্তি দা..ও ' বলে আমার কানটা মুচড়ে দিলেন আচ্ছামত।
এখানে শেষ হলে তাও হত। এরপর আম্মা অস্ত্রসহ আসামী জমা দিলেন প্রাইভেট মাস্টারের কাছে- 'মাস্টার সাহেব আমাকে শুধু হাড্ডিগুলো ফেরত দিয়েন বদটার মাংসগুলা আপনার সম্পত্তি' ।
আমার শরীরে মাংস বিশেষ কিছু ছিলনা, যা ছিল তার মালিকানা পেয়েই প্রাইভেট মাস্টারের জিভে যেন একহাঁটু জল চলে আসল । পড়ে থাকা 'দেবদাস' টা হাতে নিয়ে দুই এক পেজ উলটে পালটে তারপর ছুঁড়ে ফেলে দিয়ে রক্তচক্ষু করে আমার দিকে তাকিয়ে বলল তবে রে চাঁদু এই বয়সেই পেকে গিয়েছ! মদ খাওয়া ,বাইজী নাচানো ,প্রেম শিক্ষা সবকিছুরই দেখি ট্রেনিং নিতেছ একসাথে, খারাও আইজকা তোমারে এমুন ট্রেনিং দিমু!!এরপর তিনি ৩ফুট লম্বা কি একটা বাদ্যযন্ত্রে সাহায্যে পিঠের মধ্যে সপাং সপাং সুমধুর শব্দ তুলে আমাক অক্টেভ বিষয়ক ট্রেনিং দিতে শুরু করলেন।
আমার এস এস সি পরীক্ষা চলছে সে সময়। গল্পের বই হাতে দেখলে আব্বা আমারে এক্কেবারে শূলে চড়ায় দিবে ।এর মধ্যে জানতে পারলাম বন্ধুর বড় ভাই আসছে ঢাকা থেকে এত্তগুলা বই নিয়ে, কয়েকদিন পরেই চলে যাবে ।বন্ধুর হাতে পায়ে ধরার পর রাজি হল, সন্ধ্যাবেলা একটা বই নিয়ে শিমুলতলায় আসবে । আমি যে এখন খানিকটা বড় হইছি এই ব্যাপারটা আশেপাশের লোকজনকে অবহিত করতে লুঙ্গি পড়ে এক সাইড একটু উঁচিয়ে ধরে ভারিক্কি চালে চলাফেরা করতে শুরু করেছি সে সময় ।লুঙ্গি আর ঢিলেঢালা একটা শার্ট পড়ে শিমুলতলায় গেলাম ।প্ল্যান ছিল কোমরে বইটা গুঁজে নিয়ে চলে আসব বাসায় কাক পক্ষীতেও টের পাবে না ।কিন্তু বিধিবাম, গিয়ে দেখি বন্ধুর হাতে এই মোটা একটা বই 'আরো সত্যজিৎ'। বাসায় নিতে গেলে ধরা খাওয়ার সমূহ সম্ভাবনা। বইটা খুলে ভেতরে শঙ্কু ,ফেলুদা ,গল্প সব একসাথে দেখে বিপদের কথা সব ভুলে খেলাম। 'আমি কি আর কাউরে ডরাই ভাংতে পারি লোহার কড়াই' মনে মনে আঊড়ে, লুঙ্গিটাকে আরেকটু ঢিলা করে নিয়ে সত্যজিৎ বাবুকে ভিতরে গুঁজে ফেললাম। আমাদের বাসার পাশেই আমার ক্লাশের একটা মেয়ে থাকত ।বাসার কাছাকাছি আসতেই দেখলাম আম্মা তাদের বাসার সামনে সহপাঠীনির মায়ের সাথে দাঁড়িয়ে খোশগোল্প করছে,সহপাঠীনিও পাশে দাঁড়িয়ে। আরো কাছাকাছি আসতেই দেখি আম্মা চোখ সরু করে আমার দিকে তাকিয়ে আছে। তার চিররুগ্ন শীর্ণ সন্তানটি হটাৎ করে কিভাবে একটি আস্ত ভুঁড়ি ম্যানেজ করে ফেলল সন্ধ্যার আবছা আলোয় সেই রহস্য আবিস্কার করার চেষ্টা করতে লাগলেন বোধ হয়। আমিও ধরা পড়বার ভয়ে জোরে হাটা শুরু করলাম। আর সে মুহূর্তেই বেইমান লুঙ্গির গিট্টুটা সত্যজিৎ বাবুর ভার নিতে না পেরে আগাম কোন ঘোষনা না দিয়েই খুলে গেল ।শেষ মুহূর্তে কোনমতে নিজের ইজ্জতটা রক্ষা করতে পারলেও সত্যজিতৎ বাবুকে বাঁচাতে পারলাম না। তিনি লুঙ্গি গলে নিচে পড়ে ধূলায় গড়াগড়ি খেতে থাকলেন। সন্তানের ভুঁড়ির রহস্য আবিস্কারের আনন্দে আমার আম্মার মুখ উদ্ভাসিত। সহপাঠীনিকে দেখি মুখে ওড়না চাপা দিয়ে হাসছে ।
আমি তখন একহাতে লুঙ্গি ধরে স্থানুর মত দাঁড়িয়ে কমনা করছিলাম- হে ধরণী দ্বিধা হও ,আমাকে আর সত্যজিৎবাবুকে ভেতরে নাও। আজ আমাদের বড়ি বিপদের দিন।
ব্যাকগ্রাউন্ড মিউজিকের ন্যায় কোন এক নির্দয় টেলিভিশন হইতে লুঙ্গির বিজ্ঞাপনের শব্দ ভেসে আসছিল ' তোর বান্ধবীর বাবা আমার বন্ধু ,আমি তো লুঙ্গি পরেই তোর বান্ধবীর জন্মদিনে যাব ...। আলমের এক নম্বর লুঙ্গি ,সময়ের সেরা পছন্দ।'
তারপরের ঘটনা আমি আর বলতে পারি না।শুধুমাত্র সেদিন হতে আজ পর্যন্ত মাঝে মাঝে আমাবস্যা কিংবা পূর্ণিমার রজনীতে আমার গিরায় গিরায় ব্যাথা চাগিয়ে ওঠে।

