পথিক যেদিন পথ হারাইল


বাংলা সাহিত্যের প্রথম রোমান্টিক সংলাপটা নাকি ‘কপালকুন্ডলা’ উপন্যাসের ‘পথিক,তুমি পথ হারাইয়াছ?’(কপালকুন্ডলা, নবকুমারকে)। কী আশ্চর্য্য বলেন তো!পথ হারিয়ে ফেলার সাথে রোমান্টিসিজমের সম্পর্কটা কই ?বরং লাইনটাতে ভয় ভীতির একটা ব্যাপার আছে।বেচারা পথা হারায় ফেলছে বাঘে খায় না ভালুকে ধরে কে জানে!আর ‘পথিক তুমি পথ হারাইয়াছ’ এই লাইনটার পরে ‘এখন তোর কি হবে রে পথিক’ এই লাইনটুকু জুড়ে দিলেই যে সেটা বাংলা সাহিত্যের প্রথম হুমকি ধামকিমূলক লাইন হয়ে যেত এ ব্যাপারে আমি নিঃসন্দেহ।
বঙ্কিমচন্দ্রকে চিনি সেই ছোট বেলা থেকে।পাঠবই অন্তর্ভুক্ত ‘রচনার শিল্পগুণ’ প্রবন্ধে তিনি রচনার অর্থব্যক্তি এবং প্রাঞ্জলতা নিয়ে অনেক জ্ঞানগর্ভ পর্যালোচনা করেছেন।মাছের লাফালাফিতে পদ্মফুল কাঁপিতেছে ইহা না লিখিয়া সংস্কৃত ভাষায় ‘মীন ক্ষোভাকুল কুবলয়’ লিখিলে উহা নাকি পাঠকদের কাছে দুর্বোধ্য হইবে , প্রাঞ্জলতা হারাইবে ইত্যাদি নানারূপ পটর পটর তিনি করিয়াছিলেন।বড়বেলায় এসে দেখি একি, তার উপন্যাসেই তিনি তামাক সেবনের হুক্কাকে লিখেছেন ‘কুন্ডলীকৃতধুম্ররাশিসমূহ সমূদগিরিণী’ ওরে বাবা রে!শব্দ তো নয় যেন ভূমিকম্প।প্রাঞ্জলতার কি নিদারুণ প্রয়োগ !
এবার পথিকের প্রেম কাহিনীতে আসি।কপালকুন্ডলার রচনাকাল ১৮৬৬ সাল।কিন্তু কপালকুন্ডলার আগে ১৮৬৫ সালে বঙ্কিমচন্দ্র রচনা করেছিলেন আরো একটি উপন্যাস যেটি বাংলা ভাষায় রচিত প্রথম স্বার্থক উপন্যাস হিসেবে পরিচিত, দুর্গেশনন্দিনী।দুর্গেশনন্দিনীও এক ঐতিহাসিক রোমান্টিক উপন্যাস যার নায়ক জগৎ সিং এবং নায়িকা তিলেত্তমা।
তবে প্রথম রোমান্টিক ডায়ালগ দুর্গেশনন্দিনী থেকে কেন নয় ???কপাল্কুন্ডলা থেকেই কেন??সদূত্তর পেলামনা কোথাও।কি আর করার ‘দুর্গেশনন্দিনী’ আর ‘কপালকুন্ডলা’ একসাথে নিয়ে পড়তে বসলাম।
দুর্গেশনন্দিনীতে তিলেত্তমা আর জগৎ সিং এর প্রেম আখ্যান স্থান পেলেও সেটা ঐতিহাসিক প্রেক্ষাপট ছাপিয়ে যেতে পারে নি খুব একটা।অপরদিকে কপালকুন্ডলা প্রায় পুরোদমে একটি রোমান্টিক উপন্যাস ।নবকুমার আর কপালকুন্ডলার প্রথম সাক্ষাতের মুহূর্তটিই রোমাণ্টিসিজমে টইটুম্বুর বলা যায়।
সন্ধ্যা নামিবার কালে নবকুমারের সহিত কপালকুন্ডলার প্রথম সাক্ষাতের মুহূর্তে কপালকুন্ডলার সৌন্দর্যের রূপটি নবকুমারের হৃদয়ে আঁকা হয়েছিল এভাবে –
*************
''ফিরিয়ামাত্র দেখিলেন, অপূর্ব মূর্ত্তি! সেই গম্ভীরনাদি বারিধিতীরে, সৈকতভূমে অস্পষ্ট সন্ধ্যালোকে দাঁড়াইয়া অপূর্ব রমণীমূর্ত্তি! কেশভার - অবেণী সম্বন্ধ, সংসর্পিত, রাশীকৃত, আগুণফলম্বিত কেশভার; তদশ্রে দেহরত্ন; যেন চিত্রপটের উপর চিত্র দেখা যাইতেছে। অলকাবলীর প্রাচূর্যে মুখমণ্ডল সম্পূর্ণরূপে প্রকাশ হইতেছিল না - তথাপি মেঘবিচ্ছেদ নিঃসৃত চন্দ্ররশ্মির ন্যায় প্রতীত হইতেছিল। বিশাল লোচনে কটাক্ষ অতি স্থির অতি স্নিগ্ধা, অতি গম্বীর অথচ জ্যোতির্ম্ময়; সে কটাক্ষ, এই সাগর হৃদয়ে ক্রীড়াশীল চন্দ্রকিরণ লেখার ন্যায় স্নিগ্ধোজ্জ্বল দীপ্তি পাইতেছিল। কেশরাশিতে স্কন্ধদেশ ও বাহুযুগল আচ্ছন্ন করিয়াছিল। স্কন্ধদেশ একেবারে অদৃশ্য; বাহুযুগলের বিমলাশ্রী কিছু কিছু দেখা যাইতেছিল। রমণীদেহ একেবারে নিরাবরণ। মূর্ত্তি মধ্যে সে একটি মোহিনী শক্তি ছিল, তাহা বর্ণিতে পারা যায় না। অর্দ্ধচন্দ্র নিঃসৃত কৌমুদিবণ; ঘণকৃষ্ণ চিকুরজাল……………’’।
নবকুমার এইরূপ দুর্গমমধ্যে দৈবীমূর্তি দেখিয়া নিস্পন্দশরীর হইয়া দাড়াইলেন তাহার বাকশক্তি রহিত হইল,স্তব্ধ হইয়া চাহিয়া রহিলেন ।রমনীও অনিমেষলোচনে বিশাল চক্ষুর স্থিরদৃষ্টি নবকুমারের মুখে ন্যাস্ত করিয়া রাখিলেন।উভয়ের মধ্যে প্রভেদ এই যে, নবকুমারের দৃষ্টি চমকিত লোকের দৃষ্টির ন্যায়, রমণীর দৃষ্টিতে সে লক্ষণ কিছুমাত্র নেই, কিন্তু তাহাতে বিশেষ উদ্বেগ প্রকাশ হইতেছিল। অনন্ত সমুদ্রের জনহীন তীরে, এইরূপে বহুক্ষণ দুইজনে চাহিয়া রহিলেন। অনেক্ষণ পরে তরুণীর কণ্ঠস্বর শুনা গেল। তিনি অতি মৃদুস্বরে কহিলেন,
‘পথিক তুমি পথ হারাইয়াছ’?’
**************
এরপর নবকুমারের হৃদয়ে বীনা বাজিয়া উঠিল। আর ‘পথিক তুমি পথ হারাইয়াছ’?’ এই লাইনখানা প্রথম রোমান্টিক সংলাপের তকমা বগলদাবা করিয়া বি সি এস এর প্রশ্নপত্রে বছরের পর বছর ঘুরিতে লাগিল।

