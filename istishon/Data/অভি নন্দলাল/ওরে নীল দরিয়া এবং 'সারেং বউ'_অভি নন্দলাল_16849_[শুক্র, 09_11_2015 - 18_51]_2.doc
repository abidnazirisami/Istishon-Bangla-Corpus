ওরে নীল দরিয়া এবং 'সারেং বউ'


ওরে নীল দরিয়া
আমায় দে রে, দে ছাড়িয়া…।।
সুপরিচিত এই গানটিতে দীর্ঘ দিন সাগরে কাটানো নাবিকের ঘরে ফেরার নিদারুন আর্তি মাখানো আকাঙ্খাটুকু ডাঙার মানুষদের অন্তরেও কিছুটা দুঃখ লেপে দেয় । আর যে গান দুঃখবিলাসসিতায় ভাসিয়ে নিতে পারে সেই গানের আবেদন তো চিরন্তন ।
গানটির জন্ম ১৯৭৮ সালে ।শিল্পী -আব্দুল জব্বার ।
কলেজে থাকাকালীন সময়ে পান্থ কানাইয়ের কন্ঠে গানটি শুনে প্রেমে পড়ে যাই গানটির ।
সেই যে লাইনটা, ‘আমার মনের নোঙর পইড়া রইছে হায়রে সারেং বাড়ির ঘরে।’ খটকাটা ছিল এইখানে। সারেং টা আবার কে, আর মনের নোঙর সারেং বাড়ির ঘরেই বা কেন পড়ে থাকবে ? নিজে নিজেই অর্থ করে নিলাম সারেং মালটার নিশ্চয় কোন সোমত্ত যুবতী মেয়ে আছে, যার রূপে সব জাহাজী ওলট পালট খায় ।২০১৩ সালে প্রথম জাহাজে চেপে ভাসান দিলাম জাহাজীর খাতায় নাম লিখিয়ে, একজন শিক্ষানবীশ ক্যাডেট হিসেবে ।জানতে পারলাম জাহাজে সাধারন ক্রু দের যে প্রধান যাকে বোসান(BOSUN/BOATSWAIN) বলে ডাকতাম তাকেই নাকি আদিকালে বাংলায় সারেং বলা হত ,যেটা নোয়াখালি জাহাজীদের ভাষার আধিপত্যে রূপ নেয় ‘স্যারাং’ এ ।সে যাই হোক, খটকা এখনো গেল না । আমার জাহাজের বোসানের ফোনে তার তিন মেয়েরই ফটো দেখেছিলাম তার মধ্যে দুই মেয়ে সোমত্ত হলেও ওলট পালট খাওয়ার মত না ।জাহাজে একে ওকে শুধিয়েও, মনের নোঙর কেন সারেং বাড়ির ঘরে পড়ে থাকে এ ব্যাপারে কোন সদূত্তর পেলাম না ।
একদিন হাতে পেলাম শহীদুল্লাহ কায়সারের সারেং বউ বইটি ।উত্তরটা পেলাম এখানেই।১৯৬১ সালে ঢাকা কেন্দ্রীয় কারাগারে বসে উপন্যাসটি লেখেন শহীদুল্লাহ কায়সার ।এরপর এই উপন্যাসটিকে ১৯৭৮ চলচিত্রে রূপ দান করে চলচিত্রকার আবদুল্লাহ আল মামুন ।ফারুক এবং কবরী অভিনীত ছবিটিতে আব্দুল জব্বারের ওরে নীল দরিয়া গানটি বিপুল জনপ্রিয়তা লাভ করে ।
এবার সারেং বাড়ির কথায় আসি।বামনছড়ি গ্রামের সারেং বাড়ির মজম সারেঙের ব্যাটা কদম সারেং।কদম সারেং জাহাজের ছোট সারেং এর চাকুরী নিয়ে চলে গেছে তিনবছর হয়ে গেল । ঘরে তার বউ নবিতুন সারেঙের কোন খোঁজ না পেয়ে আশা নিরাশার দোলাচলে দুলতে থাকে প্রতিনিয়ত ।আর কদম সারেং ভিনদেশে দুই বছর জেল খেটে আবার জাহাজে ফেরে ।ভিনদেশের নানা বন্দরে জাহাজ ভিড়ায় অভিজ্ঞ কদম সারেং।কিন্তু বন্দর গনিকা দের প্রগলভতাও তাকে নবিতুনের কথা ভুলতে দেয় না ।সারেং বাড়ির নবিতুনের জন্য তার মন পোড়ে প্রতিনিয়ত। মনের নোঙর যে তার গেঁথে আছে সারেং বাড়ির ঘরে যেখানে একলা তার পথ চেয়ে আছে প্রেয়সিনী নবিতুন।
জাহাজ বন্দরে ভিড়লে দীর্ঘ তিন বছর পর কদম সারেং এর চরিত্রের রূপদানকারী ফারুক একটা টিনের তোরং হাতে ঝুলিয়ে ওরে নীল দরিয়া গানটি গাইতে গাইতে ঘরে ফেরে ফারুক (কদম সারেং) নবিতুনের কাছে ।নবিতুনের চরিত্রে অভিনয় করেছে কবরী।
 বাংলা সাহিত্যের অমূল্য ঐশ্বর্য্য সারেং বউ প্রেম আর বেদনার এক অনবদ্য উপাখ্যান । 

