নবান্ন


নবান্ন
- মোঃ মোসাদ্দেক হোসেন
পাকা ধানে ভরা গোলা
সোনা রুপে আভা
শিশির ঝরে প্রভাত বেলা
আলো খেলার প্রভা।
গ্রামে-গ্রামে চলছে খেলা
বসছে কোথাও মেলা
পায়েশ-খিরে নানা স্বাদে
দিচ্ছে মনে দোলা।
খেজুর রসে মিঠা জলে
মুড়কি-পুরি ঘরে
ঘোলা জলে ছোট পুকুর
হাঁসের পালক ঝরে।
কুয়াশাতে প্রভাত বেলা
দেখি যেন ধন্য
বছর ঘুরে হেমন্ততে
এসেছে নবান্ন।
শীতের বুড়ি
-মোঃ মোসাদ্দেক হোসেন
শীত বুড়ি শীত বুড়ি
তোমার যে নেই জুড়ি।
খেজুর রসের পায়েস পিঠা,
কত মজা কি যে মিঠা।
ভাপা পিঠা বাড়ি বাড়ি
নবান্নের নতুন শাড়ি
চাঁদের আলোর খেলা,
শীত কুয়াশার মেলা।

