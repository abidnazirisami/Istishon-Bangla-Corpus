রামপাল নিয়ে আন্দোলন


বাংলাদেশে বর্তমানে রাজনীতি বলতে বুঝায় সরকারী দলের মিছিল মিটিং আর বক্তৃতা। নেই কোন বিরোধীদল নেই জনগণের ইস্যু নিয়ে আন্দোলন। আন্দোলন যা হচ্ছে তার সবগুলোই বিচ্ছিন্ন ইস্যুভিত্তিক সেখানেও নেই ঐকমত্যের কোন প্লাটফর্ম। দেখে মনে হয় যেন আলাদাভাবে কথা বলাটাই হচ্ছে নিজেকে প্রকাশ করার অন্যতম মাধ্যম। ভার্চুয়াল জগতভিত্তিক এই প্রতিবাদের অন্যতম কারণ হচ্ছে দেশে উন্নত রাজনৈতিক সংস্কৃতির অনুপস্থিতি।
যা কিছু রাজনৈতিক কর্মসূচী পালন হচ্ছে তার সাথে বাম রাজনৈতিক দলগুলি এখনো তাদের ক্ষয়িষ্ণু এবং ভগ্ন স্বাস্থ্য নিয়েই চালিয়ে যাচ্ছে। সেটা নিয়েও আছে অনেক সমালোচনা।
রামপাল ইস্যু সেরকমই একটা ইস্যু। এই ইস্যু নিয়ে প্রথম থেকেই চলছে পক্ষে বিপক্ষে বাকবিতণ্ডা।
একটু যদি দেখি আন্দোলনকারীদের ভুমিকা :
পরিবেশ রক্ষা আন্দোলন অবশ্যই যে কোন দেশের জন্য একটি জাতীয় ইস্যু হবার কথা। বিশেষ করে গ্লোবাল ওয়ার্মিং এর ইফেক্টে সারা বিশ্বের জলবায়ুগত যে পরিবর্তন তার প্রভাব থেকে বাংলাদেশও বাদ নেই। ঝড় ঝঞ্ঝাট, নদীভাঙ্গনের দেশ বাংলাদেশ। এখানে সুন্দরবনের মতো একটি রক্ষাকবচ কতটা গুরুত্বপূর্ণ তা বলার অপেক্ষা রাখেনা। অন্যদিকে অর্থনৈতিক দিক বিবেচনায় বিদ্যুতের প্রয়োজনীয়তাকেও আমরা অস্বীকার করতে পারিনা। তাই কেবল আন্দোলনের জন্য আন্দোলন নয়। সরকারী সিদ্ধান্তকে চ্যালেঞ্জ করার জন্য আন্দোলন নয়। আন্দোলনকে ইগোতে রূপান্তরের চেয়েও প্রয়োজন ছিলো একটা ব্যাপক জনমত গঠন করে সামগ্রিক চেতনার ভিত্তিতে একটি সুসংগঠিত আন্দোলন তৈরী করা। দেশের ৯৯ ভাগ জনগন পক্ষে আছে কেবল কথায় নয় অংশগ্রহণেই প্রমাণ করা দরকার ছিলো। এই আন্দোলনকে একটা পর্যায়ে কেউ নিয়েছে প্রেস্টিজ রক্ষার জন্য, কেউ নিয়েছে নব্য চেতনাধারীর প্রকাশ হিসাবে, কেউ নিয়েছে সামাজিক স্ট্যাটাস রক্ষার মাধ্যম হিসাবে। বড় একটা অংশ এখনো দ্বিধাজড়িত অবস্থায় আছে বলেই মনে করি। যে অঞ্চলে রামপালের প্রভাব পড়বে সে অঞ্চলের মানুষের অংশগ্রহণ কোথায়? আমি নিজেও কনফিউজড অংশের একজন।
সরকারী ভুমিকা:
সরকারের হাতে যথেষ্ট সুযোগ ছিলো এই ইস্যুতে প্রথম থেকেই সবাইকে কনভিন্স করার মত যুক্তি উপস্থাপন করার। কেন এই প্রজেক্ট সুন্দরবনের ক্ষতি করবেনা বা কেনো এই অঞ্চলেই প্রজেক্টটি করতে হবে এ বিষয়টি নিয়ে জনগনের কাছে যাওয়া। সরকার তা না করেই বরাবর এড়িয়ে এসেছে বা উন্নাসিকতা দেখিয়ে এসেছে যার পরণতি আজ গ্লোবাল ফোরামে প্রধানমন্ত্রীকে জবাবদিহি করতে হচ্ছে। একটি জাতীয় উন্নয়নমুখী কাজে কেন হরতাল দিয়ে প্রতিহত করতে হবে? এই পরিস্থিতি কেনইবা তৈরী করতে হবে?
এই সমস্যা সমাধানে হরতাল কোন কার্যকরী কর্মসূচি হতে পারেনা। সরকারের সাথে টেক্কা দিয়ে কিছুই আদায় করা যায়না যদিনা এতে জাতীয় ঐকমত্য থাকে।
হরতালকে কেন সরকারের প্রতিহত করতে হবে তার পিছনেও কোন যুক্তি পাওয়া যায়না। তারাতো সরকার বিরোধী কোন আন্দোলনে নামেনি। তাহলে কেন পুলিশ লেলিয়ে দিয়ে হাত পা ভেঙ্গে জেলে পুরে দমাতে হবে? এর ফলাফল কারো জন্যই সুখের নয়।
পুলিশ দিয়ে কখনোই কিছু ঠেকানো যায়নি, যাবেওনা। তবে এ কথাও ঠিক যে আন্দোলন কোন ইগোর ব্যাপার নয়। এর সাথে জনতার সম্পৃক্ততা খুব প্রয়োজন নাহয় এভাবেই একটা একটা করে ইস্যু আসবে আর দমনের শিকার হবে।
লিখেছেনঃ লিনা পারভীন

