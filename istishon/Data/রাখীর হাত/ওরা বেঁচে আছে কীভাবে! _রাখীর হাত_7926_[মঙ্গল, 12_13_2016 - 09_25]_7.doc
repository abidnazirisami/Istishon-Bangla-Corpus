ওরা বেঁচে আছে কীভাবে! 


আজকের দিনে কোন শ্রমিকের দৈনিক মজুরী মাত্র ৮৫ টাকা। ভাবতে পারেন? যদি পরিবারে একজনই উপার্জনক্ষম ব্যক্তি থাকে, তাহলে সেই পরিবার বেঁচে থাকবে কিভাবে? অবিশ্বাস্য মনে হচ্ছে? মনে হচ্ছে, এত কম মজুরীর শ্রমিক থাকা সম্ভব না। আপনার ধারণাকে মিথ্যে করতে আছে আমাদের চা-বাগানের শ্রমিকরা। এই আধুনিক বিশ্বে সকালের ঘুম ভাঙানোর পর চাঙা করে দিতে আমাদের এক কাপ চা যেসব শ্রমিকের হাত ধরে উৎপাদিত হয়, সেইসব শ্রমিকদের মজুরী এখনো দৈনিক ৮৫ টাকা। আর আমি আপনি হয়ত কোন ফাইভস্টার হোটেলের লবিতে বসে ৮৫ দুগুনে ১৭০ টাকায় এক কাপ চায়ের অর্ডার দিচ্ছি নির্বিঘ্নে। 

মজার একটা তথ্য হলো, আমাদের দেশের চা-শ্রমিকেরা মূলত এদেশের নয়। এদেরকে ব্রিটিশ আমলে অবিভক্ত ভারতে বিভিন্ন অঞ্চল থেকে আসাম এবং সিলেটের চা-বাগানগুলোতে নিয়ে আসা হয় চা-শ্রমিক হিসবে। সেই থেকে এদের ঘামে গড়ে উঠে আমাদের বিরাট চা-শিল্প। কালে কালে চা-শিল্পের প্রচার প্রসার ঘটলেও শ্রমিকেরা এখনও পড়ে আছেন সেই তিমিরে। নানান ঘাত প্রতিঘাত আর আন্দোলনের মধ্য দিয়ে শ্রমিকেরা তাদের মজুরী বাড়াতে পেরেছেন, বর্তমানে তা ৮৫ টাকায় এসে ঠেকেছে। 
এই অল্প মজুরীর টাকায় সংসার কিভাবে চলে তা বুঝতে বিরাট কোন অর্থনৈতিক বিশেষজ্ঞ হওয়া লাগে না। অনাহার আর অর্ধাহারই হলো ওদের জীবন-যাপন। ফলে ওরা বাধ্য হয়ে সেই দেড়শ বছর আগে থেকেই চা-শ্রমের পাশাপাশি বসত ভিটার আশে পাশের সমতল জায়গার জংগল পরিষ্কার করে ফসলী জমি তৈরীর চেষ্টায় রত আছে। তাদের এই ফসলী জমিগুলো নিয়েও নানান সমস্যা, ঘাত-প্রতিঘাত আসে তা আমরা ভাল করেই জানি। সিলেটে চা-শ্রমিকদের আবাদী জমির পরিমাণ ৫১১.৮২ একর। এই জমিকে ওরাই আবাদী করে তুলেছিল, করেছিল ফসলের উপযোগী। কিন্তু, এই জমি নিয়েও তাদের উপর চলছে নানান অত্যাচার নিপীড়ন। 
আমরা ভাল করেই জানি, হবিগঞ্জের চা-বাগানে ২০১৫ সালের ডিসেম্বরে কী হয়েছিল। অর্থনৈতিক অঞ্চল করার জন্য সরকার যখন ঐ জায়গা লীজ নিতে যায়, তখন শ্রমিকরা বাঁধা দেয়। তাদের সাথে যোগ দেয় নানান অঞ্চলের চা-শ্রমিকরা। তাদের আন্দোলনে সমর্থনও জানান নানান প্রগতিশীল রাজনৈতিক ও সাংস্কৃতিক সংগঠনেরা। ১৩ ডিসেম্বরে চা-শ্রমিকদের প্রতিরোধ রূপ নেয় এক ঐতিহাসিক আন্দোলনে। কোন কোন ইতিহাস বেত্তার মতে ১৯২১ সালের “মুল্লুক চলো” আন্দোলনের পরেই চা-শ্রমিকদের এই ভূমি রক্ষা আন্দোলন ইতিহাসে স্থান করে নেয়। লাগাতার পাচমাস আন্দোলনের ফলে প্রশাসন বাধ্য হয় পিছু হটতে। আপাতভাবে জমি চা-শ্রমিকদের দখলেই আছে। কিন্তু, থেমেই নেই সরকারের অপ-তৎপরতা। এখনো অর্থনৈতিক অঞ্চল গঠনের চেষ্টা চলছেই।
আরেকটি মজার তথ্য হলো, আগে এই চা-শ্রমিকদের ছিল না কোন নাগরিক পরিচয়। কীছুদিন হলো মাত্র ওরা ভোটার আইডি কার্ড পেয়েছে। তবে, পাচ্ছে না কোন নাগরিক সুবিধা। ২৩ কেজি চা-পাতা সংগ্রহের বিপরীতে তারা পাচ্ছে দৈনিক ৮৫ টাকা মজুরীর সুবিধা, সাথে সামান্য কিছু রেশন। এই রেশনও বেশিরভাগ সময়ই থাকে বন্ধ। 
আজ চা-শ্রমিকদের ভূমি রক্ষা আন্দোলনের বছর পূর্তি। ভূমি হয়ত আপাত রক্ষা হয়েছে, কিন্তু জীবনমান এখনও সেই আগের জায়গাতেই আছে। আপনার এক কাপ চায়ে তাদের দুদিনের মজুরী হয়ে যায়। ভাবতে পারেন? একটা স্বাধীন দেশে কতটুকু নিষ্পেশিত আর বঞ্চিত হলে এমন মজুরী কল্পনা করা যায়! হায়! ওদেরকে এদেশে আনা হয়েছিল, অনেকদিন নাগরিকত্ব দেয়া হয়নি, এখন ভোটার আইডি কার্ড দেয়া হয়েছে, দেয়া হয়েছে কি বেঁচে থাকার ন্যুনতম আশ্বাস!! ভাবতে অবাকই লাগে, ওরা বেঁচে আছে কীভাবে!

