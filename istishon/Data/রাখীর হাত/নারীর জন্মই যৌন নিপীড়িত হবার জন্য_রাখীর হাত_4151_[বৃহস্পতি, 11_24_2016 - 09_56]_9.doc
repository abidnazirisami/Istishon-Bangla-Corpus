নারীর জন্মই যৌন নিপীড়িত হবার জন্য


দুষ্টের দমন শিষ্টের পালন প্রতিপাদ্য হলো বাংলাদেশ পুলিশের। শুধু বাংলাদেশই নয়, সারা বিশ্বেই পুলিশের কাজ হলো সাধারন নাগরিকদের প্রাত্যাহিক নিরাপত্তা প্রদান এবং এই সংক্রান্ত সেবা প্রদান। বিশ্বের সকল দেশে পুলিশ জনগণের বন্ধু না হলেও এটা নিশ্চিত করে বলা যায় যে অপরাধীরা পুলিশকে সচরাচর ভয়ই পায়। নিদেনপক্ষে সকলের এই ধারনাটা আছে যে অন্তত পুলিশেরা প্রাত্যাহিক জীবনে নিরাপদ।
কিন্তু, নারী। সে সাধারণ জনগণের অংশ হোক কিংবা অন্য পেশারই হোক তাকে ঘরে বাইরে হরহামেশা পুরুষের দ্বারা নিগৃহীত হতে হয়। বৈষয়িক বিষয় যেমন তেমন এমন কোন নারী খুঁজে পাওয়া যাবে না যে যৌন হয়রানির শিকার হয়নি। বাংলাদেশ হলে কোন কথাই নেই। এখানে যৌন নিপীড়ন যেন নারী জীবনের জন্মগত অবিচ্ছেদ্য অংশ। সে নারী সাধারণই হোক আর পুলিশই হোক, নারী হলেই হলো। যৌন নিপীড়নের হাত থেকে বাদ যায় না কোন নারীই। 
কমনওয়েলথ হিউম্যান রাইটস ইনিশিয়েটিভের (সিএইচআরআই) এক গবেষণা প্রতিবেদনে তথ্য উঠে এসেছে যে পুলিশ বিভাগে কর্মরত নারী সদস্যরাও প্রতিনিয়ত যৌন হয়রানির শিকার হন। উপপরিদর্শক ও সহকারী উপপরিদর্শক পদমর্যাদার কর্মকর্তাদের শতকরা ৩ ভাগ এ ধরনের ঘটনার শিকার হলেও নারী কনস্টেবলদের মধ্যে ১০ ভাগের বেশি সদস্য যৌন হয়রানির শিকার হন। ক্যাডার পর্যায়ের নারী পুলিশরাও কর্মক্ষেত্রে যৌন হয়রানির বাইরে নন। এতে বলা হয়েছে, অনেক নারী পুলিশ যৌন হয়রানির শিকার হলেও অভিযোগ দায়ের করা হয় না। কারণ নারী পুলিশ সদস্যদের সমস্যাগুলো সম্পর্কে পুরুষ কর্মকর্তারা সংবেদনশীল নন। মঙ্গলবার সকালে রাজধানীর সিরডাপ মিলনায়তনে ‘সমতার কঠিন পথে বাংলাদেশের নারী পুলিশ’ শীর্ষক গোলটেবিল বৈঠকে এ গবেষণা প্রতিবেদন উপস্থাপন করা হয়।
তাহলে দেখা যায়, নারীর কোন পেশা নেই, আলাদা পরিচয় নেই, নেই কোন ক্ষমতার রক্ষা কবচ। ক্যাডার পর্যায়ের নারীরাও যখন নিপীড়নের শিকার হন, তখন বুঝতে বাকী থাকে না অন্যান্য পর্যায়ে তাদের অবস্থাটা কিরূপ। আর পুলিশের মত পেশাতেও যদি যৌন নিপীড়ন থাকে, তাহলে দেশের নারীদের সার্বিক অবস্থা কতটা ভয়াবহ তা সহজেই অনুমেয়। 
এই নিপীড়ন থেকে মুক্তি পেতে হলে নারীদেরকেই তা প্রতিহত করতে হবে। লম্পট পুরুষের ভেতর থেকে পশুকে বের করে আনার ভূমিকাটা নারীদেরকেই নিতে হবে। হতে হবে প্রতিবাদী, হতে হবে সত্য প্রকাশে নিঃসংকোচ। লজ্জার ভয়ে নিজের উপর নিপীড়ন যতদিন নারীরা লুকিয়ে রাখবে, যতদিন নিজেদের উপর এ অত্যাচারের প্রতিবাদ করতে শিখবে না, ততদিন পর্যন্ত নারীর মুক্তি নেই। পুরুষ কখনোই উপযাজক হয়ে তার লালা ঝড়ানোর সুযোগ নষ্ট হতে দেবে না।

