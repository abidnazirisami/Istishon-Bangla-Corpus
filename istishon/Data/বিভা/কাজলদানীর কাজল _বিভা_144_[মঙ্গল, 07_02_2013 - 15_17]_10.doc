কাজলদানীর কাজল 


কাজলের খুব শখ ছিল আমার চোখের অঞ্জন হওয়ার। ২০০২ থেকে ২০১৩ দীর্ঘ এগারো বছরে ফসলী জমিতে গড়ে ওঠেছে নতুন গ্রাম। পদ্মার বুকে বিশাল চর জেগেছে, মানুষে গড়েছে নন্দন কানন। সেখানে নাকি কপোত-কপোতীর দল ফানুস উড়ায়। পাশের বাড়ির এক হাড়ি ভাগ হয়ে চার হাড়ি হয়েছে। ছোট মুক্তা মা হয়েছে। অথচ কাজল কাজল-ই আছে আমার কাছে। এখানেই অভিমান কাজলের, কখনও অঞ্জন করতে চাই নাই কাজলকে।
কাজল ঈশ্বরের মত হিংসুক হস না। আমার চুল কেউ ছুঁতে পারবে না। তুই ছাড়া ঘ্রান কেউ নিতে পারবে না। এ যে অন্যায় দাবি। তোর বুক জ্বালা করে এ যে অকারণ অভিমান।
আমি তো কখনও তোকে কোন আশ্বাস দেই নাই। যে আশ্বাসের বীজ বপন করে আমার প্রতীক্ষায় পথ চেয়ে আছিস। আমি কোন প্রলোভন দেখাই নাই। তবে কেন লোভ হল তোর।
মাঝে মাঝে আমার ভাগ্যকে হিংসা হয়। কিছু পরে কষ্ট দানা বাঁধে তোর না পাওয়া ঘিরে। কাউকে টেনে নে বুকে। দেখবি যেখানে আজ জ্বালা করে বুকের ওখানটায় তার জন্য ভালবাসার বুদ বুদ উঠছে।
মাসে না হোক বছরে একবার কথা হয় বন্ধুর পথে। তবু পথে সাথে আছি। অঞ্জন হলে জলে ধুয়ে হারায়ে যাবি। থাক না তুই আমার জীবন চলার বন্ধুর পথের বন্ধু হয়ে। সাথি হওয়া মানে কি জলে পা ডুবিয়ে জল কল্লোলের সুর শোনা?
না।
একদম না।
আমি আছি। কোন চৈত্রের দুপুরে, শরতের সন্ধ্যায়, শীতের রাতে হানা দিব তোর মনের বারান্দায়। 

