নীল অপরাজিতা 


উচ্চ মাধ্যমিক পরীক্ষার্থী নীলার সাথে বিয়ে ঠিক হয় অনার্সের শেষ বর্ষে পড়ুয়া রওনকের। রওনক সঙ্গ-প্রিয় আমোদে স্বভাবের অন্য দিকে নীলা বেশ শান্ত মিশুক ব্যক্তিত্বসম্পন্ন হলেও ভবিষ্যৎ বর কনে হওয়ার সুবাদে সম্পর্ক সহজ হতে সময় নেয় না, অল্প সময়ের ভিতর নিবিড় হয় পরস্পর। পাশাপাশি দুই গ্রামের দুই বাড়ির মধ্যে আত্মীয়ার মত আসা যাওয়া চলে উৎসব আনন্দে পালা পার্বণে। নীলা শিলা দুই বোন, ভাই নেই, সেই সুবাদে সর্ব ক্ষমতার অধিকারি হয়ে যায় রওনক। শিলার টিউটর ঠিক করা, নীলার কলেজের বেতন দেওয়া থেকে শুরু করে সব কিছুই রওনকের খবরদারীতে চলে। নিটোল আধ ফুটা লাল শাপলার মত ভালবাসা ফুটতে থাকে আধো আধো নীলার সাথে রওনকের। চিঠি লেনদেনের সময় হাতের স্পর্শে শিহরণ জাগায় যেমন তেমনি উপলক্ষ বইয়ের ভাজে, চিঠির মাঝে চুমু বন্দী হয়ে আসা যাওয়া করে। সাড়ে চার বছরে চুমু বেচারা চিঠিতেই পড়ে আছে ঠোঁটে উঠতে পারেনি নীলার। এই নিয়ে রওনকের অভিযোগের পাহাড়ের উচ্চতা বেড়ে নাগালের বাহিরে চলে যাওয়ায় অভিমান করে চিঠি চালাচালি বন্ধ হয়ে যায়। পূর্ব নির্ধারিত সময় হিসাবে বিয়ের বাকি আছে কয়েকমাস মাত্র। বিয়ের পরে অভিমানের জমাট বরফ গলিয়ে কিভাবে জল করতে হবে সেটা নীলা ভালই জানে। তখন রওনকের মুখটা দেখতে কেমন হবে ভেবেই নীলার মুখ সদ্য ফোটা পদ্ম হয়ে যায়। নীলার বাবা রিটায়ারমেন্টে এসেই বিয়ের দিন তারিখ ঠিক করেন। আগামি পরশু বৌদ্ধ পূর্ণিমা, এই পূর্ণিমার পরের পূর্ণিমায় বাসর হবে। নীলা কোনভাবেই বিশ্বাস করতে পারছেনা। এ কি করে হয়! একসাথে নীলা দুইটা পূর্ণ চাঁদ কিভাবে দেখবে? নীলার ভয় হয় চোখ ঝলসে যাবে না তো।
চোখ বন্ধ রেখেই নীলা বুঝতে চেষ্টা করল ঘুম ভাঙার কারন কী? এমনি ভাঙল নাকি বাথরুমে যেতে হবে? চোখ মেলতে না মেলতে ধাতব ঝনঝন শব্দ কানে আসতেই ঘুম ভাঙার কারন স্পষ্ট হয়ে গেল। হালকা ঝনঝন শব্দ শুনে মনে হল শব্দকারী বেশ সতর্ক শব্দের উচ্চতা এবং ব্যাপ্তি নিয়ে- যথাসম্ভব শব্দ নিচুতে রাখার জন্য যথেষ্ট সচেতন তাই সতর্কতার সাথে শব্দ করছে। রাত প্রায় শেষের কোলে ঢলে পড়লেই কেবল মাত্র চাঁদের আলো অদমনীয় চোর হয়ে ওঠে- জানালার অবুঝ বেয়াড়া শত্রু পর্দাকে ফাঁকি দিয়ে ঢুকে পড়ে বিছানা জুড়ে আলপনা আঁকতে। বিছানা উপর আলো ছায়ার আলপনা দেখে নীলা বুঝল রাত সাড়ে তিনটার বেশী ছাড়া কম না।
 ‘‘তোমায় ভালবাসি বলে তুমি বুঝি মনে ভাব
চন্দ্রমুখ না দেখিলে, তোমার চন্দ্রমুখ না দেখিলে আমি বুঝি মরে যাব
তোমায় ভালবাসি বলে তুমি বুঝি মনে ভাব’’
খুব মৃদুভাবে ভেসে আসছে গানের কথাগুলা শিলার রুম থেকে। এত গান পাগলা মানুষ নীলা এখন পর্যন্ত দেখেনি। ঘুম ভেঙ্গে চোখ খুলার আগে ক্যাসেট প্লেয়ারের অন বাঁটনে হাত রেখে আবার ঘুমানোর জন্য চোখ বন্ধ করে গান বন্ধ করে। যাবতীয় সব কাজ এমনকি টয়লেটে যাওয়া, প্রাইভেট পড়া হবে যদি গান চলে। কখন যে কি শুনে বোঝা দুষ্কর- রিমেম্বার দ্যা টাইম কে তুমি কি কেবলই ছবিতে বাঁধাই করে, কষ্টে উড়াল দিয়ে আকাশে দুজন সমঅপরাধে অপরাধী হয়ে যাবে। পরীক্ষার জন্য কি পড়ার চাপ বেশী? সাধারনত এত রাত অবধি শিলা জাগে না। ও যে ভীতু, শব্দ শুনে নিশ্চয়ই ভয়ে জমে শক্ত হয়ে আছে। নীলা লাফ দিয়ে উঠে দৌড় দিল শিলার রুমের দিকে। আগে শিলাকে বুঝিয়ে অভয় দিয়ে শান্ত করতে হবে, তারপর শব্দের উৎস খোঁজা যাবে।
পড়ার টেবিলের নিচে (পেটের ভিতর) চেয়ার ঢুকানো, বিছানা ফাঁকা- শিলা রুমে নেই! বাথরুমে কি? না, তা কি করে হয়? হারিকেন টেবিলের এক কোণে কমিয়ে রাখা- অন্ধকারে বাথরুমে যাবে না। টয়লেটের দরজা ঠেলে আরো নিশ্চিত হয় নীলা- শিলা রুমে নেই। শিলা কই? বাবা মার রুমে? শব্দই বা কোথায় হল? দুশ্চিন্তায় হাত পা অবশ হয়ে যাচ্ছে নীলার। রুম থেকে বের হয়ে আসতে আসতে আর একবার চোখ বুলিয়ে নেয় পুরো রুমে। বিছানার চাদর পরিপাটি, সাইড টেবিলে ক্যাসেট প্লেয়ার বাজছে, টেবিলে বই নেই, কভার টানটান- হারিকেনের পাশে টেবিলের মাঝ বরাবর শুধু একটা কাগজ পেপার ওয়েট দিয়ে চাপা দেওয়া। রুমে ঢুকার দরজার কাছ থেকে ফিরে এসে কাগজটা হাতে তুলে নেয় নীলা। চিঠি! দ্রুত চোখ বুলায় নীলা- সম্বোধনে আপিতি লেখা। অর্থাৎ নীলাকে শিলা লিখেছে!
আপিতি
অচেনা পথের আলো-আঁধারিতে ওত পেতে থাকা ভালবাসা মনের গোপন গলির অচেনা আকাশের কোণে মেঘ হয়ে জমে বর্ষার ধারা হয়ে ঝরেছে তখনও আমি ছিলাম তিমিরের বাসিন্দা। বর্ণীল মনের সাদা কালো চাওয়া বৃষ্টি শেষের রঙধনুর রঙে রঙিন আলো বিচ্ছুরণ ছড়াচ্ছিল, ততক্ষণে বানের জলের তোড়ে আমি ভেসে গেছি অজানার মোহনায়। সব কিছু ছাপিয়ে আমি আমার আমিকে আঁকড়ে ধরলাম বাঁচা বা মরার জন্য নয় এক টুকরা সোনা রোদ গায়ে মাখতে। বোনের কাছে বোনের স্বীকারোক্তি বা ক্ষমাভিক্ষা পত্রে একে এভাবে মুল্যায়ন করতে চেওনা। চলে যেতে যেতে বন্ধুকে আশ্বস্ত করা শুধু- ভাল আছি আমি, ভাল থাকব। বন্ধু তুমি আমায় শিখিয়েছিলে নিজেকে স্বীকার করতে, চাওয়াকে স্বীকৃতি দিতে। নিজেকে স্বীকার করে তোমাদের সাথে থাকলে অপ্রীতিকর পরিস্থিতিতে পড়তে হতে পারে সবার। জীবন পথে পথ চলতে রওনক সাথী হল।
 ইতি
শিলা
বৌদ্ধ পূর্ণিমার রাতেই নীলার চোখ ঝলসে যায় শিলার চিঠিতে। শিলা চলে যার পরে বাবা খুব ব্যস্ত হয়ে পরে নীলার বিয়ের জন্য। মা বাঁধা দেয়। বলে,
-আমার মেয়েকে আমি আর অপমান হতে দিব না। ওকে ওর মত থাকতে দেও। নীলার আত্মসম্মানে লাগে এমন কিছু করলে আমাদের সম্মান রক্ষা হবে না এবং করার ইচ্ছে নেই। তাড়াহুড়ার কিছু নেই পাঁচ বছরের সম্পর্ক অস্বীকার করে চলে গেল যেখানে, সেখানে দুই দিনে ধরে এনে কারও সাথে মালা বদল করালে সেটা ছিঁড়তেই বা কতক্ষণ? বিশ্বাস ভালবাসা যেখানে লাঞ্চিত বঞ্চিত, সেখানে বিয়ের জন্য জোর করা আর ওকে খুন করা একই কথা। মানিয়ে নিতে, বুঝতে সময় দাও। বাবা মায়ের ভাবনা সবটা বুঝে, বুঝে মেনে এবং মানিয়ে নেয় সময়কে।
যখন সময় থমকে দাঁড়ায়- গন্তব্যের ঠিকানা দৃষ্টির সীমানায় বাঁধা ছকের পথ দূরত্বে লম্বা হয়ে যায়। ক্লান্ত রাত দুঃস্বপ্নের ছায়া ফেলে দিনের আলোয়। ভোরের শিশির কুয়াশার কান্না হয়ে ঝড়ে। মিনিট পার হয় ঘণ্টার কাটা বেয়ে। শুন্যতার পালায় ভর করে দীর্ঘ হয় সময়ের রাস্তা। দিনগুলো বছরে মিলায়। বছর যুগের কোলে ঘুমিয়ে পার হয়। নীলার কাছে মনে হয়- এক বছর না, কয়েক যুগ পার হয়ে গেছে, সে যেন শুন্যতার পর্বত বয়ে বেড়াচ্ছে। শুন্যতার পালায় ভর করা সময় এতো দীর্ঘ এবং ওজনে ভারী, জানা ছিল না নীলার। না শিলা, না রওনক- কারও প্রতি কোন অভিযোগ, অভিমান, কষ্ট, রাগ কিছু নেই, কারও কাছে কোন নালিশও নেই। বাবা মাও কাউকে কখনও বলে না শিলা-রওনকের কথা। হয়তো বলে- কিন্তু নীলার সামনে চেপে যায়। নীলাও চেপে যায় সবটা। রাগ, কষ্ট, অভিমান, অপমান, একার একাকীত্ব, ভালবাসার পাত্রে ঘৃণার দানা বাসা বাঁধার আঘাত সব- সবটা। অবুঝ বিস্বাদে বুক জুড়ে চিনচিনে ব্যাথা, পাঁজর জুড়ে উঠে আসা কষ্ট পাথর চাপা দিতে দিতে নিঃশ্বাস বন্ধ হয়ে হাঁসফাঁস লাগে। নাক উঁচু করে বুক ভরে শ্বাস নেওয়ার স্থান সংকুলান। লোকারণ্যে মানুষ চাপা দেয়, ঘরে দেওয়াল চাপা দেয়, ছাদে গাছপালা চাপা দেয়, খোলা মাঠে ঝপ করে আকাশ নেমে আসে চাপা দিতে। কতটা চাপে, আঘাতে পাঁজর গুড়িয়ে কষ্টের পাথর ভেঙে ধুলার ঝড় হয়ে উড়ে যাবে? কতটা আঘাতে মানুষ পাগল হয়? মানসিক চাপে মানুষের মস্তিস্ক বিকৃতি ঘটে। এত মানুষ পাগল হয়, নীলা কেনও পাগল হয় না? পাগল হতে আর কত চাপে চ্যাপটা হতে হবে? কতটা রাগের আগুনে পুড়লে, অবহেলার অপমানে সিক্ত হলে , ঘৃণার থুথু মুখে জমলে, বেদনায় নীলাভ হলে, বিতৃষ্ণার তপ্ত মরু ঝড়ে পড়লে মানুষ অপ্রকৃতিস্থ হয়? ততটা হতে কতটা বাকি যতটা হলে ব্যাথা আসন পেতে বসতে চাইবে না বুকের উঠান জুড়ে, যতটা হলে অক্সিজেন ফুসফুসকে বৃষ্টি শেষের শীতলতা দেবে, যতটা হলে বুকে পাথর চাপা কষ্টেরা মুখ ফুটে চিৎকার করবে, অপমানের শাড়ি একটানে খুলে ছুড়ে ফেলে দিবে, ঘৃণার থুথু জোরে ছুড়ে দেওয়া যাবে, থাকবে না একা-দোকার অভিনয়, নির্জনে, কি বাজারে , চুপিচুপি কি হেঁড়ে গলায় মনের সকল গরল ঢেলে দিবে মুখে। নীলার পাগল হয়ে যেতে ইচ্ছে করে।
নীলা পাগল হলে চিৎকার করত না, কান্নাও করত না- ভালবাসার অপমান কি কান্নায় ধুয়ে যায়! কেউ চলে যেতে চাইলে তাকে ধরে রাখা যায় না, রাখার ইচ্ছে নীলারও ছিল না। সাদাকে সাদা, কালোকে কেনও কালো বলার সাহস করেনি রওনক? এই টুকু জিজ্ঞাসা কেবল। আমার প্রতি ভালবাসা ফুরিয়ে গেছে, অন্য কোথাও মন মজেছে, সেটা কেনও না বলে ভালবাসাকেই অস্বীকার করলো?
কতবার কতজন বলেছে- ‘ভালবাসি বললে শপথ নিয়ে মরতে পারি’। তাদের প্রতি ভালবাসা আসেনি আবার অবজ্ঞা বা ঘৃণায় চোখ বিস্ফোরিত হয়নি। শুধু হিসেব টুকে রেখেছি আমার ঋণ জমছে এদের কাছে। আমার কোন পাওনা নেই কারও কাছে ভুল করে করা ভুলে। সবচেয়ে বেশী ঋণ রওনকের কাছে যতটা বাহিরে তারও বেশী অন্তরে। পাওনা দেনা'র দায়ে না হয় আমায় শূলে চড়াতে রওনক, দিতে পারতে আরও কোন দণ্ড, সেই আমার কুড়িয়ে পাওয়া দশ আনির চেয়ে বেশী বই কম হত না। কিন্তু এ কি করলে হে মোর মনোহর? আমায় তুমি তুললে- হিসাবের ভিড়ে জায়গার সংকুলানে খেরো খাতার মার্জিনে বিঃদ্রঃ হিসাবে! ভাল যদি নাইবা বাসো কেনও সেটা বলতে পারোনি? আমাকে অস্বীকার করতে গিয়ে ভালবাসাকে অপমান করলে!
পরিস্থিতিকে মানিয়ে নিতে, ক্ষত শুকিয়ে যেতে সময় নামক মলম দিয়েছে নীলাকে বাবা-মা। তবুও কথার ছলে সেদিন সন্ধ্যায় বাবা বলল -নীলা রওনক নাকি তোকে কখনও ভালবাসেনি, শুরু থেকে ও শিলাকে পছন্দ করত কিন্তু লজ্জায়, ভয়ে বলতে পারেনি। মা তুই কেনও তার কথা ভেবে কষ্ট পাবি যে তোর সাথে প্রতারণা করল, আঘাত করেছে তোকে। আর কত দিন তাকে আঁকড়ে পড়ে থাকবি? বছর তো ঘুরে গেল।
নীলা শান্ত মুখে বাবার চোখে চোখ রেখে দৃঢ় কণ্ঠে বলল-বাবা রওনক আমাকে হয়তো সত্যিই ভালবাসেনি আমি তো তাকে বেসেছিলাম। ভালবাসা কে অপমান করে নিজেকে ছোট করে আমি মিথ্যা বলতে পারব না। মনের আনাচে কানাচে নয় পুরোটা জুড়ে আছে এখনও রওনক।
বাবা- ওর সব স্মৃতি মুছে ফেল মা।
নীলা- বাবা, আমি প্রতারনা করতে পারব না নিজের সাথে। মন যখন ভুলে যেতে চাবে আমি আর তাকে মনে করতে মন কে জোর করব না। চিঠি, বই বা উপহার সামগ্রী ফেলে দিলেই কি স্মৃতিরা চলে যাবে? যাবে না। যখন থাকবে না তখন বই চিঠি দেখেও রওনক কে মনে পড়বে না। ওগুলো তখন শুধু উপলক্ষের উপহার মাত্র। নিজাকে আমি লুকাব না বাবা।
এর পরে বাবা আর কিছু বলেনি। বুঝেছে মেয়ে ভালবাসাকে যেমন অপমান করবে না নিজেকেও ঠকাবে না।
আজ বৌদ্ধ পূর্ণিমা। শিলার হারিয়ে যাওয়ার দিন। ভালবাসার ধসে অপমানের পাহাড় গড়ার দিন। রওনকের চিঠি, উপহার দেওয়া বই, শাড়ি, শিলার চিঠি সযত্নে তোলা ছিল, একটা বছর কেউ ছুয়েও দেখেনি। এক বছরের জমে থাকা ধুলা ঝেড়ে নিয়ে নীলা আজ মেলা সাজিয়েছে। বিশাল জানালার পর্দা কিছু মেলা কিছু গোটানো। জ্যোৎস্নার সাথে বাতাস যুক্তি করে পর্দা নিয়ে খেলছে সেই সুযোগে বিছানা জুড়ে আলপনা একে পালাচ্ছে চাঁদের আলো। জানালার পাশে খাটের হেড বোর্ডে হেলান দিয়ে নীলা বসে আছে হাতে মেলে ধরা শিলার চিঠি। চোখ চিঠিতে বন্দী হওয়ার বদলে বাহির পানে দৃষ্টি ছড়ানো। চাঁদের আলো ছাড়া রুমে বাড়তি আলো নেই। বিছানার উপড়ে চিঠির বক্সের ডালা খোলা পাশে বই স্তুপ করে রাখা। প্রাণের প্রিয় বস্তু ছিল চিঠি, বই। আজ কি নেই? আছে- সেই একই রকম আছে। সেটা রওনকের কাছে না থাকতে পারে নীলার কাছে আছে। নীলা ভালবেসে ছিল রওনককে, আনন্দগুলো সত্যি ছিল, যে সময়টা কাটিয়েছে সেটা মিথ্যা ছিল না, তবে কেনও অস্বীকার করার ব্যর্থ চেষ্টা। তার দেওয়া চিঠি বই ছিঁড়ে ফেললে, পানিতে ফেলে দিলে বা আগুনে পুড়ালে কি ভালবাসাকে মিথ্যা প্রমান করা যাবে, মুছে ফেলা যাবে সময়টাকে। তবে কেনও এই নাটক মঞ্চায়ন করতে হবে? এ যে ভালবাসা কে অপমান করা হবে, নিজেকে অস্বীকার করা হবে। সম্পর্কটা এখন মৃ্‌ত, কোন এক সময় জীবন্ত ছিল। কোন একদিন ভালবেসেছিলাম সেই ভালবাসার জন্য এই সম্মান টুকু ভালবাসার প্রাপ্য।
আজ প্রথম নীলার চোখ বেয়ে দু ফোটা জল পড়ল, অপমানের জল, বিতৃষ্ণার জল। আগে কোনদিন নীলার চোখে জল ছলছল করেনি। চোখের জল অপমানে, লজ্জায়, ঘৃণায় মিলিয়েছিল মরুর বালুতে। মরুর বুক চিপে কষ্টের কস হয়ে ঝড়ে গেল দু ফোটা জল। বুকের গভীরে জমা কান্নার সুগভীর পুকুরের শান্ত জলে দু ফোটা চোখের জল ঢেউ তুলতে পারে না। পারবেও না। জীবনের সর্বস্ব হারানোর ব্যাথা দু ফোটা জলে শান্ত হয় না, হবেও না। শান্ত হবে সেইদিন- যেদিন অভিমানের মেঘে তুমুল বর্ষার ধারা বর্ষে যাবে, ছাপিয়ে যাবে মনের কানা গলি, ভাসিয়ে নিয়ে যাবে রাগের জ্বলতে থাকা তুষের আগুনকে।
 মেহেদির রঙে বিকিয়ে গেছে কবরী
টিপে বাঁধা পড়েছে কপালের বিলাসিতা
অঞ্জন শুষে নেয় অশ্রুবিন্দু
রুশের আস্তরণে ঢাকা পড়েছে চিবুক অভিলাষ
ঠোঁটের শরীর জুড়ে রাজ্য গড়ে অধররঞ্জনী
মনের আঙিনার দখলদারিত্ব শাড়ির কুচির
ভালবাসা বাসা বেঁধেছে শরীরের ভাজে ভাজে জমে থাকা ঘামের নুনতা ঘ্রাণে
শতেক লীলায় নাক ডুবিয়ে আছে প্রেমিক
প্রেমিকের বুকে মাথা রেখে বারবার আমি হয়ে উঠি কাননবালা
নীলা রওনককে অস্বীকার করবে না। রওনক অতীত, অতীতকে অস্বীকার করলে বর্তমান পা পিছলাবে। অতীতের ঘাড়ে ভর করে দাঁড়িয়ে আছে বর্তমান। রওনককে যখন বন্দী করা যাবে উপলক্ষের উপহারে তখন নীলা কারও কাধ খুঁজে নিবে মাথা রাখার জন্য, হাত বাড়াবে কাছে টানার জন্য, কাঁধে মাথা রাখলে বুক থেকে বুকের মাঝে ফাঁকা থাকলেও ফাঁকি থাকবে না। ভালবাসার বিনিময় হবে ভালবাসায়। ঠকার বা ঠকানোর কোন প্রতিযোগিতা থাকবে না, থাকবে না বিলাসিতা, বিকিয়ের যাওয়ার ভয় থাকবে না সভ্যতার কাছে। নিজেকে শুদ্ধ মনে হবে। ভালবেসে আলিঙ্গন করবে পরস্পর পরস্পরকে। লীন হবে শুদ্ধ পবিত্রতম ভালবাসায়।

