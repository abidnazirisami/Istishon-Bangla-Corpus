চিলেকোঠায় আঁচল মেলে ধরা গল্পটা


 বন্ধু তিন দিন তোর বাড়িতে গেলাম দেখা পাইলাম না বন্ধু তিন দিন।
অডিও ক্যাসেটে গান বেজে চলছে আর জরি হাত আর কোমর একতালে দুলিয়ে ঘুরে ঘুরে নেচেই যাচ্ছে। জরি মনের সুখে নাচছে আর আমি কেমন যেন একটা ভয়-সংশয় মাখানো অবাক চোখে তাকিয়ে আছি। প্রাতিষ্ঠানিক কোন শিক্ষা নেই নাচের, তবুও সবাই মুগ্ধ হয়ে দেখছে- বিস্ময়ভরা চোখগুলো চারপাশে। সেলিনা, অঞ্জনা, জরি, রুমা, অঞ্জলি- সাথে হিন্দু পাড়ার আরও অনেকেই একসাথে গোসল করতে নদীতে যাবে; তার আগে নাচের আসর। এটা এদের নিত্যদিনের আসর। আমি আজই প্রথম দর্শকের খাতায় নাম তুললাম। এই যে আমি এখানে নাচ দেখছি- এটা ভয়াবহ অন্যায় অথচ জরি তার মা-বাবা সবার সামনে উন্মাতাল হয়ে নাচছে- এটা কিছুই না; এখানে এটাই সিদ্ধ। আমি যে এখানে এসেছি বাড়ি থেকে জানতে পারলে আমার আর নিস্তার থাকবে না, আমাদের বাড়ির ভাষায় ‘হাড্ডি গুড়া করে চানাচুর বানাবে’।
এর নাম কী?
নিয়তি?
পোড়া কপাল?
সংস্কার?
নাকি অন্য কিছু?
নাচ তো অনেক দূরের বিষয় গান শোনারই কোন অনুমতি নেই আমাদের বাড়িতে। আমার মাঝে মাঝে মনে হয় আমার পরিবারের সদস্যরা কি আমার থেকে আলাদা, নাকি আমি-ই তাদের মতো হতে পারিনি- আমি-ই অন্য রকম? এ প্রশ্নগুলোর উত্তর আমি আজও পেলাম না। যদিও আমরা একই ক্লাশে পড়ি- জরি আমার চেয়ে চার-পাঁচ বছরের বড়। আমি যাদের সাথে খুব মেলামেশা করি, এরা হয় আমার চেয়ে বয়সে বড় না হয় ছোট, তবুও এরাও মানুষ- অন্য কোন প্রাণী নয়, তারপরও আমার পরিবারের সদস্যরা কেন এদের সাথে আমাকে মিশতে দেয় না- আমি এটাই ভেবে শেষ করতে পারি না। আমার পরিবার সদা তৎপর আমাকে অন্য কোন অচেনা আবহে মানুষ বানানোর জন্য; কিন্তু তারপরও আমি গোপনে মনে মনে বেড়ে উঠেছি, এখনও উঠছি। আমি আমার নিজস্ব জগতে আমার বিবেকের খেরোপাতায় হিসেব কষে চলছি। তবে এসবের কোন মিল না আছে আমার পরিবারের প্রত্যাশা বা চাহিদার সাথে, না এগুলো তাল মিলাতে পারে জরি-সেলিনার নাচের তালের সাথে।
হঠাৎ ঘুর্ণি বাতাস- এরা সবাই বলতেছে শয়তানের বাতাস; এই বাতাসের ঠিক মাঝখানটাতে একটা শয়তান আছে কেউ কেউ “লা-হাওলা লা কুওতা ইল্লা বিল্লাহি লা আলি-ওল আজিম” পড়ছেন। অঞ্জনাকে শুনলাম মা কালির দিব্বি দিচ্ছে। আমি এদের সবার মুখের দিকে তাকিয়ে আছি, দৃষ্টি বদল করছি এর মুখ থেকে ওর মুখে। খুব বেশি কিছু যে বুঝে ফেলেছি তা নয়, তবে না বুঝেও ভান ধরে আছি- যেন আমি বুঝেছি। এদের কাছে জানতে চাওয়া মানেই প্রয়োজনের অতিরিক্ত কথা শোনা; মাঝে মাঝে ভাবি এরা যা জানে আমি তো তা জানি না, তা শুনলেই দোষ কি! কিন্তু এই ‘না জানাটা’ একটা অপরাধ মনে হয়, মাঝে মাঝে এই অপরাধবোধ আমাকে কুঁকড়ে ধরে। ওরা যা জানে আমি কেন জানি না- জানতে খুব ইচ্ছা হয়। এই তো, মাত্র বিশ মিনিট আগেই কত কথা শুনাল আমাকে, কী কথার কি জবাব দিল। আমি জানতে চেয়েছিলাম- নদীতে গোসল শেষ করে কাপড় কই পাল্টায় ওইখানে কি কোন বাড়ি আছে না কাপড় পাল্টানোর জায়গা আছে-
 কুদি কিছু জানে না। তোমার দামানরা তোমার জন্য ঘর বানায়ে বাতি জ্বালায়ে বসে আছে। তুই যেমনে বদলাস আমার তেমনে বদলাই। তুমি যেতে চাইলে চল না হলে নাই। 
-সেলিনা: আহ সর ওর এখনও কিছু হই নাই।
-জরি: হু বাঁচলাম না- তুই জানিস
-সেলিনা: হুম।
-জরি: ও আমনে।
-সেলিনা: আরে না আউশে আমনে না ওর আসলেই কিছুই হয় নাই, ও আসলেই জানে না।
ওদের কথা কিছুই বুঝতে পারছি না, কিছু বুঝতে না পেরে চোখে পানি আসার উপক্রম। এই পানি দেখলে এরা আবার ক্ষ্যাপাবে, সেই ভয়ে তাড়াতাড়ি বললাম- আমি গোসলে যাব কিন্তু বাড়ি জানানো যাবে না আর গোসল শেষে পরব কি? তাই বাড়ি যাই, চুরি করে কাপড় নিয়ে আসি।
ওরা সবাই মিলে নানা ইঙ্গিতে গল্প করে, যার কিছুই আমি বুঝি না। তবুও কিছু কথা আছে- যা কানে আসলে লজ্জা করে, আবার শোনার ইচ্ছাও জাগে। পরশু রাতে নাকি তৃষ্ণার সাথে সুজিতকে দেখা গেছে। তৃষ্ণা প্রাকৃতিক কাজের কথা বলে বাড়ি থেকে বের হয়েছে। এটা কি এমন হাসির কথা- আমি বুঝি না। তারপরও ওরা হাসাহাসি করছে। আমাদের বাড়ির আশেপাশে কোন বাড়ি নেই কিন্তু ওদের তো এক বাড়ির ওপর আরেক জনের বাড়ি। অতএব একজন রাতে বের হলে পথে আর এক জনের সাথে দেখা হলে দোষের কি? অঞ্জনা হঠাৎ বলে ওঠে-
 আরে ওই ছ্যামড়ির মাই দেখিস না? সুজিতই তো ঢাউস মাই বানায়েছে। আর ওর মা কয় ওদের বংশের এমনটা। আমরা যেন বুঝি ন্যা।
আমি কুদি না এইটা প্রমাণ করার জন্য চুপ করে থাকলাম কিছুই না বুঝে। এত কিছু বুঝি না তারপর মন টিপটিপ করতেছে এত এত মহিলারা খোলা জায়গাতে কাপড় পাল্টাবে কিভাবে?
আজ জরির হলুদ সবাই মিলে খাল থেকে কলসি ভরে পানি আনছে - ওরা একে অপরের গা টিপাটিপি করে কি যেন বলছে আর হাসছে- মাঝে মাঝে দুই একখণ্ড কথা ভেসে আসছে আমি দূরে দাঁড়িয়ে আছি। অনেক কষ্টে এই বাড়ি আসার অনুমতি পেয়েছি এক শর্তে আমি শুধু দেখব। এদের বিয়েতে নাকি রঙ খেলে। রঙ খেলা দূরে থাক রঙয়ের ছিটা ও যেন গায়ে না লাগে । সামনে ক্লাস ফাইভের বৃত্তি পরীক্ষা তাই হেড স্যার আমাকে দেখেই বলে উঠলেন
 এই তুতুরীর নানি তুই এইখানে যা বাড়ি যা আমি জামাই কে (জন্মদাতা পিতাকে) বলে দিব।
সাড়ে নয় বছরের একটা বাচ্চা মেয়ে খাপ খাওয়ানোর জন্য যুদ্ধ করতে থাকে। ঘরের বাহিরে যা শুনে আসে তা ঘরের মানুষের কাছে অসভ্য-কথন। এরা জানলে কী যে হবে অবস্থা! এমনিতেই বাইরে মেশার অনুমতি নাই, চুরি করে যা-ও এখন একটু-আধটু পাওয়া যাচ্ছে; এরপর ডাকাতি করেও তা পাওয়া যাবে না, কারণ সেই সুযোগ থাকবে না।
এর মধ্যেই নিজের একটা আস্ত জগত আছে, যেখানে মেয়েটা একাকীত্বের গভীর দুখে সুখী। কাঠ মিস্ত্রীদের সাথে পরিবারকে আড়াল করে রায়েন্দা টানে আর সাথে থাকে সোনালী বিড়ি। এইসব খবর জরিরা রাখে না, আবার জরির বাচ্চা হবার কথা মেয়েটিকে ভাবিয়ে তোলে- যা তার পরিবারের মানুষ জানে না।
বীণাপাণি স্কুলে আমার পরীক্ষার সিট পড়েছে। একটা পরীক্ষা শেষে আর একটা শুরুর সময় দেখলাম আমার সিটে খাতা রাখার জায়গাতে অনেক চকলেট। পাশে জামশেদ ভাই, দিনারের মামা। দিনার আমার চাচাত ভাইয়ের ছেলে। আমি ত অবাক। একে কী বলব? শৈশবের সাদা মেঘ? বিস্ময়ের হু হু বাতাস? আমি তো কিছুই জানি না- আমার যে তখন শৈশব, রঙে-তুলিতে আঁকা শৈশব।
এক সন্ধ্যার কথা। আমি নাক কান বন্ধ করে দৌড়াচ্ছি- এমন সময় লালন, দিনারের চাচাত ভাই, আমাকে বলে- এই ফুফু শোন এই ঈদ কার্ডটা জামশেদ মামা তোকে দিয়েছে।
আমি অবাক হয়ে বললাম- কী বলিস! আমি কেন ঈদ কার্ড নিব? কি সব কথা।
লালন যেন আরও নাছোড়বান্দা হয়ে বলল- আরে নেও না।
ছোট একটা ঈদ কার্ডে ছোট ছোট করে ছোট কিছু কথা লেখা; কিন্তু আমি এক জাহাজ লজ্জাতে নুয়ে পড়তেছি। ধুর আমার কি প্রেমের বয়স হয়েছে। আমাকে এইসব কি লিখেছে! এই ঈদ কার্ড কি করব কেউ যদি দেখে ফেলে, কোথায় লুকাই, ছিঁড়ে ফেলি- নাহ ছেঁড়া যাবে না, ছিঁড়লে টুকরোগুলি যদি কারও হাতে পড়ে তো বুঝে যাবে, মা কে দিয়ে দিই- না, মা রাগ করবেন, বলবেন- এত মানুষ থাকতে তোকে কেন দিল?
তিন দিন আমি ঘর থেকে বের হইনি। আমার খেলা, মাঠে যাওয়া- সব বন্ধ করে আমি ঘরে বসে আছি আমি কি তবে বড় হয়ে গেছি? আমি বড় হচ্ছি- ছিঃ কী লজ্জা! এখন আমি কি করব?
খাচ্ছি এমন সময় দেখি জামশেদ এসেছে আমাদের বাড়ি আমি ভয়ে মুষড়ে গেছি। কি জানি, নালিশ করতে আসল না তো আবার। যেমন লজ্জায় তেমন ভয়ে ঘরের ভিতরে গিয়ে লুকালাম। লুকিয়ে আছি এমন সময় হঠাৎ মনে হল- আমি কেন লজ্জা পাব? আমি তো কোন অন্যায় করি নাই। আমি বড় হয়ে গেছি এটা কোন অপরাধ নয়, এটা প্রকৃতির খেলা।
এরপর আমার পায়ের কাছে শতবর্ষী রোদ্দুর খেলে গেছে
আমি বড় হয়ে উঠেছি সাহসী বেনী দুলিয়ে
আমার শৈশব থেকে কৈশোরে সবুজ ছুঁয়ে গেছে
আমি বড় হয়ে উঠেছি ঝাউবনের মত
আকাশের নীলের মত তলপেটে ব্যথা নিয়ে
আমি বড় হয়ে উঠেছি পেরিয়ে আসা পথের মত
আমার সোনালী মনের কোণে-
আমি নারী হয়ে উঠেছি, প্রতিদিন-অবিরত

