সোয়েটার


১।
ফুটপাতে বসে ছিল ছেলেটি।গত দুই বছরের মানুষ, অমানুষ, গরিলা, শিম্পাঞ্জি এবং তথাকথিত ভাবে যাদের আমরা লেখক বলে থাকি সেইসব প্রতিভাবান নারী,পুরুষদের মহৎ সাহিত্যকর্মের ভেতরকার ব্যবচ্ছেদের অভিজ্ঞতা ও দুঃস্বপ্ন নিয়ে। ফুটপাতে আলো ছিল তখন, কিন্তু ছেলেটির তারচেয়ে বেশী প্রয়োজন ছিল এক চিলতে অন্ধকার চিলেকোঠা। কিন্তু টাঙ্গাইল, নেত্রকোনা আর ময়মনসিংহগামী বাসের ভিড় আর সরকারি ল্যাম্পপোস্টের আলোয় সমস্ত এলাকা ছিল আলোর বাজার। আর অন্ধকার চিলেকোঠা ছিল এক সুদূরবর্তী তারা যার আলো আমাদের পৃথিবীতে বাসি হয়ে আসে।
যেমন ধরা যাক, কোন দার্শনিক যার জন্ম - মৃত্যু এবং তার মধ্যবর্তী কার্যক্রম যা সে বলতে চায় কিংবা অনুভব করে একটা শিশুর মতো, সেইসব তত্ত্ব অর্থাৎ আলো মানুষের পৃথিবীতে বাসি হয়ে আসে। কিন্তু মানুষের জীবন তো আসলে কোন দার্শনিক কিংবা তারার আলো নিয়ন্ত্রণ করেনা। কাজেই বাসি আলোর আশায় এই ফুটপাতের শব্দ ও আলোর মাঝে বসে থাকার কোন মানে নেই। ছেলেটি রাসকালনিকভের অনুকরণে ফুটপাতে একটা গুরুত্বহীন লাথি মেরে আবারো গত দুই বছরের সমস্ত স্মৃৃতিকে 'আবালের মুন্ডু' বলে গালি দিয়ে হাঁটা শুরু করল সামনের দিকে ।
সেখানেও শব্দের স্রোত, অভিজাত এলাকার আভিজাত্যের ঘ্রাণ পারফিউমের সমুদ্র পেরিয়ে সেই স্রোতে মিলিত হয়েছে । দুই স্রোত মিলে তৈরী করেছে এক অদ্ভুত স্রোত, য স্রোতের সামনে এসে তৈরী করেছে এক অদ্ভুত ঘূর্ণি। অদ্ভুত! অদ্ভুত! অদ্ভুত!
গত দুই বছরে ছেলেটির এমন অনেক অদ্ভুত ঘূর্ণির মতো মানুষের সাথে পরিচয় হয়েছে হামেশাই। প্রেসের দোকানে এই এক সুবিধা। যখন তখন সেখানে হাজীর হয় প্রতিভাবান নারী পুরুষেরা, যারা নিজেদের মনে করে নক্ষত্র আর সবাইকে ভাবে নক্ষত্রকে কেন্দ্র করে ঘোরা গ্রহ বা আরো তুচ্ছ করে বললে গ্রহকে কেন্দ্র করে ঘোরা উপগ্রহের মতো। কিন্তু সেটা প্রতিভার দোষ, মানুষের নয়। কাজেই মানুষগুলোর অহংএর পোশাক খুলে নিলেই তারা ছিল চমৎকার শিশু, বেশ ভালো বন্ধুত্ব করা যায়। লেখকদের মধ্যে যারা নতুন এমন অনেকের সাথেই তাই গাঢ় বন্ধুত্ব ছিল ছেলেটির। কিন্তু গুলশানের অভিজাত এলাকায় বড় হওয়া ছেলেটির খুব বেশীদিন ভালো লাগেনি প্রেস আর ইলাস্ট্রেশনের কাজ। তার কাছে মনে হয়েছিল আবার বন্দী হতে যাচ্ছে সে। অথচ এই বন্দীদশার কারণেই বাড়ি ছেড়ে মাস তিনেক প্রুফ রিডারের কাজ করে প্রেসের কাজে ঢুকে পড়েছিল ছেলেটা। কিন্তু, এ তার স্বভাবের দোষ, ফর্মা আর লাইনিংয়ে খুব বেশী দিন আটক থাকেনি তাই। মাস তিনেক হলো স্বভাবের দোষটাকে পুঁজি করে ছেলেটি বেরিয়ে পড়েছে রাস্তায়। এখন সে ভবঘুরে শাস্ত্র রূপকথার একমাত্র যুবরাজ।
কিন্তু তার ঝুলি শূন্য। বনানী চৌরাস্তার ওইখানে একজনকে টাকা গুনতে দেখে ছেলেটির মনে পড়ল নিজের দৈন্যদশার কথা। ভরা ভিড়ে সাবধানে ওয়ালেট বের করে শেষ সম্বলটা আবার চেখে দেখল সে। চকচকে পাঁচশ টাকার নোটটা দেখে অস্থির হয়ে উঠল । কিন্তু তারপর তো স্তিমিত হবার পালা। সামনের বেকারত্বের কথা ভেবে তাই চুপসে গেল ছেলেটা।
একবার ভাবল বাড়ি ফিরে যাবে। সে জানে উচ্চবিত্তদের ফ্যান্টাসি ভেঙে গেলে বাড়ি ফিরে যেতে হয়। কিন্তু তুমি যখন ডিক্লাস হয়ে দীর্ঘদিন বাড়ির বাইরে থেকে বাড়ি যাবার কথা ভাববে তখন তা হবে মুমূর্ষুর আরবীয় ঘোড়ার পিঠে চড়ে বেদুঈন সাজা।
কিন্তু ছেলেটি এখন আর বেদুঈন কিংবা যাযাবর জিপসী নয়, সে গত দুই বছরে যা শিখেছে তা হলো বাস্তবতা। অথচ, ব্যাপারটা কি অদ্ভুত, তাইনা?
ভাবালুতায় আচ্ছন্ন মানুষদের মধ্যে থেকে সে কেমন করে শিখল বাস্তবের মানসাংক? নাকি, যেমন চুম্বকের বিপরীত মেরু পরস্পর আকর্ষণ করে, তেমনি পুরো এই মোহময় ব্যাপারটা?
ছেলেটি তখনো অন্ধকার চিলেকোঠার স্বপ্নে বিভোর। রাত তখন নয়টার মতো বাজে। গতরাতের স্বপ্নটা এই বস্তুবাদী আওয়াজে ঠিক প্রাণ পেল কিনা কে জানে, কিন্তু দ্বিতীয়বারের মতো ওয়ালেট পরখ করে ছেলেটি দ্বিতীয়বারের মতো সবকিছুকে ' আবালের মুন্ডু ' বলে রওনা হলো নিকটস্থ পতিতালয়েরর দিকে।
২।
মেয়েটির চোখে কাজল পড়া। শীতে ঠকঠক কাঁপছে শরীর। শীতকালীন কালো চাদরের মৈথুনকালীন ওম তাকে যতটুকু উত্তাপ দিচ্ছে কিংবা প্রতি পর্ব শেষে হাতে পাওয়া ত্রিশ টাকার সুখ তাকে যে আগুনের উত্তাপ দিচ্ছে তাতে তার ঠোঁটের কড়া লিপস্টিক হয়ে
উঠছে আরো ফ্যাকাশে ।
মেয়েটি ব্যাগ থেকে সস্তার আয়না বের করে দেখল, তাকে দেখাচ্ছে নীচতলার কমলার মতো। সে আঁতকে উঠে লাল টুকটুকে ব্যাগ থেকে স্নো-পাউডার বের করে আলতো করে দুই গালে ঘষে আবার আয়নায় দেখল নিজের মুখ। আর তখন মিজান দালাল তার ঘরে উঁকি দিল। বহুদিন পর সেই পুরাতন রাগ মাথাচাড়া দিয়ে উঠল মেয়েটার।
মিজান দালালের এই এক বাজে স্বভাব, যখন তখন যার তার ঘরে উঁকি দেয় সে। কোন অনুমতি নেয়ার বালাই নেই। মিজান দালালের ই বা কি দোষ?
সারাজীবন এই পল্লীতেই ঘুরেফিরে মানুষ লোকটা। পল্লীর মানুষজনকে সে মনে করে আপনার লোক।
কিন্তু মেয়েটার ভাল লাগেনা এইসব। যখন তার নিজের একটা ঘর ছিল, সেই ঘরে ফুলদানি ছিল, ফুলদানিতে প্রতিদিন টাটকা গোলাপ ছিল, বুকশেলফে ছিল রবীন্দ্রনাথ আর মানিক সমগ্র, যখন তার পোশাক আশাক ছিল পাট করা, যখন সে গায়ে মাখত শৌখিন সুগন্ধি সেই তখন এইরকম হুট করে ঘরে ঢোকা কোনভাবেই মেনে নিতনা মেয়েটা। প্রথম প্রথম মেয়েটা যখন এখানে আসে তার নিজের জগৎটা কাঁচের জগের মত চুরমার করে ভেঙে তখন এখানকার খোলামেলা পোশাক, অশ্লীল শব্দ আর খিস্তির বাহার দেখে ভেতরে ভেতরে একশবার মরে যেতে সে। তারপর পুনর্জন্মের পর যখন মনে পড়ত ফুলদানি ওয়ালা সেই ঘরের কথা তখন আরেকবার মরে যাবার প্রন্তুতি নেবার আগেই মরে যেতে ইচ্ছে করত তার। কিন্তু তখন কি বোকাই না ছিল বাইশ বছরের মেয়েটা।
অথচ, মফঃস্বল থেকে আসা এই বোকা মেয়েটা নিজেকে তখন ভাবত বুদ্ধির শিরোমণি। সে যখন নিৎসে, ফুকো আর ফ্রয়েডের প্রেমে মগ্ন হয়ে ধরা দিল নগরের অভিজাত এলাকার দর্শনপ্রেমী এক তাত্ত্বিকের হাতে তখন কি ভেবেছিল এমনটা হবে?
দর্শন পাগল সেই মানুষটা তাকে হাতে ধরে শিখিয়েছিল জীবন দর্শনের সমস্ত কলা। অথচ, সেই মানুষটার দর্শন কি অদ্ভুত! মদ খেয়ে নিজের দর্শন আর প্রিয় মানুষটাকে দালালের কাছে বিক্রী করে দেওয়া!
এর চেয়ে বোধহয় মিজান দালাল একশগুণ ভালো। সে নিৎসে পড়েনি, সে সাঁর্ত্রে পড়েনি, সে ফুকো পড়েনি, সে পড়েনি ফ্রয়েডের মনঃসমীক্ষা তত্ত্ব তবুও সে মানুষকে ভালবাসতে জানে। হোক না তার ছোক ছোক স্বভাব। তবুও তো মানুষকে সুঁই দিয়ে না ছিদ্র করে সে হাপরের আগুন এগিয়ে দেয়, কৃষকের নিড়ানি এগিয়ে দিয়ে বলে, জবাই কর।
মিজান দালালের উপর মেয়েটির রাগের জায়গাটি আপাতত তাই সহানাভূতি দখল করে নেওয়ায় মেয়েটি ঘর থেকে বের হয়ে মিজান দালালকে জিজ্ঞেস করল, ' কি হইছে মিজান ভাই?'
মিজান দালাল তাড়াহুড়া করে বলল,
'খদ্দের আসতেছে। তাড়াতাড়ি রেডি হও। ' 
৩।
নগরে শীত পড়েছে। হিমালয় থেকে বৌদ্ধ সাধুদের অভিশাপ বয়ে আনা হিম বাতাস তেঁতুলিয়া, বাংলাবান্ধা আর বুড়িমাড়ী সীমান্তে আরো শীতার্ত হয়ে বয়ে যাচ্ছে চারশ বছরের পুরনো নগরীর উপর দিয়ে। নিউমার্কেটে তাই ভিড়, তারচেয়ে বেশী ভিড় ফুটপাতে। ওখানে পুরনো সোয়েটার আর পুলওভারের দোকানে দরদামরত ব্যাস্ত মানুষের ভিড়। গ্রাম থেকে এই একটা কারণেই শত শত মানুষ ভিড় জমায় রাস্তায়। যাতে নগরের সাথে তাল মিলিয়ে এক টুকরো গরম কাপড় জোটে তাদের গায়ে, যাতে এই নগরের অভিজাতদের মত তারাও পায় একটুকরো উষ্ণতা।
কিন্তু এইসব উষ্ণতার মাঝেও যাদের গায়ে একটুকরো কাপড় জোটেনা তাদের মতো ভাগ্যহীন কে আছে?
মেয়েটি দেখল এইরকম ভাগ্যহীনদের একজন যার গায়ে পাতলা জর্জেটের শার্ট শীতে ঠকঠক করে কাঁপতে কাঁপতে তার রুমে ঢুকল।
তাচ্ছিল্যের একটা হাসি হেসে মেয়েটা ছেলেটাকে বলল, 'শীতে কাঁপেন কেন? ভিতরে আসেন। শরীর গরম করে দেই। '
ছেলেটা একটু লাজুক হেসে চুপ করে বসে পড়ল মেয়েটার খাটে। মেয়েটা গভীর দৃষ্টিতে দেখতে লাগলো ছেলেটিকে।
তার কাছে যারা আসে তাদের বেশীরভাগই ধূর্ত শেয়ালের মত, কেমন সবজান্তা ভাব করে তারা মেয়েটার তোষামোদ করে। বলা বাহুল্য, মধ্যবিত্ত পরিবার থেকে আসা এই শান্ত মেয়েটার ভাল লাগেনা এইসব। ছেলেটির এই লাজুক মুখ আর পাতলা জর্জেটের
শার্ট দেখে তাই মায়া নামক একটি বিশ্রী অনুভূতির সমুদ্রে পরে গেল সে।
আচ্ছা, এই ছেলেটা কি অনেকদিন ধরে টাকা জমিয়ে এখানে এসেছে?
নাকি একটা সোয়েটার কেনার টাকাও নেই ছেলেটার?
কিন্তু যদি সোয়েটার কেনার টাকা না থাকে তাহলে এইখানে আসার টাকাটা পেল সে কোথায়?
নাকি ঢং?
আচ্ছা, ছেলেটা কি শেষমেশ টাকা দেবে?
এই সমস্ত দ্বিধার মধ্যে পড়ে মেয়েটা ছেলেটাকে জিজ্ঞেস করল, ' এই যে নাগর, এখানে আইছেন যে, পকেটে টাকা আছে তো?'
ছেলেটা মেয়েটার কথায় লজ্জা পেয়ে পকেট থেকে চকচকে পাঁচশ টাকার নোট বের করে দেখাল।
মেয়েটি তাই দেখে একটা হাসি হেসে বলল, তাহলে শুরু করেন। বইয়া আছেন যে! '
ছেলেটা আরো লাজুক হয়ে বলল, ' হ্যাঁ, এইতো শুরু বরছি।'
মেয়েটি ফিক করে হেসে দিল।
কিন্তু ছেলেটির লাজুক মুখ দেখে স্থির করল, এই নাগরের কাছ থেকে টাকা নেবেনা সে। সে এই টাকা দিয়ে একটা সোয়েটার কিনুক!
কিন্তু পরক্ষণেই সে ভাবতে বসল, ছেলেটি যদি রাজী না হয়! আচ্ছা, এমনো তো হতে পারে ছেলেটির পরিচয় জেনে নিয়ে সে পরে একটা সোয়েটার দিতে পারে। কিন্তু সেটাও কি সম্ভব?
কিন্তু কেন সম্ভব নয়? মেয়েটা আবারো ভাবতে বসল। কিন্তু পরক্ষণেই খেয়াল হলো ছেলেটা চুপচাপ বসে আছে। মেয়েটা নিজেই আবার তাগিদ দিল ছেলেটাকে।
ছেলেটা এবার সাড়া দিল । শুরু হলো কলাপর্ব।
কিন্তু যে মেয়ে বেশ্যাবৃত্তি করে তার ভিতরেও আছে মানুষ। সে শুধু প্রেমের কলা জানেনা, সে পটু ভালবাসার বিজ্ঞানেও।
সে হেরমান হেসের দর্শন ভাবতে ভাবতে ভালবাসতে লাগল ছেলেটাকে। সেখানে প্রেমের চেয়ে মায়া বেশী, কামের চেয়ে বেশী ভালবাসা। মেয়েটা নিজেকে হেসের একটা চরিত্র ভাবতে লাগল আর ছেলেটাকে সিদ্ধার্থ।যেন অপূর্ব কামসূত্রের চেয়েও মানুষের মায়া আসে সপ্তম আসমানের ওপার থেকে আর সমস্ত কামে ছড়িয়ে পড়ে সুগন্ধির মতো।
ঐ সুগন্ধীতে ভেসে বেড়ায় মধ্যবিত্ত পরিবার থেকে উঠে আসা একটা বারবণিতা আর অভিজাত পরিবার থেকে পালানো এক ভবঘুরের প্রেম।
কলাপর্বের মৈথুন অংশ যখন চলছিল তখন মেয়েটি স্থির করল ছেলেটাকে সে একটা সোয়েটার কিনে দেবে। এই শীতে ছেলেটার একটা সোয়েটার খুব দরকার। 
৪।
কারো যদি কোন কিছুর হাতেখড়ি হয় তাহলে তা হয় মনে রাখার মতো। ছেলেটা যখন পতিতালয়ে ঢুকল তখন তার প্রথম পরিচয় হলো মিজান দালালের সাথে। লোকটাকে দেখলেই বোঝা যায়, ভীষণ ক্ষুধা নিয়ে বসে আসে তার চোখ দুটো। সেই ক্ষুধা ছড়িয়ে পড়েছে কপালে, কপালটা তাই আয়তনের তুলনায় অনেকটা প্রশস্ত।
এই প্রশস্ত কপালের মানুষটা তাকে নিয়ে গেল যার রুমে সেই মেয়েটাকে দেখেই ভালবাসা যায়, অথচ তার শরীরের উপর চুটিয়ে প্রেম করছে পৌষের শীত। ছেলেটা ভাবল ফিরে যাবে, একটা সোয়েটার কিনে এনে মেয়েটাকে দিয়ে বলবে, 'নাও।'
কিন্তু মেয়েটার মতো সেও একইভাবে ভাবল তার কিনে দেওয়া সোয়েটার মেয়েটা নেবে কেন?
তার চেয়ে বরং, ছেলেটার দেওয়া টাকা দিয়েই মেয়েটা একটা সোয়েটার কিনে নেবে। এই শীতে একটা সোয়েটার মেয়েটার দরকার খুব।কিন্তু দ্বিধার পরে যখন সময় এল কামের, তখন ছেলেটি নেতিয়ে পড়ল ঝড়ে ভাঙা গাছের মতো। কিন্তু কখনো সে হয়ে উঠল চিতাবাঘ, কখনো হরিণ শাবক। প্রাণভরে শিকার করে আবার নিজেই হয়ে উঠল হরিণ শাবক। তারপর শিকারের গল্প শেষে যখন শুরু হবে ভোজপর্ব তখন আস্তে করে চকচকে নোটটি খাটের উপর রেখে সে বেরিয়ে পড়ল রাস্তায়। এক দৌড়ে সাতরাস্তার মোড়ে এসে সে টের পেল, আরেকটু হলেই বন্দী হতে যাচ্ছিল সে।
একটা পশমের সোয়েটার তাকে বন্দী করে রাখত চিরদিনের জন্য।
ছেলেটা খুব জোরে একটা নিঃশ্বাস ছাড়ল। তারপর আরেকটা ছোট নিঃশ্বাস ছেড়ে সে ভাবল, এই পথ দিয়েই সে হেঁটে যাবে কোথাও, পথের বাঁকে সে বন্দী হাতে চায়না।
৫।
বহুদিন পরে পতিতালয়ে গিয়েছিলাম সেদিন। সিঁড়ি দিয়ে উঠতেই একটা সোয়েটার হাতে এলোমেলো চুলের এক মেয়ে আমাকে দেখে হাহা করে উঠল। কানের কাছে মুখ এনে ফিসফিস করে বলল, " তুমিই আমার সেই নাগর, তাইনা? তোমাকে একটা সোয়েটার দেই, হ্যাঁ?"

