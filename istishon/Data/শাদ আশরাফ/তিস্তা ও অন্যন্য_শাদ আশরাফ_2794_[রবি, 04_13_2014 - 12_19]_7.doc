তিস্তা ও অন্যন্য


আমার শৈশব কেটেছে বাঙালী নদীর তীরে । বাঙালী করতোয়ার একটা শাখা নদী । বড়রা বলত , করতোয়া নাকি আগে অনেক বিশাল একটা নদী ছিল । অবশ্য আমার কাছে তখন বাঙালী নদীটাকেই অনেক বড় মনে হত । বিশেষ করে যখন নৌকায় করে বর্ষাকালে আমরা সবাই গ্রামে যেতাম আর নৌকাবাইচে মেতে উঠত টইটম্বুর নদী । তখন অতশত বুঝতামনা ।নৌকায় করে মেলায় যাওয়া ,ছোট্র ডিঙি নৌকায় চড়ে ডুবে মরার ভয় এসব দিয়ে আমার ছোট্র পৃথিবীটা পরিপূর্ণ ছিল । আমি আনন্দে ছিলাম আমার ছোট বাঙালী নদীকে নিয়ে আর আমাকে নিয়ে আনন্দে ছিল ছোট গন্ডির শৈশব । তারপর সেই ছোট নদীর সাথে আমার ছাড়াছাড়ি হল । তার মৃদু আওয়াজ সাথে নিয়ে আমি চলে এলাম যমুনার ধারে । তারপর তিস্তা । ধীরে ধীরে ভুলে যেতে লাগলাম আমার শৈশব । 
তো প্রায় তের বছর পর বাঙালী নদীর কথা মনে পড়ল । ভাবলাম দেখে আসি । সন্ধ্যাবেলা নানীবাড়ি থেকে বের হয়ে কেমন যেন নসটালজিক সেজে , আমি ধীর পায়ে চললাম সেই জায়গাটায় যেখানে আমার শৈশব কেটেছে । মনে মনে শঙ্কা ছিল যদিও , নদীরা তো মরেই যায় ,আমার বাঙালি নদীকেও আমি মৃত অথবা শীর্ণ জীর্ণ এক প্রবীণার মতই দেখব ।
কিন্তু মজার কথা কী জানেন , মানুষের মন তো বড্ড ডানপিটে ,সবসময়ই অনেকগুলো স্বপ্নের সম্ভাবনা নিয়ে বেঁচে থাকে সে । কাজেই শঙ্কার পিঠে আশা , আশার পিঠে শঙ্কা এইসব পিঠেপিঠি অনুভূতি নিয়ে আমি যখন বাঙালীর প্রায় কাছে চলে এলাম তখন রাত নেমে গেছে । ভূট্রার ক্ষেতে তখন অন্ধকার । তার মাঝে আমি নদীটাকে খুঁজেই পেলামনা । হায় ! বাঙালি মরে গেছে । ভূট্টার ক্ষেতের পাশে যে শীর্ণ খালটি বয়ে যাচ্ছে এখন , ওটাকে আমার আর নদী মনে হলোনা । আমি ঘরে ফিরে এলাম একজন খাঁটি ঘরামির মত , যে কিনা সারাদিনের অক্লান্ত পরিশ্রমের পর শুয়ে থাকে অশোকের বিছানায় । 
হায়রে !!! কি দুঃখ ! কি কষ্ট ! 
বাঙালী মরে যায় । তিস্তা মরে যায় । যমুনা মরে যায় । তাদের বুকের ওপর জেগে ওঠা চরে মানুষেরা বেঁচে থাকে । বিশাল আকাশের নীচে মানুষেরা সভ্যতার নিদর্শন দেখার তৃপ্তি নিয়ে উপভোগ করে শরীরের ওম ।ইছামতি , নরসুন্দা , ঘাঘট , ধরলা , করতোয়া তাদের শরীরের উষ্ণতা দিয়ে মানুষের জীবন গড়ে দিয়ে অবহেলায় পড়ে থাকে লাশ হয়ে , মানুষেরা নগর তৈরীর ধান্থায় এত ব্যাস্ত ,চোখ পড়েনা । 
#অবশেষে ..................
নদীরা একদিন ধর্মঘটের ডাক দিয়ে শেষে অনশন করে মরে চলে যাবে , মানুষ অন্ধ হয়ে রবে ঠিক আগের মতই । পৃথিবীর সব গ্রাম একদিন তখন নদীদের মৃত শরীরে ঠেস দিয়ে শহর হয়ে যাবে , মানুষেরা তৃপ্তির শ্বাস ফেলে বলবে এই তো চেয়েছিলাম ! তারপর তৃপ্ত মানুষেরা নদীদের ফিউনেরালে এলিজি পাঠ করে প্রমাণ করবে নিজেদের মনুষ্যত্ব । 
আফসোস , নদীরা তখনো মায়ের মতই থাকবে । মৃত মায়েদের শরীরে বাসা বেঁধে আমরা মানুষেরা লিখে যাব আগামীর আত্মঘাতী রূপরেখা ,লিখে যাব আরো ক ছত্র মধুর স্বরলিপি !!
#আর_একটা_কথা_: তিস্তা নদীতে পানি দেওয়া নিয়ে ভারত যা শুরু করেছে , তাতে সম্ভবত কয়েক বছরের মধ্যে তিস্তাও মরে যাবে , আর তার মৃত্য শোকে মারা যাবে উত্তরবঙের আরো অনেকগুলা নদী । তারপর না হয় সবাই মিলে আই মিন আমাদের মাথা পাগল রাজনীতিবিদ আর ভারতীয় পন্ডিতেরা মিলে ১০০ বছরের পুরান তিস্তা রেলব্রীজের নীচে একটা জানাজা পড়বে ! সেই সুযোগে দেশের মানুষগুলা না হয় একটু জেয়াফত খাবে ! কার কি আসে যায় ?? পালা পার্বনের দেশ এইটা ! আরেকটা না হয় শোকের পার্বণ হবে !!!! কোন সমস্যা ??

