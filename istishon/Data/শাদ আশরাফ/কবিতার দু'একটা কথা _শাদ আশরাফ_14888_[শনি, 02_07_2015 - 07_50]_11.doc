কবিতার দু'একটা কথা 


মনে করেন একজন অন্ধ মানুষ একটা প্লাটফর্ম দিয়ে হেঁটে যাচ্ছে। মনে করেন, সেই অন্ধ মানুষটার সামনে অজস্র মানুষ আর তার ভেতরে অজস্র দিনলিপি।
মনে করেন, সেই অন্ধ মানুষটা আপনি। ব্যাক্তিক দিনলিপির কাছে অসহায় আপনার সামনের জগত। আপনি তাই মুগ্ধ হয়ে ভাবছেন, একটা সমুদ্রের কথা। যে সমুদ্রের পাড়ে গেলে পাওয়া যায়, নিজস্ব শান্তি। ভাবুন তো, আপনার সামনের জগত সম্পর্কে অক্ষমতা আপনার শান্তির জগতে কেমন উঁইপোকা হয়ে বেঁচে আছে? বেঁচে আছে কেমন চীনা জোঁক হয়ে!
মনে করেন, আপনি লিখছেন কবিতা। হ্যাঁ, কবিতা। মানুষের কবিতা, দুঃখ কষ্টের কবিতা, তারপর কবিতায় স্পেডকে স্পেড না বলে আপনি দেখাচ্ছে ঘোলাটে নদী, সেই নদীর ভেতর অনন্ত শান্তি কিন্তু কচুরিপানার ভিড়ে নৌকা চলেনা। তাহলে?
মনে করেন, আপনি স্পেডকে স্পেড বলছেন, আপনার কবিতার ধারালো শব্দ আক্রান্ত করছে সব প্রতিষ্ঠানবাদী আর একাডেমীর চামচাদের, কিন্তু আপনি গোপনে গোপনে একজন একাডেমীবাদী, একাডেমীর পুরস্কারের জন্য রোজ চোখ বিক্রী করে বাড়াচ্ছেন আঁতাতের মুদ্রা, তবে?
আমি বলি আপনি একজন হিপোক্রেট, আপনি অন্ধ, আপনি একজন সাচ্চা কাপুরুষ। 
রোমান্টিসিজমের ভূত 
রহস্যের পথ অন্তর্মুখী? রহস্যের পথ নিজস্বতা বিক্রী? যে অনুভূতি আর আকুতির কথা শব্দের ইট দিয়ে স্থান পায় কবিতার ইমারতে তা তো একপ্রকার রহস্য। আমাদের দৃশ্যজগতের যে রহস্য আমাদের সাধারণ চোখে প্রায় সময় অদৃশ্য তা ধরা পড়ে কবিতার শব্দে, অবয়বে, দর্শনে। কিন্তু এই রহস্যের পথ কি শুধুমাত্র অন্তর্মুখী? দেখুন, ঊনবিংশ শতাব্দীর গোড়ার দিকে ইউরোপে চালু হয়েছিল যে রোমান্টিসিজম তার স্পষ্ট রূপ এখন দেখতে পাওয়া যায় বাংলা কবিতায়। ব্যাক্তিক অভিজ্ঞতা, দুঃখ, কষ্ট, আকুতি, প্রকৃতির প্রেক্ষিতে নিজস্ব অহম ও অহমের মূল্যাচার স্পষ্টত এই নতুন দশকের বাংলা কবিতার বৈশিষ্ট্য। এই বৈশিষ্ট্য ধরা পড়ছে এত প্রকটভাবে যে, আমি বাধ্য হয়ে তাদের প্রতিষ্ঠানবাদী বলি। তারা প্রতিষ্ঠান ভাঙার নাম করে বলছে, কবিতার কোন সীমা নাই। অথচ, সীমা ভাঙার নামে তারা ধার করছে, বাড়ছে সুদে আসল। হিপোক্রেসির মাত্রা ছাড়িয়ে যাচ্ছে চূড়ান্তভাবে। এবং, সবথেকে ভয়ংকর ব্যাপার হলো এই, কবিতার বোধের জায়গাটা এত দ্রুত ভাবে নষ্ট হচ্ছে, মানুষ এখন এন্টারটেইনের জন্য কবিতা পড়ে। কিন্তু কবিতা কি স্টার জলসার সিরিয়াল? কিংবা নতুন কোন ব্লকবাস্টার হিন্দী মুভি? 
দেখুন, আধুনিক বাংলা কবিতার ইতিহাসটা দেখতে গেলে আমরা দেখতে পাই যে, রবীন্দ্রনাথ উত্তর বাংলা কবিতার প্রথম দিকে চালু হয়েছিল এই রোমান্টিসিজমের ধারা যা মূলত তিরিশের দশক থেকেই জনপ্রিয় হয়েছিল খুব। কিন্তু জীবনানন্দ ছিলেন এমন একজন কবি যার শব্দ ও কবিতা ছিলো প্রচন্ড চুম্বকের মতো যাকে আমরা বারমুডা ট্রায়াঙ্গলের সাথে তুলনা করতে পারি। এর কারণেই হয়তোবা, জীবনানন্দ পরবর্তী সকল কবির প্রথম দিকের কবিতায় জীবনান্দ দাশের একটা স্পষ্ট ছাপ পাওয়া যায়। আর পাওয়া যায় বলেই হয়তোবা, খুব সচেতন ভাবেই এর থেকে বের হয়ে আসার একটা চেষ্টা চালানো হয় পঞ্চাশ ও ষাটের দশকের কবিতায়। ঐ সময়ের কবিরা মূলত সচেষ্ট হোন রাজনীতি সচেতনতা ও অন্তর্মুখ বিকেন্দ্রিকরণে। কিন্তু তাদের কবিতার ভাষা আর তাদের যাপনের কত পার্থক্য!
একজন কবি প্রতিনিয়ত কবি হয়ে ওঠেন। ক্রমাগত ভাঙাচোড়া আর বিবর্তনের মাধ্যমে তার কবিতা ও তার যাপন মিলেমিশে হয়ে ওঠে একাকার।
কিন্তু, মনে করেন, একজন কবি যে কিনা বিপ্লবের মন্ত্র জ্বালিয়ে নিজেই হয়ে ওঠেন বিপ্লবের শত্রু, তাকে আমরা কি নামে ডাকব?
নষ্ট বারুদ? ভেজা দেশলাই?
শব্দ খেলাপী? আত্ম আততায়ী? 
দেখুন, এই ডায়ালেক্টের পরবর্তী সময়ে অর্থাৎ, যে সময়কাল থেকে ন্যারেটিভ পলিটিকাল কবিতা থেকে বেরিয়ে আসতে শুরু করল বাংলা কবিতা তখন থেকেই বোধহয় আবার রোমান্টিসিজমের ভূতে পেয়ে বসল সবাইকে( কয়েকজন ছাড়া) ।
প্রশ্ন হলো, কলার একটা গুরুত্বপূর্ণ দিক কবিতার ক্ষেত্রে অন্তর্মুখীতা কতটা গুরুত্বপূর্ণ? 
আমি অবশ্য বিপ্লবী কবিদের উদাহরণ টানছিনা বা বলছিনা তাদের পলিটিকাল কবিতা আসলে সবচেয়ে গুরুত্বপূর্ণ কিন্তু প্রশ্নটা থেকেই যায়, বর্তমান বাংলাদেশ বা বর্তমান পৃথিবীর শ্রেণী সংকট সহ নানা গুরুত্বপূর্ণ ইস্যুতে রোমান্টিসিজম আসলে কবিতার ক্ষেত্রে কতটা সহপথিক কিংবা একই কাফেলার যাত্রী?
দেখুন, আপনি অন্তর্মুখী হতে পারেন, আপনার কবিতায় ভেজা ঘুড়ির কথা থাকতে পারে, আপনি ভেজা ঘুড়ির পেছনে পেছনে ছুটতে পারেন, স্বপ্নের নীল ফুল দেখে বাস্তবে খুঁজে বেড়াতে পারেন সেই নীল ফুলের পাঁপড়ি কিন্তু খুব সম্ভবত, সামাজিক পরিবর্তনের একটা প্রয়োজনীয় দিক হলো কবিতা। সেখানে আপনার অন্তর্মুখীতা আর ব্যাক্তিগত অহমের পাশাপাশি একটু আধটু মানুষের কথা থাকলে ভালো, সেইটা পরিপ্রেক্ষিতটা চেঞ্জ করতে গুরুত্বপূর্ণ ভূমিকা রাখে। 
আর উপরের অনুচ্ছেদের সূত্র ধরে, একটা গুরুত্বপূর্ণ প্রশ্নের সূত্রপাত করা যায়।
প্রশ্নটা এইরকম, একটা সোশ্যাল ফেনোমেনা কে কেন্দ্র করে কি কলা বিকশিত হয়? নাকি কলাকে কেন্দ্র করে বিকশিত হয় সামাজিক প্রগতির নির্ণায়ক?
আগেই বলেছি,কলার একটু গুরুত্বপূর্ণ দিক কবিতা কাজেই প্রশ্নটা এইরকম হতে পারে, কবিতা কি শুধুমাত্র সময়ের আয়না হবে নাকি কবিতা বর্তমান সময়কে বিশ্লেষণ করে হয়ে উঠবে প্রগতির নির্ণায়ক। জহির রায়হানের কাছে যাওয়া যায়। তিনি তার চলচ্চিত্র সম্পর্কে বলেছেন যে, চলচ্চিত্রের সাথে জনতার রয়েছে গভীর যোগাযোগ, জনতার সাথে রাজনীতির রয়েছে গভীর সম্পর্ক। তাই রাজনীতি ছাড়া চলচ্চিত্র হতে পারেনা। এই
কথাটি কি কবিতা সহ কথা ও শব্দশিল্পের অন্যন্য বিষয়ে খাটেনা?
এবার সরাসরি প্রশ্নটার কাছে যাওয়া যাক। গত শতাব্দীর বাংলা কবিতা বিশ্লেষণ করতে গেলে, অনেকেই এই প্রশ্নটার উত্তর দেন এই ভাবে যে, গত শতাব্দীতে বেশ কয়েকটি গুরুত্বপূর্ণ রাজনৈতিক ঘটনা ঘটেছে। বিশেষ করে বায়ান্ন -একাত্তর খুবই গুরুত্বপূর্ণ দুটি ঘটনা যাকে কেন্দ্র করে ঘটেছে কবিতার যুগান্তকারী পরিবর্তন। যুদ্ধকালীন সময়ে মানুষের চরম বিপর্যয় মানুষকে উদ্বুদ্ধ করেছে। মানুষ এঁকেছে, মানুষ লিখেছে দুই হাত ভরে। এখন যেহেতু সেইরকম কোন ঘটনা নাই, তাই মানুষের বিপর্যয় তেমন ভাবে বিপর্যস্ত করেনা কবিদের, তারা তাই ব্যাস্ত রোমান্টিসিজমে, পলিটিকাল কোন এজেন্ডা নিয়ে তাদের কোন ভয়েস নাই।
কিন্তু, আমি যদি বলি ব্রিটিশ বিরোধী আন্দোলনের স্ফুলিঙ্গ জ্বালাতে যেমন ভগত সিং ছিলেন, ক্ষুদিরাম ছিলেন তেমনি তাদের সহনায়ক হিসেবে ছিলো কাজী নজরুল ইসলাম, সুকান্ত ভট্টাচার্যের কবিতা। আরেকটু পিছনে তাকালে আমরা দেখতে পাবো, অক্টোবর বিপ্লব শুধুমাত্র বলশেভিকদের একমাত্র অবদান নয়, এর পিছনে যে মানুষটার সবচেয়ে বড় অবদান, তিনি হলেন নিকোলাই গোগোল। গোগোল সহ ম্যাক্সিম গোর্কি, লিও তলস্তয়, আন্তন চেখভ, নিকোলাই অস্ত্রোভস্কি যে মানবতাবাদী লেখা শুরু করেছিলেন তার হাত ধরেই ঐ সময়ের সামাজিক অবস্থার সমূহ পরিবর্তন ঘটে এবং পতন ঘটে জারতন্ত্রের।
তার মানে আমরা কি দেখতে পাই, কলার কাজই হলো সময়কে বিশ্লেষণ করে সামনের সময়ের দিকনির্দেশনা দেয়া যাকে কেন্দ্র করে আবর্তিত হবে সামনের পৃথিবী। আর বিশ্লেষণের যেহেতু একটু গুরুত্বপূর্ণ উপাদান হলো মানুষ( প্রকৃতিরও একটা উপাদান বটে), তাই জহির রায়হানের কাছে ফিরে যাওয়া যেতে পারে, মানুষের সাথে রাজনীতির রয়েছে গভীর সম্পর্ক। কাজেই কবিতা বিমূর্ত হোক, কিংবা উত্তর আধুনিক হোক, চাই কবিতা সোশ্যাল ফেনোমেনাকে বিশ্লেষণ করে হয়ে উঠুক সমাজের মুখপাত্র, হয়ে উঠুক আগামীর আয়না। 
প্রাচ্য না পাশ্চাত্য? 
এবার একটু ভিন্ন প্রসঙ্গে আসা যাক। গ্যাব্রিয়েল গার্সিয়া মার্কেজ তার নোবেল পুরস্কার পাওয়ার প্রতিক্রিয়া জানাতে গিয়ে একটা চমৎকার কথা বলেছিলেন। তিনি বলেছিলেন, যারা আমাকে এই রাজকীয় পুরস্কার দিচ্ছে, তারাইতো আমাদের দেশ দখল করে রাজা হয়েছে। কাজেই আমি সুখী না অসুখী তা বলতে পারছিনা। তারপর তিনি বলেছিলেন মহাদেশের সুখ দুঃখের কথা। বলেছিলেন, লাতিন আমেরিকা যেদিন বেরিয়ে আসবে ইউরোপীয়দের হাত থেকে সেদিন এই মহাদেশের মুক্তি।
তিনি যে চমৎকারভাবে উপনিবেশবাদের বিরুদ্ধে বলেছিলেন তা এক কথায় অসাধারণ। কিন্তু, তার চেয়েও অসাধারণ ব্যাপারটা এই, তিনি এই বিশ্বায়নের যুগে এখনো নিজের মাটি ও মানুষের স্বকীয়তার কথা বলেন। আমরা যদি অক্টাভিও পাজ, পাবলো নেরুদা, মনচো আজুয়াগা, হোসে এমিলিও কিংবা সিলভা কাসালের কবিতা পড়ি তাহলেও একই ব্যাপার লক্ষ করব। এমনকি, ২০০১ সালে প্রকাশিত, সিলভা কাসালের এই কবিতার দিকে দেখি, 
' তারাদের মত খসে যাবার আগে,
মস্তক মাটিতে
গড়াগড়ি দেয়ার আগে
এসো বিলাপ করি, যে পশুদের
বধ করেছি
যে মানুষদের হত্যা করেছি
যে প্রেমিকদের ক্রুশবিদ্ধ
করেছি বিনা কারণে
যে অভিযানে যোগ দিয়েছি
একটিবারও বিস্মৃত না হয়ে
যে সব মৃতই কখনো শিশু ছিল
সব মানুষই।' 
স্পষ্টত এই কবিতা মানুষের কথা বলে। এমনকি আফ্রিকার কবিরা যারা উপনিবেশবাদের নির্মম শিকার তারাও তাদের শব্দে তুলে আনে মাটি ও মানুষের কথা। 
কিন্তু এই শতাব্দীর দ্বিতীয় দশকের কবিরা বড় বেশী পাশ্চাত্যমুখী। তাদের কবিতায় যীশুর কথা যেমন আসে তেমনভাবে আসেনা দুর্গা কিংবা গণেশের কথা। তাদের কবিতায় যেমন ভাবে আসে ফায়ারপ্লেসের কথা, তেমনি আসেনা ধান সিদ্ধ কিংবা আমন ধানের কথা।
কিন্তু কেনো এই পাশ্চাত্যমুখীতা?
আমাদের একটা নিজস্ব ভাষা আছে। আছে আলাদা সংস্কৃতি, আছে একটি অপূর্ব ইতিহাস।
আমি কেনো ম্যাপল গাছ বা কাটা আপেলের গল্প বলব? আমি কেনো বলব, রেড উড বৃক্ষের বাকলের কথা?
এখানে আরেকটি কথা, আমার খুব ব্যাক্তিগত মতামত এই যে, কবিতার ক্ষেত্রে উপাদান একটা গুরুত্বপূর্ণ বিষয় এবং ধার করা উপাদান দিয়ে কবিতা হয়না। অনেকে হয়তো বলতে পারেন, এই উপাদানগুলো কল্পনাজাত কিন্তু আমি মোটেও মানতে রাজী নয় যে, নিজস্বতার বাইরে গিয়ে কোন বিশুদ্ধ কল্পনা হয়। 
তাই, আমার মনে হয় কবিতার ক্ষেত্রে একটা নতুনের সময় এসেছে অন্তত বিষয়বস্তুতে।
আমরা বলতে চাই আমার মাটির কথা, আমরা পড়তে চাই আমাদের মানুষ ও ইতিহাসের কথা, বাউল ও জারিগানের কথা, এমনকি ঠগী ও পানুদের কথা। আমরা চাই আমাদের কবিতার ভেতর দিয়ে উঠে আসুক সমস্ত মানুষের বেদনা। আর সেই বেদনার নীল ফুল ফুটুক ভিড় জমা রাজপথে। মানুষ দেখুক, তাদের কথা বলার জন্য ফুটে আছে লাল লাল কলাবতী ফুল, রাজপথের প্রতিটি মোড়ে, প্রতিটি আইল্যান্ডে। 
কিন্তু.....
উড়ে যাচ্ছে বুনোহাঁস।আমাদের পাতিহাসেরা ভেসে যাচ্ছে এথেন্সের বন্দরে। উত্তর থেকে উড়ে এসে জলপিপে, কুঁড়েঘর ছেয়ে দিচ্ছে কুয়াশার চাদরে।
নিভে যাচ্ছে রোদ। দিন ও রাতের দ্বন্দ্বমুখর গল্প। করাত দিয়ে কাটা হচ্ছে শিল্প। ছুরি চালানো হচ্ছে শিল্পের দরজায়। তারপর মেঘমল্লার নাম করে সবকিছু বৈধতার পাসপোর্ট দিচ্ছে নিজেরাই। ফারাক হচ্ছে কবি আর কবিতার জীবন। যারা খাঁটি তারা নষ্ট হচ্ছে দালালের হাতে। দালালের হাসিতে মত্ত হচ্ছে মিঠেকড়া রোদ। আমরা রোদের নামে বিলাপ করছি অসুস্থের মতো। আমাদের অসুখ ছাড়িয়ে যাচ্ছে আমাদের, আমরা কলোনী গড়ছি মুমূর্ষু আদমের। আমরা বেঁচে থাকছি দলছুট কাকের মতো, দিশাহীন, ভিসাহীন। 
নষ্ট হচ্ছে দ্রাবিড়, কোল, মুন্ডা, অনার্য কথন। গণেশ, দুর্গা আর স্বরসতীদের বেচে দিচ্ছে ঝনঝনি মুদ্রা। যীশুর মুখের দিকে তাকিয়ে আমরা ভেসে যাচ্ছি, ইজমের নাম করে নষ্ট করছি রোদের পাখনা। নষ্ট হচ্ছে....
রাস্তায় উলঙ্গ পাগলীর শরীর। কবিতার ভাষা। জলপাইয়ের ডাল। ছাতিধরার ছক। 
আমরা ছকে বাঁধা অথচ ভাব যেন সবকিছু আমাদের। আমাদের চোখের সামনে জোছনার আলো ওয়াইনের মতো ঢক ঢক গিলে খাই, গিলে খাই প্রিয় আমগাছের ডাল। 
ফিকে হয়ে আসে হলুধ শর্ষে, ভেঙে যায় ধইনচা গাছের বাঁধ। ঢুকে পড়ে সাপের মতো নদী, তাকে কোন নর্তকী ভেবে আমরা আর দু পেগ বেশী ঢালি, গলা ভিজাই.....গলা ছেঁড়ে কাঁদি। 
আর কবিতার নাম হয় পশ্চিমা ইশতেহার। আহা! পশ্চিম! পশ্চিম! পটোম্যাক আর সীন নদী উপাখ্যান।

