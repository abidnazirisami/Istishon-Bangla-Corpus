ডাহুক


 আমি নিঃসঙ্গ তাই দ্বীপান্তরী,
দুয়ারে যে ডাহুক ডেকে আনে দরিয়ার সংসার,
তাকে স্বাগতম৷
যে ডাহুক এই মৌসুমে একচালার কারিগর,
তার চোখে নেই টিকটিকির খসা লেজ,
এমনকি বিমূর্ত চিত্রকলার আধুনিক আছর ,
তাই তাকে অভ্যর্থনা জানাতে বসে আছি
ত্রিকালের আরশ খুলে সমুদ্রের হাটে -
সে আসবে৷ 
শুধু যারা নিরাপদ জানলা ভেঙে,
নিরাপদে সরে গেছে, যাবে বলে;
সমস্ত সরেজমিন দিন ও রাতে
তাদের পা ও মুখের অপূর্ব বুনট,
অবহেলায় যেইখানে পড়ে থাকা দেখি,
সেইখানের পেরেক তুলে সমুদ্রে ভাসাই৷ 
আমি নিঃসঙ্গ তাই দ্বীপান্তরী,
হাঙরের মত রক্তের হাঙ্গামায় রুচিবোধ নেই,
তাই অজ্ঞ বুলেটের জ্যামিতিতে৷
শুধু যারা চলে গেছে,
বাহানার দরজা দিয়ে, যাবে বলে;
তাদের স্মৃতি ও কান্নার অপূর্ব সমাচার,
আগুনে পোড়া ধূসর কাগজ খামে
আকাশে পাঠাই৷ 
আর ডাহুকের জন্য এই চিরন্তন অপেক্ষা,
এইখানে নারিকেলের ঝোপে তৈয়ার করে,
দোতারার বাজনা৷
আর এইখানে পাবে বলে তিক্ত বটফল
সমস্ত আকাশ জুড়ে নেমে আসে হরিয়ালের ঝাঁক৷

