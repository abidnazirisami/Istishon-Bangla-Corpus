শেকড়


আমি চাঁদের বুড়ির পেট চিরে জন্ম নেবার পর কল্পনার ঘোড়া পানিপথে গিয়ে ফিরে এসেছে।
মারাঠা সৈন্যদের রক্তে ভিজেছে মোগলদের হাত। 
তুই তখন ছিলি রক্তজবা।
খুঁজে পাইনি। 
তুই তখন ছিলি বালিশে তুলা ভেজা জলের মতন,
দৃশ্যত সংবৃত অথচ বিবৃত রোদে আমাদের ভ্যাকুয়াম। 
খুঁজে পাইনি।  
তারপর শতাব্দীর পর শতাব্দী শিবের ষাড় নিয়ে আমি গিয়েছি তামিলনাড়ু, কর্ণাটক।
তোকে পাইনি। 
তুই ছিলি ঘুমের মতো, ফুলের নাড়ুর মতো, যক্ষের ধনের মতো মৃত্তিকার নীচে।
আমার শেকড়ের কথা মনে পড়েনি। 
আমাদের পরিচিত পুরোহিতের পিঠে নীল রঙের জন্মদাগের মাঝে  লুকিয়ে থাকে সভ্যতার মোজা,
আমি খুঁজে পাইনি।
আমি প্রচন্ড পুরাতন-
পেট চিড়ে বের করে আনি কালো রঙের মাস্ক।
সেই পড়ে নির্জন মাঠে গাড়ির হর্ণের মতো চিৎকার করে খানখান করি বিদূষী স্তব্ধতা-
আমি শব্দ ভালোবাসি।  
বার্ণারের শিখার ভেতর তোকে না পেয়ে তাই আমি আলগোছে গড়ে তুলি শব্দের বাগান।
বৃক্ষের প্রতিটি বাকলের  মুখে ফুটে থাকে নীলকমল ফুল।
প্রত্যেকটা মানুষ আদতে আটপৌরে নদী। 
১৯/৩/২০১৫
মিরপুর-শাহবাগ-আগারগাঁও 

