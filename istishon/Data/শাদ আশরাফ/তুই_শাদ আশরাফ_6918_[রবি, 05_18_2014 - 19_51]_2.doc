তুই


 শুদ্ধতম মানুষ তুই গেলি শুদ্ধতম উপায়ে,
কপালে চন্দন তিলক, মুখে চমনবাহার পান
কাদামাটি পথে মানুষেরা যেমন বাড়ি ফিরে যায়৷
জানিস তো?
আমিও ছিলাম সহজ তোর মত গঞ্জের হাটে ,
আমিও ছিলাম মুখপাত্র তোর মত সর্ষের ভিটায়,
তুই এখনো আছিস, তাই তো এখনো আছিস-
অথচ আমি নেই
মদ্যপ,গেজেল, পরজীবি
আর এই পাথরের আখড়ায়৷
জানিস তো, শুদ্ধতম তুই,
ভালো নেই৷
জীবনের তরিতে আহত দৈনিক,
ভালো নেই ৷
তবু ভালো , বেঁচে আছি (!)
ভাড়াটে দেহ নিয়ে
কিছুটা বেঁচে থাকা নিয়ে বিব্রত,
কিছুটা মৃত্যুর পরিখায়৷
শোন,
ব্যাকরণে ছিল ভুল ।
নইলে আমি সর্বনাম তোর
কি করে নিজেই এক বিশেষ্য হয়ে আছি ?
কি করে মাছি হয়ে সারাটি দিন,
ঘূণপোকা হয়ে সারাটা রাত
তোর ঘ্রাণ শুকে বাঁচি মেহগনি কাঠে ?
কি করে এই তোকে ছাড়া জীবন
চোখে হাঁটু জল, ঠোঁটে সেলাই এর সুখ-
ধীর পায়ে হেঁটে আসি ঘরে ,
ধীর গায়ে এই নিরাপদ শয্যায়-

