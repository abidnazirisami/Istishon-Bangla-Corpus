বাউল ও বায়সেরা


১।
আয়নার ভেতরে আরেকটা অন্যরকম অদ্ভুত জগত। ইনভার্স ইমেজের ইতরপনা কার্যকলাপ যথেষ্ট রহস্যময়। মনে করেন, আপনি আয়নার সামনে দাঁড়িয়ে আছেন, নানান রকম অঙ্গভঙ্গি করছেন, চুল আঁচড়াচ্ছেন   খামোখা ভেংচী কাটছেন- এইসব দৃশ্য আয়না আপনাকে ফেরত দেবে সৎ পাওনাদারের মতো। আমার মনে হয়, আমাদের মস্তিষ্কের সামনে এমন একটা আয়না থাকলে ভালো হত, আমাদের আত্ম বিশ্লেষণ টা আরেকটু সুবিধা হতো। কিন্তু সেটা যেহেতু নেই, খুলি দিয়ে যেহেতু  আমাদের মস্তিষ্ক ঢাকা,  ও নিয়ে আক্ষেপ করেও আমাদের  কোন লাভ নেই। কিন্তু তা সত্ত্বেওআমাদের  মেনে নিতে হবে আয়না জিনিসটাই খুব গোলমেলে। বিশেষত কল্যাণ ফকির যখন আয়না দেখে আঁতকে উঠলেন তখন। কল্যাণ ফকির মানুষটা বাউল, গুরু অকুল ঠাকুরের শিষ্য। গুরু অকুল ঠাকুর মানুষটাও বাউল, এই মুহূর্তে মৃত। কিন্তু মৃতের আবেদন সবসময়ই থাকে। বিশেষত পরম্পরা চলে আসা বাউল গানের দলে। 
মনে করা উচিত, কল্যাণ ফকির মানুষটা যখন তরুণ, কেবল ঘর থেকে পালাবেন বলে স্থির করেছেন তখন তার অকূল ঠাকুরের সাথে  দেখা। অকূল ঠাকুর তখন তাকে নানান উপদেশ দিলেন ক্ষোভ ও প্রশ্রয় মিশ্রিত স্বরে, তারপর হুট করে চলে যাবার আগে বললেন, 'চুল বড় কর। গান গাওয়ার সময় কাজে দিব আর ভেড়ামাড়ার হাটে দেখা করিস। বুধবার আসব।' 
সেই থেকে কল্যাণ ফকির আর চুল কাটেননি। ধরা যায়, এই চুলগুলা ছিল তার সুর আর গানের সাধনসঙ্গিনী। ছিল একরকমের আত্মার আত্মা।
কিন্তু কল্যাণ ফকিরের চুলের সাথে আয়নার কি সম্পর্ক তা বুঝতে হলে আমাদের একটু পিছনে ফেরা দরকার।
একটু যাওয়া দরকার স্থানীয় জামে মসজিদে।
জামে মসজিদ এমনিতেই খুব শান্তির জায়গা। কল্যাণ ফকির মানুষটা ঠিক আস্তিক বা নাস্তিক কোনটাই নন বলে মসজিদের সাথে তার কোন সম্পর্কই নাই। কিন্তু আচমকা এক ফতোয়ার মাধ্যমে তার সম্পর্ক রচিত হলো জামে মসজিদের সাথে।আর  জামে মসজিদের দেয়া ফতোয়ার জের ধরেই গত শনিবার একপ্রকার জোর করেই কল্যাণ ফকিরের চুল, দাড়ি ও ভুরু কেটে দেয়া হলো  এবং আয়নার সাথে রচিত হলো তার তিক্ত সম্পর্ক।
তিনি স্থির করলেন, এই মুহূর্তে তার মরে যাওয়া দরকার কিন্তু বাউল শিষ্যদের কথা ভেবে মরে যাওয়ার বদলে আয়নাটাই ভেঙে ফেললেন। এতে তার লাভ হলো এই যে, তিনি আর তার মুখ দেখতে পারলেননা।
কিন্তু মনের মধ্যের ভিসুভিয়াস আর অপমানের প্রতিনিয়ত প্রতিধ্বনি তার মৃত্যুকে  করল সুনিশ্চিত সুনামি। কল্যাণ ফকিরের আজরাঈল আয়না ফুঁড়ে বের হয়ে তাকে ঝুলিয়ে রাখল তিনগজি পাটের দড়িতে। গ্রামের সবচেয়ে অন্ধকার কাঁঠাল গাছের একটা শক্তপোক্ত ডালে তাকে ঝুলে থাকতে দেখা গেল ভোর সকালবেলায়।  
বাউলেরা এতে বিব্রত বোধ করল নাকি তা বোঝার উপায় না থাকলেও তাদের ক্ষোভ স্পষ্ট টের পেল মূর্খ গ্রামবাসী। কল্যাণ ফকিরের শিষ্যদের আচমকা ঘোষণায়, তারা বিমূঢ় হয়ে থাকল আশ্বিন মাসের সকালে।
তারা কেউ সকালের পান্তাভাত পেটে দিয়ে ক্ষেতে গেলনা, বউঝিরা কেউ উনুনে হাঁড়ি চড়ালনা, বাচ্চারা ডাংগুলি খেললনা। তারা সবাই অবাক হয়ে ভাবতে বসল, লাশের মাথায় আবার চুল গজায় কেমনে?
কিন্তু ঐ তো দেখা যাচ্ছে, ক্রোধে আচ্ছন্ন হয়ে বসে আছে ভেড়ামাড়ার বাউলেরা। তারা কেউ কল্যাণ ফকিরকে কবরে যেতে দেবেনা। তারা আবার তার দেহাত্মবাদের নতুন গান শুনতে চায়। তারা দেখতে চায়, কল্যাণ ফকিরের ঝাঁকড়া চুলের অদ্ভুত দুলুনি।
আচ্ছা, মৃত মানুষ কি টের পায় এইসব? কল্যাণ ফকির কি কাঁঠাল গাছের সাথে ঝুলে ঝুলে লক্ষ্য করছে সবার গতিবিধি? মনে করেন, মৃত্যুর পরেও মানুষের আত্মা থাকে সদা জাগ্রত, তাহলে আমরা এখন কি ভাবব, কল্যাণ ফকিরের আত্মা কি  তার শিষ্যদের প্ররোচিত করছে?
কিন্তু,  তিনি যদি প্ররোচিত করেই থাকেন তবে তিনি অহেতুক মরলেন কেন, বেঁচে থেকেই তো তিনি  মৌলবাদীদের বিরুদ্ধে প্রতিশোধ নিতে পারতেন। কিন্তু আয়নার মতো, মানুষের মনও যথেষ্ট রহস্যময়, কখন কি করে তার কোন ঠিক ঠিকানা নাই!
এই ধরুন, বাউলদের কথা তারা কেন এই অদ্ভুত দাবী তুলল? তাদের কেন মনে হলো, মৃত কল্যাণ ফকিরের মাথায় গজাবে ঘন কালো চুল? 
সূর্য পশ্চিম গোলার্ধে চলে যাবার আগেই স্থানীয় জোতদার আর ইমামের দ্বিতীয় ফতোয়ায় শিষ্যরা খাটিয়ায় কল্যাণ ফকিরকে নিয়ে গেলো কবরস্থানের দিকে। বিকেল গড়াতে না গড়াতেই শুরু হয়েছিল জানাজার কাজ। কিন্তু, আপনারা প্রশ্ন করতে পারেন যে মানুষ সারাজীবন ধর্মকর্মের দিকে মন দিলোনা তার জানাজারই বা কি দরকার। সত্যি কথা বলতে কি, শিষ্যদের মধ্যে কেউ কেউ একথা তুলেছিল খুব জোর গলায়, কিন্তু টিকে থাকার সূত্র অনুসারে তার কথা টিকতে পারেনি। আসলে, মসজিদের ইমামের কাছে কার কথাই বা টেকে? আমাদের দেশে তো এখন  পাশ্চাত্যের মধ্যযুগ।  শুধু একটাই পার্থক্য,   এই যুগ চলছে উল্টোদিকে!  উল্টোদিকই তার প্রিয়! 
২।
পরেরদদিন। গভীর রাত। কল্যাণ ফকিরের কবরের কাছে গোল হয়ে বসে আছে বাউল শিষ্যরা। কোন বিচিত্র কারণে এই যাযাবর মানুষদের এইটুকুন ছাড় দিয়েছে গ্রামের মুরুব্বিরা।
থাকুক।  যদি মন চায় কবর পাহারা দেবে।  দেক।
কিন্তু বাউল শিষ্যরা শুধু কবর পাহারা দিচ্ছে, তা কিন্তু না- তাদের দৃঢ় বিশ্বাস- কল্যাণ ফকির মানুষটা বেঁচে উঠবে আবার। আর বেঁচে উঠলেই তার মাথায় দেখা যাবে ঘন কালো চুল।
বাউলেরা তাই ঝিঁঝিঁ পোকা আর প্যাঁচার ডাক উপেক্ষা করেই নিজেদের করে যাচ্ছে ফিসফাস আলোচনা।
সেই আলোচনায় গভীর রাতের সুর তরঙ্গকে বাধাগ্রস্ত করে কবরের উপর এসে বসল একটা কাক। এক বাউল আরেক বাউলের মুখের দিকে চাইল,  তারপর কাকটাকে উড়িয়ে দিয়ে আবার এসে বসল কবরের পাশে। তাদের প্রত্যেকের চোখে ঘোর।
আর তাদের এই  ঘোরগ্রস্ততা ক্রমশ বাড়ছেই যেন। যেন তারা বদ্ধ মাতাল, ৭ নম্বর বাসের সেই রিটায়ার্ড আর্মির মতো, যে হেরেম থেকে বেরিয়ে গুলশান যাবার বদলে রোজ গাবতলীর বাসে ওঠে। রোজ গাবতলী গিয়ে তার মনে হয়, সে মাতাল!  তাকে যেতে হবে গুলশান এভিনিউ!
এখন মনে করেন, এই কবরেপাশে বসে থাকা বাউলদের ঠিক কখন মনে হবে তারা ঘোরগ্রস্ত? তাদের গুরু - গুরু কল্যাণ ফকির আর কখনোই উঠবেনা, এই ভেজা মাটির কবরই তার শেষ আশ্রয়।
মনে করেন, যদি এই ঘোর কখনোই না কাটে? মনে করেন, এই রাতের নিস্তব্ধতাকে ছুরির মতো প্রতিনিয়ত যদি  ফালা ফালা করে তাদের অদ্ভুত - অবাস্তব আশা? 
তিনদিন পরের কথা। বাউলেরা এখনো গোঁ ধরে বসে আছে কবরের পাশে। এই তিনদিনের প্রত্যেকটা দিন, সেই কাক এসে রোজ বসে থাকে,  তারপর তাড়িয়ে দেবার পরে দূরে চলে যায়।
আজ সূর্যকে অভিশাপ দিয়ে ভীষণ কাকা স্বরে কাকটা এসে  আবার বসল কবরের বাঁশে। কামালউদ্দীন বাউল কাকটাকে তাড়াতে গেলেই রহিম মন্ডল তাকে বাধা দিল। থাক। কাক বসে থাক।
তারপর আরেক বাউল তাকে জিজ্ঞেস করল, প্রত্যেকদিন এই কাক এসে বসে থাকে, ঘটনা কি ভাই?
বলা বাহুল্য, কোন বাউলই এর উত্তর দিতে পারলনা।
কিন্তু কামালউদ্দীন বাউল, খুব মনযোগ দিয়ে লক্ষ্য করল, কাকটার চোখে পানি।
সে এই কথা সব বাউলকে বলতেই সব মুখ চাওয়াচাওয়ি করল।
এর মানে কি? 
বাউলেরা নিজেদের মধ্যে আলোচনা করে টের পেল, তাদের আর কবরের পাশে বসে থাকতে হবেনা। এই কাকটাই তাদের প্রতিনিধি।  প্রতিনিয়ত কেঁদে যাবে কবরের পাশে। 
পরদিন থেকে দেখা গেল, দার্শনিকের মতো একটা কাক চুপচাপ বসে আছে কবরের পাশে। কাকটার চোখে জল! 

