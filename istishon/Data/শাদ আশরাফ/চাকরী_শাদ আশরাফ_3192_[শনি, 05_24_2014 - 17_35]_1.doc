চাকরী


পৃথিবীর সুখ দুঃখের যে চিরন্তন টানাপোড়েন তার মধ্যে মধ্যস্ততা করা যে কত কঠিন তা হাড়ে হাড়ে টের পেয়েও বাদশাহ আলমের মুখে কোন উদ্বেগ দেখা দিলনা । ভাবলেশহীন একটা মুখে কেবল খেলে গেল এক ঝলক হাসির রেখা । সেই হাসি না কোন বিপত্তির জন্ম দিল , না দিল কোন অনাহূত অভাবের । বরং হাসিটা তার বর্তমান অবস্থায় টনিকের মত কাজ করল । অন্তহীন অভাবের এই যুগে তাকে দিল মনের জোর , সন্ন্যাসী হবার সংকল্প । 
অথচ তার ঘরে বউ আছে । প্রতিমার মত মুখ তার । শাখা , সিঁদুর আর বাঙালি শাড়িতে দিব্যি মানিয়ে যায় তাকে । কিন্তু এই সময়টা নাকি ওসবের নয় অন্তত নয় শাড়ির । বাদশাহ আলমের বউটা এসব কথা তাকে বুঝিয়েছে অনেকবার । কিন্তু এইসব জটিল সমস্যা । তার মাথায় ঢোকেনা । সমাধান নিয়ে তাই মাথাও ঘামায়না সে । শুধু সময় সময় তাকে দেখা যায় উদাস মনে আকাশের দিকে তাকিয়ে থাকতে । সমাজকে ভয় পায় সে । তাই আকাশের কাছে সে মুক্তির অধ্যাদেশ চায় । আকাশের নীরব সম্মতিতে দিন গোনে মুক্তির । ‍‍
‌‌‍‍
“বাদশাহ আলম আর দশটা সাধারণ মানুষের মত তোমারো একটা বাচ্চা আছে । মেও তোমার মত লড়াই করবে । বিবর্তনের যে তত্ত্ব তা সমাজের পরীক্ষাগারে প্রমাণ করতে গিয়ে রীতিমত শেষ রক্তবিন্দুটাও দিয়ে দেবে তোমার পরিণত ভ্রণ । তারপর ? তারপর হারের তিক্ত স্বাদ বুকে নিয়ে তাকে বেঁচে থাকার প্রয়োজনে বাস করতে হবে এই কুৎসিত সমাজে । ভবিষ্যেতর এই যে অর্থহীনতা , তার কি কোন অর্থ খুঁজে পাবে তুমি আজ ?” 
ফুটপাতে হাঁটতে হাঁটতে স্বগতোক্তি করল সে , কোন উত্তর পেলনা শিঁরদাড়ার মত একের পর এক দাঁড়িয়ে থাকা প্রশ্নমালার । হাঁটতে লাগল সে –জীবনের বর্ণময় মাত্রার চিন্তা তাকে মগ্ন করে দিল ফুটপাতের ইটের সমান্তরাল ভাজে । চাকরী চলে গেছে আজ – এই সাধারণ পার্থিব চিন্তা ঠাঁই করে নিলনা সে গভীর দার্শনিকতায় । ব্যাংক এ্যাকাউন্টের অসীম শূন্যতাও গ্রাস করে নিলনা তার অদ্ভুত চিন্তার গতি । বাচ্চার টিউশন ফি , বাসার বিদ্যুৎ বিল , গ্যাস বিল , পানির বিল এইসব অতি তুচ্ছ জীবনের অর্থহীন গতিময়তার কাছে । তাই এইসব তুচ্ছতা , ক্ষুদ্রতা, দৈন্যতার বদলে বাদশাহ আলম তার চৌত্রিশ বছরের জীবনে প্রথম বারের মত হারিয়ে গেল জীবনের অর্থবহ সমাধানের আশায় । ফার্মগেট ওবারব্রীজের ব্যাস্ত মানুষের দল অবাক হয়ে দেখল একজন উদাস মানুষকে । সাধারণ মানুষের চেয়ে একটু অন্যরকম ভঙ্গি তার । ঘোলাটে চোখ দুটো আকাশের দিকে । যেন বুড়িগঙ্গার বরিশালগামী কোন লঞ্চের উপর স্থির হয়ে বসে আছে একটা বক , বৃষ্টির আশায় । 
বাদশাহ আলম আনমনা হয়েই হাঁটতে লাগল ওভারব্রীজ পেরিয়ে কারওয়ান বাজারের দিকে ।
“আঠারোতে একটা স্বপ্ন দেখতে তুমি । স্বপ্ন দেখতে একটু অস্যরকমভাবে ভাবে বাঁচার । ঠিক সাধারণ মানুষের মত নয় , সে বাঁচা একটু অন্যরকম । কি রকম অন্যরকম –সেই ভাবনায় প্রায় রাতেই না ঘুমিয়ে কাটাতে তুমি । যদিও তোমার ভাবনা প্রচলিত জীবনধারণের চেয়ে ঠিক খুব বেশী আলাদা হতোনা , তবু সে ভাবনাগুলোর আলাদা প্রাণ ছিল -ছিল একটা অন্য সুর । তুমি দিন গুনতে মুক্তির । সমাজের এই দায়িত্ববোধ – জোর করে ধরে রাখা পারস্পরিক সম্পর্কের জের- বেঁচে থাকার একটা বিশ্রী অনুভূতি- সবকিছু থেকে মুক্তির । কিন্তু তোমার সেই কাঙ্খিত মুক্তি তা কি তুমি এখনো পেয়েছো ?”
বাদশাহ আলম নিজেই নিজের স্বগোতোক্তি তে মাথা নাড়ল । কপালে একটা সূক্ষ্ণ চিন্তার ভাঁজ পড়ল তার । পৃথিবীতে বেঁচে থাকা –মুক্তি –নির্বাণ –সন্ন্যাস সবকিছুর সুতো কেমন যেন জড়িয়ে যাচ্ছে তার মস্তিষ্কের জালে ।
অথচ গত আট বছরে এইসব কোন চিন্তাই তার মাথায় আসেনি । আঠারোর যে দুরন্ত স্বপ্ন তা অনেকটা ফিকে হয়ে এসছিল ছাব্বিশে এসেই । বিশ্ববিদ্যালয় থেকে বের হয়েই একটা চাকরীর আশায় অস্থির হয়ে পড়েছিল তার শরীরের প্রতিটি কোষ । চাকরীটা পেয়েই গিয়েছিল সে । বোনাস হিসবে জুটেছিল প্রতিমার মত এক মেয়ে । সবকিছু পেয়েই যেন বাদশাহ আলম ছিল এক গভীর ঘোরে । নাকি আঠারো ঊনিশের ঐ অদ্ভুত দিনগুলোতেই সে গভীর ঘোরে ছিল । বাদশাহ আলম সে হিসেব মেলাতে পারলনা । আপনমনে তার দুই সত্তা কথা বলতে লাগল নিজেদের মধ্যে ।
“মনে কর তুমি যখন ছিলে বিশের কোঠায় তখন তুমি ছিলে ঘোরের মাঝে , কারণ বাস্তবতার কঠিন স্পর্শ তখন তোমায় স্পর্শ করেনি , স্পর্শ করেনি অর্থের অভাব । সরকারী চাকরীজীবি বাবা মাসে মাসে ঠিকই টাকা পাঠাতো তোমার এ্যাকাউন্টে । কিন্তু যখন তোমার এ্যাকাউন্টের ভরসা মরে গেল , তখন তোমার ঘোর কেটে গেল , তুমি প্রবেশ করলে বাস্তবের জগতে , অর্থের অভাব তোমায় কাবু করে ফেলতেই তুমি ছুটে চললে চাকরীর খোঁজে । চাকরী পেলে , মাস শেষে আবার হাতে আসতে লাগল কড়কড়ে টাকার নোট । বিয়ে করলে তুমি , পেলে কোমল স্পর্শের ছোঁয়া । আর এক এক করে তুমি ভুলে যেতে লাগলে তোমার অতীতের কথা , তোমার স্বপ্নের কথা । কিন্তু তুমি দেখো বাদশাহ আলম চাকরী পাবার পর তো তোমার অর্থসংকট কেটে গিয়েছিল । তুমি ইচ্ছে করলেই স্বপ্নগুলোকে ফিরিয়ে আনতে পারতে , বাঁচতে পারতে একটু অন্যরকমভাবে । ’’
বাদশাহ আলম আনমনে সায় জানাল তার কথায় । আসলেই তো চাকরী পাবার পর তো সে তরুণ বয়সের যে স্বপ্ন – মানুষের জন্য কিছু করার, একটু অন্যরকমভাবে বাঁচার তাকে আবার পেলে পুষে বড় করে তুলতে পারত । নাকি চাকরী , মাস শেষে নগদ টাকার কড়কড়ে গন্ধের লোভ , বিছানায় প্রতিমার মত বউয়ের শরীর এইসব সাধারণ সুখ তাকে ঠেলে দিয়েছিল একটা ঘোরের মাঝে?
আজ হঠাৎ চাকরী চলে যাওয়ায় সে ঘোর কেটে গেছে ? একটু অন্যরকমভাবে বাঁচার স্বপ্ন থেকে হঠাৎ করে হয়ে গেছে সন্ন্যাসী হবার ?
বাদশাহ আলম উত্তর দিতে পারলনা সে প্রশ্নের । অজানা উত্তরের হাত ধরে সে চলে এল তেজতুরী বাজার পেরিয়ে রেললাইনের বস্তিতে । তারপর রিপ্লে – টিভিতে রিপ্লে দেখতে অভ্যস্ত চোখ এবার দেখল অন্যরকম আবর্তন ।
দুই পাশে সারি সারি খুপরি ঘরের মাঝে দিয়ে বয়ে যাওয়া রেললাইন – সর্দি –সিকিনি –এঁটোকুঁটো- বিষ্ঠা, সবজীর খোসা, পচা ফল,বোতলের পর বোতল , শুকনো –ভেজা রকমারি ছেঁড়া কাপড় নিয়ে বিচ্ছিন্ন হয়ে চলেছে শহরের বাইরে । শুধু বাইরে থেকে দেখলে বোঝা যায়না , এই সব খুপরি ঘর নাকি রেললাইন কে কাকে বিচ্ছিন্ন করেছে - নিষ্ঠুর ভাবে বঞ্চিত করেছে শহরের আশীর্বাদ থেকে । 
অনেক অনেক কাল আগে বাদশাহ আলম যখন ছিল আঠারোর কোঠায় , তখন প্রায়ই দলবেধে তারা কতগুলো স্বপ্নচারী মানুষ নিয়মিত হাঁটত এই রেললাইন ধরে । দু পাশে মানুষের জরাজীর্ণ ঘর, ছেঁড়া পোশাকে কোনভাবে ঢেকে রাখা মানুষগুলোর শীর্ণ শরীর, নগ্ন মানুষগুলোর করুণ দৃষ্টি তবু তার মাঝেই এই্ বিচ্ছিন্ন মানুষগুলোর বেঁচে থাকার অন্তিম চেষ্টা প্রায়ই তাদের চোখে এনে দিত অবাস্তব সম্ভাবনার হাতছানি –এমনটা হয়তো আর থাকবেনা । নগরের এই মানুষগুলো বেঁচে থাকবে অন্ত দুমুঠো ভাত খেয়ে । 
বাদশাহ আলম ঘোর লাগা চোখে দেখল এই মানুষগুলোর অবস্থা সেই এই রকমই আছে , সেই একই রকমই আছে ছোট ছোট খুপরি ঘর ; অভাবী এই মানুষগুলোর বেঁচে থাকার রীতি । হয়তোবা পঞ্চাশ বছর পরেও এমনি থাকবে , ছোট ছোট নগ্ন ছেলেমেয়েগুলো করুণ দৃষ্টিতে চেয়ে থাকবে দ্রুতগতিতে পাশ কাটিয়ে চলে যাওয়া দ্রুতযান এক্সপ্রেসের দিকে – যার প্রত্যেকটি জানালায় তার মত পরিতৃপ্ত –পরিশ্রান্ত অথচ জীবন নিয়ে সংকটে থাকা মানুষের মুখ দেখা যায় ।
বাদশাহ আলম আস্তে আস্তে হেঁটে যেতে লাগল রেললাইনের উপর দিয়ে । হঠাৎ নাকে একটা বিশ্রী গন্ধ এসে ঠেকল তার , তারপর মিলিয়ে গেল । সে চোখ ফিরিয়ে ফিরিয়ে দেখতে লাগল দু পাশে সারি বেঁধে বস্তির মানুষগুলোকে । একটু অন্যরকম দৃষ্টি তার । হয়তোবা চাকরী চলে যাবার পর থেকে সে যে ঘোরের মাঝে আছে , সেই ঘোরই তার দৃষ্টিকে অস্বাভাবিক করে তুলেছে । কিন্তু এই দৃষ্টি যে আঠারোর দৃষ্টি থেকে সম্পূর্ণ আলাদা তাতে কোন সন্দেহ নেই । আঠারোর ঐ দৃষ্টিতে ছিল কৌতুহল আর এই দৃষ্টিতে নিস্পৃহতা । 
সেই নিস্পৃহ দৃষ্টিতেই সে দেখতে লাগল চারপাশের মানুষগুলোকে । কোথাও বউয়েরা তাদের কাজ নিয়ে ব্যাস্ত;কোথাও একটা বিশ্রী কোলাহল – পাষন্ড স্বামীরা তাদের বউয়ের সাথে ঝগড়া করছে ; কোথাও আবার প্রচন্ড জোরে একটা মহিলা তার ছোট বাচ্চাটাকে মারল ; বাচ্চাটা কেঁদে উঠে আবার মেতে উঠে খেলায় । সব মিলিয়ে জীবনের সুখ দুঃখ – হাসি-কান্না সকল উপাদান ; জীবনের সমস্যাগুলো জটিল থেকে জটিল হতে গিয়ে সহজ হয়ে যাওয়া ; বেঁচে থাকার প্রতি মানুষগুলোর কেমন একটা অনীহার ভাব ; তবু বেঁচে থাকার প্রচন্ড ইচ্ছা একটা ঘূর্ণিঝড়ের চোখের মত কেমন ঘুরপাক খেতে রাগল এই ঘোর লাগা মানুষটার চোখে । চাকরী চলে যাবার পর থেকেই যেই অদ্ভুত চিন্তাগুলো তার মস্তিষ্কে জড়িয়ে যাচ্ছে –সেই চিন্তাগুলো হঠাৎ করেই বাস্পের মত উড়ে গেল বাদশাহ আলমের মন থেকে । সে অবাক হয়ে তাকিয়ে রইল এই বিচ্ছিন্ন মানুষগুলোর বেঁচে থাকার দিকে , বেঁচে থাকা এত সহজ , এত সাধারণ ! 
অবাক ঘোর লাগা চোখ নিয়েই সে বসে পড়ল রেললাইনের স্লিপারে । একটা খুপরি ঘর তার মুখোমুখি হয়ে দাড়িয়ে আছে তার , নাজুক শরীরে ফুটে উঠেছে বার্ধক্য । আর সেই বয়োঃবৃদ্ধ মুরুব্বির অন্তরের কথাগুলো প্রকাশ পাচ্ছে তার বাসিন্দাদের মুখ,চোখ ,নাক ,শরীর বিভিন্ন মাধ্যম দিয়ে । বাদশাহ আলমের কানে যখন সেই শব্দগুলো যখন কোন এক ভাঙা হাতুড়ির মত আঘাত করছে , তখন সেগুলো অশ্রাব্য গালাগাল ! শুনতে গেলে একটা সাধারণ ভদ্দরলোকেরও অহমের জোর বেড়ে যায় । কিন্তু বাদশাহ আলম এখন ঠিক ভদ্দরলোক নয় , কাজেই সে চোখ বড়বড় করে কান খাড়া করল শিকারী কুকরের মত । 
“বেশ্যা মাগী তোর মায়েরে চুদি , তোর এত্তবড় সাহস আমার মুখের উপর কথা কস । ’’
যে মুখের উপর কথা বলে তার মুখের কথাটি এখন শোনা গেলনা । সম্ভবত স্বামীটা আবার চিত্কার করতে লাগল ।
“খানকি মাগী , তোর মা বেশ্যা , তোর বোন বেশ্যা, গুষ্টি বেশ্যা । তুইও বেশ্যাগিরি করস । মনে করস আমি জানিনা । এই বস্তির বেবাক মানুষ জানে তুই বেশ্যা । রাত বিরাতে তুই যার তার ঘরত যাস , আমি রিকশা চালাই , আর তুই তোর ভোদা খুলে রাখস মানুষের জন্য । আইজ যদি তোর ভোদার মইধ্যে আমি গরম লোহা না ঢুকাই আমার নাম রমজান না, কইয়া রাখতাছি । ’’
এবার বউটার কান্নার শব্দ শোনা গেল । বোধহয় জরায়ুতে গরম লোহার তীব্র যন্ত্রণার কথা ভেবে তার দুচোখ উপচে বেড়িয়ে এর জল কিন্তু কখনো কখনো জলের সাথে কন্ঠের তীব্রতা বেড়ে যায় বর্গের সমানুপাতিক হারে তাই তার কন্ঠের আওয়াজ শোনা গেল খুব স্পষ্টভাবে । বাদশাহ আলম কান খাড়া করল আবার । এরি মধ্যে খুপরি ঘরটার চারপাশে কিছু মানুষের ভিড় জমে গেছে । একটা পুরুষকন্ঠের গলা শোনা গেল সেই ভিড় থেকে ।
“কী হইছেরে রমজান ?”
রমজান নামক মানুষটা উত্তর দিল তার সেই কুকুরীয় ভঙ্গিতেই ।
“আরে বইলেননা ভাই । এই হারামজাদী মাগী একটা খাঁটি বেশ্যা । এরে যদি আমি আজকে উচিত শিক্ষা না দেই ।
পুরুষকন্ঠটা খানিকটা সমঝোতার ভঙ্গিতেই বলল , “বাদ দেনারে ভাই এসব ।”
“না , বাদ দিমুনা ”। রমজানের কন্ঠ আরো চড়া হল ।
পুরুষকন্ঠের মানুষটা সম্ভবত আরো কোন ঝড়ের সম্ভাবনার কথা মাথায় রেখে হয়তো তক্ষুনি ঢুকে গেল খুপরি ঘরটার মাঝে । বাইরে তখন বরফের মত জমাটবাধা মানুষ । তারা এক ধরণের নিস্পৃহ কৌতুহল নিয়ে দাড়িয়ে আছে খুপরি ঘরটার সামনে । এই একই ঘটনা রোজই ঘটে দাড়িয়ে থাকা মানুষগুলোর খুপরি ঘরে । বউরা মার খায় স্বামীদের হাতে , স্বামীরা হয়তো নেশা করে আসে গভীর রাতে , রাগ উঠে গেলে হয়তোবা তারাই বাচ্চাদের আচ্ছামত মারধর করে ; ইনিয়ে বিনিয়ে কাঁদে ভর দুপুরবেলায় । যেন বস্তির প্রত্যেকটা ঘরে একাই কবিতা লেখা হয় রোজ, একই সুরে । তবু ঐ কবিতার প্রতি বস্তির মানুষগুলোর মানুষ আগ্রহ কমেনা । একটা স্বাভাবিক কৌতুহল নিয়ে তারা সেই একই কবিতা সুর করে পড়ে । আজও কি তার ব্যাতিক্রম হতে পারে ?
বাইরে দাড়ানো ছেলেমেয়ে থেকে শুরু করে বুড়োবুড়ি হ্যাবদা জোয়ান সবাই ঠিক প্রতিদিনের সূর্য ওঠার মত নিত্য অভ্যাসে ফিসফাস করছে এখন । একটু পরেই হয়তো তাদের এই কৌতুহল নিভে যাবে দপ করে । সবাই যার যার মত মন দেবে কাজে । এইসব লোকজনের মাঝে কেউ কেউ তাদের মনযোগের বৃত্ত থেকে সরে বাদশাহ আলমকে দেখল । দেখে মনে হল সমাজের কোন এক বড়লোক প্রতিনিধি সে । নেশা করে বসে স্লিপারে বসে আছে ঘোর মাতালের মত ।
পুরুষকন্ঠের যে মানুষটি খুপরি ঘরে ঢুকেছিল সে বেরিয়ে এল একটু পরেই । তার সাথে একটু আগের কুকুর রমজান, এখন সে নিরীহ হরিণে রূপ নিয়েছে । আস্তে করে বেরিয়ে এর সেই নিরীহ হরিণ-মানুষের জঙ্গলে । তারপর রিকশা নিয়ে বেরিয়ে পড়ল জীবিকার সন্ধানে । বাদশাহ আলমের চোখ এড়ালনা কিছুই । তবে খুপরির ভিতর ঠিক কি হল তা একরকম দুর্বোধ্যই ঠেকল তার । 
“দেখো , বাদশাহ , কি সহজে একটা জটিল সমস্যার সমাধান হয়ে গেল । হঠাৎ করে রূপ নেওয়া একটা হারিকেন কেমন স্তিমিত হয়ে পড়ল । কিন্তু তুমি যে সমাজে বাস কর সেখানে তো এরকম হয়না । সেখানে মানুষে মানুষে নীরবে যুদ্ধ চলে – বাইরের মানুষের আড়ালে আবডালে । অথচ , একবার যুদ্ধ শুরু হলে থামতেই চায়না , যুদ্ধের ডালপালা গজায় –গজাতে গজাতে একসময় হাইড্রোসেরি – জেরোসরির মত কোন এক নতুন অরণ্যের রূপরেখা তৈরী করে । অথচ , দেখো তুমি এইখানে –এইখানে এই নোংরা বস্তিতে কত সহজে সবকিছুর সমাধান হয়ে গেল । কত সহজে এই মানুষগুলো মানুষের সামনেই যুদ্ধ বাধাল । তাহলে কি বাদশাহ আলম এই মানুষগুলোর জীবন এমনই ? সহজ ও সাধারণ ? তাহলে তোমাদের জীবনটা এত জটিল কেন ?”
বাদশাহ আলমের সব হিসাব যেন আবার জালের মত জড়াতে লাগল মস্তিষ্কের জালে ।
“আচ্ছা এই মানুষগুলো যদি মানুষ হয়ে থাকে তবে তুমি যে শ্রেণিতে বাস কর সেই শ্রেণির মানুষেরা একটা সংকটে থাকা জীব ? সুখে থাকার একটা তীব্র ভান করে জীবন পার করে দেয় চার দেয়ালের অস্তিত্বে ? আচ্ছা দেখো তুমি – এই লোকটা ফিরে এসে আবার বউকে মারবে তবুও সে কিন্তু ঠিকই বউয়ের জন্য রোজগারে বেরিয়ে গেল –মাথার ঘাম পায়ে ফেলে সে ঠিকই ঘরে ফিরবে –চাল, ডাল , তেল ,নুন, নিয়ে । হয়তো আবারে ঝগড়া করবে সে কিন্তু রাতদুপুরে ঠিকই বউকে টেনে নেবে বুকের মাঝে –আদরে সোহাগে পুষিয়ে দেবে দিনদুপুরের রাগ ।”
“দেখো তুমি বাদশাহ আলম –এই মানুষগুলোর মধ্যে বেঁচে থাকার জন্য সুখী হবার জন্য যে ভান সে ভান সে ভান কিন্তু নেই । মন চাচ্ছে ঝগড়া করছে ,আবার মন চাচ্ছে রিকশা চালাচ্ছে - মুচির কাজ করছে ,আবার বসে থাকছে একবেলা কিংবা দুইবেলা । অথচ দেখো তুমি –তোমার সমাজে আগাগোড়া ভানে মোড়ানো প্লাস্টিকের খেলনা । সকালবেলা হয়তো তোমার ইচ্ছে হচ্ছে না সেজেগুজে অফিসে যেতে –কিন্তু তোমায় যেতে হবে । আবার তোমার বউয়ের সাথে তোমার মন কষাকষি –তুমি সভ্য সমাজের সামনে ভান করে চলছো তোমাদের মাঝে তেমন কিছু হয়নি অথচ দরজা লক করে ঠিকই একে অপরের শরীর কামড়ে খাচ্ছে শেয়ালের মত । এর কি কোন মানে হয় বাদশাহ আলম ? এই যে জীবনের জটিলতা , তা একটু সহজ করে নেওয়া যায়না ? তোমায় আমি বলছিনা তোমাকে এই নিম্নবিত্ত মানুসগুলোর মত হবে – যেখানে সেখানে চিত্কার করতে হবে । কিন্তু একটু ইচ্ছে করলেই তো জীবনটাকে একটু সহজ করে নিতে পারো । তুমি ভেবে দেখো –আজ যদি তুমি সন্ন্যাসী হয়ে যাও বা বাড়ি থেকে পালিয়ে যাও –তুমি হেরে যাবে । তুমি তোমার ফোনের সুইচ অন করে দেখো –একের পর এক ফোন আসতে শুরু করবে । তোমার বউ –তোমার ছোট মেয়ে শর্মি তোমায় যে হন্য হয়ে খুঁজছে তা টের পাবে সাথে সাথেই । ”
বাদশাহ আলমের মাথায় বিদ্যুৎ ঝলকের মত খেলে গেল ভাবনাটা । আসলেই তো তানিয়া –শর্মি হয়তোবা হন্য হয়ে তাকে খুঁজছে । ফোনটা অন করল সে । সাথে সাথেই বেজে উটল মেসেজ টোন । তার মেয়ে শর্মি তাকে এসএমএস করেছে । এসএমএসটা দেখল সে । তারপর আবার ফোনের সুইচটা অফ করে দিল । রেললাইনের স্লিপারে বসেই ভাবতে লাগল আবার ।
“ বাদশাহ আলম , কিন্তু তুমি যে সন্ন্যাসী হবেনা , না হয়েই বা কি করার আছে ? চাকরী চলে গেছে তোমার , কি করেই বা বলবে তুমি সেই কথা ? কীভাবে মেটাবে সংসারের অনন্ত অভাব ? তার চেয়ে বরং যে পথে নেমেছে সেই পথেই হেটে যাও –একসময় মৃত্যুর বন্দরে ঠিকই পৌছে যাবে তুমি । আর তোমার বউ –তোমার আদরের মেয়ে শর্মি ততদিনে তোমায় ভুলে বসে ব্যাস্ত হয়ে যাবে নিজস্ব অক্ষের বৃত্তে ।পৃথিবীর তো নিয়মই এটা –জীবিত মানুষের আবেদন এখানে সবচেয়ে বেশী । যে নেই সে তো নেই । শুধু শুধু তার কথা ভেবে বসে থাকলে কি আর হবে ? কাজেই বাদশাহ আলম , তুমি নিশ্চিন্ত থাকো – সাতদিন, দশদিন , বড়জোড় এক মাস; তারপর তানিয়া –শর্মি কেউই তোমায় মনে রাখবেনা । ভালোবাসা টালোবাসা ঐসব ফালতু ব্যাপার । ওই সবের সৃষ্টি হয় কেবল বেঁচে থাকার আতঙ্ক থেকে মুক্তি পেতে ।
তাই বাদশাহ আলম , তোমায় খুব আস্তে করেই বলি – সমাজ থেকে মুক্তির যে প্রতীক্ষায় দিন কাটত তোমার তা এখন শেষ । মস্ত বড় সুযেগ এসেছে তোমার , লুফে নাও বাদশাহ আলম , লুফে নাও । ”
রেললাইনের বস্তিতে তখন সন্ধ্যা নেমেছে । কিন্তু কোলাহল থামেনি । এইমাত্র একটা ট্রেন চলে যাওয়ায় আর রাতদুপুর হওয়ার প্রতীক্ষায় কোলাহল জাঁকিয়ে বসেছে খুপরি ঘরগুলোর প্রত্যেকটি আনাচে কানাচে ।
বাদশাহ আলমের কেন জানি কোলাহলটা অসহ্য হতে লাগল । তার মতে সন্ধ্যা হচ্ছে নীরবতার সময় । এই সময় সারা পৃথিবীর উচিত একত্রে নীরবতা পালন । বাদশাহ আলম আরেকবার আপনমনে হাসল । হাজার চিন্তা সত্ত্বেও মস্তিষ্কের এই সূক্ষ্ণ অনুভূতি যে নষ্ট হয়নি , এটা ভেবেই সে হয়তো চিরকালের জন্য তৃপ্ত হতে পারে – চিরকাল বয়ে বেড়াতে পারে এইটুকু ভাল লাগা ।
“তাহলে বাদশাহ আলম কি ঠিক করলে তুমি ?সন্ন্যাসীই হবে? ’’ মাথা নেড়ে সায় জানাল সে ।
“ঠিক আছে । আস্তানার খোঁজে বেরিয়ে পড়ো তুমি ! কামাখ্যায় না হয় না গেলে তুমি , আজকের মত কোন স্টেশনে মাথা গুঁজে পড়ে থাকো ; বেহিসাবী খেয়ালে চুপ করে গুনে যাও জীবনের রং । ”
বাদশাহ আলম ধীর পায়ে বেরিয়ে এল রেললাইনের বস্তি থেকে । এতক্ষন ধরে নিউরোনে নিউরোনে যে দ্বন্দ্ব চলছিল তা থেকে মুক্তি পেয়ে আবারো তৃপ্তি বোধ করল সে । খুব দ্রুত চলে এল সোডিয়াম ল্যাম্প জ্বলা মেইন রোডে ।
“বাদশাহ আলম , সিদ্ধান্তটা নিতে পেরে খুব তৃপ্তি বোধ করছো, তাই না ? এইবার তবে ভাসতে থাকো শান্তির সাগরে । ”
বাদশাহ আলম শান্তির সাগরে ভেসে যেতে যেতে হাঁটতে লাগল । এখন তার মাথা সম্পূর্ণ ফাঁকা । বাচ্চার টিউশন ফি , বাসার বিদ্যুৎ বিল , ব্যাংকের সীমাহীন শূণ্যতা –আশচর্য কোন কিছুই তার মাথায় নেই ! এমনকি সারাদিনের তুচ্ছ তুচ্ছ সংযোগহীন চিন্তা যেগুলো কেবল জোটবাধা শুরু করেছিল – প্রতিবাদের ইশতেহার তৈরী করে বিপ্লবের খসড়া তৈরী করছিল তারাও যেন অতিথি পাখি হয়ে ঘরে ফেরার অসহ্য তাড়াহুড়ায় চলে গেছে সাইবেরিয়ার কোন অচেনা জঙ্গলে । এখন আর তাদের নিশ্চয়ই ফেরার কোন সম্ভাবনা নেই । আসছে শীতে যখন আবার ফিরে আসার কথা ভাববে ঐসব উজবুক চিন্তারা –তখন নিশ্চয়ই বড্ড ভুল করে ফেলবে ...
বাদশাহ আলম তার সম্পূর্ণ ফাঁকা মাথায় সোডিয়াম ল্যাম্পের সারিবদ্ধ কারসাজিকে ঠাঁই দিতে দিতে যখন টইটুম্বুর হয়ে বর্ষার কাঁচা রাস্তা ভাসিয়ে দেওয়ার একটা ক্ষীণ চেষ্টা চালালো তখন সে প্রায় মতিঝিল গোলচত্বরের কাছে চলে এসেছে । খুব অবাক হয়ে লক্ষ্য করল সে – এতক্ষণ প্রায় কিছুই ভাবেনি তার মস্তিষ্ক , কাজেই একটা দ্বিধার মধ্যে পড়ে যেতে না যেতেই মতিঝিলের ১২০ ডেসিবেল শব্দের তীব্রতায় তার মস্তিষ্ক সজাগ হয়ে উঠল । আর এইসব বাস –ট্রাক-মানুষ –অমানুষের কাছ থেকে নির্গত শব্দের তরঙ্গগুলো যখন তার মস্তিষ্ককে সজাগ করল – মস্তিষ্ক সচেতনভাবেই ঘুম থেকে ডেকে তুলল তার বেহায়া পাকস্থলীটাকে । সদ্য ঘুম ভাঙ্গা পাকস্থলী তাই এইসব শব্দের চেয়ে জোরে চিত্কার করতে লাগল এবং বাদশাহ আলমের মাথাটা প্রায় এলোমেলো হয়ে যেতে লাগল সব্যসাচী শব্দের আওয়াজে । 
বাদশাহ আলম মশা তাড়ানোর মত তার চিন্তাগুলোকে তাড়াতে তাড়াতে নটরডেম কলেজ পার হয়ে ডানে মোড় নিয়ে খুব জোরে হাটতে লাগল কমলাপুর রেলস্টেশনের দিকে – ওখানে নিশ্চিত পাওয়া যাবে নিশ্চিন্তাকে ..
“আচ্ছা বাদশাহ আলম , খুব তৃপ্তি বোধ করছো , তাইনা ? কিন্তু একটা জিনিস ভাবো তো – সামনে যে তোমার জীবন –সেইখানেও তো এমন বন্ধনের হাতছানি আছে , চাওয়া পাওয়ার টানাপোড়েন আছে ; সামনের দিনগুলোও সেই একই ধারাপাত খুলে বসে আছে – কি করবে তুমি তখন ? কি করবে , বলো , বাদশাহ আলম? ”
“আমি তো সন্ন্যাসী হয়ে যাচ্ছি , সন্ন্যাসীরা আবার কোন বন্ধনে জড়ায় নাকি ?আশ্চর্য তো!” বাদশাহ আলম নিজেই নিজের প্রশ্নের উত্তর দিল অবাক হয়ে ।
“ আরে বাদশাহ আলম , কে বলল সন্ন্যাসীরা বন্ধনে জড়ায়না ? তুমি জানোনা , তারা যত মুক্তির খঁজে হাঁটু গেড়ে বসে , ততই নিত্যনতুন বন্ধনের শীত, গ্রীস্ম , বর্ষা তাদের কাবু করে তোলে । তাদের....”
বাদশাহ আলম নিজের অন্য প্রান্ত থেকে আসা বিপরীত চিন্তাটাকে তেমন জোরাল হতে দিলনা ; ট্রাফিক পুলিশের মত নিজের মস্তিষ্কের কোন অচেনা অংশ থেকে বের করে এনে কোন অচেনা ডিটেকটর , সে থামিয়ে দিল তার বিপরীত সত্তাকে ।
“যাই হোক নাই হোক , আমি ফিরে যাবোনা । আমি যে মুক্তির স্বাদ পেয়েছি , অথর্ব জীবন আমাকে ঠেলে দিয়েছে যে নির্বাণের নৌকায় , আমি তার সওয়ারী । আমি শুধু ভেসে যাবো , ভেসে যাবো , ভেসে যাবো । ”
“ঠিক আছে বাদশাহ আলম ভেসে যাও । ”
অবশ্য আপাতত তাকে ভেসে যেতে দিলনা । কতগুলা ভাসমান মানুষের দঙ্গলে তার স্ট্যাটাস তাকে সচেতন করল ! সে একটু জড়োসড়ো হয়ে প্লাটফর্মের এক কোণে প্রায় সারাদিনের অনাহারে জীর্ণ এবং স্নায়বিক পরিশ্রমে শীর্ণ শরীরটাকে বিশ্রামের সুযোগ করে দিয়ে নিজেই ঘুমিয়ে পড়ল । স্টেশনের টিউবলাইটগুলো জ্বলে রইল একটু দূরে দূরে । স্টেশনের ভাসমান মানুষগুলো তাকে কয়েক পলক দেখেই ফিসফাস শুরু করে দিল । ভাসমান এই মানুষগুলোর প্রত্যেকের এখানে একটা নির্দিষ্ট জায়গা আছে, পুলিশকে নিয়মিত ঘুষ দিয়ে তাদেরকে এই এখানে শক্ত প্লাটফর্মের উপর থাকতে হয় । এর মধ্যে একজন অজ্ঞাতের জায়গা দখলের সম্ভাবনা এবং অজ্ঞাত মানুষটার গায়ের কাপড়চোপড় দেখে সে সম্ভাবনা নাকচ –এসব নিয়ে আলোচনা চলতে লাগল না ঘুম না জাগা মানুষের মাঝে । সম্ভাবনা ও নাকচ , নাকচ ও সম্ভাবনা এইসব চলতেই লাগল বেশ কিছুক্ষণ ধরে, অবশেষে এর সমাপ্তি ঘটল আলোচকদের একজন যখন এগিয়ে গেল বাদশাহ আলমের দিকে , তার ঘুম ভাঙাবে বলে । 
বাদমাহ আলমের ঘুম ভাঙল সেই দায়িত্বরত ভাসমান মানুষের ডাকেই । কাঁচা ঘুম ভেঙে গেলে সাধারণত মানুষের মনে যে কথাটা মনে আসে “ আমি এখন কোথায় ?”- তার ঘুমভাঙা মস্তিষ্কও সেই একই কথার সিগন্যাল তৈরী করল খুব নিখুঁতভাবে । বাদশাহ আলম সেই সিগন্যালের তোড়ে খানিকটা থতমত খেল । তার সামনের মানুষটার কৌতুহলী চোখ দেখে থতমত খাওয়ার ষোলকলা পূর্ণ হল সাথে সাথেই । ঘোলা ঘোলা চোখদুটো ডলে সে ভালো করে তাকাল লোকটার দিকে । লোকটা সেই সুযোগে তার কৌতুহলকে রূপ দিল ভাষায় ।
“ভাই , আপনি কেডা ? ”
বাদশাহ আলম প্রশ্নটার উত্তর না দিয়ে আবার যখন দ্বিতীয়বারের মত চোখদুটো ডলে নিল –তখন শোনা গেল প্রশ্নের পুনরাবৃত্তি ।
“ভাই , আপনি কেডা ? ”
প্রশ্নটায় আবশ্যিক জোর ছিল – সম্ভবত খানিকটা গতিও ছিল , কাজেই বাদশাহ আলমকে উত্তর দিতে হল । উত্তর , পাল্টা প্রশ্ন, আবার পাল্টা উত্তর –এইসব অর্থহীন সংলাপের পর ঘুমটা চটে গেল তার , তার সাথে পাকস্থলীরও । বাদশাহ আলম উঠে পড়ল । ক্ষিধেটা বেশ চাগিয়ে উঠেছে এখন । ওয়ালেটে যে টাকা আছে সেটা দিযে সম্ভবত কাল অব্দি খাওয়া যাবে কিন্তু তার পরে ? এর পরে নিশ্চয়ই জোটানো যাবে কাজ । কিন্তু সারাদিনের ক্লান্ত শরীর যার নিউক্লিয়াস মস্তিষ্ক – উভয়েই এতটা ক্লান্ত এবং রাতের ছন্দপতন গতিটা এতটাই মন্থর বাদশাহ আলমকে ঠিক ভরসা দিতে পারলনা সে সম্ভাবনা অথচ নিজের অজান্তেই ক্ষুধাটা মিটাবার উদ্যেগ নিল সে ।
 সারাদিন প্রায় অনাহারের পর পেটে মধ্যরাতের বাসি খাবার পড়লেও সে বেশ চাঙা বোধ করল । বেশ কয়েকবার চাঙা শরীর নিয়ে প্লাটফর্মের এপাশে ওপাশে ঘুরল সে , তারপার চটা ঘুম –ক্লান্ত শরীর নিয়ে বেরিয়ে পড়ল রাস্তায় ।
“ বাদশাহ আলম কেমন লাগছে তোমার ?”
“অসম্ভব ভালো । ” অপর পাশ থেকে আসা প্রশ্নের সন্তোষজনক উত্তর দিয়ে সে আপনমনে হাসল তৃতীয়বারের মত । হাসি মুখে দেখতে লাগল রাতের ঢাকা । রাতের ঢাকা কিন্তু চমত্কার । কিন্তু একটা কর্মজীবি মানুষ- হোকনা সে ভবঘুর হবে , তার কাছে রাত আর দিনের বিস্তর ফারাক । কর্মজীবি মানুষের ক্লান্ত শরীর রাতে চায় নরম বিছানার স্বাদ , চারশ বছরের অনন্তযৌবনা বুড়ীর আলোকিত শরীর দেখতে চায়না । কাজেই বাদশাহ আলমের মুখের সাময়িক আনন্দের ভাবটা কেটে গিয়ে সেখানে একটা ক্লান্তি তারপর নিস্পৃহতা যোগ হবার সাথে সাথেই সে একটা হাই তুলল । একটু আবার চটা ঘুম ফিরে এসছে আবার – তার সাথে বহুদিনের অনভ্যস্ত পা দুইটা যেন শিরা ধমনীর অভ্যুথান ঘটিয়ে থামতে চাইছে বারবার । কিন্তু বাদশাহ আলম তো সন্ন্যাসী হবার সংকল্পে অটল ; যৌবনে কারো মুখ থেকে শুনে আসা সন্ন্যাসী হবার রীতিনীতি তে তো কোথাও ছিলনা -সন্ন্যাসীদের কায়িক ক্লান্তির বশীভূত হতে হবে । সম্ভবত এই ভাবনাটা বাদশাহ আলমের পা দুটোকে চালিত করলো শ্লথ গতিতে এবং ঘুমন্ত নগরীর বুক-পেট-শরীর চিড়ে সে হাঁটতে লাগল । ঘুমন্ত মতিঝিল – ঘুমন্ত প্রেসক্লাব – ঘুমন্ত রমনা- তার ভিতর দিয়ে বাদশাহ আলম হাঁটতে লাগল নিরুদ্দেশ । রমনার একপাশে কিছু মানুষের ভিড় দেখে সে সরে গেল – লিপস্টিক, রোজ পাউডার মাখা কতগুলো মানুষকে দেখে সে আরো সরে এল – কতগুলো অচেনা পাখির ডাক শুনে সে আরো আরো সরে এল রমনার পেটের কাছ থেকে । তারপর আবার হাঁটতে লাগল মেইন রোডে । আর এই তার বিচ্যুতি তাকে বিচ্যুত করল ত্রিকালের সংযোগ থেকে ।
বাদশাহ আলম যখন শাহবাগ থানার ভেতরে বসে বহু নিরাপত্তারক্ষী , পুলিশ আর আসামিদের হেফাজতে এতক্ষণের ঘুমন্ত মস্তিষ্কে সজাগ করার আপ্রাণ চেষ্টা করছে আর চব্বিশ ঘন্টা পার না হতেই এতখানি অ্যাডভেঞ্চারের করার কথা ভেবে শিশুর মত আনন্দ অনুভব করছে তখন তার সামনে হাজীর হলো তানিয়া সহ আরো কতগুলো মানুষ । যাদের কাছ থেকে দূরে সরে যাওয়া এই মুহূর্তেও তার খুব দরকার কিন্তু অবাক হয়ে সে লক্ষ্য হয়ে করল ব্যাপারটা ঠিক এই মুহূর্তের জন্য ঠিক কার্যকরী না । কাজেই বাদশাহ আলম চুপ করে তানিয়ার কান্না শুনতে লাগল । তানিয়ার মিছেমিছি বিলাপের স্বরে বাতাস ভারী হবার আগেই তার কান ভারী হতে লাগল । বাদশাহ আলম ভারী কানে আর অবাক চোখে ভুলে যেতে লাগল গত দিনের ইতিহাস ।
গত দিনটাকে সে হয়তোবা তার মস্তিষ্কে বিলীন করে দেবে – হয়তোবা পারিবারিক স্মৃতি অ্যালবামের একটা পাতায় বহুদিনের ধুলোজমা ফটোগ্রাফ হয়ে মাঝে সাঝে তার চোখে পড়বে , ব্যাস । আবার বিপরীতও কিন্তু হতে পারে , কিন্তু সে সম্ভাবনা এখন এতটা ক্ষীণ , মুমূর্ষু বোগেনভিলায় বেঁচে রবে তার অবশিষ্ট নির্যাস । 
বাদশাহ আলমের দু চোখ বয়ে ঘুম নেমে এল । অপরাধীর মত মুখ করে আর চোখ দুটোকে ফেরারী করে সে তানিয়ার কাধে মাথা রেখে ঘুমিয়ে পড়ল । 
তানিয়া তাকে ধরে রাখল যেন সে শিশু । হ্যাঁ । শিশু । শিশুরাই তো এমন ভয়ংকর খেলা খেলতে পারে নিজের অজান্তে । মানুষেরা পারেনা । মানুষের স্ট্যটাস , মানুষের সমাজ , সামাজিক রীতিনীতি মানুষকে আটকে রাখে মাটিতে আর সেই মাটি গড়ে তোলে সভ্যতার চাকা । সভ্যতা এগিয়ে যায় আর আমরা যারা সওয়ারী তারা প্রজাপতির মত এখানে ওখানে পাখনা নাড়াই , কখনো সেই মুভমেন্টে বাটারফ্লাই ইফেক্ট কাজ করে ঝড় তোলে অন্য গোলার্ধে , কখনো অন্য গোলার্ধের ঝড় এসে লাগে লাগে আমাদের গায়ে । আমরা অনুগামী হই স্বপ্নের ভিতর । আর আমাদের স্বপ্নেরা অনুগমন করে আমাদের ঘুমে । আর এই যৌথ ঘুম আর স্বপ্নকে নিয়েই আমরা বেঁচে থাকি , নিজেদের অজান্তে সেই কাজ করার জন্য যে সাফল্য অথবা ব্যার্থতা আমাদের জন্য রেখে গেছে আমার তোমার পূর্বপুরুষেরা – পূর্বাহ্ণ কে মধ্যহ্ণে নেবার জোরদার আশায় । 
পরিশিষ্ট
দুইদিন বাদে বাদশাহ আলমকে দেখা গেল টাইয়ের নট ঠিক করতে তানিয়ার সাথে কথা বলছে । তারপর ক্যাটস আই এর শার্ট –প্যান্ট , বেলমোন্তের টাই আর হাসপাপির জুতা পড়ে সে বেড়িয়ে গেল । হাতে বায়োডাটার ফাইল । চাকরীর ইন্টারভিউ দিতে যাবে সে । হ্যাঁ । অবশ্যই আরেকটা নতুন আনকোরা চাকরী । 

