রাত


 মাঝে মাঝে রাত দেখতে ভালো লাগে ৷
কারখানার নাই হয়ে যাওয়া একজন মানুষের
ঘামের মত বিব্রত রাত, তবে -
সেইরকম রাত
হুট করে খুলে ফেলে ম্যানহোলের ঢাকনা,
রিকশায় ক্রিং ক্রিং
জলাচ্ছন্ন লোহার গারদের ফাঁক দিয়ে
সেইখানে চলে যায় ;
যেইখানে আরো রাত
আরো রাত মুষ্টিবদ্ধ হাত ম্যালে ,
যূথবদ্ধ চোখ ম্যালে
জলকাঁচ ঘেরাটোপে বন্দী আগুনের বীজতলায়৷ 
সেখানে নৈঃশব্দ,
অথচ খরাক্রান্ত মাঠের মত
না লেখা রুক্ষতা
গুনগুন করে হাওয়ায় ৷ 
বাতাসে উড়ে চলা বীজের দিকে তাকাই৷
সমস্ত রাত শেষে সেইসব আকাঙ্খিত রাত
অদৃশ্য থেকে অদৃশ্য হয়ে ওঠে৷
রোদে ধোয়া প্রান্তরে জন্ম নেয়া
ক্ষণজীবি পতঙ্গের মত অজস্র আমরা ,
আমাদের আর রাত দেখা হয়না !

