জাহাঙ্গীরনগর বিশ্ববিদ্যালয়ের তিন শিক্ষার্থী বহিস্কার_ কিন্তু বিচার কি প্রশ্নবিদ্ধ নয়_


সম্প্রতি জাহাঙ্গীরনগর বিশ্ববিদ্যালয়ে র্যাগ দেয়াকে কেন্দ্র করে ৪২ তম ব্যাচের মার্কেটিং বিভাগের তিন শিক্ষার্থীকে আজীবন বহিস্কারের সিদ্ধান্ত নিয়েছে বিশ্ববিদ্যালয় প্রশাসন। খুব স্থুল ভাবে দেখলে ব্যাপারটা স্বাভাবিক, নৈতিকও বটে। কিন্তু সামগ্রিকভাবে দেখলে আসলে এই পুরো আইনি প্রক্রিয়াটা কতটুকু নৈতিক হয়েছে তা একটু খতিয়ে দেখা দরকার। 
প্রথমত, র্যাগ শুধুমাত্র সামাজিক বা বিশ্ববিদ্যালয়ের সমস্যা নয়। আমার কাছে যেটা মনে হয়েছে সেটা হলো এটা উপমহাদেশ বিশেষ করে বাংলাদেশের বিশ্ববিদ্যালয়গুলোতে সৃষ্ট আরোপিত সংস্কৃতি। কেননা এর প্রবাহমানতা আছে যার অর্থ এই সংস্কৃতি যাদের উপর আরোপ করা হয়, তাদের মধ্যে থেকে কতজনকেই দালালি করার সুযোগ-সুবিধা দিয়ে পরবর্তীতে তৈরী করা হয় অন্য কারো উপর এই তৈরী করা সংস্কৃতি আরোপ করার জন্য। তার মানে এটিই চলতে থাকে যতক্ষণ না পর্যন্ত এর বিরুদ্ধে অন্য কিছু মাথা তুলে দাড়ায়। আর আরোপিত সংস্কৃতির নিয়ম অনুসারে কালের পরিক্রমায় এই অন্যায় “কালচার” বনে যায় । 
দ্বিতীয়ত, র্যাগ একটি রাজনৈতিক হাতিয়ার। বাংলাদেশে তথাকথিত ক্ষমতাসীন দলের রাজনীতি যেভাবে চলে সেই রাজনীতির ধারাটাকে বিশ্ববিদ্যালয় পর্যায়ে সচল রাখার জন্য তৈরী হয়েছে এই র্যাগ বা ফাপড়। যেমন ধরুন আমি বা আমরা যারা বিশ্ববিদ্যালয়ের ৪৩ তম ব্যাচ যখন বিশ্ববিদ্যালয়ে প্রথম যাই তখন প্রথম কথা শেখানো হয় “হল” তোমার বাপ-মা!!! আর বড় ভাইরা তোমাদের রক্ষক! কাজেই তোমাদের সবসময় বড় ভাইদের কথা মেনে চলতে হবে ( কেন মেনে চলব????)। এখানে লক্ষণীয় ব্যাপার হলো, হলগুলোকে কেন্দ্র করেই চলেই ক্ষমতাসীন দলের বিশ্ববিদ্যালয় রাজনীতি। আর নবীন ব্যাচের ঠিক আগের ব্যাচ সেই রাজনীতির ধারক ও বাহক। নতুন ব্যাচ আসলে সেই ধারাটাকে প্রবাহমান করার তোড়জোড় পড়ে যায়। কিন্তু একটা ভেড়ার পালে সবাই তো আর পোষ মানেনা। কাজেই প্রথমেই তাদের র্যাগের মাধ্যমে বশ মানানোর পাঁয়তারা শুরু হয়। আর এর জন্য ব্যাবহার করা হয় গেস্টরুম ও পলিটিকাল রুম! আমরা জানি প্রত্যেক হলে একটা করে গেস্টরুম থাকে যেটা ব্যাবহার করা হয় হলের ছাত্র বা ছাত্রীদের কাছে আসা অতিথিদের জন্য। কিন্ত গেস্টরুমের অন্য একটা ব্যাবহারও আছে যা প্রধাণত রাতে ব্যাবহৃত হয়। এটা অনেকেই জানে প্রত্যেক হলে কিছু ছাত্র থাকে যারা অন্যায়ভাবে হল নিয়ন্ত্রণ করে থাকে। গেস্টরুমে এই তারাই পরিচয় হবার নাম করে সবে বিশ্ববিদ্যালয়ে আসা নবীন শিক্ষার্থীদের উপর চালায় অকথ্য নির্যাতন। যারা প্রতিবাদ করে তারা আরো নির্যাতনের শিকার হয় আরা যারা দালালি করতে পারে তাদের ঠাঁই হয় পলিটিকাল ভাইদের বগলতলায় আর বোনাস হিসেবে জোটে ক্ষমতাসীন দল প্রদত্ত রাজনৈতিক সুযোগ এবং সেইসাথে সাধারণ শিক্ষার্থীদের উপর ছড়ি ঘোরানোর অপূর্ব মওকা!
তৃতীয়ত, বিশ্ববিদ্যালয়গুলো স্বাধীন ও স্বায়ত্বশাসিত নয়। তাদের ভাগ্য আটকে পড়ে থাকে ক্ষমতাসীন দলের সাথে। শুধুমাত্র এই কারণে যেসব শিক্ষক বা প্রশাসনের লোক একটু হলেও প্রতিবাদ করে তাদের প্রতিবাদটা চাপা পড়ে যায় অন্ধ ও দালালি করা বিশ্ববিদ্যালয় প্রশাসনের কাছে। 
তাহলে প্রশ্ন হলো, যে র্যাগের অপরাধে বিচার একটা মরিচীকা মাত্র সেখানে তাড়াহুড়া করে কেন মার্কেটিং বিভাগের তিন শিক্ষার্থীকে বহিস্কার করা হলো ?
এর প্রধাণ কারণ, জাহাঙ্গীরনগর বিশ্ববিদ্যালয়ে যে র্যাগ চলে সেটাকে এক প্রকার ধামাচাপা দেওয়া। বিশ্ববিদ্যালয় প্রশাসন এই বিচারের মাধ্যমে দেখাতে চায় এই বিশ্ববিদ্যালয়ে র্যাগ কোন ব্যাধি রূপে নেই, যদিও কোথাও খুচরো ভাবে র্যাগ দেয়া হয়ে থাকে আমরা তাত্ক্ষণিকভাবে তার বিচার করে থাকি। যদিও বাস্তব পরিস্থিতি ভিন্ন। 
দ্বিতীয়ত, মার্কেটিং বিভাগের এই আজীবন বহিস্কার হওয়া তিন শিক্ষার্থী ক্ষমতাসীন দলের রাজনীতির সাথে যুক্ত নয়। যদি তারা নোংরা রাজনীতির সাথে যুক্ত হতো তাহলে কোনভাবেই আমাদের অথর্ব প্রশাসন তাদের বহিস্কার করার সত্সাহস করে উঠতে পারতোনা। আর প্রশাসনের যদি সত্সাহস থাকতোই তাহলে তারা সত্যিকার অর্থে পুরো বিশ্ববিদ্যালয়ের র্যাগ বন্ধ করার জন্য কার্যকরি পদক্ষেপ নিত। 
তৃতীয়ত, এই বহিস্কার আদেশ দেওয়া হয়েছে ঠিক সেইসময়েই যেই সময়ে জাহাঙ্গীরনগর ক্যাম্পাস বন্ধ। যাতে করে সাধারণ শিক্ষার্থীরা কোন রকম আন্দোলন সংগ্রাম করে পরিস্থিতি ঘোলাটে না করে এবং তাদের অন্যায় পাঁয়তারা বন্ধ করার পরিস্থিতি তৈরী না হয়। 
দেখুন, র্যাগ সত্যিকার অর্থেই একটা ভয়াবহ সামাজিক ও রাজনৈতিক অপরাধ। মার্কেটিং বিভাগের যে তিন শিক্ষার্থীকে র্যাগ দেয়ার কারণে আজীবন বহিস্কার করা হয়েছে তা নৈতিকতার ভিত্তিতে সম্পূর্ণ নৈতিক কিন্তু বিশ্ববিদ্যালয়ের প্রেক্ষিতে কখনোই নয়। যদি বিশ্ববিদ্যালয়ে প্রশাসন ক্ষমতাসীন দলের তোয়াক্কা না করে স্বাধীনভাবে স্বপ্রবৃত্ত হয়ে হলগুলোতে যে অন্যায় অত্যাচার চলে তা বন্ধ করতে উদ্যেগী হতো এবং এই অপরাধের সাথে জড়িত রাজনৈতিক ও অরাজনৈতিক সকল শিক্ষার্থীকে একই বিচারের আওতায় ফেলত তবে এই বিচার কখনোই প্রশ্নবিদ্ধ হতোনা।
আমি আশা করব, শুধুমাত্র নিজেদের অন্যায় ধামাচাপা দেবার জন্য এই তিন শিক্ষার্থীর অন্যায়ের সুযোগ কাজে লাগিয়ে পুরো তিনটি জীবন নষ্ট করার যে ষড়যন্ত্র বিশ্ববিদ্যালয় প্রশাসন নিয়েছে তা কার্যকর না করে সামগ্রিকভাবে র্যাগ দেয়ার সাথে যারা জড়িত তাদের বিচারের ব্যাবস্থা করে পুরো বিশ্ববিদ্যালয়ের ঐতিহ্য ও সংস্কৃতি রক্ষা করবে বাংলাদেশের এই একমাত্র আবাসিক বিশ্ববিদ্যালয় প্রশাসন। আর তার সাথে এই আরোপিত সংস্কৃতির বশীভূত না হয়ে সত্যিকারের মুক্তমনা হয়ে উঠবে বিশ্ববিদ্যালয়ের শিক্ষার্থীরা। 

