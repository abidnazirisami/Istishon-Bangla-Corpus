অনিকেত ডোর


হাড়গোড় বিবর্ণ ,শুকনো চামড়ার চাঁই ,
তিন হাত প্রকোষ্ঠে বন্দী আত্মার জাল ।
তবু তুমি বেঁচে আছো আজ, মাটির ধ্রুবতারা –
অভিশপ্ত তপ্ত অশোক চোখে ।
হয়তোবা নিস্পন্দ তোমার শিরা ,
নিরুত্তাপ- নিরাবেগ- ভাবাগত প্রাণ ।
রক্ত নিটোল অদৃশ্য চোখে । 
আমায় তবু চঞ্চল করে
প্রতিদিন- নির্জন রাত- শৈত্য মেঘ-
নিত্য আনকোরা তোমার রক্তের ঘ্রাণ ।
মধ্যরাতের শেষে তাই গোরস্থানে যাই ,
পাঁচিল টপকে দাঁড়াই সমাধির শিরে ।
ক্লান্ত দেহ , ঘুমে ঢুলুঢুলু চোখ ,
শিরদাঁড়া কুঁজো হয় কার্ভের তালে ,
ঊবু হয়ে তোমায় দেখি ,এত কাছে!
বাহু ছেড়ে বহুদূরে তবু –
তিন হাত প্রকোষ্ঠে আমার অনিকেত ডোর ।

