_পাতকুয়া প্রযুক্তি'


কালের বিবর্তনে হারিয়ে যাচ্ছে পাতকুয়া ও ইঁদারা। সচেতন মানুষ ক্রমাগত সরে এসেছে প্রাচীন প্রযুক্তি থেকে নতুন প্রযুক্তিতে। ফলে অতীতে গ্রামবাংলায় পানীয়জল প্রাপ্তির একমাত্র অবলম্বনটিকে হটিয়ে স্থান করে নিয়েছে গভীর ও অগভীর নলকূপ। তবে কিছু কিছু গ্রামীণ এলাকায় পাতকুয়া ও ইঁন্দারা এখনও কালের সাক্ষী হয়ে রয়েছে। সেই পাতকুয়াই এখন দেশের বরেন্দ্র অঞ্চলের পানি সমস্যার সমাধানে আশীর্বাদ হয়ে এসেছে। দেশের উত্তর-পশ্চিমাঞ্চলের চাঁপাইনবাবগঞ্জ জেলার গোমস্তাপুর, নাচোল এবং নওগাঁ জেলার সাপাহার, পোরসা, পত্মীতলা ও নিয়ামতপুর উপজেলা ঠা ঠা বরেন্দ্র অঞ্চল নামে পরিচিত। এসব উপজেলার কিছু কিছু এলাকায় পানির স্তর অত্যন্ত নিচে। ভূগর্ভস্থ স্তরের গঠন প্রকৃতির কারণে এলাকায় কোন নলকূপ বসানো যায় না। অপেক্ষাকৃত রুক্ষ আবহাওয়া, উচ্চ তাপমাত্রা, স্বল্প বৃষ্টিপাত ও ভূউপরিস্থ পানির স্বল্পতা এ এলাকার প্রধান বৈশিষ্ট্য। অধিকাংশ সময় এ বিরাট আবাদযোগ্য এলাকা পতিত থাকে। এ অঞ্চলের মানুষ এক ফসলের উপর নির্ভরশীল। তাও আবার কোন বছর বৃষ্টিপাত না হলে পানির অভাবে ফসল নষ্ট হয়ে যায়। এসব এলাকার লোকজন গৃহস্থালি কাজের জন্য বাড়ির পাশের পুকুর, ডোবা ও খালের পানি ব্যবহার করে, যা শুষ্ক মৌসুমে শুকিয়ে যায়। এক-দুই কিলোমিটার দূর থেকে পানি সংগ্রহ করে দৈনন্দিন জীবনযাপন করে। এলাকাবাসীর এ দুর্দশা অনুধাবন করে কৃষিমন্ত্রীর পরামর্শে বরেন্দ্র বহুমুখী উন্নয়ন কর্তৃপক্ষ এলাকায় পাতকুয়া খননের উদ্যোগ নেয়। এখন এ পাতকুয়া থেকে সোলার প্যানেলের মাধ্যমে পানি উত্তোলন করে কম সেচযোগ্য ফসল আবাদে সেচ দেয়া হচ্ছে। পাশাপাশি খাবার পানি ও গৃহস্থালি কাজেও এ কুয়ার পানি ব্যবহার করা হচ্ছে। মাননীয় কৃষিমন্ত্রীর উদ্ভাবনীমূলক চিন্তা থেকে উদ্ভাবিত বহুমুখী ফসল উৎপাদনে সেচকাজের এ প্রযুক্তির নাম দেয়া হয়েছে ‘পাতকুয়া প্রযুক্তি’। পরীক্ষামূলকভাবে খননকৃত ছয়টি পাতকুয়ার সফলতার পর পুরো বরেন্দ্র অঞ্চলে এ প্রযুক্তি ছড়িয়ে দিতে ৪৭ কোটি টাকার একটি প্রকল্প নেয়া হয়েছে যার মাধ্যমে বরেন্দ্র অঞ্চলের নয়টি উপজেলায় ৪৫০টি পাতকুয়া নির্মাণ করা হবে। এই উদ্যোগে সন্তোষজনক পানি পাওয়ার জন্য প্রায় ৪৬ ইঞ্চি ব্যাসের এক শ’ বিশ থেকে ত্রিশ ফুট গভীর পর্যন্ত খনন করা প্রয়োজন হয়। কুয়ার অনেক নিচে থেকে প্রচলিত পদ্ধতিতে দড়ি-বালতি ব্যবহার করে পানি উত্তোলন করা বেশ কষ্টসাধ্য। তাই এ অসুবিধা দূর করার জন্য প্রযুক্তির ছোঁয়া লাগিয়ে এর সঙ্গে সোলার প্যানেল, পানির পাম্প ও পাইপ ব্যবহার করে পাতকুয়া থেকে পানি উত্তোলন পদ্ধতি আধুনিক করা হয়েছে। এতে সোলার প্যানেলগুলো প্রচলিত লম্বা সারিতে ব্যবহার না করে কৃষিমন্ত্রীর পরামর্শে কিছুটা ফানেল আকৃতি করে স্থাপন করা হয়, যাতে বৃষ্টির পানি জমে কুয়ায় পতিত হয়। এটি কৃষিমন্ত্রীর একটি বিশেষ উদ্ভাবন। পাতকুয়ায় জমা হওয়া পানি সাবমারসিবল সোলার পাম্প ব্যবহার করে কুয়ার উপরে স্থাপিত ট্যাঙ্কিতে জমা করা হয়। ট্যাঙ্কিতে জমাকৃত পানি পিভিসি পাইপলাইনের মাধ্যমে পাতকুয়ার কাছেই স্থাপিত ট্যাপ হতে জনসাধারণ পান করা ও গৃহস্থালির কাজের জন্য সংগ্রহ করে। সেই সঙ্গে চাষযোগ্য জমিতে পাইপলাইন নির্মাণ ও বিভিন্ন স্থানে ফসেট বা আউটলেট স্থাপন করে তা থেকে সরাসরি ও ফিতা পাইপের মাধ্যমে সেচের পানি ব্যবহার করে কম সেচ লাগে এমন সব ফসল যেমন- আলু, পটল, পেঁয়াজ, মরিচ, রসুন, পুঁইশাক, মিষ্টি কুমড়া, চাল কুমড়া, শসা, বেগুন, শিম, লাউ, ছোলা, মসুর ইত্যাদি চাষ করে লাভবান হচ্ছে। সারাদিন সেচ দেয়ার ফলে কুপের পানি যে পরিমাণ নিচে চলে যায়, পরের দিন সকালবেলা দেখা যায় কুয়ার পানির ‘লেভেল’ আগের অবস্থায় ফিরে এসেছে। ইতোমধ্যে ‘বরেন্দ্র এলাকায় পাতকুয়া খননের মাধ্যমে স্বল্প সেচের ফসল উৎপাদন’ শীর্ষক একটি প্রকল্প একনেকে অনুমোদিত হয়েছে। এ প্রকল্পের আওতায় রাজশাহী বিভাগের ঠা ঠা বরেন্দ্র এলাকা চাঁপাইনবাবগঞ্জ জেলার তিনটি (চাঁপাইনবাবগঞ্জ সদর, গোমস্তাপুর ও নাচোল) এবং নওগাঁ জেলার ছয়টি (নিয়ামতপুর, মহাদেবপুর, পত্নীতলা, ধামইরহাট, সাপাহার ও পোরশা) মোট ৯টি উপজেলায় ৪৫০টি পাতকুয়া খনন করা হবে। এতে ঐ এলাকার ১৩৫০ হেক্টর জমিতে স্বল্প সেচের ফসল উৎপাদন করার পাশাপাশি উপজেলাগুলোর ১৯৭টি গ্রামের ৩৩ হাজার ৭৫০ জন মানুষকে খাবার ও গৃহস্থালির কাজে পানি সরবরাহ করা সম্ভব হবে।

