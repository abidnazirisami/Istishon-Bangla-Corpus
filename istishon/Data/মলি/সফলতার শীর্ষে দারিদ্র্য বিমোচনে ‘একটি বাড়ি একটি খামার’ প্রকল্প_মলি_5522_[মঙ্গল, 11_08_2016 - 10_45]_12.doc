সফলতার শীর্ষে দারিদ্র্য বিমোচনে ‘একটি বাড়ি একটি খামার’ প্রকল্প


সরকারের অগ্রাধিকারে থাকা একটি প্রকল্প হলো ‘একটি বাড়ি একটি খামার’ প্রকল্প। বর্তমান সরকার ২০০৯ সালে ক্ষমতারোহণের একেবারে সর্বাগ্রেই মাননীয় প্রধানমন্ত্রীর ঐকান্তিক প্রচেষ্টায় গ্রহণ করা হয়েছিল এ প্রকল্পটি। বর্তমান সরকারের মূল লক্ষ্য হলো দারিদ্র্য বিমোচন করা। যার ফলে বর্তমান বাংলাদেশ দারিদ্র্য বিমোচনে অভাবনীয় সাফল্য অর্জন করেছে। সর্বশেষ হিসেবে প্রবৃদ্ধি দাঁড়িয়েছে ৭.১১ শতাংশে এবং মাথাপিছু আয় ১৪৬৬ ডলার। আর এ কারণেই এবছরের বিশ্ব দারিদ্র্য বিমোচন দিবসের থিম কান্ট্রি ছিল বাংলাদেশ। সে জন্য বিশ্বব্যাংকের প্রেসিডেন্ট জিম ইয়ং কিম এসে দিবসটি বাংলাদেশে পালন করে গেছেন এবং তিনি তাঁর নিজের চোখে বাংলাদেশের উন্নয়নের যাদু-কৌশল দেখে মুগ্ধ হয়ে ফিরে গেছেন। আর এও বলেছেন যে, অল্প মাথাপিছু আয়ে কীভাবে সফল দারিদ্র্য বিমোচন সম্ভব তার ক্ষেত্রে বাংলাদেশের শিক্ষা বিশ্বের অন্যান্য দেশ গ্রহণ করতে পারে। এসব সফলতার পিছনে সরকার কর্তৃক গৃহীত একটি বাড়ি একটি খামার কর্মসূচির অনেক অবদান রয়েছে। সেই সফল ‘একটি বাড়ি একটি খামার’ প্রকল্পটির বিগত দিনের সফলতার অভিজ্ঞতাকে কাজে লাগিয়ে সামনের দিনে দারিদ্র্য বিমোচনে আরো কার্যকর পদক্ষেপ রাখার জন্য ২০২০ সাল পর্যন্ত বৃদ্ধি করেছেন। সম্প্রতি ৮ হাজার ১০ কোটি ২৭ লাখ টাকার এ প্রকল্পটি তার তৃতীয় মেয়াদের জন্য একনেকে অনুমোদন লাভ করেছে। দেশের ৬৪টি জেলার ৪৯০টি উপজেলার ৪ হাজার ৫৫০টি ইউনিয়নে ৪০ হাজার ৯৫০টি ওয়ার্ডে প্রকল্পটির কার্যক্রম শুরু করা হচ্ছে। এ প্রকল্পটির মাধ্যমে দারিদ্র্য বিমোচনের ক্ষেত্রে একটু সহজ হচ্ছে, কারণ এটি একটি সমন্বিত খামার উন্নয়ন প্রকল্প। এর মাধ্যমে একটি বাড়িতে দারিদ্র্য বিমোচনের জন্য সমন্বিত উদ্যোগ গ্রহণ করা হয়ে থাকে। নির্বাচিত একটি বাড়ির জমিতে বিভিন্ন শাক-সবজি, ধানসহ অন্যান্য ফসল, পুকুরে মাছ, গোয়ালে গরু, ঘরে ছাগল, হাঁস-মুরগি, বাড়ির চারপাশে বনজ, ফলদ, ঔষধি গাছপালা রোপণ ইত্যাদি প্রত্যেকটি সেক্টরে সহযোগিতা দেওয়া হয়ে থাকে। সেখানে এগুলোর পাশাপাশি বাড়িতে ছেলেমেয়েদের জন্য লেখাপড়া, বাড়িতে বেকার পুরুষদের জন্য ছোট-খাটো ব্যবসা-বাণিজ্যের মাধ্যমে এবং মহিলাদের জন্য তাদের উপযোগী কাজ যেমন সেলাই, বাঁশ-বেতের কাজসহ অন্যান্য আরো অনেক ধরনের আয় বর্ধনমূলক কাজে ব্যাংক ঋণের ব্যবস্থা করে দেওয়া হয়। এ প্রকল্পের সম্পূর্ণ অর্থায়ন হলো সরকারের নিজস্ব তহবিলের। কাজেই সরকারের রাজস্বের অর্থ যেন কোনো অবস্থাতেই মিসইউজ না হয় সেদিকে সংশ্লিষ্ট কর্তৃপক্ষের সুদৃষ্টি রাখা প্রয়োজন। এসব প্রকল্প সঠিকভাবে কাজ করতে পারলে আগামীতে আর দেশে দরিদ্র মানুষ খুঁজে পাওয়া যাবে না। আমরা এর সাফল্য কামনায় আগামীর সেই প্রত্যাশাতেই রইলাম।
 

