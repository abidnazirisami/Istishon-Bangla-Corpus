‘বিচ ওয়াকওয়ে’


বিশ্বের র্দীঘতম সৈকতে সমৃদ্ধ সাগর-মেখলা কক্সবাজারকে আরও আর্কষণীয়, দৃষ্টিনন্দন এবং পর্যটক বান্ধব করতে বালিয়াড়ি আর ঝাউবীথির বুক চিরে নির্মাণ করা হচ্ছে বিশ্বমানের বিচ ওয়াকওয়ে। এই বিচ ওয়াকওয়েকে সুসজ্জিত করা হবে নানা দৃষ্টি নন্দন স্থাপনা আর পর্যটন সেবা সম্প্রসারণে সহায়ক উপাদানে। পাশাপাশি পর্যটন শহর কক্সবাজারের প্রবেশদ্বার নামে পরিচিত কলাতলীকেও সাজানো হবে নতুন মোড়কে, যাতে এই তোরণে পৌঁছেই ভ্রমণপিয়াসী পর্যটকদের চিত্তে লাগে দোলা। বাস্তবায়ন করা হচ্ছে নৈসর্গিক পরিবেশ উন্নয়ন আর দৃষ্টিনন্দন পর্যটন সেবা সহায়ক নানা অবকাঠামো নির্মাণের মাধ্যমে সামগ্রিক সৌন্দর্যবর্ধনের বিভিন্ন উদ্যোগ। বিচ ওয়াকওয়েতে স্থাপিত বেঞ্চে বসে পর্যটকরা নিজেদের সঙ্গীকে নিয়ে সমুদ্রের নৈসর্গিক সৌন্দর্য দেখতে দেখতে মনের আনন্দে চা-কফি পান করতে পারবে। এমনকি পর্যটকরা যাতে অনুকূল আবহাওয়ায় মুক্ত আকাশের নিচে বসে মোবাইল ও ল্যাপটপ ব্যবহার করতে পারে তারও সুব্যবস্থা থাকবে। বিচ ওয়াকওয়ের দুই পাশে থাকবে ফুলের টপ, কফি শপ, চেঞ্জিং রুম, সাইকেলওয়ে, ক্যান্টিন, বাথরুমের ব্যবস্থা। পর্যটকদের জন্য স্পেশাল বৈকালিক বিনোদন ব্যবস্থা গড়ে তোলারও নানা পরিকল্পনা রয়েছে। সড়কের দুই পাশে থাকবে পর্যাপ্ত লাইটিং, ল্যান্ড স্কেপিং, ট্রি প্ল্যান্টেশন তথা মনোমুগ্ধকর প্রাকৃতিক বাগান। দেশের পর্যটন সেবাকে আন্তর্জাতিক মানে উন্নীত করণের মহা পরিকল্পনার অংশ হিসেবে পর্যটকদের সুবিধা ও বিনোদনমাত্রা আরও বাড়াতেই কক্সবাজার সমুদ্র সৈকতের লাবনী পয়েন্ট থেকে কলাতলী সৈকত পর্যন্ত নির্মিত হচ্ছে এই বিকল্প বিচ ওয়াকওয়ে। প্রায় ১৫ কোটি টাকা ব্যয়ে সড়ক ও জনপদ বিভাগের অধীনে প্রকল্পটি বাস্তবায়ন কাজ শুরু হবে আগামী জানুয়ারীতে। উন্নত বিশ্বের সৈকতের সঙ্গে তাল মিলিয়ে ‘সাইকেলওয়ে-ওয়াকওয়েসহ পর্যটকদের জন্য অন্যান্য সুবিধা নির্মাণ’ কার্যক্রমের আওতায় পর্যটকবান্ধব প্রায় দুই কিলোমিটার দীর্ঘ প্রকল্পটি বাস্তবায়ন করবে বাংলাদেশ সেনাবাহিনীর ১৬ ইসিবি। প্রকল্পের কাজ শেষ হতে ৬ মাস লাগতে পারে। অপরদিকে এ শহরে আগত পর্যটকদের প্রথম দর্শনকে আরো আকর্ষণীয় করে তোলার লক্ষ্যে শহরের প্রবেশদ্বার নামে পরিচিত কলাতলী নতুন মোড়কে সাজানোর জন্য সাড়ে তিন কোটি টাকার প্রকল্প বাস্তবায়ন করবে কক্সবাজার জেলা প্রশাসন। এই প্রকল্পে থাকবে চার লাইনের রাস্তা, ফুলের বাগান,পর্যটকদের বসার চেয়ার, পর্যাপ্ত ফুটপাথসহ আকর্ষণীয় ফোয়ারা এবং ম্যুরাল। ফোয়ারা চত্বরে থাকবে বিনামূল্যে ওয়াইফাই এর ব্যবস্থা। পর্যটন সেবা উন্নয়নে বর্তমান সরকারের অব্যাহত প্রচেষ্টার অচিরেই বাংলাদেশ গড়ে উঠবে বিশ্বমানের পর্যটন অবকাঠামো, পর্যটন হয়ে উঠবে এ দেশে রাজস্ব আয় আর কর্মসংস্থানের অন্যতম উৎস – এটাই সকলের প্রত্যাশা। 
 

