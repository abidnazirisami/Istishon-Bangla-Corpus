অনলাইন ‘পুলিশ ক্লিয়ারেন্স’


পুলিশ ক্লিয়ারেন্স এখন সহজেই মিলছে অনলাইনে। অনলাইন পুলিশ ক্লিয়ারেন্স সেবাটি গত ২০ নভেম্বর কুমিল্লায় এবং গত ১ জানুয়ারি সিলেট মহানগর এলাকায় পরীক্ষামূলকভাবে চালু করা হয়। দুটি স্থানে সফলতা পাওয়ায় পর এটি সবখানে চালু হলো। তখনকার হিসেবে এ সেবা পেতে প্রায় ১৪ হাজারেরও বেশি আবেদন জমা হয়। এর মধ্যে সাড়ে ৫ হাজার সার্টিফিকেট ইস্যু করা হয়েছে। মোবাইল ফোন থেকে pcc.police.gov.bd অথবা Bangladesh Police এর website থেকে পুলিশ ক্লিয়ারেন্স পাওয়া যাবে। অনলাইনে যে কেউ নিবন্ধন করে প্রয়োজনীয় সব তথ্য দিয়ে এ সেবার জন্যে আবেদন করতে পারবেন। ই-পেমেন্টের মাধ্যমে সেবার ফি পরিশোধ করতে পারবেন এবং যেকোনো মোবাইল থেকে এসএমএস নোটিফিকেশনের মাধ্যমে আবেদনের সর্বশেষ অবস্থা জানতে পারবেন। তাছাড়া বিদেশগামী বা প্রবাসীরা যে কোন স্থানে বসে অনলাইনে আবেদন করতে পারবেন। আবেদনের সঙ্গে প্রয়োজনীয় দলিলাদি এবং সরকারি ফি পরিশোধের চালান স্ক্যান করে আপলোড করতে হবে। ফলে আবেদনকারী ব্যক্তিগতভাবে থানায় আসার প্রয়োজন হবে না। আবেদনকারী কুরিয়ার সার্ভিসের মাধ্যমে সার্টিফিকেট গ্রহণ করতে চাইলে তা আবেদনের নির্ধারিত স্থানে উল্লেখ করতে হবে। সে ক্ষেত্রে কুরিয়ার ফি পরিশোধ সাপেক্ষে আবেদনকারী ঘরে বসে সার্টিফিকেট পেতে পারেন। ফলে এখন থেকে বাংলাদেশ পুলিশ কর্তৃক ইস্যুকৃত পুলিশ ক্লিয়ারেন্স সার্টিফিকেট জাল হওয়ার কোনো সম্ভাবনা থাকবে না এবং যে কোন বিদেশি মিশন অনলাইনে পুলিশ ক্লিয়ারেন্স সার্টিফিকেট যাচাই করতে পারবে।

