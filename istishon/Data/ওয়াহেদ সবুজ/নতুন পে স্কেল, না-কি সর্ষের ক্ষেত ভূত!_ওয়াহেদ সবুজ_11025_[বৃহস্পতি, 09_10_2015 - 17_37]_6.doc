নতুন পে স্কেল, না-কি সর্ষের ক্ষেত ভূত!


নতুন পে স্কেল ঘোষিত হলো! সরকারি চাকুরিজীবীদের বেতন বাড়লো ৯১% থেকে ১০১% পর্যন্ত! ২১ লাখ মানুষের জীবন আপাতদৃষ্টিতে আরো একটু বিলাসী হবার সুযোগ সৃষ্টি হলো!
চলুন, এ বিলাসব্যবস্থা আমাদের শেষ পর্যন্ত কোথায় নিয়ে যাবে তার একটা সম্ভাব্য চিত্র দেখে আসি!
ক.
সাম্প্রতিককালের জরিপ বলছে, বাংলাদেশের মোট জনসংখ্যার ৫৮% উপার্জনক্ষম! সে সূত্রে ধরে নেয়া যায় ১৬ কোটির দেশে প্রায় সাড়ে আট কোটি উপার্জনক্ষম ব্যক্তি রয়েছে! অপরদিকে ILO (International Labour Organization) বলছে, এ দেশে বর্তমানে বেকার সংখ্যা প্রায় ৩ কোটি! এ ৩ কোটি বেকারকে বাদ দিলে দেখা যাচ্ছে, দেশে সর্বমোট প্রায় ৫.৫ কোটি মানুষ বিভিন্ন কর্মে নিয়োজিত রয়েছে! এর মধ্যে সরকারি কর্মজীবী মাত্র ২১ লক্ষ; বাকি প্রায় ৫ কোটি ২৯ লক্ষ মানুষ রয়েছে এর বাইরে! এ ২১ লক্ষের যে কোনো একজনকে নিয়ে আমরা একটু নজর দিই— ধরুন, এ মানুষটার বেতন ছিলো ২০ হাজার টাকা! তিনি এ টাকা দিয়ে স্বচ্ছলভাবে জীবনটা কাটিয়েই নিচ্ছিলেন; খরচ বাদ দিয়ে কিছুটা সঞ্চয়ও নিশ্চয়ই করছিলেন! এখন হঠাৎ করে এক ধাক্কায় তার বেতন হয়ে গেল ৩৯ হাজার টাকা!! এই যে অতিরিক্ত ১৯ হাজার টাকা, এটা তিনি কী করবেন?! কারণ, এক ধাক্কায় তার বেতন যতটা বেড়েছে, তার খরচ নিশ্চয়ই ততটা বেড়ে যায় নি! খুব স্বাভাবিক প্রবণতা হচ্ছে, তিনি টাকাটা সঞ্চয় করবেন, ব্যাংকে জমা করবেন! বলার অপেক্ষাই রাখে না যে, এই ২১ লাখ মানুষের খুবই সামান্য কিছু অংশ বিভিন্ন খাতে অতিরিক্ত এ টাকাটা বিনিয়োগ করবেন, সিংহভাগ অংশ ব্যাংকে জমা করবেন! কারণ, দেশের বর্তমান বিনিয়োগ, ব্যবসায় ও আর্থসামাজিক অবস্থা বিনিয়োগবান্ধব নয়; সুতরাং একজন মানুষ কেন এ ঝুঁকি নিতে যাবেন?!
এবার ভাবুন, এ ব্যাপক অর্থ অলস জমা হতে থাকবে ব্যাংকগুলোতে! আর, আমাদের ব্যাংকগুলো তো এমনিতেই বর্তমানে বেকায়দায় পড়ে আছে! ব্যাংক টাকা দেয়ার জন্য বসে আছে, অথচ ব্যবসা-বান্ধব পরিবেশ না থাকায় উদ্যোক্তা ও ব্যবসায়ীরা ঝুঁকিমুক্ত থাকার স্বার্থে ব্যাংক থেকে লোন নিতে আগ্রহ হারিয়ে ফেলেছেন! এর ওপর আবার এত বড় অঙ্কের অর্থ ব্যাংকে জমা হলে তা অলস পড়ে থাকবে বৈ কি! এর ফলে, ব্যাংকিং ব্যবস্থা আরো আরো হুমকির মুখে পড়ে যেতে পারে! এ ক্ষেত্রে দুটো ব্যাপার ঘটতে পারে— ১৷ ব্যাংকগুলো যে কোনো উপায়ে (অপেক্ষাকৃত সহজ শর্তে হলেও) টাকাগুলো বাজারে ছাড়বে, অথবা ২৷ বিনিয়োগ করতে না পেরে অতি তারল্যের ধাক্কায় ব্যাংকগুলো বেসামাল হয়ে পড়বে!
প্রথম ব্যাপারটি ঘটলে তার ফলাফল বেশ খারাপ হবার সম্ভাবনা রয়েছে! কারণ, এর ফলে বাজারে অর্থের পরিমাণ বেড়ে গিয়ে মূদ্রাস্ফীতি সৃষ্টি করতে পারে, এবং পরিণতিতে মূদ্রাস্ফীতির কারণে বেড়ে যাবে দ্রব্যমূল্য!
আর যদি দ্বিতীয়টি ঘটে, তাহলে বিনিয়োগে অনগ্রসরতার দরুণ উৎপাদনের ওপর নেতিবাচক প্রভাব পড়বে, অর্থাৎ চাহিদার তুলনায় উৎপাদন কমে যাবে; সুতরাং ফলাফল আগের মতোই— চাহিদার তুলনায় উৎপাদন কম মানেই দ্রব্যমূল্য বৃদ্ধি!
এ দ্রব্যমূল্য বৃদ্ধির প্রতিক্রিয়াটি কিন্তু ভয়াবহ! কারণ, দেখুন, যে মানুষটার বেতন বাড়লো, দ্রব্যমূল্য বৃদ্ধির ফলে তার খরচও বেড়ে গেল! অর্থাৎ, তার লাভের লাভ কিছুই হলো না, বরং 'যাহা লাউ, তাহাই কদু' হয়ে গেল! কিন্তু এর বাইরে যে ৫ কোটি ২৯ লক্ষ মানুষ আছে, তাদের কী হবে ভেবে দেখুন তো! যার বেতন এখনো আগের মতোই, ১৫ হাজার, তাকেও যখন ঐ বৃদ্ধিপ্রাপ্ত মূল্যে পণ্য কিনতে হবে, তখন পরিস্থিতিটা কত ভয়ানক হয়ে যাবে! এ বিপুল সংখ্যক কর্মজীবী জনগোষ্ঠীর অর্থনৈতিক পরিস্থিতি কতটা বিশৃঙ্খল, কতটা সঙ্গীন হয়ে যেতে পারে— ভাবা যায়!! ৫ কোটির অধিক মানুষের আর্থিক এ অসঙ্গতি দেশের জাতীয় অর্থনীতিতে কতটা ক্ষতিকর প্রভাব ফেলতে পারে, তা সহজেই অনুমেয়!
খ.
কেউ কেউ নিশ্চয়ই বলবেন, এ বেতন বৃদ্ধির ফলে ঘুষ-দুর্নীতি কমবে! কিন্তু দেখুন, কয়েক বছর আগে একজন বন কর্মকর্তার বালিশের কভার, বিছানার তোষক ও চালের ড্রামের মধ্য থেকে যে প্রায় ৩০০ কোটি টাকা উদ্ধার করা হয়েছিলো, তাকে আপনি কত টাকা বেতন দিয়ে তুষ্ট করবেন?! তার তো চাহিদা শত কোটির! ব্যাপার হচ্ছে, ক্ষীণ ইতিবাচক প্রভাব হয়তো পড়লেও পড়তে পারে, তবে সে সম্ভাবনা প্রায় শূন্যের কাছাকাছি! কারণ, ঘুষ-দুর্নীতি কোনোভাবেই 'প্রয়োজনের ব্যাপার' নয়, এটা রক্তে থাকে! যার রক্তে সততা নেই, তাকে কোটি টাকা বেতন দিয়েও কোনো ফল পাবার সম্ভাবনা নেই!
গ.
চলুন এ পর্যায়ে একটু কল্পনাবিলাসী হওয়া যাক! এ বিপুল পরিমাণ অর্থ অহেতুক বেতনবৃদ্ধির পেছনে ব্যয় না করে কী কী করা যেত— দেখি একটু!
জানিয়ে রাখি, নতুন পে স্কেল কার্যকরের ফলে শুধু বেতন-ভাতা খাতেই খরচ হবে দেশের মোট বাজেটের ২০%! আহ্! এমনিতেই প্রতি বছর যে হারে বাজেট ঘাটতি থাকে, তা কমানোর পরিবর্তে বৃদ্ধির ব্যবস্থা করে ফেললাম আমরা!
অথচ এ টাকা দিয়ে ব্যাপক কর্মসংস্থান তৈরির উদ্যোগ নেয়া যেত! এর মাধ্যমে অনেক বেকারের পুনর্বাসন হতো, ফলে একদিকে বেকারের সংখ্যা কিছুটা কমতো; অন্যদিকে কর্মসংস্থান বৃদ্ধির ফলে বাড়তো উৎপাদন; উৎপাদন যত বাড়বে, দ্রব্যের দাম তত কমবে— এটা বোঝার জন্য কারো নিশ্চয়ই অর্থনীতিবিদ হবার প্রয়োজন নেই! (কিন্তু বুঝলাম না, বর্তমান প্রধানমন্ত্রী যে ২০০৯ সালের নির্বাচনের আগে 'ঘরে ঘরে চাকরি'র ওয়াদা করেছিলেন, সেটা তিনি ভুলে গিয়েছেন কি-না!)
দেশের লাভজনক খাতগুলো চিহ্নিত করে এ টাকা দিয়ে সে সব খাতে বিনিয়োগ বৃদ্ধি করা যেত!
পোশাক শিল্প আমাদের প্রধান রপ্তানী শিল্প— সে তো সবার জানা! এ খাতকে আরো শক্তিশালী করার উদ্যোগ নেয়া যেত!
বন্ধ হয়ে যাওয়া বা প্রায় বন্ধ হয়ে যাওয়া কারখানাগুলো নিরীক্ষা করে সম্ভাবনাময় কয়েকটি পুনরায় সচল করার ব্যবস্থা নেয়া যেত; এখানেও কয়েক হাজার মানুষের কর্মসংস্থান হতো!
একটি উন্নয়নশীল দেশের সবচেয়ে বড় সম্পদ তার শিক্ষিত জনগোষ্ঠী! তাই, এ বিষয়টি বিবেচনায় নিয়ে, শিক্ষাখাতে সম্প্রতি যে বরাদ্দ কমানো হয়েছে, তা বরং বৃদ্ধি করা যেত!
আর কিছু হোক না হোক, অন্তত বাজেটের ঘাটতি বৃদ্ধির সম্ভাবনাটা নষ্ট করে দেয়া যেত!
ঘ.
এখন প্রশ্ন হচ্ছে, সরকারের নীতি-নির্ধারকেরা কি এতটাই অযোগ্য যে এত সব বিষয় না ভেবেই তারা এ সিদ্ধান্ত নিয়েছেন?!
না, মোটেও না! যদি তা হতো, তাহলে শঙ্কাটা বরং একটু কম থাকতো! কিন্তু ব্যাপারটা হচ্ছে, তারা এ বিষয়গুলো খুব ভালোভাবেই জেনে-বুঝেও এ পদক্ষেপ নিয়েছেন! কারণটা খুব একটা জটিল নয়! সরকার মনে করছে, সরকারি আমলাদের সন্তুষ্ট করে নিজেদের পক্ষে ভেড়াতে পারলেই নিজেদের চেয়ারের নিচটা আরো মজবুত করা যাবে! চিন্তার বিষয়টা আসলে এখানেই! এত এত ভয়ঙ্কর সম্ভাবনা সত্ত্বেও যখন কোনো সরকার আমলাদের হাতে রাখতে এ ধরণের সিদ্ধান্ত নেয়, তখন বুঝতে হবে, এর মধ্যে ব্যাপক দুরভিসন্ধি রয়েছে! একটি সরকার যখন এ রকম নেতিবাচক অনৈতিক পন্থায় ক্ষমতা আঁকড়ে ধরে রাখতে চায়, তখন বুঝে নিতে হবে যে দেশের রাজনৈতিক ভবিষ্যৎ হুমকির মুখে!
আর এ তো বলার অপেক্ষাই রাখে না যে, রাজনৈতিক পরিবেশ বিনষ্ট হওয়া মানে দেশের সকল মেকানিজম বিশৃঙ্খল হয়ে পড়ার সম্ভাবনা!
সুতরাং, এ পে স্কেলে আসলে কোনোই আশার বাণি নেই; বরং দেশ ও জনগণের দিকে ছুড়ে দেয়া সরকারের এক ভয়ঙ্কর হুমকি হচ্ছে এ পে স্কেল! আর তাই, খুশি হবার বদলে, সাবধান হওয়াটাই শ্রেয়!

