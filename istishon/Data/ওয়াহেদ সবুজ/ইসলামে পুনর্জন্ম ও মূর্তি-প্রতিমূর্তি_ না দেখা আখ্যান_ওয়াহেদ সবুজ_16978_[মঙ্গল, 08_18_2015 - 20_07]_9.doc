ইসলামে পুনর্জন্ম ও মূর্তি-প্রতিমূর্তি_ না দেখা আখ্যান


যখনই শুনি ইসলাম পুনর্জন্মে বিশ্বাস করে না, ইসলাম মূর্তি স্থাপনে বিশ্বাস করে না; আমি খুব অবাক হই! যে ইমাম/পীর/মাওলানা/মুফতি অকপটে পুনর্জন্ম স্বীকার করে নেন, যে ইমাম/পীর/মাওলানা/মুফতি নিজে মূর্তিতে বিশ্বাস করেন— তিনিই যখন বলেন, "এগুলো অবৈজ্ঞানিক, অলীক কল্পনা", তখন আমি তাদের সাথে একমত না হয়ে পারি না!
দেখুন, রসুনের সব কোয়ার পশ্চাদ্দেশ এক জায়গাতেই জড়ো হয়! প্রকৃত অর্থে, প্রায় সকল ধর্মই একই ধরণের গল্প বলে; শুধু প্রেক্ষাপট কিছুটা ভিন্ন হয়ে থাকে!
সনাতন ধর্ম বলে, প্রাণের জন্ম হয় নানা পর্যায়ে— কখনো বিড়াল হয়ে, বা ইঁদুর হয়ে, কখনো বা গরু হয়ে! তবে, সবশেষ ও সর্বোচ্চ পর্যায় হচ্ছে মানুষ হয়ে জন্ম; এবং একটি প্রাণ মানুষ হিসেবে জন্ম নেবে মোট সাত বার! এ ধরণের বিশ্বাসকে 'পাগলের প্রলাপ' গণ্য করে যিনি পুনর্জন্মের সম্ভাবনাকে 'হাস্যকর' বিবেচনা করেন; তারই ধর্ম যখন বলে "মৃত্যুর পর 'পুনর্জন্ম' হবে", তখন তিনি তা বিশ্বাস করেন এবং মজার ব্যাপার হলো, কখনো কখনো এ ধরণের পুনর্জন্মের মধ্যে বৈজ্ঞানিক ব্যাখ্যাও তিনি দাঁড় করিয়ে ফেলেন!
এ দুই ধর্মের পুনর্জন্মের মধ্যে পার্থক্য শুধু এই— একটি বলছে, পৃথিবীতেই পুনর্জন্ম হবে, অন্যটি বলছে, 'ওপারে' হবে! 'ঘর একই, বর আলাদা' আর কি!
সনাতন ধর্মাবলম্বীদের 'মূর্তিপূজা' করার ব্যাপারে মুসলিম স্কলাররা বলেন, 'এটা হাস্যকর!" ইসলাম না-কি যে কোনো ধরণের মূর্তি/প্রতিকৃতি তৈরি করতে নিষেধ করেছে! প্রশ্ন হচ্ছে, হজ্বে গিয়ে তারা কোন বস্তুকে লক্ষ্য করে পাথর ছোঁড়েন?! একটি পাথরের স্তম্ভকে!! হায়, শয়তানের প্রতিমূর্তি তৈরি করে সেখানে পাথর মারছেন, তাও আবার হজ্বে গিয়ে; অথচ বলছেন, ইসলামে কোনো মূর্তি-টুর্তির জায়গা নাই!
শুধু প্রেক্ষাপট ভিন্ন— এই যা! একদল মূর্তি বানিয়ে পূজা-উপাসনা করছে; অন্যদল মূর্তি বানিয়ে ঢিল ছুঁড়ছে!
যে যুক্তিতে হিন্দুর 'পুনর্জন্ম' ও 'মূর্তিপূজা' থিওরিকে আপনি বাতিল করে দিচ্ছেন, সেই একই যুক্তিতে আপনার 'পুনরুত্থান' ও 'শয়তানের প্রতিকৃতি' কেন বাতিল ঘোষিত হবে না— এ মর্মে, মাননীয় পীর/ইমাম/মুফতি/মাওলানা মহাশয়, আপনাকে কারণ দর্শানোর নোটিস দেয়া হলো!

