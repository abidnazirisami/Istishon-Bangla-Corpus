আমার ডাইনে-বাঁয়ে ষড়যন্ত্র, সামনে মীরজাফর!


একটা দেশে একদিকে আন্দোলন করছে বিশ্ববিদ্যালয়ের শিক্ষার্থীরা, অপর দিকে আন্দোলন করছেন বিশ্ববিদ্যালয়ের শিক্ষকেরা!
শাসকগোষ্ঠী একদিকে বলছে 'শিক্ষকদের জ্ঞানের অভাব'; অন্যদিকে নিজস্ব পেটোয়া বাহিনী লাগিয়ে ন্যায্য দাবি আদায়ে আন্দোলনরত শিক্ষার্থীদের পেটাচ্ছে!
প্রথম কথা, একটা দেশের উচ্চশিক্ষাস্তরের শিক্ষক ও শিক্ষার্থী উভয়েই যখন পড়াশোনা ফেলে রেখে আন্দোলনে নামে, তখন বুঝতে হবে— সমস্যা একটা কিছু নিশ্চয়ই হচ্ছে! কারণ, 'জ্ঞানের অভাব' নিয়ে কেউ বিশ্ববিদ্যালয়ের শিক্ষক হয় না, ন্যূনতম জ্ঞান ছাড়া কেউ বিশ্ববিদ্যালয়ের শিক্ষার্থী হয় না!
দ্বিতীয়ত, কোনো শাসকগোষ্ঠী যখন শিক্ষকদের অপমান-অপদস্থ করে আর শিক্ষার্থীদের উপর গুলিবর্ষণ করে, তখন বুঝতে হবে, শাসকগোষ্ঠী ধীরে ধীরে 'শোষকগোষ্ঠী'তে পরিণত হচ্ছে!
বুঝতে হবে, কোনো না কোনোভাবে দেশের উচ্চশিক্ষা নষ্ট করে দেয়ার চক্রান্ত চলছে!
আরেকটি ব্যাপার ভেবে দেখুন, একটা ইস্যু নিয়ে কীভাবে সারা দেশের বিশ্ববিদ্যালয়ের শিক্ষার্থীদের দুটো অংশে বিভক্ত করে ফেলা হয়েছে, তাদের মুখোমুখি দাঁড় করিয়ে দেয়া হয়েছে, এবং এর মাধ্যমে বিশ্ববিদ্যালয়ের শিক্ষার্থীদের সংহতি নষ্ট করে দেয়া হচ্ছে!
শোষকেরা জানে, ইতোপূর্বে দেশের সকল আন্দোলন, সকল সফল আন্দোলন, সকল শোষকবিরোধী ন্যায্য আন্দোলন শিক্ষার্থীরাই সংগঠিত করেছে! তাই, তারা সম্ভবত শিক্ষার্থীদের ঐক্য বিনষ্ট করার মাধ্যমে এ সুপ্তকঠিন শক্তিকে দুর্বল করে দিতে চায়! আর তাদের এ উদ্দেশ্য সফল হলে তা মোটেও সুখকর হবার কথা নয়!
এখনো সময় আছে, দেশের সকল শিক্ষক-শিক্ষার্থীকে সকল বিভেদ ভুলে ন্যায্যতার পক্ষে 'এক' হতে হবে! সেটা না হওয়ার কোনো সুযোগ নেই, নিজেদের ও একই সাথে রাষ্ট্রের ও জাতির মঙ্গলের জন্য 'এক' হতে হবে! সেটা যত তাড়াতাড়ি হবে, ততই মঙ্গল!
তবে, আমার ক্ষীণ আশঙ্কা এ কারণে যে, দেশ ও জাতির স্বার্থে আমরা খুব কমই ঐক্যবদ্ধ হতে পেরেছি!

