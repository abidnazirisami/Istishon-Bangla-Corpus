আমাদের অদ্ভুতুড়ে শিক্ষাচেতনা; প্রতিফল— ভঙ্গুর অর্থনীতি


বেশ আগে একটা লেখা লিখেছিলাম 'আমাদের অহেতুক আত্মসম্মানবোধ || পরিণতি ভয়াবহ' শিরোনামে! উচ্চশিক্ষা গ্রহণকে আত্মসম্মানের মানদণ্ড বিবেচনা করা এবং এ ক্ষেত্রে আমাদের 'বিলাসী' চিন্তাচেতনা যে আমাদের পিছিয়ে দিচ্ছে, উন্নতি-অগ্রগতিকে বাধাগ্রস্ত করছে— এ ব্যাপারটি সেখানে বোঝানোর চেষ্টা করেছিলাম! কারিগরি শিক্ষা ছাড়া যে আমাদের গত্যন্তর নেই— সে ব্যাপারে দৃষ্টি আকর্ষণ করতে চেয়েছিলাম!
চলুন মূল প্রসঙ্গে যাই!
বর্তমান পৃথিবীতে উন্নতি-অগ্রগতির সবচেয়ে আদর্শ উদাহরণ কোনটি?! নিঃসন্দেহে জাপান! আজ থেকে ৪৫/৫০ বছর আগেও দেশটির অবস্থা ছিলো রীতিমতো শোচনীয়; অথচ অর্থনীতি, বিজ্ঞান, প্রযুক্তি, শিল্পকলা— সবদিক থেকে জাপান পৃথিবীতে আজ আদর্শ অবস্থানে! চলুন জাপানের শিক্ষার অবস্থা কী তা একবার পর্যবেক্ষণ করে আসি:
সর্বশেষ পরিসংখ্যান অনুযায়ী জাপানে
প্রাইমারি ও লোয়ার সেকেন্ডারি লেভেলে (প্রথম শ্রেণি হতে নবম শ্রেণি) শিক্ষার্থী ভর্তি হয় ১ কোটি ৯ লক্ষ ৭৫ হাজার ২২০ জন (বিদ্যালয়ে এদের উপস্থিতির গড় ৯৯.৯৮%);
লোয়ার সেকেন্ডারি থেকে আপার লেভেলে (আমাদের হিসেবে কলেজ লেভেলে) ভর্তি হয় মাত্র ৩৮ লক্ষ ৯ হাজার ৮২৭ জন শিক্ষার্থী (এদের গড় উপস্থিতি ৯৭.৩%);
আপার লেভেল হতে ইউনিভার্সিটি লেভেলে ভর্তি হয় ৩৭ লক্ষ ৬০ হাজার ৮১০ জন শিক্ষার্থী!
এবার লক্ষ করুন, জাপানের স্কুল লেভেল শেষ করার পর মাত্র ৩৫ ভাগ শিক্ষার্থী কলেজ লেভেলে ভর্তি হয়; বাকি ৬৫ ভাগ স্কুল শেষেই সিদ্ধান্ত নিয়ে ফেলে যে আসলে উচ্চশিক্ষা তাদের জন্য নয়! তাই সময় নষ্ট না করে এরা কর্ম গ্রহণ করে! যে ৩৫ ভাগ পরবর্তী শিক্ষাগ্রহণের জন্য ভর্তি হয়, তারা যে প্রকৃত অর্থেই পড়াশোনা করতে আগ্রহী তা তাদের উপস্থিতির হার (৯৭.৩%) দেখলেই বোঝা যায়! আরেকটি লক্ষণীয় বিষয় হচ্ছে, কলেজ লেভেল শেষে শতকরা ৯৮.৭% শিক্ষার্থীই উচ্চশিক্ষাস্তরে প্রবেশ করেন; অর্থাৎ ঝরে পড়ার হার মাত্র ১.৩%!
লক্ষণীয় ব্যাপার হলো, এই ৩৭,৬০,৮১০ জন শিক্ষার্থীর উচ্চশিক্ষার উচ্চমান নিশ্চিত করতে জাপানের শিক্ষামন্ত্রণালয় তাদের জন্য সর্বমোট ৭৭৮টি বিশ্ববিদ্যালয়ের ব্যবস্থা করেছে!
এবারে আসা যাক আমাদের শিক্ষায়! সর্বশেষ হিসেব অনুযায়ী আমাদের দেশে
প্রাইমারি লেভেলে ভর্তিকৃত শিক্ষার্থীর সংখ্যা ৭ কোটি ৬২ লক্ষ ৩০ হাজার!
সেকেন্ডারি লেভেলে ভর্তিকৃত শিক্ষার্থী ২ কোটি ৪৪ লক্ষ!
সেকেন্ডারি লেভেল হতে ইউনিভার্সিটি লেভেল ভর্তিকৃত শিক্ষার্থী মাত্র ১২ লক্ষ ৭৭ হাজার ১৫১ জন; অর্থাৎ সেকেন্ডারি লেভেল শেষে ঝরে পড়ার হার ৯৪.৭৭%!
(আমাদের দেশে স্কুল-কলেজে শিক্ষার্থী উপস্থিতির হার কেমন তা একজন অশিক্ষিত বা নিরক্ষর মানুষও জানেন; তাই সেটা উল্লেখ করে লজ্জা বৃদ্ধি করলাম না)
ভেবে দেখুন, ২ কোটি ৩১ লক্ষ ৮৪৯ জন শিক্ষার্থী সেকেন্ডারি লেভেল শেষ করে আর উচ্চশিক্ষা গ্রহণ করে না! লক্ষ করুন, এই ২,৩১,০০,৮৪৯ জন শিক্ষার্থী যদি স্কুল লেভেল শেষ করেই পড়াশোনা না চালানোর সিদ্ধান্তটি নিয়ে নিতো, তাহলে প্রথমত, দুটো বছর তাদের পেছনে শিক্ষাখাতে বরাদ্দকৃত কোটি কোটি টাকার অপচয় রোধ হতো!! ভাবুন, সে টাকা বিনিয়োগ করে উচ্চশিক্ষাস্তরের শিক্ষার্থীদের শিক্ষার উচ্চমান নিশ্চিতকরণে কত ধরণের উন্নয়নমূলক ব্যবস্থা গ্রহণ সম্ভব হতো! বড় বড় গবেষণার ফ্যাসিলিটিসও নিশ্চিত করা সম্ভব হতো!
দ্বিতীয়ত, এই বিপুল সংখ্যক মানুষ যদি ওই দুটো বছর কলেজে সময় নষ্ট না করে কর্ম গ্রহণ করতো, তাহলে দু বছরে দেশের উৎপাদন-অর্থনীতি কত দূর এগিয়ে যেতে পারতো! এবং এটা এক বছর নয়, প্রত্যেক বছরের জন্যই প্রযোজ্য! এভাবে যদি ২০ বছর চলে, তাহলে দেশের উচ্চশিক্ষার মান আকাশ স্পর্শ করবে এবং প্রতি বছর উৎপাদন-বিপণন-অর্থনৈতিক কর্মকাণ্ড ব্যাপকভাবে বিস্তৃত হবে, সেই সাথে অর্থনৈতিক প্রবৃদ্ধি ব্যাপক হারে বৃদ্ধির দরুণ দেশের অর্থনীতি পৃথিবীর অন্যতম শক্তিশালী অর্থনীতি হিসেবে রূপ নেবে!
জাপানের উন্নতি কিন্তু ঘুমিয়ে ঘুমিয়ে হয় নি! আমাদের বুঝতে হবে, শিক্ষাগ্রহণ ও কর্মগ্রহণের ব্যাপারে আমাদের দৃষ্টিভঙ্গির পরিবর্তন যতদিন না হচ্ছে, ততদিন হাজার প্রচেষ্টাতেও আমরা জাপানের মতো দেশে পরিণত হতে পারবো না— না জ্ঞানবিজ্ঞানের প্রসারে, না অর্থনৈতিক শক্তিতে!

