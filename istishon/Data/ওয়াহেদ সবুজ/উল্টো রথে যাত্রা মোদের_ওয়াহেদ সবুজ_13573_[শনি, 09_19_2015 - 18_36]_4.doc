উল্টো রথে যাত্রা মোদের


ডিসকভারি চ্যানেলের একজন অনুষ্ঠান সঞ্চালক বললেন, "একটি দেশের উন্নতি নির্ভর করে সে দেশের জনগণের দায়বদ্ধতার ওপর!"
কথাটি বলার পরপরই তিনি একটি বিস্ময়কর তথ্য দিলেন— "১৯৮০ সালে চীনের মানুষের মাথাপিছু আয় ছিল মাত্র ২৪০ ইউএস ডলার; মাত্র চল্লিশ বছরে (২০১৩ সালে) তা প্রায় ২০ গুণ বেড়ে ৪৪০০ ইউএস ডলারে গিয়ে দাঁড়ায়!"
কি অসাধারণ!!
রাষ্ট্রগতভাবে আমাদের উন্নতিটাও কিন্তু নেহাত কম নয়! ১৫ বছর আগে এ দেশে পরীক্ষার রেজাল্ট ভালো করার জন্য পুলিশের তাড়া খেয়ে লুকিয়ে-ছাপিয়ে কত কষ্ট করে পরীক্ষার্থীকে নকল সাপ্লাই দিতে হতো! তারপরও জানালা দিয়ে ছুড়ে দেয়ার পর সেটা সঠিক মানুষটার কাছে গিয়ে পৌঁছবে কি-না সে নিয়েও টেনশান থেকে যেত! আর এখন, মাত্র ১৫ বছরের মাথায় এসে সামান্য কিছু টাকা খরচ করে ঘরে বসে প্রশ্ন হাতে পেয়ে যাচ্ছি আমরা! পুলিশের তাড়া খাওয়ারও প্রয়োজন নেই, আবার পরীক্ষার্থীরও নকল ঠিকঠাক সময়ে হাতে আসা নিয়ে টেনশান নেই; পরীক্ষার হলে মাথা খাটিয়ে উত্তর বের করারও কোনো ঝামেলা নেই!
আমাদের উন্নতির ধারাবাহিকতাটাও কিন্তু লক্ষ্য করার মতো— প্রথমে পিইসি ও জেএসসি'র প্রশ্ন 'সফলভাবে' ফাঁস হলো; এরপর ক্রমান্বয়ে এসএসসি ও এইচএসসি-তেও আমরা সাফল্যের স্বাক্ষর রাখলাম! অতঃপর বিভিন্ন বিশ্ববিদ্যালয়ের বিভিন্ন ইউনিটের প্রশ্ন, মেডিকেলের প্রশ্ন, এমনকি বিসিএস পরীক্ষার প্রশ্ন পর্যন্ত আমরা ফাঁস করে ছেড়েছি!
কী বলবো?!!
ভীষণ কান্না লাগছে!
আগেও অনেকবার বলেছি, একই কথা বারবার হয়ে যাচ্ছে; তবু বাস্তবতাটা তো বলতেই হবে— দেশের শিক্ষাব্যবস্থাটাকে ধ্বংস করে দেয়ার সুগভীর ষড়যন্ত্র চলছে! দেশে আক্ষরিকভাবেই শিক্ষা বলতে আর কিছুই অবশিষ্ট নেই, সব সিস্টেম ধ্বংস হয়ে গেছে! অথচ আমরা এখনো মান্ধাতা আমলের সনাতনী চিন্তাচেতনা নিয়ে পড়ে আছি যে— একটি দেশের স্বাধীনতা ও সার্বভৌমত্ব খর্ব করতে হলে অন্য আরেকটি দেশ কর্তৃক যুদ্ধ বাধাতে হয়!
হায় রে! আমরা কবে বুঝবো যে, একটি দেশের শিক্ষাকে ধ্বংস করে দিতে পারলে সেখানে স্বাধীনতা-সার্বভৌমত্ব নিয়ে কথা বলার আর কেউ থাকে না; আর তেমন কেউ যদি না থাকে, তাহলে সেখানে শুধুই সার্বভৌমত্বের পোশাকটা পড়ে থাকে! আর সে পোশাক দেখিয়েই জনগণকে শান্ত রাখা হয়, বোকা বানানো হয়!
অত্যন্ত সুচতুরভাবে আমাদের আবার পরাধীন গোলাম জাতিতে পরিণত করা হচ্ছে ধীরে ধীরে, ১৭৫৭ সাল-পরবর্তী 'ধ্বজভঙ্গ' জাতিতে পরিণত করে দেয়া হচ্ছে আমাদের! আর এ প্রক্রিয়ার চূড়ান্ত পর্যায়ে শিক্ষা নিয়ে এ খেলাটা খেলা হচ্ছে!
লক্ষ করেছেন কি, ইতোমধ্যেই দেশের শিক্ষার ওপর থেকে জনগণের ভরসার জায়গাটা উঠে গেছে! শিক্ষার্থীরা হতাশ ও দিশেহারা হয়ে পড়েছে! 'কষ্ট করে পড়াশোনা করে কী লাভ?' জাতীয় নৈরাশ্য ঘণীভূত হয়ে পড়েছে!
সচেতন হোন!
মনে রাখবেন, শিক্ষা বাঁচলে সব বাঁচবে! শিক্ষা না থাকলে সব হারাতে হবে— দেশ ও সম্মান!....

