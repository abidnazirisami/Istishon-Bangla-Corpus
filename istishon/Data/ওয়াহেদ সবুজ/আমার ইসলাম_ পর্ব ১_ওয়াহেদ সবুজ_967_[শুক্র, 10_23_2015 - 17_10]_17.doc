আমার ইসলাম_ পর্ব ১


আমি জানি, শিরোনামটি পড়েই অনেকে একটা বড়সড় ধাক্কা খেয়েছেন! কারণ, ইতোমধ্যেই আমি কোথাও হিন্দু, কোথাও নাস্তিক, আবার কোথাও বা অ্যান্টি-ইসলামিস্ট হিসেবে পরিচিতি পেয়ে গেছি!
নাস্তিকতা বিষয়টা এখন এমন হয়ে গেছে যে 'নাস্তিক পেলেই খতম করো' রকমের একটা ধারণা আমাদের সমাজে বাসা বাঁধতে শুরু করেছে! কিন্তু, যারা 'নাস্তিক' হিসেবে বিবেচিত হয়, তারা আসলে কী বলতে চায়— সে ব্যাপারে কারো আগ্রহ দেখি না! শুদ্ধটি গ্রহণ ও অশুদ্ধটি বর্জন করবো— এ কথা আমাদের মুখে মুখেই কেবল ঘুরে বেড়ায়, বাস্তবে শুদ্ধ-অশুদ্ধ বিবেচনার আগেই আমরা ধরে নিয়ে বসে থাকি, যাই হোক 'আমারটাই সত্য', মানে 'তালগাছ আমার; তারপর যা বলতে চাও বলো'!
যা-হোক, জন্মসূত্রে আমি মুসলিম পরিবারে বেড়ে উঠেছি এবং যে দেশে বসবাস করছি সেখানে ৯০% মানুষের ধর্ম ইসলাম! সে সূত্রে ইসলাম ধর্ম বিষয়ে আমার নিজস্ব কিছু দর্শন ও চিন্তা-চেতনা রয়েছে! সেগুলো নিয়ে আমার অবস্থান খোলামেলাভাবে আলোচনার জন্য আমি এই শিরোনামে সাত পর্বের একটি ধারাবাহিক লেখা প্রকাশ করার সিদ্ধান্ত নিয়েছি! আজ তার প্রথম পর্ব!
চলুন আলোচনায় যাই—
শুরুতেই আমাদের জেনে নিতে হবে, ধর্মটা আসলে কী? ধর্ম হচ্ছে থিওরি! যেমন— আমরা বিজ্ঞানের অনেক থিওরির কথা জানি— থিওরি অব এভল্যুশান, বিগ ব্যাং থিওরি ইত্যাদি! অর্থাৎ, সহজ কথায়, যে ধারণাগুলো কেবল কিছু নমুনা-অনুমানের ভিত্তিতে পাওয়া যায়, সেগুলো হচ্ছে 'থিওরি'; আর যেগুলো বাস্তবে ঘটার প্রমাণ বা দৃষ্টান্ত রয়েছে, সেগুলো হচ্ছে 'ফ্যাক্ট'! যেমন— পূর্বদিকে সূর্য ওঠে— এটা একটা ফ্যাক্ট! একটি থিওরি অনেক সময়ই নতুন আরেকটি থিওরি দ্বারা বাতিল হয়ে যেতে পারে, ফ্যাক্ট বাতিল করা যায় না! তো, বিষয়টা হচ্ছে, ধর্ম বা ধর্মীয় ধারণাগুলো হচ্ছে থিওরি, ফ্যাক্ট নয়! ফলে একটি নতুন ধর্ম (অর্থাৎ নতুন থিওরি) আসার পর পূর্বের ধর্ম বা ধর্মগুলোর ধারণা (অর্থাৎ পূর্বের থিওরি) বাতিল বা পুরাতন/সনাতনী/অযৌক্তিক বলে বিবেচিত হয়েছে! এ প্রক্রিয়াতেই একটি ধর্ম এসেছে, অনেকে আগেরটি ফেলে দিয়ে নতুনটি গ্রহণ করেছে! আবার আরেকটি নতুন থিওরি এসেছে, অনেকে আগেরটির চেয়ে নতুনটিকে বেশি পছন্দ করেছে; কখনো বা মানুষ গ্রহণ না করায় নতুন ধর্ম (বা থিওরি) এসে কিছুদিনের মধ্যেই বিলুপ্তও হয়ে গেছে! এভাবেই আসলে ধর্মের বিকাশ হয়েছে! একথা সত্য যে কোনো কোনো সময় কোনো কোনো ধর্মীয় থিওরির ০.১/০.২% 'ফ্যাক্ট' হিসেবে প্রমাণিত হয়েছে! তবে বাকি ৯৯.৯৮% শুধুই 'থিওরি'ই রয়ে গেছে বৈ কি!
যদিও ইসলাম পৃথিবীর বৃহত্তম ধর্ম নয়, তথাপিও আমি মনে করি, এ ধর্মের ধারণাগুলো (অর্থাৎ থিওরিসমূহ) এ ধর্মের নামের প্রতি সুবিচার করতে সক্ষম! অর্থাৎ, ইসলামী 'থিওরি'গুলো পৃথিবীব্যাপী শান্তি-শৃঙ্খলা নিশ্চিত করতে সক্ষম! তবে, সমস্যা হচ্ছে, এর ধারণাগুলো তার সার্বজনীন রূপ হারিয়েছে! দেশ-কাল-পরিবেশভেদে একটি ধর্মের নানাবিধ শাখা-প্রশাখা থাকতেই পারে, তবে 'মূল'টা হারিয়ে গেলেই বিপত্তি! প্রকৃতপক্ষে, বর্তমানে পৃথিবীতে 'ইসলাম' নেই! শিয়া মুসলিমরা যেভাবে ধর্মীয় রীতিপ্রথাগুলো পালন করে, সুন্নিরা তা করে না! শিয়া মনে করে, সুন্নি ভুল; সুন্নিও নিজেকেই সঠিক মনে করে! সমস্যার মূল জায়গাটা হচ্ছে— 'ইসলামী শরিয়তের পরিভাষা'! কোনোরূপ 'পরিভাষা'য় না গিয়ে বিভিন্ন বিধিবিধান বিষয়ে কুরআন/ইসলামী ধারণার 'মূল'টা ধারণ করতে পারলে সমস্যাগুলো এড়ানো যেত!
ফ্যাক্ট হচ্ছে, আজকের মুসলিমরা ইসলামের 'মূল থিওরি'গুলো বুঝতে পারছে না, অথবা বুঝতে চাচ্ছে না! 'বুঝতে চাচ্ছে না' এ কারণে বলছি যে মূলটা ধারণ-প্রসার করতে গেলে গায়ের জোরে ধর্ম ও ঈশ্বর নিয়ে ব্যবসা/স্বার্থ হাসিলের বিষয়টি অনিশ্চিত হয়ে পড়বে! আর তাই, ধর্মকে হাতিয়ার করে পার্থিব স্বার্থরক্ষার জন্যই আসলে ধর্মগুরুরা সনাতনী চিন্তাচেতনা-ধারণা-প্রথাগুলোকে টিকিয়ে রাখতে চান; ধর্মীয় থিওরির প্রগতিশীল দিকটিকে যে কোনো মূল্যে দমিয়ে রাখতে চান!
কিন্তু, আমাদের বুঝতে হবে, ১৪৫০ বছর পূর্বের আর্থ-সামাজিক প্রেক্ষাপট আর এখনকার প্রেক্ষাপট কোনোভাবেই এক নয়! তাই, সহস্র বছর ধরে চলে আসা পরিবর্তনগুলোর সাথে সনাতনী রীতিপ্রথাকে মেলানোর প্রচেষ্টা বোকামি! এ বোকামির ফলেই ধর্মগুলো তার ঔজ্জ্বল্য হারাচ্ছে! সহস্রাধিক বছর পর এসে আজ তাই আমাদের ধর্মের (থিওরির) 'মূল'টা নিয়ে চিন্তা করতে হবে! পাখির ঠোঁটে করে চিঠি পাঠানোর প্রক্রিয়া এ কারণেই বিলুপ্ত হয়েছে যে সময়ের ব্যবধানে তার চেয়ে সহজ ও উপযোগী উপায়ে আমরা চিঠির কথাগুলো পৌঁছে দিতে পারছি! (চলবে)
[দ্রষ্টব্য: পরবর্তী পর্বগুলোতে ইসলামী বিধিবিধানগুলোর 'মূল' নিয়ে আলোচনা হবে! সাথে থাকুন]

