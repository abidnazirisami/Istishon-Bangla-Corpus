'ফটকাবাজ' মিডিয়া বনাম 'বোকা পণ্ডিত'


চলুন, একটা গল্প শুনে আসি—
এক গ্রামে খুব নামী একজন পণ্ডিত আছেন; সকলেই তাঁকে বেশ সম্মান-সমাদর করে!
তো, একদিন পণ্ডিত মশাই একটা পাঠা কিনে কাঁধে করে নিয়ে বাড়ি ফিরছেন! এমন সময় পথে তাঁকে দেখে চার ফটকা বন্ধু বুদ্ধি এঁটে ফেললো— যে করেই হোক পাঠাটা হাতাতেই হবে!
পরিকল্পনামতো চারজন রাস্তার পাশে লুকিয়ে পড়লো! প্রথমে একজন পণ্ডিত মশাইয়ের সামনে এসে বললো, "নমস্কার পণ্ডিত মশাই! আপনার কাছে তো এটা আশা করি নি!"
পণ্ডিত বললেন, "কেন, কী হয়েছে?"
ছেলেটি উত্তর করলো, "আপনি সম্মানিত ব্যক্তি, অথচ আপনার কাঁধে কি-না কুকুর!"
পণ্ডিত ভাবলেন, এ পাগল-ছাগল আবার কী বলে! আমি তো পাঠা নিয়ে যাচ্ছি!
তো, পাত্তা না দিয়ে তিনি এগোতে লাগলেন! কিছুক্ষণ পর, দ্বিতীয় ছেলেটি সামনে এসে বললো, "স্যার, আপনি এ তল্লাটের সবচেয়ে গুণী মানুষ; আর আপনার কাঁধে কি-না কুকুর?!!"
এবার খানিকটা দ্বিধাগ্রস্ত হয়ে পণ্ডিত মশাই কাঁধের দিকে তাকিয়ে একবার দেখে নিলেন; নাহ, পাঠাই তো আছে!
এর কিছু পর, তৃতীয়জন রাস্তা আটকে দাঁড়িয়ে বললো, "স্যার, কাঁধে কুকুর নিয়ে কই যান?"
এবারে পণ্ডিত পুরোপুরি বিভ্রান্ত; তিনি কাঁধ থেকে পাঠাটাকে নামিয়ে ভালো মতো নিরীক্ষা করলেন; দেখলেন, কই পাঠা-ই তো!
খানিকক্ষণ পর চতুর্থ ছেলেটি সামনে এসে যখন বললো, "স্যার, আপনার কাঁধে কুকুর?! এটা কোনোভাবেই মেনে নেয়া যায় না!"
এ পর্যায়ে এসে পণ্ডিত মহাশয় চিন্তা করলেন, আমি একা দেখছি এটা পাঠা; কিন্তু সবাই বলছে এটা কুকুর! সবাই নিশ্চয়ই ভুল হতে পারে না, আমিই বোধহয় ভুল দেখছি! এ ভেবে তিনি পাঠাটাকে কুকুর ভেবে পথের মধ্যে ফেলে রেখে চলে গেলেন! আর ফটকাবাজ চারজন সেটা নিয়ে চম্পট দিলো!
একটু ভেবে দেখতে বলবো আপনাদের, পত্রপত্রিকা থেকে শুরু করে ইলেক্ট্রনিক মিডিয়া— সব জায়গাতেই কেন এতো এতো খারাপ খবর ফলাও করে প্রচার করা হয়, দিনের পর দিন! প্রতিদিন প্রতি পাতায়, প্রতি কলামে, প্রতি মিনিটে শুধুই খুন-ধর্ষণ-মারামারি-গোলাগুলি! কয়টা ভালো খবর পাওয়া যায়?! ভালো একটা নিউজ পেতে রীতিমতো মাইক্রোস্কোপ লাগাতে হবে আপনাকে!
কেন? একটা দেশে কি শুধুই খুন-ধর্ষণ হয়?! ভালো কিছুই যদি না হবে, তাহলে পুরো একটা দেশ কীভাবে টিকে আছে?!
না, মিডিয়া ভালোগুলো ঠিকমতো প্রচার করবো না; প্রচার পাবে খারাপগুলো! অন্যায়ের প্রতিবাদে মানববন্ধনের খবর দুই ইঞ্চি বা বড়জোড় ৩০ সেকেন্ড জায়গা পাবে মিডিয়ায়; অথচ কে কাকে লাঠি নিয়ে তেড়েছে— এটা ধারাবাহিক প্রতিবেদন আকারে প্রচারিত হবে! কারণটা কী?
কারণটা হলো— যত বেশি আপনাকে খারাপটা দেখানো যাবে, ততই আপনার মধ্যে এটা জাগ্রত করা সহজ হবে— "ধুর, এই দেশের কিচ্ছু হবে না; এই দেশে কেন জন্মালাম?!! অন্য কোথাও জন্মালে ভালো হতো!"
দেখুন, একটা দেশের বেশিরভাগ জনগোষ্ঠী যদি দেশ সম্পর্কে এমন ধারণা ধারণ করে, তাহলে সে দেশের উন্নতি কীভাবে হবে? কে করবে??
মিডিয়া খুব সুচতুরভাবে ঐ পণ্ডিত মশাইয়ের মতোই, এভাবেই আমাদের বোকা বানাচ্ছে প্রতিনিয়ত! এতে লাভ মূলত দুই ধরণের— ১. জনগণ দেশ নিয়ে স্বপ্ন দেখা বন্ধ করে দেয়ার অর্থ হলো, শোষকগোষ্ঠীর পথ প্রশস্ত হওয়া! শোষকগোষ্ঠীর শোষণের পথ সুগম হওয়া! কারণ, জনগণের মন দুর্বল হলে এদের সাথে পেরে ওঠাটা সহজ! ২. দেশের জনগণ মানসিকভাবে ভেঙে পড়লে, হীনম্মন্যতায় ভুগলে তারা কখনোই মাথা তুলে দাঁড়াতে পারবে না! আর এ সুযোগে পৃথিবীর অপেক্ষাকৃত শক্তিশালী গোষ্ঠী-রাষ্ট্রগুলো এদের আরো বেশি উপর্যুপরি শোষণ করতে পারবে, এদের ব্যবহার করে স্বার্থ হাসিলে সমর্থ হবে!
তাই, সচেতন হয়ে উঠতে হবে, আজই! 'ফটকাবাজ' মিডিয়ার মন্ত্রবলে বশীভূত হওয়া আর চলবে না!
আসুন, নিজেদের বোধবুদ্ধি-বিবেচনাশক্তি উন্নত করি, কাজে লাগাই!....

