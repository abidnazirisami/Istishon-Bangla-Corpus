নেপোলিয়ন, আপনি কোথায়_


যদি প্রশ্ন করি, আপনি ভবিষ্যতে কেমন প্রজন্ম আশা করেন? নিশ্চয়ই আপনার উত্তর হবে যে আপনি একটি সৎ, নির্ভীক, নিষ্ঠাবান, কুসংস্কারমুক্ত প্রজন্ম প্রত্যাশা করেন!
কিন্তু, ভেবে দেখেছেন কি, আপনি নিজেই সম্ভাবনাময় প্রজন্মগুলিকে নষ্ট করে দিচ্ছেন? কখনো লক্ষ করেছেন কি, আপনি নিজেই এ প্রজন্মের মধ্যে মিথ্যা, কুসংস্কার, ভয়, নির্দয়তা আর অন্যায় পথ অবলম্বনের কুচিন্তা ঢুকিয়ে দিচ্ছেন?!
আমি জানি, আপনি বলবেন, "কই, আমি তো এমন কিছু করছি না!" আসলে এই 'এমন কিছু'টা আপনিই করছেন, অথচ আপনি সেটা বুঝতে পারছেন না; কারণ আপনি সেটাকে গুরুত্বের সাথেই নিচ্ছেন না!!
চলুন দেখে আসি ব্যাপারগুলো কীভাবে ঘটছে—
১. দেখুন, একটি শিশু যখন খেতে চায় না, তখন আমাদের মায়েরা তাদেরকে খাওয়ানোর জন্য সাধারণত 'শেয়াল এসে খেয়ে নেবে" "ইঁদুরে কেড়ে নেবে" "বিড়ালে খামচি দেবে" ধরণের কথাবার্তা বলে থাকেন; এ শিশুটি যখন কিছুটা বুঝতে শেখে, তখন সে জানতে পারে যে আসলে না খেলে ওসব কিছুই হয় না! সে বুঝতে পারে, তার মা মিথ্যা বলেছিলেন; সে বুঝতে পারে, ভালো কিছুর জন্য একটু-আধটু মিথ্যা বলা যেতেই পারে; এবং এ সময়ই সে মিথ্যা বলার ব্যাপারটা ধারণ করতে শুরু করে! সে যখন শিক্ষকের কাছে পড়া বলতে পারে না, তখন সে মিথ্যা বলে; কারণ শিশুকাল হতেই তার ধারণা, 'ভালো'র জন্য মিথ্যা বলা যেতেই পারে! কিন্তু হায়, এ 'ভালো' তো আপেক্ষিক! মানুষ তো মিথ্যা 'ভালো'র জন্যই বলে, সে ভালো নিজের জন্য হোক বা পরিবারের বা অন্য কারো জন্য! এ মিথ্যার মধ্য দিয়েই সে বেড়ে উঠতে থাকে; মিথ্যার সমুদ্রে সে ডুবে যেতে থাকে; একটা সময় এমন আসে যখন মিথ্যা আর বড় কোনো অন্যায় বলে বোধ হয় না, বরং উল্টো, সত্যের মাহাত্ম্য পেয়ে যায়!
২. শিশুরা না ঘুমালে আমাদের মায়েরা তাদের ভয় দেখিয়ে ঘুমানোর চেষ্টা করে থাকেন সাধারণত; বলেন, "তাড়াতাড়ি ঘুমাও, না হলে ভূত এসে ধরে নিয়ে যাবে", "ভূতের ইয়া বড় বড় দাঁত দিয়ে তোমাকে কামড়ে দেবে", "ভূতরা কিন্তু রক্ত খায়; না ঘুমালে ভূত এসে শরীরের সব রক্ত খেয়ে নেবে" ইত্যাদি!
দেখুন, শেয়াল-ইঁদুর-বিড়াল দেখে-বুঝে না হয় বড় হয়ে শিশুটি মায়ের 'মিথ্যা'টা ধরতে পারে, কিন্তু ভূত?! ভূত তো সে দেখতে পায় না, সারা জীবনেও পায় না! সারাটা জীবন 'ভূত' নামক একটি অদ্ভুত সত্তার উপস্থিতি সে অনুভবে ধারণ করতে থাকে! ছোটবেলায় রাতে একা ঘুমোতে গেলে, পূর্ণবয়সে দেরি করে রাতে বাসায় ফেরার সময়— সে ভূতের ভয় অনুভব করে; গভীর রাতে খোলা মাঠে শুয়ে তার আর জ্যোৎস্না দেখা হয় না এ জীবনে! সেই যে, শিশুকালে ভূত নামক যে কুসংস্কার আপনি তার মধ্যে ঢুকিয়ে দিচ্ছেন, ভয় পাওয়ার যে প্রবণতা তার মধ্যে তৈরি করে দিচ্ছেন— সেটা তো হারিয়ে যাবার নয়; সেটা সে ধারণ করে চলে সারাটা জীবন!
৩. একটু বড় হলেই বাবারা বাচ্চাদের নানান প্রকারের খেলনা কিনে দেন! কোন খেলনাটি কিনে দেয়ার প্রবণতা সবচেয়ে বেশি থাকে বলুন দেখি! পিস্তল! জ্বি হ্যাঁ, খেলনা হিসেবে বাচ্চাদের অন্যতম পছন্দের তালিকায় থাকে পিস্তল! এটা তাদের পছন্দের তালিকায় কীভাবে যুক্ত হয়?! জন্মগতভাবে তারা এ পছন্দটা সাথে করে নিয়ে আসে?!! আসলে আপনিই তৈরি করেছেন ব্যাপারটা! তাকে খেলনা পিস্তল কিনে দিচ্ছেন, সে খুশি হচ্ছে; তার খেলনা পিস্তলের গুলি খেয়ে আপনি মারা যাবার অভিনয় করছেন, অথচ সে খুশি হচ্ছে!
অবচেতনভাবে তাকে কি আপনি নিষ্ঠুরতার শিক্ষা দিচ্ছেন না?! ছোটবেলায় বই নিয়ে বসতে সে যতটা অপছন্দ করে, ততটাই পছন্দ করে পিস্তল নিয়ে খেলতে! ন্যায়বোধ, দয়াশীলতার বদলে তার মধ্যে ঢুকিয়ে দিচ্ছেন নির্দয়তা; কলমের বদলে তার মাথায় ঢুকিয়ে দিচ্ছেন পিস্তলের প্রতি মমতা!
যে ব্যাপারগুলোকে আমরা 'ছোটখাট' ব্যাপার বলে উড়িয়ে দিই বা এড়িয়ে যাই, সেগুলোই পরবর্তীতে 'সিন্দাবাদের ভূত' হয়ে আমাদের ঘাড়ে চেপে বসে! তাই, সচেতনতার ব্যাপারটি ঘর হতেই অনুশীলন করা আরম্ভ করুন! দেশচালক যখন এ নতুন প্রজন্মগুলোর ঔদ্ধত্য ও বেপরোয়াগিরি নিয়ন্ত্রণ করতে ব্যর্থ হন, তখন আপনি তাঁর সরকারকে গালি দিতে একটু দ্বিধান্বিত হন না; অথচ এ সমস্যার শুরুটা আপনার ঘর থেকেই হয়েছে, আপনার অসচেতনতা-অসতর্কতা- দায়িত্বজ্ঞানহীনতার কারণেই যে এ সমস্যাটা সৃষ্টি হয়েছে— সেটা একবারও ভাবছেন না!
ভূমিকম্প বা এর ক্ষয়ক্ষতি নিয়ন্ত্রণের পরিকল্পনা করার চাইতে বিল্ডিংগুলো সঠিক 'কোড' মেনে তৈরি করাটাই কি অধিক যুক্তিযুক্ত নয়?!

