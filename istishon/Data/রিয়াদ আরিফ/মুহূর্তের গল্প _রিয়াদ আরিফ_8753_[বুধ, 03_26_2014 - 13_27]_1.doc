মুহূর্তের গল্প 


মুহূর্তের গল্প 
বিকেলটা একদমই ভালো লাগছে না রোদেলার। এতে অবশ্য বিকেলের কোন দোষ নেই। বেশ কয়েকদিন হল ওর কিছুই ভালো লাগছে না। যে কোন পরিস্থিতিতেই নির্দ্বিধায় ও বিরামহীন মন খারাপ করে রাখছে সে ।মানুষের যেমন সকাল ,সন্ধ্যে নিয়ম করে খিদে পায়, বাথরুম পায় ,রোদেলায় তেমনি নিয়ম করে মন খারাপ হচ্ছে।
মাস খানেক আগেও ও এমন ছিল না।খুব উচ্ছ্বল আর প্রানবন্ত একটা মেয়ে ছিল রোদেলা।অনায়াসেই ওর প্রেমে পরতে ইচ্ছে করত যে কারো। নীলা বলে ,গিনেজ বুকে সবচে’ বেশি টানা মন খারাপের রেকর্ড করার জন্যই নাকি ওর এই ভান।হতেও পারে ইদানীং মানুষ রেকর্ড গড়ার জন্য কত কিই না করে! 
রোদেলার মন খারাপের ব্যাপারটা আমাদের বৃহত্তর সমাজের ভাবনার বিষয় না হলেও সজিবের জন্য তা যথেষ্টই চিন্তার কারন। রোদেলার মন খারাপের সাথে সজিবের একটা গানিতিক সম্পর্ক আছে।সম্পর্কটা সমানুপাতিক।পদার্থ বিজ্ঞানের পেছনের বেঞ্চের ছাত্রি হলেও রোদেলার তা ভালো করেই বুঝতে পারার কথা। কয়েক সপ্তাহ হল ওদের সম্পর্কটার যাচ্ছেতাই অবস্থা যাচ্ছে। তাই নীলা প্ল্যান করে ওদের দুজনকে এই নদীর ধারে নিয়ে এসেছে। 
-গান শুনবে ?
-গান শুনলে আমার বমি আসে।
-ফুচকা খাবে?
-ফুচকা খেলে আমার গা চুলকায় ।
-আইসক্রিম?
-তোমার মাথা,হাতি-ঘোড়ার ডিম। 
সজিব যতই ওর কাছাকাছি হবার চেষ্টা করছে,ততই খেপে যাচ্ছে।আর সজীবও মন খারাপ নামক ব্যাধিতে আক্রান্ত হচ্ছে ধীরে ধীরে। নীলা খালি খানিকটা দূর থেকে দুজনের কথা শুনছে। বিকেলের আলতো আলোয় দুজন মন খারাপ করা মানব-মানবীর জন্য ওরও আর আকাশ ভালো লাগছে না।নীলারও মনে হয় মনটা বেশ খারাপ করবে এখন।

