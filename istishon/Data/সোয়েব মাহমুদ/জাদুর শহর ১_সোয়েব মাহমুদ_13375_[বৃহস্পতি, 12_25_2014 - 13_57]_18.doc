জাদুর শহর ১


এ শহরের চার দেয়ালে আটকে পড়ছে সভ্যতা।
এ শহরে ভালোবাসা মাথাকুটে মরছে ভালোবাসার মৃত্যুতে।
এ শহর নাম লেখালো ভালোবাসার মৃত্যুহার জনিত পরিসংখ্যানে।
এ শহরে আজ কান পাতলেও কোনো ভালোবাসার কবিতা শোনা যায়না।
এ শহরের অলিতে গলিতে মৃত আত্মাদের টেলিভিশন চলে,
সেখান থেকেই
এই শহর ম্যাজিশিয়ানের মতো কালো হ্যাটে
স্বপ্ন ঢুকিয়ে বের করে আনছে দুঃস্বপ্ন।
শহরের প্রাচীন গলিতে মাঝরাতে রেডিও বেজে ওঠে,
শুনিয়ে দেয়, হারিয়ে ফেলা মানুষের তালিকা।
এ শহরে স্বপ্নের বাঁশিওয়ালার মৃতদেহ ঝুলছে
আর দেদারসে বিক্রি হচ্ছে সত্ত্বা;
এই নব্য গজিয়ে ওঠা কসমোপলিটান সমাজে।
যেখানে নারী স্বেচ্ছায় মূল্যমান স্থির করে নিজের যোনীর,কামের ঘামে।
যেখানে যোনী আর জরায়ুর বিস্তর ব্যাবধান।
এ শহরে;আজ সদ্য ফোটা কিশোরীর বুকে
লোভাতুর শ্যেন দৃষ্টিতে ছিবড়ে ফেলতে চায়,কিছু আধুনিক মানূষ।
কিন্তু নাগরিক দামী দেয়াল ভেদ করে কান্নার শব্দ কেউ শুনেনা,
যেনো অভ্যস্ত নগরায়নের নাগরিক।

