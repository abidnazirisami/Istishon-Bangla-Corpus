হুদাই


সীমান্তের কাঁটাতারের মতো আমার কোন দেশ নেই , জাতি নেই এমনকি নেই ধর্ম! অনেকেই আমাকে অস্বীকার করে। সহজেই নাক ছিটকায় সংযম রেখে বলে দুর্গন্ধ! মর্গে গেলে সবাই রুমাল খোঁজে এটাই বিবেচ্য! তবে , গল্পেরও একটা গল্প থাকে - পার্থক্য কেবল প্রকরণে বাকিটা উহ্য! বর্তমানে আমার কোন অতীত নেই এবং নিশ্চিত ভবিষ্যতে থাকবে না বর্তমান। যে আপাদমস্তক ডুবে আছে মদে সে কি হয় মাতাল!? তবে উম্মাতাল কিছু ব্যাপার তো আছে... এই যে রোজ রোজ নিয়মের মাঝে ঢুকে পড়ছে ক্ষমতা , শঙ্কা ও দ্বিধায় চাষাবাদ হচ্ছে অস্থিরতা তার'ও একটা ব্যাকরণ আছে; আছে জীবিকাচাতুর্য। এখানে সকলের হাতে হাতে ঘোড়ে আগ্নেয়াস্ত্র... বুদ্ধিঘরে আগুন লাগলে ট্রিগার চাপে বেড়িয়ে আসে হতাশগ্রস্থ স্বপ্ন! অতঃপর যুদ্ধ যুদ্ধ খেলা... পরাজিত মুখে ক্ষমা প্রার্থনা ,মানুষ সিদ্ধ কিংবা ভৃত্য! আমি ভৃত্যদের মিছিলে ছিলাম ... গণহত্যার সাক্ষী হয়ে পঙ্গু হয়ে গেলাম... বেঁচে গেলাম । গোলাম হলাম - পচে গেলাম। কিছুদিন হইচই অতঃপর হারিয়ে গেলাম - গন্ধ ছড়ালাম! চোখের পাশে মাছির আনাগোনা দেখে বুঝলাম একাকীত্বের কারন... মাছি সে'ও ভালো মানুষ তো সীমান্তপ্রহরী .

