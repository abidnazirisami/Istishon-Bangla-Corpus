দুর্ঘটনা _না_ পরিকল্পিত হামলা _



পবিত্র আশুরার রাতে রাজধানীর পুরান ঢাকায় হোসনি দালানে শিয়াদের তাজিয়া মিছিলে বোমা হামলা হয়েছিল। এতে একজন নিহত ও বেশ কজন আহত হয়। ধরুন, এখন বায়তুল মোকাররাম মসজিদের সামনে সুন্নিদের আয়োজিত কোন মাহফিল অনুষ্ঠিত হচ্ছে। আর সেই অনুষ্ঠানে অতর্কিতভাবে একটা ট্রাক সেখানে উপস্থিত মুসল্লিদের উপর দিয়ে চলে গেল। এতে অনেকেই হতাহত হলো। এখন আপনার কি মনে হবে ? এটা কি অন্য সবকিছুর মত একটা নিছক দূর্ঘটনা "না" এটা শিয়াদের একটি পরিকল্পিত হামলা(?)। ঘটনার সুষ্ঠ তদন্ত ছাড়া এর সঠিক ব্যাখা দেওয়া হয়তো সম্ভব না কিন্তু পূর্বের ঘটনার সাথে মিলাতে গেলে অসম্ভব বলেও আপনি উড়িয়ে দিতেও পারছেন না।
আজকে খাগড়াছড়ির আলুটিলায় ট্রাক চাপায় হতাহতের ঘটনাও তেমনি অমূলক কিছু নয়। কারন সম্প্রতি (৩১ জানুয়ারি) খাগড়াছড়ি টেকনিক্যাল স্কুল এন্ড কলেজে ঘটে যাওয়া পাহাড়ি শিক্ষার্থীদের উপর বাঙালি ছাত্র পরিষদের নামধারী বহিরাগতদের হামলার ঘটনা তারি ইঙ্গিত বহন করে। গত মাস কয়েকের মধ্যে খাগড়াছড়িতে যে সাম্প্রদায়িক অস্থিরতা বিরাজ করছে সেসব ঘটনা নিয়ে একটু পর্যালোচনা করলে দেখা যায়- বিগত মাসখানেক আগে খাগড়াছড়ির গুইমারা এলাকায় কয়েকজন সেটেলার(সমতল হতে পূনর্বাসিত বাঙালি) জঙ্গলে গেলে কিছু অজ্ঞাত ব্যাক্তি তাদের মারধর করে। যদিও সুনির্দিষ্ট কোন ব্যাক্তির নাম উল্লেখ পাওয়া না গেলেও সেখানকার বসবাসরত বাঙালিরা একটি আঞ্চলিক দলের কর্মী বলে ইঙ্গিত দেয়। তারও মাসকয়েক পর গত ২৩শে জানুয়ারি রাঙামাটিও খাগড়াছড়ির জেলা সীমান্ত এলাকা নানিয়াচরের বেতছড়িতে চট্টগ্রাম থেকে মহালছড়ির দিকে যাওয়া সেটেলার বাঙালি ব্যবসায়ীদের দুটি মালবাহী ট্রাকে আগুন দেওয়া হয়। সেসময়ও সুনির্দিষ্ট কোন ব্যাক্তির বিরুদ্ধে অভিযোগ পাওয়া না গেলেও তাদের ভাষ্যমতে অপর এক আঞ্চলিক রাজনৈতিক দলের কর্মীদের দিকে ইঙ্গিত দেওয়া হয়। সেসময় মহালছড়ির বাজারে এই ট্রাক পোড়ানোর প্রতিবাদে বাঙালিরা গণসংযোগ করে মিছিল করে এবং পাহাড়ি বিরোধী শ্লোগানের মাধ্যমে পরিস্থিতি উতপ্ত করার চেষ্টা করা হয়। এতে স্থানীয় মানুষদের মধ্যে আতঙ্ক ছড়িয়ে পরে। এর পরপরেই গত ৩১ জানুয়ারি খাগড়াছড়ি টেকনিক্যাল স্কুল এন্ড কলেজের নবম শ্রেণী পড়ুয়া এক পাহাড়ি মেয়েকে উত্যক্ত করার কারনে অধ্যক্ষের কাছে অভিযোগ করায় পাহাড়ি শিক্ষার্থীদের উপর অতর্কিত হামলা চালিয়ে রণক্ষেত্র তৈরি করা হয়। আর ঠিক দুই দিন পরেই আজ(৩ ফেব্রুয়ারি) আলুটিলায় এক বৌদ্ধ ভিক্ষুর অন্ত্যোষ্টিক্রিয়া অনুষ্ঠান চলাকালে হাজার লোকসমাগমের উপর ট্রাক চালিয়ে নিয়ে যাওয়ার মত ঘটনা ঘটেছে। দ্রুত গতিতে আসা অতর্কিত এই ট্রাক চাপায় ১১ জন জায়গায় নিহত হয়েছে এবং অনেককেই গুরুতর আহত অবস্থায় খাগড়াছড়ি সদর হাসাপাতালে নিয়ে যাওয়া হয় এবং অবস্থার অবনতি হলে সেখান থেকে অনেককেই চট্টগ্রাম মেডিকেলে পাঠানো হয়। এখন আপনিই ভাবুন একটা ধর্মীয় অনুষ্ঠান চলাকালে হাজার দর্শনার্থীদের নিরাপত্তার স্বার্থে অনুষ্ঠানস্থল হতে আধ কি.মি. দূরত্বে গাড়ির গতিরোধে স্বেচ্ছাসেবকের উপস্থিতি থাকার পরেও কিভাবে মাত্রাতিরিক্ত গতি নিয়ে গাড়ি আসে ?

গত ১৭ ডিসেম্বার ২০১৪ নানিয়াচরের বগাছড়ির ঘটনা কি আপনাদের মনে আছে ? সেটেলারদের দখলকৃত জমিতে কে বা কারা আনারসের চারা কেটে ফেলাকে কেন্দ্র করে রাতের অন্ধকারে সেটেলারেরা সংঘবদ্ধ হয়ে পাহাড়িদের ৫০টি বসতি ও ৭টি দোকান পুড়িয়ে দিয়েছিল। পাহাড়ে ভূমি কেন্দ্রিক এই সাম্প্রদায়িক হামলা নতুন কিছু নয় সেই ১৯৮০ সালে সমতল হতে বাঙালিদের পাহাড়ে পুনর্বাসনের পর থেকেই ভূমি কেন্দ্রিক ও অন্যান্য ইস্যুতে এই সাম্প্রদায়িক সমস্যার উৎপত্তি যা আজও চলমান। এর মধ্যে স্বাধীনতা পরবর্তী পার্বত্য চট্টগ্রামে ১৪টি গণহত্যা উল্লেখযোগ্য ঘটনা। গত ২১ ফেব্রুয়ারী ২০১৬ মাটিরাঙ্গা থেকে অপহরণ হওয়া এক মোটর সাইকেল চালকের লাশ আলুটিলা এলাকা হতে উদ্ধার হওয়াকে কেন্দ্র করেও সেখানকার সেটেলার বাঙালিরা সংঘবদ্ধ হয়ে চট্টগ্রাম থেকে আসা বাস থামিয়ে পাহাড়িদের এলোপাথারি কোপানো হয়েছিল এবং আশপাশের পাহাড়িদের দোকাটপাট ভাঙ্গচুর করেছিল। একজন সেটেলার বাঙালির লাশ উদ্ধার করা নিয়ে পাহাড়িদের উপর দোষ চাপিয়ে যদি এই সাম্প্রদায়িক হামলা চালানো যায়, তাহলে আজকে একটি ধর্মীয় অনুষ্ঠান চলাকালে সেখানে ট্রাক চালিয়ে একাধিক ব্যক্তি হতাহতের ঘটনায় পার্বত্যবাসী যদি এটাকে সাম্প্রদায়িক হামলা দাবি করে সেটাও নিশ্চয় অযুক্তিক বা অবাঞ্চনিয় কিছু নয়। কারন যখনি পার্বত্য চট্টগ্রামে ভূমি, রাজনৈতিক, জাতিগত সংকট তৈরি হয় বারবার সেই সংকটের সাম্প্রদায়িক হামলার শিকার হয়েছে এই পাহাড়ি জনগোষ্ঠী। তাহলে খাগড়াছড়িতে আজকে এই ঘটনাও যে নিছক একটি দূর্ঘটনা মাত্র সেটা ভাবাটা মনে দাগ কাটার মতই। যেমন গত ১৪ জুলাই ফ্রান্সের নিস শহরে জাতীয় দিবসের উৎসব পালনকালে একটি সাদা ট্রাক উপস্থিত জনতার উপর চালিয়ে নিয়ে গিয়ে মানুষ হত্যা করেছিল। এছাড়াও গত ২০ ডিসেম্বার বার্লিনে খ্রিস্টানদের বড়দিনের বাজারের উপর ট্রাক চালিয়ে আইসিস ১২ জনকে হত্যা করে। সমগ্র বিশ্বে যখন ইসলাম কায়েমের নামে বোমা হামলার বিকল্প হিসেবে এই ট্রাক দুর্ঘটনার পন্থা অবলম্বন করছে সেখানে আলুটিলায় আজকে ঘটনাও নিছক দুর্ঘটনা বলতে পারিনা।

আজকের ঘটনায় পুলিশ প্রশাসন দাবি করছে মাত্র ৭ জন নিহত ও ট্রাক চালক আটক হয়েছে এবং সেসময় ট্রাকের সহকারী চালকের আসনে ছিল। কিন্তু প্রতক্ষ্যদর্শীর বরাতে প্রিয় ডট কম অনলাইন নিউজপেপারের এর প্রতিনিধি মংক্যথোওয়াই মারমা তথ্যমতে ৭ জন ঘটনাস্থলেই নিহত হয় এবং চট্টগ্রাম মেডিকেলে আরো ১ জনের মৃত্যু হয়। এছাড়াও ঘটনাস্থলের উপস্থিত বিভিন্নজনের সূত্রে জানা যায় সেখানে মোট ১১ জন নিহত এবং সেই ট্রাক চালক ও সহকারী দুজনেই পলাতক। এছাড়াও সংবাদমাধ্যমে প্রকাশিত তথ্য অনুযায়ী কোন পত্রিকায় পুলিশ সেই ট্রাক চালকের নাম পলাশ, আবার কোন পত্রিকায় জসিম বলে উল্লেখ করেছেন। এ থেকে বুঝা যায় পুলিশ প্রশাসনের কাছেও এর সঠিক কোন তথ্য জানানেই এবং তারা পাবলিকের উত্তেজনা দমাতে এই আটকের কথা বলে যাচ্ছে কিন্তু আদও কোন ব্যক্তি আটক হয়েছে কিনা সেটা পরিষ্কার নয়। এবং পুলিশ প্রশাসনের দাবি এই ঘটনায় জব্দকরা ট্রাকটি সিলেট থেকে পাথরবহন করে খাগড়াছড়ির উদ্দেশ্যে যাওয়ার পথে আলুটিলায় এই দুর্ঘটনা ঘটে। তাহলে এখানেও প্রশ্নবিদ্ধ ট্রাক চালকের আসনে যদি তার সহকারী হয়ে থাকে তাহলে নিশ্চয় সেই সিলেট থেকে হাওয়েতে চালিয়ে নিয়ে আসা সম্ভব না ? আর যদি সেই সহকারী সিলেট থেকে ৩৮২ কিলোমিটার পথ চালিয়ে আসতে পারে তাহলে নিশ্চয় তার গাড়ি চালানোর দক্ষতা আছে ? আর যদি সে অদক্ষ চালক হয়ে থাকে তাহলে এই পথে এসে কেন সেই অদক্ষ সহকারীকে দিয়ে গাড়ি চালাতে দেওয়া হলো ? একটা ঘটনা বা দুর্ঘটনার পেছনে যখন একাধিক হতাহতের সূত্রটা থাকে তখন মনের মধ্যেও সন্দেহ জাগাটা স্বাভাবিক। ঘটনার সুষ্ঠু তদন্ত ব্যাতিত হয়তো জানাটা সম্ভব নয় এবং পার্বত্য চট্টগ্রামে আইনি প্রশাসন যখন স্বজনপ্রীতিতে উন্মত্ত তাদের উপর ভরসা রাখাটাও সম্ভব নয়। তাই সরকারি তদন্ত কমিটির সদস্যদের পাশাপাশি সেই কমিটিতে আঞ্চলিক প্রতিনিধিদেরও ও যুক্ত করে আজকের এই ঘটনার সুষ্ঠু তদন্ত করা প্রয়োজন এবং অভিযুক্ত ব্যক্তিদের আইনের আওতায় নিয়ে এসে শাস্তি প্রদান করা উচিত।

