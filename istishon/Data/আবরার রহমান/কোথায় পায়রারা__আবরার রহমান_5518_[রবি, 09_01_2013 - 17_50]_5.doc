কোথায় পায়রারা_


 এক ঝাক পায়রা, কোথায় যাচ্ছে তারা?
সন্ধ্যা তো ঘনিয়ে এসেছে, আকাশে কতগুলি তারা।
আমরা একদিন বলেছিলাম, পায়রা শান্তির প্রতীক। আজও তা স্বীকার করি।
আজ আমরা অনেকেই বন্দুক হাতে তোমাদের শিকার করি।
তাই কি তোমরা রাগ করে আমাদের ছেড়ে গ্রামে পাড়ি দিচ্ছ?
তোমাদের দোষ দিই না। কিই বা দেব বল?
তবে আমি চুপিচুপি বলে দিচ্ছি, শুনো পাখি।
আরে শুনো, শুনো। থাম দেখি।
ওই গ্রামগুলোতে, শুনো, আজ গাছ নেই।
আজ কিচ্ছু নেই।
একদিন ছিল। তবে আজ আর নেই।
না। আমি মিথ্যে বলি নি।
সব কেটে ফেলেছি।
আমি কেটেছি, সে কেটেছে, সবাই কাটছি।
কষ্ট পেও না। তোমার পা ধরি, পাখা ধরি।
হ্যা আজ তোমাদের কোথাও যাওয়ার নেই।
এই মানুষের দোষ। তাই আমি মানুষের হয়ে মাফ চাচ্ছি।
আরও শুনে রাখো, একদিন আমরা তোমাদের সবাইকে মেরে ফেলব।
গাছ একটাও থাকতে দেব না, সব কেটে ফেলব।
দেখে রাখব, যেন কোথাও আর শান্তি বাসা না পায়।
সব পায়রা যেন ধীরে ধীরে হারিয়ে যায়।
আর সেদিন আমরাই ফিরে তাকিয়ে জিজ্ঞেস করব, "কোথায় পায়রা? কোথায়?"
সেদিন তোমরা কবর থেকে উত্তর দিও, "আমরা মৃত্যুর নায়ে।"
যদি আমরা জিজ্ঞেস করি, "কেন?"
তোমরা শুনিয়ে দিও অট্টহাসি আর পাখার ঝাপটানি।
সেই শব্দগুলো শুনে আমরা অন্ধকারে হাতড়াবো, খুজব। বারবার বলব।
"কোথায় পায়রারা?"


