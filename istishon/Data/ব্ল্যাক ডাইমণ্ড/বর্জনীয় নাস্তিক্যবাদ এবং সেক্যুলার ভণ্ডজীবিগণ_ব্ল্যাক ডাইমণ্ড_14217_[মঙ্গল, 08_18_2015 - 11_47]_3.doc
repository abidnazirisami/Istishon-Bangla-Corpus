বর্জনীয় নাস্তিক্যবাদ এবং সেক্যুলার ভণ্ডজীবিগণ


কাদের মোল্লার ফাঁসির দাবীতে শাহবাগে যখন ব্লগারদের ও অনলাইন অ্যাক্টিভিস্টদের মাধ্যমে আন্দোলন শুরু হল, আপামর জনতা তাতে যোগদান করল। সেই আন্দোলনের মুখপাত্র হলেন ইমরান এইচ সরকার।
আমি ব্লগপ্ল্যাটফর্মে অনেক দিন ধরেই আছি, ইমরান এইচ সরকার নামে কোন ব্লগার আছে বলে জানতাম না, তবে আমার কোন আপত্তি ছিল না, কারণ ততদিনে এই আন্দোলন গণমানুষের আন্দোলনে পরিনত হয়েছে, শুধু ব্লগারদের মাঝে সীমাবদ্ধ থাকেনি।
আন্দোলন যখন চূড়ান্তকাল অতিক্রম করছে, হঠাৎ খুন হলেন ব্লগার রাজীব হায়দার। গণজাগরণ মঞ্চ ফেটে পড়ল প্রতিবাদে, তাকে দেওয়া হল নতুন প্রজন্মের শহীদ মুক্তিযোদ্ধা উপাধি, প্রধানমন্ত্রী নিজে রাজীব হায়দারের বাড়ি গিয়ে তার বাবা-মাকে বিচারের আশ্বাস দিলেন।
কিন্তু যখন রাজীব হায়দারের ব্লগ মিডিয়াতে প্রকাশিত হল, জানা গেল সে নাস্তিক। সরকার পক্ষ থেকে তার ব্লগ অপসারণ করে লেখাগুলো মুছে রাজীব নাস্তিক নয় বলা হল। এখানেই মূলত নাস্তিকতাকে অপরাধ হিসেবে নীরবে প্রতিষ্ঠিত করল সরকার।
রাজীব নাস্তিক এবং সে গণজাগরণ মঞ্চের কর্মী।তাই এটা নাস্তিকদের আন্দোলন-এমন একটা সরল সমীকরণ দাঁড় করিয়ে জামাত শিবির জনগণের মাঝে প্রচার করল।
যুদ্ধাপরাধের বিচারের দাবীতে আন্দোলনের সাথে নাস্তিকতার কোন সম্পর্ক নেই, এই বিষয়টি বুঝাতে ব্যর্থ হয়ে ইমরান এইচ সরকার নিজে টুপি পরে আস্তিকতার প্রমান দিলেন। তাতে আন্দোলনের ক্ষতি হবে না, এমনটাই ছিল ধারণা। কিন্তু আমরা দেখেছি আন্দোলন কিভাবে ঝিমিয়ে পড়ল। দাঁড়ি টুপি পরে তাকে আস্তিকতার প্রমান দিতে হত না, কারণ তিনি নাস্তিক নন এবং কেউ প্রমান করতেও পারত না। তার চেয়ে যদি মানুষকে আন্দোলনের উদ্দেশ্য ও নাস্তিকতা এখানে অপ্রাসঙ্গিক বলে ব্যাখ্যা দিলেই পারতেন। দাঁড়ি টুপিতে বরং তিনি সন্দেহই জাগিয়েছিলেন। তাতে আন্দোলনের ক্ষতি হয়ত হত, কিন্তু ক্ষতি তো থামানো যায়নি।
সেসব অনেক পুরনো কথা, এর মাঝে আরও নাস্তিক খুন হয়েছে, মানুষ জেনেছে অনলাইনে নাস্তিকরা ইসলামের বদনাম করে বেড়ায়। রাজীব হায়দারের লেখা সরিয়ে দিয়ে লাভ হয়নি, প্রয়োজনও ছিল না তার।
ইমরান এইচ সরকারও নিজের মুসলমানিত্বর প্রমান দিয়ে নাস্তিকতাকে অগ্রণযোগ্য বলে বুঝিয়ে দিলেন।
একজন নাস্তিক ব্লগার খুন হলে বাংলাদেশের সেক্যুলার ধারার বুদ্ধজীবিগণ পত্রিকা ও টিভি টকশোতে সেই ব্লগারকে বিজ্ঞানমনস্ক,যুক্তিবাদী, মুক্তিযুদ্ধেরপক্ষের মানুষ বলে প্রচার করে সুকৌশলে নাস্তিকতার বিষয়টি এড়িয়ে যান। যেন নাস্তিক হওয়াটা অপরাধী। অভিজিৎ রায় হত্যার পর, এক বুদ্ধিজীবি একাত্তর টিভির টকশোতে বললেন যে অভিজিৎ রায়কে তিনি ব্যাক্তিগতভাবে চিনতেন, অভিজিৎ তার বাসায় যেতেন। তিনি অভিজিৎ রায়ের বই পড়েছেন, সেখানে ধর্মবিরোধী কিছু পাননি, অভিজিৎ শুধু বিজ্ঞান ভিক্তিক লিখতেন।
মানে ধর্মের বিপক্ষে যায় এমন কিছু লিখলে অভিজিৎ অপরাধী হতেন।
এইসব সত্য আমাদের সেক্যুলার বুদ্ধিজীবিগণ লুকিয়ে রাখেন, সত্য বলে নাস্তিক হত্যার বিরোধীতা করা যাবে না, তাহলে তারাও বিপদে পড়তে পারেন। এনারা সেক্যুলার বাংলাদেশের ধারক ও বাহক। এর চেয়ে মৌলবাদীরা অনেক বেশি নীতিবান, তারা মিথ্যা বলে না। যা বিশ্বাস করে তা চেপে যায় না।
এদেশে একটিমাত্র মানুষের উপর আমি আশা হারাই না, কারণ তিনি নিজেও আশা হারান না। ঝরের ভিতর তিনি আমাদের সূর্য্যর গল্প শোনান। তার বই পড়েই আমাদের প্রজন্ম মুক্তিযুদ্ধ মনে রেখেছে, সেই সাথে ধারণ করেছে অসাম্প্রদায়িকতা। তিনি মোহম্মদ জাফর ইকবাল।
নীলয় নীল হত্যাকাণ্ড নিয়ে তিনি একটি কলাম লিখেছেন। কিন্তু তিনিও নীলয়কে নাস্তিক বলতে নারাজ, যেন নাস্তিক হলে নীলয় কিছুটা অপরাধী হত। তার কলামের অনেক জায়গায় সমালোচনার জায়গা আছে। কিন্তু এখনো পর্যন্ত কাউকে কিছু বলতে দেখলাম না। হয়ত স্যারের লেখার সমালোচনা করে স্যারের ভক্তদের তোপের মুখে পড়তে চান না। কিংবা স্যারের লেখার অসঙ্গতি থাকতে পারে এমনটা বিশ্বাস করেন না।
কলামটি আমি পড়ার একদিন পরে স্যারের অফিসিয়াল পেজে পোস্ট করা হয়েছে।
তিনি এক জায়গায় লিখেছেন, "একজন মানুষ যদি নিজে নিজেকে নাস্তিক দাবি না করে, বাইরে থেকে অন্যরা তাকে কোনওভাবেই নাস্তিক বলতে পারার কথা নয়। "
এখানেও একই বিষয়, তার কাছেও যেন নাস্তিকতা সামান্য হলেও অপরাধ। আবার লিখেছেন, "যাদের ওপর ‘নাস্তিক’ অপবাদ দেওয়া হয়, তারা সবাই কি নাস্তিক? তার কি কোনও প্রমাণ আছে? একজন মানুষ যদি একটু যুক্তিবাদী হয়, একটু বিজ্ঞানমনস্ক হয়, একটু মুক্তচিন্তা করে, তাহলেই কি তার পিঠে নাস্তিক ছাপ দেওয়া হয়? না, এই দেশে একজন মানুষের পিঠে ‘নাস্তিক’ ছাপ দেওয়া হয় যদি সে মুক্তিযুদ্ধের পক্ষের মানুষ হয়।"
এটাও একটু সরলীকরণ মনে হয়েছে, যাদের নাস্তিক অপবাদ দেওয়া হয়েছে তারা সবাই নাস্তিক নয় এটা সত্য। কিন্তু মুক্তিযুদ্ধের পক্ষে হলেই তাকে নাস্তিক বলে না, বলে যদি সে নাস্তিক ও বাকস্বাধীনতার কথা বলে। স্যার এমনভাবে বলেছেন যেন, যাদের নাস্তিক অপবাদ দেওয়া হয়েছে, তারা সবাই নাস্তিক হলে ব্যাপারটা ঠিক হত এবং নাস্তিকরা অপরাধী। সেজন্যই প্রশ্ন তোলা, সবাই কি নাস্তিক?
নাস্তিক ইস্যুতে প্রিয় স্যারও অন্যসব গাটবিহীন বুদ্ধিজীবিদের কাতারে দাঁড়ালেন।
তিনি এটিও উল্লেখ করেছেন যে, তাকেও নাস্তিক অপবাদ দেওয়া হয়েছে। তিনি সে অপবাদ প্রত্যাখান করে নিজের আস্তিকতার প্রমান দিয়েছেন, তিনি উল্লেখ করেছেন যে তার কোন লেখায় তিনি ধর্মের বিপক্ষে অবস্থান নেননি। রেফারেন্স হিসেবেও বলেছেন তার বাবা মা কত বড় ধার্মিক ছিলেন।
সেই ইমরান এইচ সরকারের মত মৌলবাদীদের কাছে নিজেকে মুসলিম প্রমান করা।
স্যারের এই কলামে কোথাও কি প্রকাশ পেয়েছে যে নাস্তিক হওয়া কোন অপরাধ নয়, ধর্মের সমালোচনা করার অধিকার আছে?
বরং সেই চিরাচরিত কথা, বিজ্ঞানমনস্ক, যুক্তিবাদী, মুক্তচিন্তক, স্বাধীনতার পক্ষে, ধর্মের বিপক্ষে নয়।
ড. মুহম্মদ জাফর ইকবাল কিসের ভয়ে নিজের মুসলমানিত্বের প্রমান জোর করে মৌলবাদীদের সামনে উপস্থাপন করতে বাধ্য হবেন?
কলামটি পড়ে তাই কিছুটা হতাশ হয়েছি।
সত্যগোপন করে মিথ্যা দিয়ে সেক্যুলারিজম প্রতিষ্ঠা হয় না, সততা বজায় রাখা জরুরী। সত্য বলে নাস্তিকদের পক্ষে কথা বলার সাহস না থাকলে বলার প্রয়োজন নেই হে সেক্যুলার বুদ্ধিজীবিগণ। যদি বলতে না পারেন, ধর্মের সমালোচনা করার অধিকার আছে মানুষের, অধিকার আছে নাস্তিক হওয়ার। তবু তাকে খুন করার অধিকার কারও নেই।
তাহলে বলুন, নয়ত মুখে কুলুপ এঁটে থাকুন।
তবু মৃত মানুষের দর্শনকে হত্যা করবেন না।
প্রশাসন নাস্তিক ব্লগার হত্যাকাণ্ড নিয়ে আশ্চর্যরকম নীরব। কিছু খুনী ধরা পড়ছে, তারপর বিচার প্রক্রিয়া থমকে থাকছে। দেশের অধিকাংশ মানুষ মুসলিম এবং ইসলামের সমালোচনা পছন্দ করে না, তাই প্রশাসন ব্লগার হত্যার বিচারে গুরুত্ব দিচ্ছে না। এটা একটা খোঁড়া যুক্তি, আইন তো আর দেশের মানুষের কথায় থেমে থাকবে না, তাহলে যুদ্ধাপরাধীদের বিচার বন্ধ হয়ে যেত,কারণ অধিকাংশ মানুষ এই বিচার চায় না।
সাধারণ হত্যাকাণ্ড হিসেবে ধরেও যদি আইন অনুসারে ব্লগার হত্যার বিচার করত, তাহলে কি জনগণ এই বিচারের বিরুদ্ধে রাস্তায় নেমে আন্দোলন করত? দেশের আইন, শাসন ব্যবস্থা নিয়ে মানুষ এতটা সংবেদনশীল নয় আর, যদি তাই হত, তাহলে আওয়ালীগ আরও আগেই ক্ষমতাচ্যুত হয়ে যেত।
মূল কথা সরকারও নাস্তিকতাকে অপরাধ মনে করে, এই অপরাধে খুন করা বৈধ মনে করে। নয়ত বিচার প্রক্রিয়া থমকে যেত না।
এমন একটা দেশ যেখানে একটা মানুষও নেই একজন নাস্তিককে নাস্তিক হিসেবে স্বীকার করে তার হত্যার বিচার চাইবে।
একটা সভ্য সমাজ সকল মানুষের বাকস্বাধীনতা নিশ্চিত করবে, কারো মত প্রকাশের কারণে কেউ অপরাধী হবে না। চিন্তার স্বাধীনতা থাকবে, থাকবে চিন্তা প্রকাশের স্বাধীনতা।
বাংলাদেশের গতি তাই ক্রমশঃ সভ্য থেকে অসভ্যতার দিকে।

