মায়ের জন্য ভালবাসা


মনে পড়ে, সেই ছোটবেলা যখন রোদ্দুরে দৌড় ঝাপ করে বাড়িতে আসতাম, মা দিত এক বকা। মন খারাপ করে বসে থাকতাম। একটা ২০ টাকা দামের টেনিস বল আর একটা লাল রঙের স্কচ টেপ এর জন্য মার কাছে আব্দার করতাম, বাপের পকেট মেরে মা ঠিক ই ম্যানেজ করে দিত। স্কুলে প্রথম হবার দিনগুলা মা ছাড়া চিন্তাই করতে পারতাম না। ম্যাট্রিক পরীক্ষার ফলাফলের দিন মা ফলাফল শুনে খুশিতে অজ্ঞান হয়ে গেল, জরিয়ে ধরে সে কি কান্না। বড় পরিসরে পড়াশোনার জন্য যখন সুদূর (!) ঢাকায় আসলাম, আমার মনে আছে, স্পষ্ট মনে আছে মার চোখে অনেক জল দেখেছিলাম। আমি ঢাকায় ভাল খাবার খাই না বলে আমার বাসায় আমার অনুপস্থিতিতে ভালো খাবার কম রান্না হত। আমার ভালোবাসার কথা মা কেই প্রথম বলা, পৃথিবীর সবাই যখন বিমুখ মা তখন একাই আমার ভালোবাসাকে মেনে নিল, প্রতিষ্ঠা করল সবার সামনে আঁচল বেধে। একটা একটা অকাম করতাম, আর মার আচলে লুকাতাম পাছে হিটলার (বাপ) কিছু বলে।
একটা মানুষ কত কষ্ট করতে পারে, তা মাকে দেখে বুঝতাম। নিজে ভালোটা না খেয়ে আমাকে ভালোটা দিতে।
মা তুমি আজ অনেক দূরে, ১৪ ঘন্টার সময়ের ব্যাবধান তোমার আমার। তারপরও আমার জীবন প্রতিষ্ঠায় তোমার নিরন্তর পথচলা। নিজেরা কষ্ট করে আমার জন্য iphone কেনা। তোমার স্বপ্ন তোমার ছেলে বড় হবে, গাড়িতে চড়বে।
মা, তুমি অনেক দূরে, তবুও অনেক কাছে। ঠিক এইখানটায়, নিঃশ্বাস যেখান থেকে শুরু। নাড়িতে নাড়ি এখনও বাধা, এই দেখ টান লাগলো। আমার কপালে তোমার নিঃশ্বাস এখনও পাই। সেই পরিচিত কণ্ঠস্বর টের পাই ঘুমের ভেতর। তোমার কান্নার সময় লাল হয়ে যাওয়া বোঁচা নাকটার কথা চিন্তা করে এখনও হাসি। সারাদিন কষ্ট করে বাসায় এসে দেয়ালে তোমার ছবি দেখে কষ্ট ভুলে যাই। আমার মাথায় তোমার বোলানো হাতের স্পর্শ অনুভব করি। আমার মানিব্যাগে তোমার দেয়া ৫০০ টাকা এখনও মানিব্যাগকে বড়লোক বানিয়ে রেখেছে।
মা, তোমার বাবু, বাবু ই আছে। তোমার বাবু এখনও তোমার কোলেই শুতে চায়, তোমার হাতে মাখানো ভাত খেতে চায়, তোমার আঁচল থেকে ১০ টাকা নিয়ে বাদাম কিনতে চায়, তোমার হাতে বানানো আলু ভর্তা আর ডাল দিয়ে ৩ প্লেট ভাত খেতে চায়, অকাম করলে তোমার হাতে কানমলা খেতে চায়।
আমি মা দিবস বুঝি না, আমি মায়ের জন্য যে সহস্র দিবস পেয়েছি তার জন্য আল্লাহর কাছে কৃতজ্ঞ। হে আল্লাহ, যে অসিম দয়া দেখিয়ে, যে অবর্ণনীয় কষ্ট করে মা আমাকে এনেছে, নিজের আত্মাকে ফাকি দিয়ে যে মা আমাকে বড় করেছে সেই মাকে তুমি অনেক সুখি কর।
মা, তোমার জন্য বাধভাঙ্গা ভালোবাসা। তোমার আমার মাঝে সীমা নাই। তোমার ভালবাসাতেই আমার জন্ম, তোমার ভালবাসাতেই মরতে চাই। আমি তো তোমার শরীরের ই অংশ।
তোমার আসার অপেক্ষায় থাকলাম.......................................

