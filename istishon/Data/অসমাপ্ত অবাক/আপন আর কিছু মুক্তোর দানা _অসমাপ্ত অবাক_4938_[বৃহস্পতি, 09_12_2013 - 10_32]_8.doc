আপন আর কিছু মুক্তোর দানা 


ঘড়ির কাঁটা বারোটা বেজে একমিনিট। ১৩ই জুন।আজ বৃহস্পতিবার।একটা ব্রান্ডনিউ মধ্যরাত।আপন ঘুমাচ্ছে।আপনের নাকে রজনীগন্ধার সুবাস টের পাচ্ছে।আপনের ঘুম ভাঙল ঠিকই কিন্তু চোখ বুজে রইল।কি কারন হতে পারে?আপন কি তাহলে নিজের বিছানা ছেড়ে বাগানে শুয়ে আছে? আপন কি আজ মাতাল অবস্থায় বাড়ি ফিরেছিল?আর মাতাল রাস্তা চিনতে ভুল করলেও বাসা চিনতে ভুল করার কথা নয়।আপনের ভাবনার মধ্যে নারীকণ্ঠ বাধ সাধল।
-এই বাচ্চা এই!আর কতক্ষণ ঘুমাবে তুমি?
-কে আপনি?
-আমি তোমার পরী।
পরী! কোন পরী?হুরপরী নাকি নিশিপরী?আপন এমন কোন পুণ্যের কাজ করেনি যে কোন হুরপরী বেহেস্ত থেকে কক্ষচ্যুত হয়ে আপনের দরজায় এসে হুমড়ি খেয়ে পড়বে আর নিশিপরী,ওরে বাবা!এক্সপেন্সিভ পরী!ওরা তো ডুপ্লেক্সবাড়ির ছাদে ভায়োলিন বাজায়।না ব্যাপার টা গুলিয়ে গেল যে।ব্যাপারটা খুব সাবধানে চোখবন্ধ করে হ্যানডেল করতে হবে।
-এতো রাত্রে আমার ঘরে হেতু কি আর আমাকে বাচ্চা বলে ডাকার কারণই বা কি?
-বারে আজ না তোমার জন্মদিন।তোমাকে বাচ্চা বলবনা তো আর কাকে বলব?
-তোমার ডানা আছে?
-হুম,আছে তো তবে আমি যখন মাটিতে নামি তখন ডানা অদৃশ্য হয়ে যায়।
-ওহ! প্যানিক অবস্থায় আছি তাই বুঝতে পারছিনা আপনি প্রজাপতি নাকি পরী।
-ছুঁয়ে দেখ আমায়, চোখ খুলো।
-ছুঁয়ে দেখলে ভয় পাবেন আপনি।মাতালের ছোঁয়া যে মাঝরাতে মারাত্মক!
-আপনি আপনি করে ডাকছ যে?একসময় তো সাইকেল নিয়ে রাস্তায় আমার জন্য দাঁড়িয়ে থাকতে আর আমায় দেখে তুমি তুমি করে তোতলাতে।(মিষ্টি হাসির শব্দ)
-ও হ্যাঁ!মনে পড়েছে।সে প্রিয়তমার পা তখন মাটিতে ছিল তারপর...
-তারপর?
-স্বার্থপর হয়ে শূন্যে উড়াল দিল।সব প্রিয়তমারাই একদিন পরী হয়ে যায় তারপর তাদের আর ছোঁয়া যায়না।তখন তাদের তুমি বলে ডাকাটা যে অভদ্রতা হয়ে দাঁড়ায়।
-ভালো কথা শিখেছ দেখছি।
-হুম দেখতে দেখতে সব কিছুই একদিন শেখা হয়ে যায় তারপর শুধু জোর করে ঘুমিয়ে
কাটিয়ে দিতে হয়।
-হয়েছে আর জেগে জেগে ঘুমিয়ে কাজ নেই উঠ পণ্ডিত ।দেখ তোমার জন্য লাল শার্ট এনেছি।
-ওরে আমার ঘুম ভাঙ্গানিয়া!দূর থেকে আমার হৃদয়ের রক্তক্ষরণ দেখতে পাওনা বুঝি তাই লালশার্ট গায়ে দিয়ে আমায় কাকতাড়ুয়া সাজিয়ে লালচোখে বাইরে থেকে দেখবে?
-থাক পরতে হবেনা।তোমার জন্য স্পেশাল ফ্লেবারের কেক এনেছি সাথে আমার ভালবাসা মাখা তেরটি চুমো ,কি সাহেবের চলবে?
-কোনটা কাটবো?কেক না আপনার ঠোঁট?
-তোমার যা ইচ্ছে কাট শুধু আমি চেয়ে চেয়ে দেখব।
-আপনার ডানা দুটো কাটবো।
-তারপর?
-তারপর আপনি আমি সমানে সমান।লেভেল টাই।
-তারপর?
-২৫টা মোমবাতির আলোয় সদ্য ডানাকাটা পরী দেখবো আর দেখতে দেখতে নেশা ধরে যাবে।
- তোমার মত করে নেশাখোররা সপ্ন দেখে দিনরাত পার করে দেয় ।
-দেখবে কিভাবে যদি আপনার মত কেউ এসে ভেঙে দিয়ে যায়।তারপর স্বপ্নভঙ্গের জ্বালা নিয়ে আবার স্বপ্ন দেখা।এইতো জীবন!
-আপন,আমি তোমার কে?কেন আমায় নিয়ে স্বপ্ন দেখ?
- আপনি আমার সবচেয়ে প্রিয় হ্যাঁলুজিনেসন।
এই প্রথম মোমবাতির আলোয় আপন পরীর চোখে মুক্তোর দানা দেখতে পায়।মেঝেতে গড়িয়ে পড়ছে কিছু ফ্রেশ মুক্তোর দানা।বিরল দৃশ্য।পাথরের চোখ দিয়ে সে দৃশ্য দেখতে হয় আর সব আপনি তখন নিঃশর্তে তুমি হয়ে যায়। 
Come not when I am dead
To drop thy foolish tears upon my grave
আমার মৃত্যুর পরে তুমি এসোনা
তোমার নির্বোধ অশ্রু আমার কবরে যেন না পড়ে। (টেনিসনের অশ্রুবন্দনা)

