আত্মকথন ১


 স্মৃতি মনে রাখতে না পারার বয়সে নাকি সবাই খুব আদর করতো আমাকে । যখন থেকে স্মৃতি নামক পোকাটি মাথায় বাসা বাঁধতে শুরু করলো তখন থেকে শুধু শাসনই পেয়ে এলাম । তাই ''শাসন'' মনে আছে ; কিন্তু ''আদর'' বিস্মৃত হয়ে বেঁচে আছি ।
বাবা ছিলেন সরব শাসনের আধার এবং মা ছিলেন নিরব শাসনের খনি । বাবার পুরুষালি শাসন ও মায়ের মেয়েলি শাসন ; দু'টো মিলিয়ে জীবন চলছিলো । এই শাসন আমাদের তিন বোনের মাঝে এক দৃঢ় বন্ধন তৈরি করলো । পরস্পরের সাথে কষ্টগুলো বিনিময় করে দিব্যি দিন কেটে যাচ্ছিল আমাদের । এমনকি বাবার শাসন থেকে মায়েরও রক্ষা ছিল না । একমাত্র ভাই ছিল মায়ের চোখের মধ্যমণি । বাবার শাসন থেকে আমরা ভাইবোন কেওই রেহাই পাইনি । কিন্তু মায়ের শাসন নির্ধারিত ছিল শুধু আমাদের বোনদের জন্য ।
ভাই ছিল গল্পের বইয়ের পোকা । টিফিনের টাকা বাঁচিয়ে বই কেনা ছিল তার একমাত্র কাজ । ধীরে ধীরে আমরা বোনেরাও বইয়ের পোকা হয়ে গেলাম । বইগুলো ভাইয়া যক্ষের ধনের মত আগলে রাখতো । আর আমাদেরকে বই পড়তে দেখলেই যেন বাবার মাথায় আগুন ধরে যেতো । তাই ভাইয়া ষ্টোর রুমে লকিয়ে টর্চ লাইটের স্বল্প আলোতে বই পড়তো । মনে আছে,একদিন এই গল্পের বই নিয়ে বাবা খুব রেগে গিয়েছিলেন । রাগারাগির এক পর্যায়ে বাবা বইগুলো পুড়িয়ে ফেলার নির্দেশ দিয়েছিলেন । আমরা সবাই হতভম্ব ! শুধু তাই নয়, বাবা সেদিন ভাইয়াকে নিজ হাতে তার প্রিয় বইগুলো পোড়াতে বাধ্য করেছিলেন । অশ্রুসজল চোখে ভাইয়ার বই পোড়ানোর দৃশ্য আজো আমার শরীরে কাঁপন ধরিয়ে দেয় ! ভাইয়ার চোখ দেখে মনে হচ্ছিল, যেন সে নিজের শরীরকে আগুনে পোড়াচ্ছে ! এই ঘটনার পর থেকে বাবাকে আমি একই সাথে ভয় এবং ঘৃণা করতে শুরু করলাম ।
যতদূর মনে পড়ে, ষষ্ঠ শ্রেনিতে অধ্যয়নরত অবস্থায় এক ছেলেকে খুব ভালো লেগেছিল । যদিও অনেক ছোট ছিলাম ! কিন্তু অনুভূতি বলে কথা ! অবহেলা করার শক্তি তো আমার নেই ! সেই একতরফা অনুভূতি ছিল আমার সকল যন্ত্রণার মাঝে ঠিক যেন হিমেল হাওয়ার নরম ছোঁয়া । হুম,আমি তাকে জানাতে পারিনি । আসলে কখনো জানাতে চাইও নি আমি । ওই অনুভূতিটুকু একান্তই নিজের করে রাখতে চেয়েছিলাম । ওটুকু হিমেল হাওয়া শুধু আমার ছিল । শুধু আমার ।
(চলবে)

