বইপড়া ও ছেলেবেলা


ছেলেবেলা মানে আমাদের প্রত্যেকের জীবনে থাকে একটা গল্প; সেটা সুখস্মৃতি কিংবা অদৃশ্য কোনো আনন্দময় স্মৃতি হতে পারে। আবার কারো কারো কোনো ধরনের ছেলেবেলার স্মৃতি নেই। গ্রামে যারা জন্ম নিয়েছে তাদের অধিকাংশেরই রয়েছে আনন্দময় শৈশব-কৈশোর পেরোনোর দিনগুলোর গল্প। সবার জীবনে সব সময়-ই একটা বিষয় নিশ্চিত রয়েছে যে, ছেলেবেলার আড্ডাবাজি- মাঠে মাঠে ঘুড়ি উড়োনোর দিন- লুকোচুরি খেলা আরও কত্তো আনন্দঘন সব সময়। তবে সবার শৈশবে এই একটি বিষয় ঘটে কি না জানা যায় বয়স বাড়ার সাথে সাথে তার কাজ কর্ম আর চলাফেরা দেখে- তা হলো ‌বইপড়া। বই যে মানুষের ছেলেবেলাকে জয় করেছে সে মানুষ একজন সত্যিকারের কল্যাণের মানুষ হিশেবে গড়ে উঠেছে ভবিষ্যত জীবনে। আজকের রাজনৈতিক প্রেক্ষাপটের বিবেচনায় দেখা যায় অধিকাংশ নেতার ছেলেবেলা-শিক্ষাজীবন কেটেছে একেবারে বিলাসি আর রমরমা ভাবে। সেই জীবনে নেই কোনো বই- নেই কোনো ঘুড়ি উড়ানোর দিন। আর এইসব দিন যাদের না থাকে তারা কি সত্যিকার জীবনের আনন্দ পায়? নিশ্চয়-ই পায় না। জীবন মানে যাদের কাছে বিলাস আর পুজির মধ্যে ডুবে থাকা তারা কী মানুষের জীবন বোঝে? এটা ঠিক যে, জীবনের প্রতিটি মুহুর্তে পুজি জড়িয়ে রয়েছে আমাদের চারপাশ। পুজি ছাড়া পথ চলা কষ্টকর। তবু বই ছাড়া কী চলা যায়? বই কিভাবে জীবনে আনন্দ আনে তা ধারনার বাইরে। বই এতোটাই সহযোগি যে- জীবনের প্রতিটি মুহুর্ত আনন্দে ভরে দেয়। ভরে দেয় আনন্দ আনন্দ আর আনন্দময় ভুবনে।
আমার ছেলেবেলার পুরোটা সময় কেটেছে- মিশনারী আর গির্জার স্কুলে। এখানকার তিনটি ছুটির তিনটাই ছিল আমার স্বপ্নের মতো। একটা মুহুর্তও নষ্ট করা যাবে না। সকালে বই- বিকালে মাঠে মাঠে খেলা, ঘুড়ি উড়ানো, মাছ ধরা আর রাতে বড়দের সাথে সময় কাটানো গল্প শোনা আরও কতো কি। সেই সময়ের বই পড়া নিয়ে বেশ মজার গল্প আমার আছে। পরীক্ষার মধ্যেও গল্পের বই পড়তে হবে তবে কেউ জানবে না। জানলে তো একেবারে খবর আছে। মা বকবে পড়া হবে না আরো কতো ঝামেলা। এই ঝামেলা কে পোহাবে? তাই লুকিয়ে লুকিয়ে আর্কাদি গাইদার পড়তাম, সার্কাসের ছেলে কিংবা এলিসের সেই গল্প। এখন বাবা মায়েরা তো শিশু-কিশোরদের হাতে বই দেন না, দেন ল্যাপটপ- ভিডিও গেমস আর মুঠোফোন।
এখনকার শিশু-কিশোরদের জগত তাই ই-বিশ্ব দিয়ে গড়া। এই ই-জগতের কারণেই দিন দিন মানবিক মূল্যবোধ আর পারিবারিক দৃঢ়তা কমে যাচ্ছে। এই জন্যেই বই জরুরি। 

