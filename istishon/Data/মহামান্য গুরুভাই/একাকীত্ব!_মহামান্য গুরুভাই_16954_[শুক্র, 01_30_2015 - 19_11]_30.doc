একাকীত্ব!


একা লাগে বড্ড একা লাগে
জন্মলগ্ন থেকেই আমার একা লাগে,
আমি আমার আমার আমি একা-
সৃষ্টিলগ্ন থেকে আমি আজ অবধি একা।
একাকীত্ব আমার আদিম সহচর
প্রাচীন সূর্যের বর্তমান তির্যক স্বর-
তীব্র দৃঢ় একা আমি আমার অবয়ব,
নিঃসঙ্গতা আমার আত্মকলরব।
সর্বভূতে একা একা আমার বিচরণ
লৌকিক একক আমার বিরহদহন-
বিধির বিধানের মত অবিনশ্বর,
একা আমি যেমন একা অলৌকিক ঈশ্বর!
মানচিত্রে রাজধানী এক; একা
বৃত্তকেন্দ্রে বিন্দু স্পষ্ট একক একা
সঙ্গম শেষে প্রলয় ঘটলেও আপন আপন একা,
একক দেহে হৃদপিন্ডে কম্পনগুলো একা।
অর্ধ কিংবা পূর্ণ হোক চাঁদ আকাশে একা
তারা'র গুনতে মিথ্যাকরে দশক-শতক শেখা,
সামরিক ঘুমপ্রহরেও আমার জেগে থাকা-
স্বপ্ন আসে ভয় দেখাতে ঘুমসুযোগে একা।
মাঝদুপুরে বিষন্ন কাক আমের ডালে একা
কিশোরীর ঐ কালোটিপ কপাল জুড়ে একা,
ক্রিকেটমাঠে বলের মত একা আমি একা-
নাটাই সূতোয় ঘুড়ির মত শূন্যে আমি একা।
ধর্মঘরে সকল যেমন নিজ দায়িত্বে একা
জন্মচিহ্ন ভিন্ন ভিন্ন ভিন্নদেহে একা,
অক্ষম পুরুষাঙ্গের মত আমি একা-
চিতার বুকে জ্বলন্ত শব আমার মত একা।
--------------------------
একাকীত্ব! ।। নিবিড় রৌদ্র।
তারিখ- ৩০।০১।১৫ ইং

