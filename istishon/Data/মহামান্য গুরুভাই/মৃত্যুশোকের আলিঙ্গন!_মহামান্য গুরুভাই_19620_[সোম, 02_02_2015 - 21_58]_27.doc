মৃত্যুশোকের আলিঙ্গন!


হঠাত দেখে রঙের মেলায় আলোর নাচানাচি
আমি অধরা এক আলোর পিছু পিছু ছুটেছি!
ঝড় কে হাতের মুঠোয় পুরতে নিজেই ঝরেছি
ঘূর্ণিপাকে পেটের ক্ষুধায় তুফান গিলেছি,
চৈতালীর ঐ দাবদাহে খরায় পোড়েছি-
আমি কালের খেয়ায় বৈঠা হাতে অনেক লড়েছি
আগুনজলে পা ভেজাতে আগুন মেখেছি
আমি সাপের ঠোঁটের স্পর্শ নিতে গরল চুমেছি!
আমি কান্নার সাথে পাঞ্জা জিতে হাসতে শিখেছি,
আমি মৃত্যুশোকের আলিঙ্গনে বাঁচতে শিখেছি।
সোজা পথে হাঁটতে গিয়েও হোঁচট খেয়েছি
আমি দুর্গম ঘাটে হেঁটে হেঁটে দৌড়তে জেনেছি!
আমি গুচ্ছ গুচ্ছ উচ্চতা কে তুচ্ছ ভেবেছি
সূক্ষ্ম সুখকে মুখ্য ভেবে দুঃখ পেয়েছি,
আমি ধুলোয় শুয়ে আকাশ ছোঁয়ার স্বপ্ন দেখেছি
ফরেইন চাদর বিছিয়ে রেখে মাটির কোলে শুয়েছি
চাঁদের হাত ধরতে যেয়ে খাদে পড়েছি-
আমি তারা গুনার মত একাকীত্বের প্রহর গুনেছি!
আমি কান্নার সাথে পাঞ্জা জিতে হাসতে শিখেছি,
আমি মৃত্যুশোকের আলিঙ্গনে বাঁচতে শিখেছি।
আমি জ্বলে জ্বলে মনোবলে অনেক সয়েছি
বাহিরে যত উজ্জ্বলতা ভিতরে ততোধিক ক্ষয়েছি,
বৈরিতা বুকে নিয়ে আমি হাওয়ার বদনাম কুড়িয়েছি
পূর্ণতা পাইনি যদিও আদৌ অপ-প্রয়োজনে ফুরিয়েছি!
হারানোর ব্যাথা প্রতিবার আমি অপ্রাপ্তিতে-ই ভুলেছি
স্রোতজোয়ারে পাল উড়িয়ে আবার ছন্দ তুলেছি,
রুদ্ধদ্বারে দৃষ্টিভ্রমে ক্রমে আমি হাঁপিয়ে উঠেছি-
মূলের স্বার্থে ফুল হয়ে আমি হলুদ বনে ফোটেছি!
আমি কান্নার সাথে পাঞ্জা জিতে হাসতে শিখেছি,
আমি মৃত্যুশোকের আলিঙ্গনে বাঁচতে শিখেছি।
সজল চোখের কাজল হয়ে আঁখির প'রে থেকেছি
আমি পাহাড়সম যন্ত্রনাকে শব্দকথায় ঢেকেছি,
কঠোর প্রাচীর পেরিয়ে আমি কোমল ফাঁদে ঠেকেছি
একটিবারও ভেঙ্গে যাইনি অসংখ্যবার বেঁকেছি!
আমি গাঁটের পয়সা নষ্ট করে কষ্ট কিনেছি
আমি অনেক ঠকে ঠেকে দেখে শিখে মানুষ চিনেছি,
আমি আপন হাতে অনুভূতির পাঁজর বোনেছি-
নিজের কথা বলতে যেয়ে কেবল শোনেছি!
আমি কান্নার সাথে পাঞ্জা জিতে হাসতে শিখেছি,
আমি মৃত্যুশোকের আলিঙ্গনে বাঁচতে শিখেছি।
--------------------------------
মৃত্যুশোকের আলিঙ্গন!
- নিবিড় রৌদ্র।
তারিখ- ০৩।০২।১৫ ইং।

