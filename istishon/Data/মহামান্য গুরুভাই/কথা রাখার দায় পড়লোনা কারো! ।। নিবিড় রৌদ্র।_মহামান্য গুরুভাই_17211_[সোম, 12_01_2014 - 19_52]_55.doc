কথা রাখার দায় পড়লোনা কারো! ।। নিবিড় রৌদ্র।


এই নষ্ট শহর ছেড়ে গিয়ে দিব্যি করে বলেছিলাম,
যান্ত্রিকতার বাপের কেনা নগরটাতে আসবো না।
গলির ধারে পাড়ার মোড়ে দেখতে তোমায় উঁকি মেরে,
ঘন্টা মিনিট হিসেব করে তোমায় ভাল বাসবো না।
কথা রাখার দায় পড়লোনা কারো!
গ্রামের ছেলে গ্রামকে ফেলে আদর স্নেহ দূরে ঠেলে,
শক্ত করে শহরটাকেই জড়িয়ে ধরলো আরো!
তোমার চলার পিছু পিছু অব্যক্ত কথা কিছু,
তোমার মনকে জানান দিতে বক্ররেখায় হাঁটবোনা।
সন্ধ্যা নামার প্রহর ঘেষে ব্যর্থ হয়ে ফিরে এসে,
তোমার স্মৃতির পাঁজর ভেঙ্গে হামানদিস্তায় ঘাঁটবোনা।
কথা রাখার দায় পড়লোনা কারো!
তোমার মায়ার ফাঁদে পড়ে আপন যত পর করে,
যার কোন দিন মন গলেনি মন গলে যায় তারও!
বৃত্ত জুড়ে লাটিম ঘুরে আকাশ দূরে ঘুড়ি উড়ে,
পাষাণ বুকে আছড়ে পড়া সূতো ধরে টানবোনা।
কার দুঃখে কে কষ্ট পেলো কার দোষে কে নষ্ট হলো,
কার চোখে কার নজর পড়লো ইচ্ছে করেই জানবোনা।
কথা রাখার দায় পড়লোনা কারো!
বিজ্ঞজনের মেধার বলে ঘুরলে চাকা শহর চলে,
অর্থনীতির কথা বলে শিকড়হীন এক তরু!
দেয়াল ঘিরে তেলাপোকা পাশের ঘরেই থাকতো বোকা,
অবসাদ আর আলসেমিতে গুণের মালা গাঁথবোনা।
দিন রাত্রি মেপে মেপে বিষাদ ঢেলে চায়ের কাপে,
ঠিক সময়ের গলা টিপে উল্লাসেতে মাতবোনা!
কথা রাখার দায় পড়লোনা কারো!
জীবনভর এই ধাপে ধাপে বাস্তবতার কঠোর চাপে,
অবহেলা আর অভিশাপে পথ থাকেনা সরু!
অমানিশায় রাতের মায়ায় পূর্ণিমাতে জ্যোস্না ছায়ায়,
একঘেয়েমির অভিমানে বিষন্নতায় থাকবোনা।
দিনের ক্লান্তি ভাসিয়ে দিয়ে তোমার যত ভাবনা নিয়ে,
বর্ণমালার তুলির ছোঁয়ায় তোমার ছবি আঁকবোনা!
কথা রাখার দায় পড়লোনা কারো!
বাক্য ছেড়ে শব্দযোগে বাক্যহীনতায় ভুগে,
মরণব্যাধি রোগে শোকে কালের চরণ ধরো!
----------------------------------
কথা রাখার দায় পড়লোনা কারো! ।। নিবিড় রৌদ্র।
তারিখ- ০২।১২।১৪ ইং।
রাত- ০১.৩৬ মিনিট।

