ফেরারী আঁধার!


একদিন এই রাত্তিরেই শেষ হোক বিরান পথ,
আমি সভ্যতার প্রারম্ভকালীন কথা বলছি-
যবে থেকে এই পথে আমার হেঁটে চলার পরিক্রমা।
রাত্তিরের বুকেই আমি রহস্য খোঁজে পাই,
হাজার বছরের পুরনো অসমাপ্ত রহস্যেরা প্রকট-
গন্ধ ছড়িয়ে চারদিক মাতাল করে দেয় এসব রাত্তিরে।
অথচ মুক্তি নেই, জট জটিল থেকে আরো জটিলতর
হয় বৈকি সরলতাকে স্পর্শ করতে পারেনা!
দেখা হয় কথা হয় ডানা মেলে উড়ে,
আলোর আভাস ফেলেই মিলিয়ে যায় সব সংকেত।
আঁধারের সত্ত্বাকে গিলে নিয়েছিল সূর্যসম শক্তি,
শক্তি মানেই গভীরে কেমন একটা আলোআলো ভাব!
তখন থেকেই নাকি এভাবে ফেরারী আঁধার
তার স্বরূপ খোঁজে বেড়ায় এইসব নিবিড় আঁধারে।
একদিন ধ্বংস এসে দাঁড়াবে আলোক কেন্দ্রিক,
আমার যে আঁধার হতে ক্রমেক্রমে আঁধারে মিলাবার
আজন্মের আকাঙ্ক্ষা, সৃষ্টির ধ্বসেইতো স্রষ্টার উদ্ভব!
--------------------------------------
ফেরারী আঁধার! ।। নিবিড় রৌদ্র।
তারিখ- ০৯।০১।১৫ ইং।
রাত- ১২.১৪ মিনিট।

