প্রিয় বন্ধু, তুমি কি নিজেকে চেন_ ।। নিবিড় রৌদ্র।


প্রিয় বন্ধু,
যদি বল- “আমার কখনো ভুল হয় না”, তাহলে বলব যে এমন ভাবাই তোমার সব থেকে বড় ভুল। তুমি যদি মানুষ হও তবে ভুল তোমাকে স্বাভাবিক নিয়মেই করতে হয়। তোমার ভুল যদি তোমাকে ভেতর থেকে পোড়ায়, তবে তুমি নিজেকে ভাল এবং আত্মসচেতন বলে দাবি করতে পার। আর যদি তুমি তোমার ভুল অনুধাবন করতে না-ই পার, তবে তোমার মন নষ্ট হওয়ার পথে।
যদি বল- “আমি অনুভূতিহীন একজন মানুষ, আমার মন নেই, থাকলেও সেটা পাথরের” তবে প্রশ্ন করব- তোমার চোখের জল কি তাহলে মায়াকান্না? প্রথম চাকরীর সাথে বাঁধন ছিঁড়তে তখন কেনই বা কেঁদেছিলে?
যদি বল- “লোকের কথায় আমি পরোয়া করি না” তবে জানতে চাইব- নিজেকে নির্ভেজাল প্রমাণ করতে কেনই বা অস্থির হয়ে ওঠো যখন জানই যে তুমি নিষ্পাপ; যখন জানই যে দুষ্ট লোকের কাজই হল গোলাপকে পোকার দোহাই দিয়ে নোংরা ফুল বলে বদনাম করা?
যদি দাবি কর- “আমি স্বার্থপর নই,” আমি মনে করিয়ে দেব যে তুমি কখনোই আমার জন্য নিজেকে বিপদে জড়াতে প্রস্তুত ছিলে না। শীতের সকালে তুমি আমার সাথে রোদ পোহাতে ঠিকই, কিন্তু গ্রীষ্মের দুপুরে কখনোই তুমি আমার সাথে রোদে পোড়নি।
যদি বল- “আমি আমার রুচির বিরুদ্ধে গিয়ে বন্ধুত্ব রাখতে পারব না” তবে বলব, আমার দেখা তুমিই সবচেয়ে কুরুচিপূর্ণ মানুষ। কারণ একদিন তুমিই আমার দিকে বাড়িয়ে দিয়েছিলে বন্ধুত্বের হাত, এতদিন তুমিই আমাকে বিশ্বাস করিয়েছিলে যে আমি বন্ধু হওয়ার যোগ্য। আমাকে বন্ধু ভেবে তুমি সবচেয়ে বিকৃত রুচির পরিচয় দিয়েছ।
যদি বল- “আমি তোমাকে চিনি”, তবে তা আমাকে অবাক করবে। কারণ যদি তাই হত, তবে তুমি কীভাবে পারলে ঐ একটা ভুল দিয়ে আমাকে মাপতে? আমার সেই একটা ভুল কি আমার এতদিনের বিশ্বস্ততার চেয়েও বড় হয়ে গেল? তোমার তাহলে আমাকে শোধরানোতে কী ভূমিকা থাকল?
যদি বল- “বন্ধুত্ব কীভাবে মানিয়ে চলা লাগে সেটা জানতে হয়” আমি জানতে চাইব- বল তো কীভাবে? তুমি তো সবসময় সেইফ জোন(safe zone) এই থেকে গেলে। আমি বলব, তুমি আসলে জানই না বন্ধুত্ব কাকে বলে। তুমি ভাব, যে তোমাকে মাথায় তুলে রাখবে সে-ই তোমার বন্ধু, তার সংকট মুহূর্তে তোমাকে কেন ঝামেলায় পড়তে হবে?!
যদি বল- “ও যেমন আমার বন্ধু, তুমিও তেমন আমার বন্ধু। তোমরা দুজনেই আমার কাছে সমান” তবে আমি বলতে বাধ্য হব- তফাৎ ছিল, তফাৎ ছিল সবসময়। ওর জন্য তোমার অনেক কিছুই আটকে থাকে, আমার জন্য কখনো আটকায়নি কিছু। আমিই বরং কতবার নিজেকে আটকেছি তোমাদের জন্য, তোমরা তা করোনি। আমি কেবল তোমাদের দ্বিমাত্রিক বন্ধুত্বের রেখায় বিচরণ করেছি; ক্ষণে ক্ষণে পা পিছলেও পড়েছি, কিন্তু কখনো কোন ত্রিমাত্রিক সম্পর্কের একটি বিন্দু হতে পারিনি।
বন্ধুত্বে “আমি” শব্দটির স্থান “আমরা” শব্দটি দখল করে নেয়। সেখানে বন্ধুত্বের অস্তিত্বেই নিজেকে পাওয়া যায়। বন্ধু সেখানে হয় বন্ধুর আয়না। সূর্যের সামনে দাঁড়িয়ে যে তোমাকে উত্তাপ থেকে বাঁচানোর চেষ্টা করেছে এতদিন, আচমকা এক জ্যোছনাতে তার চামড়া পোড়া গন্ধে তাকে নোংরা বলার আগে তুমি ভেবে দেখতে পারতে কেন এমন হল। সেটাই বন্ধুর কাজ।
"বন্ধুত্ব" সীমাহীন। কিন্তু তুমি বন্ধুতাকে সীমাবদ্ধ করেছো। তুমি বন্ধুত্বের উপর স্থান দিয়েছ তোমার অহমিকাকে। বন্ধুর অনুশোচনার চেয়েও তুমি বড় করে দেখেছো তোমার ফাঁপা জেদকে। আমি সব মেনেছি, কারণ তোমার সব শোভনের জন্যই কেবল আমি তোমাকে বন্ধু করেছি।
আমি তোমার ভাল দেখেছি, দেখেছি তোমার খারাপগুলোকেও। তোমার ভুলগুলোকে আমি চোখের পাশ কাটিয়ে চলে যেতে দিয়ে তোমার ভালর দিকে মুগ্ধ হয়ে তাকিয়ে থেকেছি, কারণ আমি তোমাকে বন্ধুই ভেবেছি। বন্ধুর খারাপের জন্য তাকে একলা ছেড়ে যেতে নেই। তোমার বিভ্রম মোচনের জন্য প্রতিনিয়ত চেষ্টা করে চলেছি, কারণ বন্ধুর ভুলের জন্য তাকে ঘৃণা করা যায় না। ক্ষমা চাওয়া অনেক সাহসের ব্যাপার, আমি সেই সাহস দেখিয়েছি। কিন্তু তুমি ক্ষমতা থাকা সত্ত্বেও আমাকে ক্ষমা করার মহত্ত্ব দেখাতে পারনি।
তুমি নিজেকে ভুল চেন, তাই আমার করুনা হয়। কিন্তু তোমার জন্য ধৈর্য্য ধরা ছাড়া আমার কিছুই করার নেই। আমি তা-ই করব। আগের মতই তোমার ত্রুটিগুলোকে অবজ্ঞা করে তোমার শুদ্ধ সুন্দরগুলোর জন্য তোমার মঙ্গল চাইব। কিন্তু আমি জানি, তুমি পুড়ছ। তোমার গরিমার আগুনে, আত্মসম্মান বিষয়ক তোমার অশুদ্ধ জ্ঞানের তাপে তুমি পুড়ছ। তুমি পুড়বে কিন্তু আমাকে ফিরিয়ে নিয়ে মহত্ত্বের শীতলতার ছোঁয়া নেবে না- তোমার অহংকারের প্রশ্ন যে এখানে! কিন্তু জান তো, অহংকার প্রকৃতির কতটা অপছন্দের?
কেউ ভুল ধরিয়ে বা দেখিয়ে দেয় না বলে তোমার কোন ভুল নেই এটা ভেব না। ভুল সবাই করে- তোমার শত্রুরা তা কখনই ধরিয়ে দেবে না, সেই ভুলের ঝড়ে তোমাকে হারিয়ে যেতে দেবে। আর তোমার কাছের জনেরা ভালবাসার পরশপাথরে তোমার ভুলগুলোকে শিশুসুলভ আচরণে বদলে নিয়ে মনে জায়গা দিয়ে দেয়। আর তুমি তার তর্জমা কর নিজেকে ভুলের উপরে ভেবে, অনর্থক গর্বে মাটি থেকে ব্যবধানে থেকে।
তোমার জেদ, তোমার অহংকার সবই তোমার ভুল। ভুল তুমি করতেই পার, কারণ আমি জানি তুমি মানুষ। তার জন্য তোমাকে কখনোই ঘৃণা করব না- তুমি যে আমার বন্ধু। কিন্তু নিজের ভুল বুঝতে তোমার যে ব্যর্থতা, তাতে আমি শয়তানের উপস্থিতি দেখতে পাই। তোমার অহংবোধে আমি তার প্রভাব দেখি। তাই তোমার জন্য ভয় হয়, তুমি প্রকৃতির কাছে অপ্রিয় হয়ে যাবে না তো?! তাই আমি বড্ড শঙ্কায় থাকি। আমি চাই, তুমি বন্ধু ‘পাওয়ার’ মোহ থেকে বেরিয়ে এসে বন্ধু ‘হওয়ার’ উৎসাহে পথ হাঁটবে। কারণ জেনে রেখ, বন্ধু “হওয়া” খুব কঠিন যদি না কেউ বন্ধু “হতে” দেয়।
-ইতি,
তোমার (ভুল চেনা) বন্ধু।
বিঃ দ্রঃ আপাতঃ দৃষ্টিতে মনে হতে পারে যে কেবল নির্দিষ্ট কোন একজনকে উদ্দেশ্য করে আমি এই কথাগুলো লিখেছি। বাস্তবতা একটু ভিন্ন। একাধিক মানুষের মাঝে আমার দেখা কিছু বৈশিষ্ট্য আমি এক সূত্রে উল্লেখ করেছি। কথাগুলো ঐ মানুষগুলোর জন্য সত্যি। কিন্তু আমার বিশ্বাস অনেকেই এমন ব্যাপার তাদের খুব কাছের বন্ধুদের মাঝে দেখে থাকেন। আমার লেখাটা তাই সবার কাছে একটা খোলা চিঠি; যারা এমন আচরণ করেন, তাদের একটু ভাবার সুযোগ দেওয়ার জন্য। আর যারা এমন আচরণে কষ্ট পান তাদের অনুরোধ করার জন্য- আপনার সেই বন্ধুদের ক্ষমা করে দিন সবসময়। যা-ই হোক না কেন, আপনি তো একজন বন্ধু, তাই না? আপনার বন্ধুদের তাদের অসংখ্য ভাল কাজের জন্য ক্ষমা করে দিয়ে তাদের পাশে থাকুন। কেবল কিছু অস্বাভাবিক ভুলের জন্য ওদের সংকট মুহূর্তে ওদের বন্ধুহীন করে প্রতিশোধ নেবেন না। বন্ধু কখনো এমন নির্দয় প্রতিশোধ নেয় না!
------------------------------
প্রিয় বন্ধু, তুমি কি নিজেকে চেন? ।। নিবিড় রৌদ্র।
তারিখ- ০৫.০৬.১৩ ইং।
সকাল- ১১.৪৩ মিনিট।

