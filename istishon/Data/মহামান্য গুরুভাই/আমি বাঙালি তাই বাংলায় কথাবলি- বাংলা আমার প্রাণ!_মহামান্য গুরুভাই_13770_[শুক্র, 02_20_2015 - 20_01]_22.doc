আমি বাঙালি তাই বাংলায় কথাবলি- বাংলা আমার প্রাণ!


উঠো ভাই সালাম উঠো রফিক ভুলো অভিমান
কান পেতে শুনো ভাই অষ্টমফাল্গুন-ফেব্রুয়ারি-একুশের গান,
জাগো ভাই জব্বার জেগে উঠো বরকত
শুনো বাজে হুঙ্কারে আজো সেদিনের রক্তিম শপথ;
সেই ত্যাগ তোমাদের সেই ত্যাগ দেখো আজো অম্লান
আমার আমাদের তৃপ্তির বিশ্বাস আর বাংলার যা কিছু ভাই তোমাদেরই দান!
বাংলায় বুক ভরে নিঃশ্বাসে নিতে পারি তাই বর্ণমালার ঘ্রাণ,
আমি বাঙালি তাই বাংলায় কথাবলি বাংলা আমার প্রাণ!
কন্ঠে চেপে ধরে বুলেট ওরা করেছিল লালচোখে সাবধান
তোমাদের রক্তে ভিজেছিল বর্ণমালা রঞ্জিত স্রোত বহমান-
তবু রাজপথ কেঁদে বলেছিলো সেদিন চিত্কারে
শুনো আজো বলে গলাছেড়ে ঝঙ্কৃত অহংকারে
আমি বাংলার বাঙালি বায়ান্ন-একাত্তরে-
আমি ফসলের চিরসবুজ কৃষাণের ঘরেঘরে,
লাঞ্ছিত ধূসর আমি কৃষ্ণচূড়া বনে রাঙ্গা গাঢ় লাল
ফাগুনে আগুন পলাশ শিমুলে আমি বাঙালি-ই রব চিরকাল;
বাংলায় বুক ভরে নিঃশ্বাসে নিতে পারি তাই বর্ণমালার ঘ্রাণ,
আমি বাঙালি তাই বাংলায় কথাবলি- বাংলা আমার প্রাণ!
হৃদয়ের আকুতি পায়ে ঠেলে বোটের নৃসংশ আঘাতে
নির্মমতার শিকরে ওরা অপভাষা মুখে-পুস্তকে জাগাতে,
ঢেলে দিয়েছিল বাঙালির রক্তে একনদী বিষ
ওরা কেড়ে নিতে চেয়েছিল বাংলার দোয়েলের শিষ!
মায়ের ভাষায় চাবুক মেরে ভিন্নপন্থা নির্দয় প্রহারে
ক্ষত-বিক্ষত দেহে হিংস্র নখের থাবা দাঁতের আঁচড়ে
উন্নত শিরে যারা সেদিনো কলরবে তুলেছিলে মুক্তির স্লোগান,
মোরা ভুলিনি শোন ভুলিনি আজো ভাই তোমাদের সেই অপরিমেয় অবদান।
বাংলায় বুক ভরে নিঃশ্বাসে নিতে পারি তাই বর্ণমালার ঘ্রাণ,
আমি বাঙালি তাই বাংলায় কথাবলি- বাংলা আমার প্রাণ!
-----------------------------------
বাংলা আমার প্রাণ!
- নিবিড় রৌদ্র।
তারিখ- ২১।০২।১৫ ইং

