মেয়ে তুমি! ।। নিবিড় রৌদ্র।


মেয়ে তুমি যদি থাকতে পাশে কুয়াশা মেখে গায়,
সারাটা শহর চষে বেড়াতাম হেঁটে হেঁটে নিজ পায়।
রাত্তিরেতে শীতলতা ছুঁয়ে খোলা আকাশের নিচে,
জেগে কাটাতাম পুরোটা রাত অকারন মিছে মিছে।
শুনছো তুমি একটা ছেলে বোকা ছেলের কথা,
তোমার মাঝে খুঁজে ফেরে যে তাবত্ বাস্তবতা।
মেয়ে তুমি শুনছো কি বসে শেষ রাত্তিরের গান,
নাকি ঘুমিয়ে স্বপনে রচিছো সুখের অভিধান।
আমি আজও আঁধারে বাঁচি আঁধারে ভাসাই প্রাণ,
আলোতে হারায় যেমন করে জোনাকির অভিমান।
শুনছো তুমি একটা ছেলে বোকা ছেলের কথা,
তোমার মাঝে খুঁজে ফেরে যে তাবত্ বাস্তবতা।
মেয়ে তুমি যদি আমার পানে বাড়াতে তোমার হাত,
একাগ্র চিত্তে কাছে তোমারেই ধ্যানিবো দূরে ঠেলে অবসাদ।
এই মেয়ে তুমি কিসের তরে ফোটাও প্রেমের ফুল,
তুমি কি জানো ফুলের মাঝেও বসত করে ভুল?
শুনছো তুমি একটা ছেলে বোকা ছেলের কথা,
তোমার মাঝে খুঁজে ফেরে যে তাবত্ বাস্তবতা।
মেয়ে তুমি জানো একটা ছেলে তোমার কথা ভেবে,
অস্ত যাওয়া সূর্যের মত পূবে উঠেও মরে ডুবে?
ভুলে বসে আজ সে যত বিকেল বেলার ঘ্রাণ,
স্বতঃস্ফূর্ত চেতনাতেও যে তোমাতে অজ্ঞান!
শুনছো তুমি একটা ছেলে বোকা ছেলের কথা,
তোমার মাঝে খুঁজে ফেরে যে তাবত্ বাস্তবতা।
মেয়ে তুমি জানো তোমার ঠোঁটের নরম চেয়ে যে কাষ্ঠ আছে,
তোমার বুকে উষ্ণতা খুঁজতে যেয়ে সে বরফ হয়ে বাঁচে?
কত ব্যর্থতা কত ক্লান্তির পর গুটিয়ে গিয়েছে সে,
নিজের হাতে পাঁজর বেঁধে পাশ ফিরে রয় শেষে!
শুনছো তুমি একটা ছেলে বোকা ছেলের কথা,
তোমার মাঝে খুঁজে ফেরে যে তাবত্ বাস্তবতা।
-------------------------------------
মেয়ে তুমি! ।। নিবিড় রৌদ্র।
তারিখ- ১২।১২।১৪ ইং।
ভোর- ৪.১৩ মিনিট।

