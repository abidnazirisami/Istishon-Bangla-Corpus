মানবতার দোকানদার!


গণতান্ত্রিক সজ্ঞাটা নিখোঁজ বলে বোদ্ধারা করছেন চিত্কার,
মানুষের গণতন্ত্র পেট্রোলআগুনে শুদ্ধ অভিযানে মানুষ পোড়েই করবে উদ্ধার,
বইয়ের পৃষ্ঠা উল্টে তন্নতন্ন বোঝি চুরি গেছে অবশেষে সেখান থেকেও!
অতশত হাহাকার মুমূর্ষু অধিকার চারপাশে ছড়ানো তারা দেখেনা দেখেও!
সামাজিকতা বজাতে বোনের মূর্তি ভেঙ্গে সকালবিকাল
পরনিন্দায় কেটেছে যাদের পরম্পরাগত বিগত ত্রিকাল
বন্ধন খুন করে পূন্য ক্রয় যাদের পৈত্রিক পেশাগত কর্ম,
বিসমিল্লাহ বলে শান্তির বাণীতে তারাও বলছে অসাম্প্রদায়িকতাই আমার ধর্ম!
পাকি বাসমতি চালের ভাতে তৃপ্তি খোঁজে স্বাধীনাতার,
মহান ফেসবুক সাম্রাজ্যে এসে বলে তিনিও এক চেতনার দোকানদার!
টিভির শিরোনামে শোকবার্তা দেখে চ্যানেল বদলায়ে
রাষ্ট্রীয় কথিত অধিকার আদায়ে নয় জীবিকার দায়ে,
প্রকাশ্যে লুট হয় বঞ্চিত নাগরিক যত তাজা প্রাণ
সেলফোনে সেটে দেয় লিস্ট সেরা জাগরণের গান।
আইন-বেআইন উচিত-অনুচিত ভিন্নতা মেপে রোজ
সকালের নাস্তাটা সন্ধ্যার পানীয় আর ঠিক রেখে দু'বেলা ভরপেট ভোজ,
মানবতায় খোঁজে ফেরে পাবলিক সমঝোতা তারা রিমোট হাতে,
ফেসবুকে নিয়মিত সততার ঝড় তুলে বাজ পড়ে যেন প্রতি লাইকেতে!
আর ঢোক গিলে মনে মনে বলে আমিও বীর নিধিরাম সর্দার,
মহান ফেসবুক সাম্রাজ্যে আমিও এক মানবতার দোকনদার!
ঘর্ষন দূরে থাক নারী দর্শনে যার জাগ্রত হয় মনে ধর্ষণ
মুখোশের আড়ালে ঢেকে মুখ সেও বলে দেশে হোক প্রেমের বর্ষন!
খাল কেটে কুমিড় এনে বলে কুমিড় এসেছে জলে হও সবে সাবধান,
সমাধিকার কেবল মুখে মুখে তাদের বাস্তবে সীমাহীন ব্যবধান!
শিশুখাদ্যে বিষ মিশিয়ে সে টাকায় শিশুদের তরেই স্পন্সর,
মেধার নম্বর বাড়িয়ে বলে এরাই ভবিষ্যত্ মোদের আগামী বছর!
ঝি'কে মেরে বউকে শেখানো যার আদর্শেতে লেখা
সেও শুনি বলে তারও পাওয়া চাই সুগণতন্ত্রের দেখা,
চামচা-দালাল সবাই আজাকাল গণতন্ত্রের পাহারাদার
মহান ফেসবুক সাম্রাজ্যে তারাও এখন কলিমুদ্দি দফাদার!
------------------------------------
মানবতার দোকানদার! ।। নিবিড় রৌদ্র।
তারিখ- ১৮।০১।১৫ ইং।
রাত- ০২.১৯ মিনিট।

