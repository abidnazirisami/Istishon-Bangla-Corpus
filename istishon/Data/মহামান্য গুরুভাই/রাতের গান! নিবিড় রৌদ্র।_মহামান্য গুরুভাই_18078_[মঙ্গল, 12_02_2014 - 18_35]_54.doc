রাতের গান! নিবিড় রৌদ্র।


 শিশির ধোয়া আবছা আলো
রাত নেমেছে চাঁদের ছায়ায়
এমন মায়া কে ছড়ালো?
কেমন যেনো হিমেল হাওয়ায়!
কার ইশারায় এই সময়ে
সেই সময়কে জাগিয়ে তুলে,
কোন ইজারাভুক্ত হলে
মন হারালে মন মিলে!
আকাশ জুড়ে তারার মেলা
জলবাষ্প ঢেউ খেলে,
দীঘির ছবি ভাসছে ভেলা
ভ্রমর যে আজ পদ্মফুলে!
সেদিনওতো তুমিই ছিলে
আমার সকল চাওয়া পাওয়ায়,
হাজার রকম অনুভূতি
তোমার কোমল একটু ছোঁয়ায়!
উল্টোপথে পা বাড়িয়ে
তোমায় দেখার একটু ভুলে,
জানতে যদি হারিয়ে যাবে
তবে কেনো আমায় ছুঁ'লে!
একটা ছেলে ছন্নছাড়া
দোলছে কালের নাগরদোলায়,
সব পেয়েও সর্বহারা
বৃক্ষ যেমন মাথা নোয়ায়!
ঘুরছে লাটিম উড়ছে ঘুরি
যাচ্ছে ফিরে সুতোর টানে,
খেলার পুতুল গেছে চুরি
কাটছে সময় গানে গানে।
তোমার প্রেমের সৌরভে কেউ
কথামালায় সুর দিতে চায়,
তোমার স্মৃতি হাতড়ে সেও
দিন রাত্রির হিসেব মিলায়!
----------------------
রাতের গান! ।। নিবিড় রৌদ্র।
তারিখ- ০২।১২।১৪ ইং।
রাত- ১১.৪৯ মিনিট।

