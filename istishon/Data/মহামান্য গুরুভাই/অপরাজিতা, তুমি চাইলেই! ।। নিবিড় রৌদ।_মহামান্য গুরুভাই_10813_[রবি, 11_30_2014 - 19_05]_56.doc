অপরাজিতা, তুমি চাইলেই! ।। নিবিড় রৌদ।


এসো দুজন এক হয়ে যাই করে ফেলি গোপন আঁতাঁত,
সুনিপুণভাবে রচনা করি প্রেমের সুষ্ঠু ধারাপাত
ভালবাসাটাকে পুঁজি ভেবে অন্তত চল সুফল ভোগে হাত বাড়াই,
প্রচলিত সংকেতে ইশারা ইঙ্গিতে দুজনে হ্যাঁ বলে মাথা নাড়াই।
তুমি যদি চাও তোমার জন্য গঠিত হবে প্রেমের পৃথক মন্ত্রণালয়,
তোমাকে ঘিরে সাজিয়ে দেবো কঠোর নিরাপত্তার বলয়।
তুমি থাকলে পাশে প্রতিশ্রুতির বাস্তবায়ন পাবেই পাবে পূর্ণতা;
মৌনতা ভেঙ্গে এসো চিত্কার করে বলো শুধু, তুমি আমার- অপরাজিতা!
তুমি যদি চাও তোমার জন্য আমি সংবিধান বদলে দেবো,
ভালবাসাকে মূলনীতি ধরে আইন প্রণয়ন করে নেবো।
তুমি যদি চাও ভালবাসা বাঁচাতে ঘৃণাকে করবো উত্খাত,
ভালবাসার মূল্যায়নে বন্ধ করে দেবো তার বাজারজাত।
প্রেমের নামে প্রহসন নয়, সুবিচার হবে পুনরায়;
আতিথেয়তার বিলবোর্ড ঝুলবে প্রতিটি চৌরাস্তায়।
তুমি চাইলে প্রতিটি চ্যানেলই প্রচার করবে শুধু তোমার মুগ্ধতা;
বাধা ডিঙ্গিয়ে চলে এসো কাছে সন্ধি করো, বলো তুমি আমার- অপরাজিতা!
তোমাকে নিয়ে বিরোধী দলের অবস্থানেও যেতে আমি রাজি,
দফায় দফায় প্রেমের দাবীতে পোড়াবো ককটেল-বাজি।
তুমি চাইলেই মুছে দেবো ধর্মের যত আছে প্রেমবিরোধী শোলক,
তুমি বললেই প্রেম হবে মৌলিক অথবা বাধ্যতামূলক।
তোমার চাওয়াতেই ঘটিয়ে দেবো প্রেম পদ্ধতির প্রচলন,
তুমি বললেই অনুমোদন পাবে ভালবাসা স্বাক্ষরিত প্রতিবেদন।
তুমি যদি চাও ঘুচিয়ে দেবো সকল পরাজয়-ব্যর্থতা;
দূরত্ব ঠেলে হাতে হাত রাখো, বলো তুমি আমার- অপরাজিতা।
তোমার চাওয়াতে গড়ে দেবো আমি শতশত প্রেমের পাঠাগার,
প্রেমদ্রোহীদের জন্য নির্মাণ করে দেবো চিরস্থায়ী কারাগার।
তুমি চাইলে পাঠ্যবইয়ে সংযুক্ত করে দেবো 'প্রেম ও প্রাথমিক বিশ্বাস',
তুমি যদি বলো নির্বিঘ্নে রুখে দেবো আমি প্রেমপত্র ফাঁস।
তুমি যদি চাও পরিত্যক্ত উদ্যান চলে যাবে কবিদের দখলে,
তোমার বন্দনায় কবিতা-উপমা লিখবে তারা সকলে।
সকল ভুলে আপোস করি এসো, ঘোষণা করি একত্মতা;
নিঃসংকোচে এসো জড়িয়ে নাও বুকে, বলো তুমি আমার- অপরাজিতা।
--------------------------------------
অপরাজিতা, তুমি চাইলেই!
তারিখ- ৩০.১১.১৪ ইং।
রাত- ১০.২৩ মিনিট।

