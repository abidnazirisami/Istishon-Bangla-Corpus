কালের দেমাগ! ।। নিবিড় রৌদ্র। 


আশ্বিনের মেঘ ভাসে কফির পেয়ালায়,
কিন্নরী হারিয়েছে পৌষের মেলায়।
বসন্ত ছিটকে পরে কাজের ফাঁকে,
গ্রীষ্মের দুপুরে কোকিল ডাকে।
ঋতুচক্র হাঁটে যেন বক্রপথে,
রোদের আলোআসে বরফের রথে।
জ্যোস্নারা ঘরে ফেরে অবেলায়,
বৃষ্টিরও সহমত এই উল্টো খেলায়।
বর্ষার ঘন বারি-বানে শহর ডুবে,
সূর্যের শেষ হাসি লেগে থাকে পূবে।
চৈত্রের বুকে এ যে শ্রাবণের ঢল,
মাঘের গা জড়িয়ে ডাহুকের দল!
নবান্ন ভুলে গেছে হেমন্তকাল,
বৈশাখ ধেয়ে আসে সকালবিকাল।
আকাশ শুয়ে আছে বেহুলার ভেলায়,
সমুদ্রের নোনাস্রোত নগরের নালায়!
কালেভদ্রে ভাদ্র আসে কুকুরের স্তনে,
কার্ত্তিক পলায়েছে মেহগনি বনে।
চাতকের বেশে অগ্রহায়ণ মাসে ক্ষুধার্ত বক,
জ্যৈষ্ঠর জামরুলে তেঁতুলের টক!
মহুয়ার ঘ্রাণ আজ শুকিয়ে নীল,
শরত্ দরজায় এঁটে দিয়েছে খিল।
ধরিত্রী ধর্ষিত পূজোর প্রতিমায়,
কালের দেমাগে সাবিত্রী তার সতীত্ব হারায়।
------------------------------
কালের দেমাগ! ।। নিবিড় রৌদ্র।
তারিখ- ১৯।১২।২০১৪ ইং।
রাত- ১১.০৬ মিনিট।

