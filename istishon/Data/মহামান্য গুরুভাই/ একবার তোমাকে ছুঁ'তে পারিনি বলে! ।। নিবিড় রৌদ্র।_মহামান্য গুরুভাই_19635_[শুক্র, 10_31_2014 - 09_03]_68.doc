 একবার তোমাকে ছুঁ'তে পারিনি বলে! ।। নিবিড় রৌদ্র।


 কতবার নক্ষত্রকে ছুঁতে গিয়েও
ফিরিয়ে এনেছি হাত,
কেবল তোমাকে ছুঁতে পারিনি বলে।
সে নক্ষত্র ছোঁয়া নিষ্প্রয়োজন,
তোমার বুকের উষ্ণতায়
যে নক্ষত্র অবিরাম যাচ্ছে জ্বলে। 
তোমার আঁখির চকিত চাহনিতে
কোটি নক্ষত্রও নিভে যায়!
চন্দ্রালোক আঁধারে ঢেকেছে অসংখ্যবার
তোমার চোখের ইশারায়।
বিগত কত পূর্ণিমারাত ডুবে গেছে
তোমার মেঘময়ী কালো চুলে!
তাই বারবার আমি ফিরিয়ে এনেছি হাত,
ঐ নক্ষত্রকে ছুঁয়ে দেখিনি ভুলে। 
তোমার কম্পিত ওষ্ঠ্যদ্বয়ে
আমি চুম্বনে চুম্বনে কাঁপাতে
চেয়েছি আমার ওষ্ঠ্য!
আমি বারংবার ভূমিকম্পকে
নাকোচ করে দিয়েছি,
কেবল তোমাকেই চেয়েছি স্পষ্ট। 
তোমার কামাতুর তীব্র নিঃশ্বাসে-
নিশ্বাসে আমি নিঃশ্বেষিত হতে
যেয়ে ব্যর্থ হয়েছি, আমি পারিনি!
তবু মহাশূণ্যের দূরন্ত ধূমকেতুর পথ
আমি আগলে দাঁড়িয়েছি বহুবার,
একবারও এই বুকে ঝাঁপটে ধরিনি।
আমি হাজারো আলোকবর্ষ অতিক্রম
করেও এই পৃথিবীতেই এসেছি চলে।
তবু আমি আজও অমরত্বের সন্ধানে মরিনি,
কেবল একবার তোমাকে ছুঁ'তে পারিনি বলে! 
-----------------------------
একবার তোমাকে ছুঁ'তে পারিনি বলে!।। নিবিড় রৌদ্র।
১৫ই ভাদ্র ১৪২১ বাংলা।
রাত- ১০.৩০ মিনিট

