চলে গেলেন স্বাধীন বাংলা বেতার কেন্দ্রের অকুতোভয় কণ্ঠযোদ্ধা বিপুল ভট্টাচার্য ! 


বিপুল ভট্টাচার্য ১৯৫৩ সালে কিশোরগঞ্জে জন্মগ্রহণ করেন।১৯৭১ সালে বিপুল ভট্টাচার্যের বয়স ছিল মাত্র ১৬ বছর। মুক্তিযুদ্ধের সময় বাংলার প্রত্যন্ত অঞ্চলে গিয়ে কিশোর বিপুল গানে গানে ছড়িয়ে দিয়েছিলেন মুক্তিযুদ্ধের চেতনা। স্বাধীন বাংলা বেতারকেন্দ্র থেকে প্রচারিত তার গাওয়া গান মুক্তিযুদ্ধে অনুপ্রেরণা জুগিয়েছে। শরণার্থী শিবিরের হাজার হাজার মানুষের মনে সাহস সঞ্চার করেছিলেন তিনি। মুক্তি সংগ্রামী শিল্পী সংস্থার সদস্য ছিলেন বিপুল। তারেক মাসুদ পরিচালিত ‘মুক্তির গান’ চলচ্চিত্রে তার কাজ তুলে ধরা হয়েছে। মুক্তির গানে ১১টি গান আছে, যার অধিকাংশই লোকসুরভিত্তিক। এ গানগুলোর মধ্যে একটি ছাড়া বাকি সব গানই গেয়েছেন বিপুল ভট্টাচার্য।
উল্লেখ্য, মহান মুক্তিযুদ্ধে অবদান রাখলেও এ শিল্পী মুক্তিযুদ্ধের পর কোন সম্মান বা স্বীকৃতি পাননি। 
আজ শুক্রবার সকাল সাডে নয়টায় রাজধানীর শংকরের আহমেদ মেডিকেল সেন্টারে চিকিৎসাধীন অবস্থায় মারা যান তিনি। তার বয়স হয়েছিল ৬০ বছর। ২০১০ সাল থেকে বিপুল ভট্টাচার্য ফুসফুসের ক্যানসারে ভুগছিলেন। সম্প্রতি শ্বাসকষ্ট বেড়ে যাওয়ায় তাকে রাজধানীর শমরিতা হাসপাতালে ভর্তি করা হয। এরপর চিকিৎসার সুবিধার্থে অন্য হাসপাতালে নিয়ে যাওয়া হয়। ফুসফুসে ক্যানসার ধরা পড়ার পর তার চিকিৎসার বিশাল খরচ মেটাতে এগিয়ে আসেন সহযোদ্ধারা।

