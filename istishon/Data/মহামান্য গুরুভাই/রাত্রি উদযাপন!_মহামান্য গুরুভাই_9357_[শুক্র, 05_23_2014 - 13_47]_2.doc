রাত্রি উদযাপন!


 রাতের আকাশ তারায় গেঁজা-গেঁজি,
দাঁড়িয়ে আছি চন্দ্র মাঝা-মাঝি৷
ঈশান কোনে মেঘ এসে দেয় উঁকি,
গুড়ুম-গুড়ুম বিরামহীন সে কি হাকা-হাকি!
ডানা ঝাপটে আঁতকে উঠে ঘুমাক্রান্ত পাখি,
ব্যথা ভরা ভীত-স্বরে ক্ষনিক ডাকা-ডাকি৷
আতঙ্কিত দিবা-চরার হৃদ-কম্পার ছন্দে,
রাত-চারিনী পাখি সকল সুর তুলে স্বা-নন্দে!
পাখি-কন্ঠেও স্ব-হিংসার অভিশপ্ত বীণ,
রাত-চারিনী ভুলেই গেছে দিবা-চরার ঋণ৷
আঁধার রাতের রাজা হয়ে, পাখির বিবেক লীন!
পাখি-কূলও স্বার্থ চেনে জেনেছি সেদিন৷
থমকে গেছি এরূপ ক্ষনে জানতে জাগে স্বাদ,
কি রহস্য তাহার মাঝে কিসের জটিল বাধ!
মন যদিও পুলকিত -বিস্মিত মোর আঁখি!
অত:পর চন্দ্র-তলেই ঠায় দাঁড়িয়ে থাকি৷ 
মেঘ-সেনারা ততক্ষনে মলিন চাঁদকে ঘিরে,
গড়ল ঘাঁটি দলে দলে তারার উঠান জুড়ে৷
খেলার ছলে উঠল মেতে ভাঙতে চাঁদের লাজ,
চাঁদ বদনে এঁকে দিল মেঘ-রঙেরই সাজ৷
লজ্জা ঢাকতে চাঁদ লুকালো কেটে মেঘের নদী,
চাঁদটা ভারি ভয় পেয়েছে কলঙ্ক হয় যদি!
আচমকা এক মাতাল হাওয়া মেঘ ভাসাল বেগে,
চন্দ্র-মুখে ম্লান ঢেকেছে বিলাস-বাদী মেঘে৷
হাওয়ার সাথে তাল মেলালো মেঘ পরগনার বাজ!
চাঁদের ম্লানে রাগলো ভিষণ, বিকট সে আওয়াজ৷
বাজ লেগেছে পাষান মেঘের বুকের পাঁজর বেয়ে,
মেঘ গলেছে মেঘ গলেছে ঝরছে বৃষ্টি হয়ে৷
বৃষ্টি হয়ে মেঘের কান্না চাঁদের হৃদয় ছুঁয়ে,
আপনার দেয়া যত কালেমা নিয়েছে সব ধুয়ে৷
চন্দ্র-ধুয়া বৃষ্টি যবে পড়ল ধরা'র পরে,
বৃক্ষ-রাজি গুল্ম-লতা ভিজছে নতশিরে৷
মাধবী আর কামিনী ফুল-গন্ধরাজের ছুঁয়া
সৌরভেতে আসছে ভেসে মাতাল করা হাওয়া!
নিবিড়-নির্জন রাতের মায়ায় বিরল এ লগন,
বৃষ্টি মাখা চাঁদোয়াতে করছি উদযাপন৷
চন্দ্রাবেগে কাঁদছে মেঘ, ঝরছে বারি প্রবল বেগ-
বর্ষন পানে নির্বাক চেয়ে আছে জগত সারা৷
বৃষ্টিতো নয় কান্না যেন, কান্নার চেয়েও নয়কো হেন-
যাচ্ছে গেঁথে প্রাণে আমার, এ কোন প্রেমধারা!
পাষান যদি গলে তবে, সবাই তাকে আপন ভেবে-
বাসবে ভাল ডাকবে কাছে, সবই মায়ায় ঘেরা৷
স্পর্শ নিতে চাইবে পাশে, আদর দেবে কোমল হেসে-
হৃদয় মাঝেই হৃদয় মিশে, পাষান হৃদয় ছাড়া!
.......................................................
রাত্রি উদযাপন / নিবিড় রৌদ্র।
০২.০২.২১ বাংলা, রাত- ০২.১১ মিনিট।

