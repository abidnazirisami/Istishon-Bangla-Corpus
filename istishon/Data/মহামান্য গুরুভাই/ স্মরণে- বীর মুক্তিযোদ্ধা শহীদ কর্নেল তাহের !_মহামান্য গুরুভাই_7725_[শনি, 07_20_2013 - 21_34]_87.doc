 স্মরণে- বীর মুক্তিযোদ্ধা শহীদ কর্নেল তাহের !


মৃত্যুর খরস্রোতা নদী আজও বহমান,
ড্রেনগুলো আজও উপচে আছে বেওয়ারিশ লাশে।
অলিতে গলিতে অসুস্থ উন্মাদনার ভীড়ে
খেই হারিয়ে ফেলেছে একসময়ের সাধ।
এখনও সেই একই ধারায় রুদ্ধ কণ্ঠনালী,
জনতার যুথবদ্ধতায় ভীরু শোষক খেল দেখায় এখনও তার অস্ত্রে !
মিথ্যে আশ্বাস আর কারচুপির সেই একই লাভা এখনও প্রজন্মে প্রজন্মে।
জনতার পিছনে জনতা লেলিয়ে,
লোভসর্বস্বতার ঝাণ্ডা এখনও সুমহান !
এখনও বেঈমানির শাস্তি নাই,
এখনও সেই চাটুকাররা দেবতুল্য পূজ্য !
এখনও সানডিনোর মিথ্যে অপবাদের একই মায়াজালে জর্জরিত তুমি।
এখনও কৃষকের অনুর্বর লাঙল আর শ্রমিকের ভুখা পেটে তালি বাজিয়ে নৃত্যে মত্ত উন্মাদ!
কিন্তু সেই একই সময়ে দাঁড়িয়ে বলা যায় তোমার সেই সুমহান উক্তি-
‘নি:শঙ্ক চিত্তের চেয়ে জীবনে আর বড় কোন সম্পদ নেই।‘
অগণিত চিত্তে সেই স্বপ্নের বুনিয়াদ আজ ভেঙে দেয়ার আশ্বাস দেয়- সানডিনোর বেড়াজাল।
লেনিনগ্রাদের দৃঢ় চিত্ত আজ এই আধারেই কড়া নাড়ছে বাংলার হৃদয়
বিশ্বাসঘাতকতার স্রোতে আমরা ভুলিনি, আমরা ভুলিনি তোমায় ক্রাচের কর্নেল।
স্বার্থসিদ্ধির এই সময়েই আমরা দ্রোহের পক্ষে।
আরও একবার বুক চিতিয়ে বলার অপেক্ষায়, ঠিক তোমারই মতো,-
‘বিপ্লব দীর্ঘজীবী হোক, দীর্ঘজীবী হোক স্বদেশ।‘
স্মরণে- বীর মুক্তিযোদ্ধা শহীদ কর্নেল তাহের ।
২১ জুলাই ৩৭তম মৃত্যুবার্ষিকীতে লাল সালাম তোমায় ।

