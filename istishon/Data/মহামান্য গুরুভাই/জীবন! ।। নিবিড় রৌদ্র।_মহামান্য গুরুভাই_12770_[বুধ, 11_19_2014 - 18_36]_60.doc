জীবন! ।। নিবিড় রৌদ্র।


জীবন মানে ভবিষ্যত্ জীবন বর্তমান,
জীবন মানে হঠাত্ করে অতীত অবসান।
জীবন মানে ঘাড় ঘুরিয়ে পিছু ফিরে চাওয়া,
জীবন মানে চলার পথে একটু থেমে যাওয়া!
জীবন মানে ভুলে যাওয়া জীবনাঙ্কের মান,
জীবন মানে নিজের তরে নিজের পিছুটান!
জীবন মানে আমার কাছে সংজ্ঞাহীন গান,
সুর ছন্দ কথার মাঝে বড্ড ব্যবধান!
জীবন মানে পেটের জন্য যুদ্ধ ঘোষণা,
জীবন মানে প্রেম বিদ্রোহের অবমাননা।
জীবন মানে চিলেকোঠায় বন্দী থাকা স্বপন,
জীবন মানে ইচ্ছেকৃত মনের অযতন।
জীবন মানে বদলে যাওয়া পাত্রভেদে স্থান,
জীবন মানে দিনের শেষে রাতের অভিমান।
জীবন মানে আমার কাছে সংজ্ঞাহীন গান,
সুর ছন্দ কথার মাঝে বড্ড ব্যবধান!
জীবন মানে ব্যস্তদিনে কুড়িয়ে পাওয়া স্বাদ,
আস্তাকুড়ে ফেলে রাখা পুরনো আহ্লাদ।
জীবন মানে মধ্যরাতে একলা থাকার বিষাদ,
জীবন মানে অবসরের তিক্ত অবসাদ।
জীবন মানে মহাসড়কে মালবাহী যান,
জীবন মানে হাজার পাপের একটি গঙ্গাস্নান।
জীবন মানে আমার কাছে সংজ্ঞাহীন গান,
সুর ছন্দ কথার মাঝে বড্ড ব্যবধান!
জীবন মানে ভালবাসা, আশার অকাল মরণ;
জীবন মানে কবিতার মত ক্লান্ত দুটি চরণ।
জীবন মানে জীবন বাঁচাতে দেহ বিকিয়ে দেয়া,
জীবন মানে প্রাণ থাকতেই পঁচে গলে যাওয়া!
জীবন মানে শোক দিবসে প্রয়াতদের স্মরণ,
জীবন মানে অধিকার আদায়ের তীব্র অনশন!
জীবন মানে আমার কাছে সংজ্ঞাহীন গান,
সুর ছন্দ কথার মাঝে বড্ড ব্যবধান!
-----------------------------
জীবন! ।। নিবিড় রৌদ্র।
তারিখ- ২০।১১।১৪ ইং।
রাত- ১২. ০৯ মিনিট।

