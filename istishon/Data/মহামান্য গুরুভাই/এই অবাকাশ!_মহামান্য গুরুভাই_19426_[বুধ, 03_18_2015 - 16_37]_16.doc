এই অবাকাশ!


এখন ক্লান্ত সবাই, কোথাও ব্যস্ত শহর সুখআলাপনে-
আমি হাতরে ফিরে স্মৃতি আজ কাঁদিনা আর অভিমানে!
কি যেন জ্বলে দহনে ছাইদানিতে আর হৃদয় পুড়ে
ওরা সুখে থাক্ খুব ভালো থাক্ সবে নিয়মের ঘরে,
ভালবাসা একাকী যায়না ধরে রাখা বুকে,
আপন বিশ্বাস আপনাতেই দাঁড়ায় যেন রুখে
একা পথা চলা আর পাগল পাগল পাগল
একা প্রথা মাড়িয়ে পাগল পাগল পাগল!
আজ তাই গুনগুন সুরেসুরে- সাময়িক উড়েউড়ে
ফড়িঙের দলে মিশে শুয়ে থাকি ঘাসে,
তাকিয়ে আকাশ দেখি এই ভেবে নিরবধি
যদি কাল না আসে দিন শেষে এই অবকাশ।
ওবেলার প্রেমগুলো দিনরাত নিয়মিত
একে একে খেয়েছিলো কাকে,
তাই আজ ভালবাসা- মিছে আশা মনে হয়
সারাক্ষণ ঝুলে থাকে আঙ্গুলের ফাঁকে!
আদিম রোদ বলে কতজন কত ছলে
মেঘ হয়ে ছুঁয়েছিল আশ্বিনের কাশ,
বৃষ্টির আবাহন কেড়ে নিতে এসে মন
আনমনে সেদিন স্নায়ুতে আঘাত হেনে করেছিলো চেতনার হ্রাস!
আজ তাই গুনগুন সুরেসুরে- সাময়িক উড়েউড়ে
ফড়িঙের দলে মিশে শুয়ে থাকি ঘাসে,
তাকিয়ে আকাশ দেখি এই ভেবে নিরবধি
যদি কাল না আসে দিন শেষে এই অবকাশ।
হয়তোবা মরে গেছি অতীতের প্রেমে
হয়তোবা একা আমি তবু নেই থেমে
সেদিন শুধু মাঝে কাঁটাতারের ভাঁজে
দৃষ্টি খুঁজে খুঁজে আটকেছিল কোন সকালের রোদ!
প্রিয় বন্ধু, বহুদূর থেকে বলছি শোন্ আছি-
ভিড়ের মাঝে হারিয়ে যেয়ে আমি বাঁচি,
কেন- কার- প্রলোভনে ছুটেছিলে বিসর্জনে
ভুল নদী জেনেও কেন ডুবিয়েছিলে আপন প্রেমবোধ।
সেদিনো থামেনি নির্দেশনাহীন এই জলোচ্ছ্বাস
সেদিন পূর্ণিমা চাঁদ ভেবে রাহুও করেনি জ্যোস্নাকে গ্রাস,
আজ তাই মৃদুউড়ে জোনাকির আলো সুরে
ফড়িঙের দলে মিশে শুয়ে থাকি ঘাসে,
তাকিয়ে আকাশ দেখি এই ভেবে নিরবধি
যদি কাল না আসে দিন শেষে এই অবকাশ!
--------------------------------
এই অবকাশ!
- নিবিড় রৌদ্র।
তারিখ- ১৮।০৩।১৫ ইং

