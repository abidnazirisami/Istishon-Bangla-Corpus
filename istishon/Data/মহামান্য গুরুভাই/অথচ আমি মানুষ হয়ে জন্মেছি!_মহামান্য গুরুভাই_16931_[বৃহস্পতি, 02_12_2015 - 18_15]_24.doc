অথচ আমি মানুষ হয়ে জন্মেছি!


যদি পুরাকালে কোন এক মুণির অভিশাপে
আজ অবধি পাথর হয়েও রইতাম,
তবুও কেউ একজন এসে ছোঁয়ে দিতো আমায়
আমি ফিরে পেতাম পুরনো প্রাণ নতুন রূপে!
অথচ আমি মানুষ হয়ে জন্মেছি,
তুমি একবারও ছোঁয়ে দেখলেনা!
যদি হাজার বছর ধরে অনন্ত যাত্রাও হতো
আমার; পৃথিবীর পথে- আমি হেঁটে চলেছি
তবুও কোন বনলতা সেন আমাকে জীবনানন্দ দাশ
ভেবে কাছে ডেকে নিতো, আমি জোড়াতাম প্রাণ!
অথচ তোমার প্রেমে বারবার থমকে গেছি পথে,
তুমি একবারও কাছে ডাকলেনা!
যদি দুরন্ত নাবিকের মত উত্তাল সমুদ্রের বুকে
তরী ভাসিয়ে দিয়ে হারিয়েও যেতাম স্রোতে;
তবুও কোন অচেনা দ্বীপ সামনে এসে দাঁড়াতো,
ইঙ্গিতে সমাদরে অকারন ঠাঁই দিতো আমাকে তার বুকে।
অথচ এই চেনা আমিই কত বার হারিয়েছি তোমাতে,
তুমি একবারও ঠাঁই দিলেনা বুকে!
বড্ড ক্লান্তিতে তবু পাড়ি দেই পথ,
কেউ যেনো শীতলপাটী বিছিয়ে রাখে;
আমি অনন্ত আঁধারের প্রাচীর হেঁটে হেঁটে করবো ভেদ-
কেউ যেনো প্রদীপ জ্বালিয়ে ডাকে!
------------------------------
অথচ আমি মানুষ হয়ে জন্মেছি!
- নিবিড় রৌদ্র।
তারিখ- ১৯।১১।১৪ ইং।

