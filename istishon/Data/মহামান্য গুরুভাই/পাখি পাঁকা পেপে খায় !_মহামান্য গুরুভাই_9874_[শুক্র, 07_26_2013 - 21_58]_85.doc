পাখি পাঁকা পেপে খায় !


 মনে হয় বর্ষা শেষমেষ নেমেই গেল। কাল থেকে আকাশ ভেঙে পড়ছে বাজের প্রচন্ড শব্দে। এমন বাজ পড়ার শব্দ আগে কখনও শুনেছি বলে মনে পড়ে না।
আজকে একচোট ঝুম বৃষ্টির পর জানলা খুলে দেখি রাজ্যের পাখি ভিজে গোবর হয়ে এসে আশে-পাশের বাড়ির কার্নিশের ওপর বসে পালক ঝাড়ছে। প্রথমে সামনের দিকটায় তিনতলার ঘরের পশ্চিম দিকের জানলার সামান্য ছাউনিতে এসে আশ্রয় নিল একটা শালিখ। ছবি তুলতে শিখে অবধি আমার অনেক নতুন অভ্যেসের একটা হল পাখি দেখা। বলার কারনটা হচ্ছে এই যে পাখির ছবি তোলা আর দশটা ছবি তোলার মত না – তার জন্য পাখিদের স্বভাব, ব্যবহার, আচরন অনেক কিছু লক্ষ্য করতে হয়। নইলে পাখিরা যেন ঠিক একটা ফ্রেমে ধরা পড়ে না – আবার অপেক্ষা করতে করতে ভালো শটও পাওয়া যায়। সেই করতে করতে জানতে পারলাম যে তাদের একটা ঘুরে বেড়ানোর প্যাটার্ন আছে। দিনের কোন সময়ে কখন কোথায় যায় তার একটা ধাঁচ আছে – আমার বাড়ির পাশেই আছে একটি দোয়েল ও টুনটুনি দম্পতি, একটি বুলবুল, একটি গোটা ছাতারে পরিবার আর একটি শিশু হাঁড়িচাচা। এত পাখি আমার বাড়ির আশেপাশে ঘুরে বেড়ায় আগে কখনো খেয়ালই করিনি। এমনকি বাবার কাছে শুনলাম যে এইসব পাখিদের জন্য অভিধানে একটা শব্দ আছে – বলীভূক, অর্থাৎ যে সব পাখি গৃহস্থের বাড়িতে বাস করে।
বৃষ্টির জন্য কিনা কে জানে, দেখলাম কোত্থেকে এক ধরনের পোকা খুব উড়তে শুরু করেছে, যাদের অন্য সময় দেখা যায় না। প্রথমে সেই পোকায় কামড় বসাল কাক – তারপর বাড়ির আশেপাশে যতরকম পাখি আছে – সে শালিখ থেকে শুরু করে, দোয়েল, ফিঙে, বুলবুল এমনকি খুদে টুনটুনি অবধি সবাই তাতে ভাগ বসাল। লাঞ্চের পর ফ্রুট স্যালাড। ছোটবেলায় এক ধরনের টাং টুইস্টার খুব শুনতাম। পাখি পাকা পেঁপে খায়। ধারনা ছিল পাকা পেপে ভালো নরম বলে পাখিদের সুখাদ্য হবে হয়তো। আজকে বুঝলাম ওটা পেয়ারা হলেও খুব অবাক হওয়ার কিছু ছিল না। আমার বাড়ির পাশেই আছে পেয়ারা গাছ – বেশ কিছু পেয়ারা গাছ থেকে হাওয়াই হয়ে গেল এক রকম। গাছে এখনও আম থাকতে পেয়ারা? বেশ অবাক চোখে এইসব দৃশ্য দেখছিলাম। স্কুল যাইনি। একটা কর্মব্যস্ত রবিবারের দুপুরে জানলা দিয়ে প্রকৃতির নানান কর্মকান্ড দেখতে দেখতে বোঝার চেষ্টা করছিলাম সময় বেড়ে যাওয়ার সাথে সাথে সাথে আমি একটু করে ছোট হয়ে যাচ্ছি না তো?
(পাখি পাঁকা পেপে খায়- 26.06.12)

