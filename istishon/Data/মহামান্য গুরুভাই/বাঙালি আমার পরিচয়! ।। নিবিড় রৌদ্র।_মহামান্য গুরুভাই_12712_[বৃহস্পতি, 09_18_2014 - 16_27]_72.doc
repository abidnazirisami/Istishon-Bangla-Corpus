বাঙালি আমার পরিচয়! ।। নিবিড় রৌদ্র।


মাগো,
এই বাংলায় জন্মেই দেখেছি আমি তোমাকে-
হাস্যোজ্জ্বল তোমার মুখখানি।
চোখে ছলছল নোনাজল,
আনন্দ-অশ্রু নিয়ে বাংলা বর্ণমালায়
ধ্বনিত করেছিলাম প্রথম চিৎকার-
আমি, মা..মা.. বলে।
বেড়ে উঠেছি খেয়ে এই বাংলার
মাটি-জল ফুল-ফল। বৃষ্টিতে ভিজেছি-
রোদে শুকিয়েছি, সিক্ত হয়েছি
ভোরের শিশিরে, নিশির আঁধারে।
আজ বিশ্বের বুকে আমার পরিচয় আমি,
আমি বাঙালি- বাঙালি আমার পরিচয়!
আমার পূর্বপুরুষও ছিলেন বাঙালি।
সেই পরম্পরায় আমিও আজ মাথা উঁচু করে-
বুক ফুলিয়ে গর্বের সহিত বলতে পারি,
আমি বাঙালি- বাঙালি আমার পরিচয়!
মাগো,
কেন জানি বড় ভয় হয়!
যদি কখনো বিশ্বের দরবারে আমি,
আমি চিহ্নিত হই রাজাকার পরিচয়ে!
মাগো,
যদি ওরা একদিন ঘৃণার স্বরে বলে,
"ঐ যে দেখছেন লোকটিকে,
ইনি রাজাকারের বংশধর।
বাংলাদেশ নামে এক দেশে,
বাঙালি জাতির বাস ছিল।
এরা এতই নিকৃষ্ট প্রজাতির মানুষ ছিল-
যারা কিনা, যারা কিনা সর্বদা তৎপর ছিল,
নিজের দেশমাতাকে অন্যের হাতে তুলে দেয়ার জন্য!
নিজেদের মায়ের, নিজেদের মাতৃভূমির
সম্ভ্রম তারা বিকিয়ে দিয়েছিল,
অনায়াসে গর্ভধারিনী মায়ের ইজ্জত কে
ভূ-লুন্ঠিত করেছিল চৌরাস্তার মোড়ে।
দেশ, ভাষা আর সার্বভৌমত্ব রক্ষার্থে
যারা জীবন দিয়েছিল,
যে বীরঙ্গনা যুগ যুগ ধরে তাঁর কান্না
শুকিয়ে রেখেছিল চোখের পাতায়,
যার আঁচলে লেপ্টে ছিল আবহমান
বাংলার চিরচারিত ধুলিকণা!
যারা নিজেদের অধিকার আদায়ে,
মূর্খের উধ্বত মস্তক ভেঙ্গে দিতে-
নেমেছিল রাস্তায়, স্লোগানে মিছিলে-
কাঁপিয়েছিল রাজপথ!
তৎকালীন বাঙালিরা বহু বছর পরেও
নিজ জাতির সাথেই বিশ্বাসঘাতকতা করেছিল।
তাদের পূর্বপুরুষেরা রাজাকার পোষতো
সরকারী পৃষ্ঠপুষকতায়! আর সে দেশের
আপামর জনতা বাধ্য হয়ে তাদের,
তাদের মায়ের ধর্ষককে তাদের বাবার
ঘামে ভেজা টাকায় এয়ারকন্ডিশন কক্ষে
বসিয়ে, কাচ্চিবিরিয়ানি খাওয়াতো।
অথচ তাদের নিজেদেরই দু'বেলা
অন্ন জুটতনা, চিকিৎসাভাবে শোকে-
কাতর হয়ে ধুঁকে ধুঁকে মরছে এককালের
সেই বিদ্রোহীরা, এমনকী দেশের তরে প্রাণ
উৎসর্গ করা লাখ শহীদের মায়েরাও।"
মাগো,
যদি ওরা আঙ্গুল দেখিয়ে বলে-
"এই ছেলেটিকে দেখছেন,
তার পূর্বপুরুষেরা বেঈমানী-
করেছিল নিজ জাতির পিতার সাথে।
তারা নিজেরাই হত্যা করেছিল তাদের
পিতাকে নৃসংশভাবে, স্বপরিবারে।"
মাগো,
আজ বড় ভয় হয়!
আমি দেখেছি কত শত ইতিহাস-
হাজার বছর পরেও কথা কয়।
মাঝখানে চাপা পড়ে থাকা ইতিহাসে-
কেবল কিছু আগাছা জন্ম নেয়।
তারা দেশের খেয়ে, দেশের পড়ে-
দেশের স্বর্ণোজ্জ্বল ইতিজাসকে বিকৃত করে।
অতঃপর সেই আগাছা সম্প্রদায়েরাই,
চাপা পড়া বিকৃত ইতিহাসের উপর
ভিত্ গড়ে তুলতে লড়াই শুরু করে-
নিজেদের অস্তিত্ব টিকিয়ে রাখার!
সুপ্ত ইতিহাস তখন আবার রক্তস্নাত-
হয়ে জেগে উঠে সজীবতায়।
মাগো,
তুমিতো জানোই,
ইতিহাস কখনো মরেনা!
পঁচনশীল দ্রব্যের মত পঁচেনা।
ইতিহাস শ্বাশত, ইতিহাস চিরন্তন।
মাগো,
তাই বড় ভয় হয়।
পৃথিবীর প'রে কোন যদি বিকৃত হয়
কখনো আমার ঐতিহ্যের খ্যাতি,
আমার বাঙালি পরিচয়- বাঙালি আমার পরিচয়!
এই ভীতির রীতি চুয়াল্লিশ বছর পরেও
স্বাধীনতা আমার স্বাদহীনতার নীতিতে অটল।
----------------------
বাঙালি আমার পরিচয়! ।। নিবিড় রৌদ্র।
তারিখ- ১লা আশ্বিন ১৪২১ বাংলা।
রাত- ৯.৩৩ মিনিট।

