নিবিড় রৌদ্রের পাঁচ-প্যাঁচাল


আমি বেঁচে আছি,
জিজ্ঞেস করো প্রাণ চাহে কি মোর!
কিসের ব্যাথা বাজে মনে রাতদুপুর।
আমি বেঁচে আছি ঠাঁই দাও বুকে
তাকাও,দেখো দ্রোহাগুন খুঁজে পাবে চোখে-
কান পেতে শুনো হৃদে কম্পিছে প্রেমের নুপুর।
আমি বেঁচে আছি তাই কোন নাম নেই
আমি জীবিত বলে অনুভূতি সমাহারে দাম নেই,
আর আমায় নিয়ে গবেষণা সেতো বহুদূর!
একদিন সব হবে, পূর্ণতা পাবো যবে-
অনাকাঙ্ক্ষিত একদিন দেখা পাবো পথমাঝে
সেই কাঙ্ক্ষিত মধুময় প্রেমময় মৃত্যু'র।
[মধুময় প্রেমময় মৃত্যু!
- নিবিড় রৌদ্র।
তারিখ- ১৬।০৩।১৫ ইং]
-----------------------
যে প্রেম খেয়ে গেছে
সোনালী পতঙ্গেরা কোনদিন উড়ে এসে,
ঘাসবালিশে শুয়ে থাকা ফড়িঙের দল-
সেই প্রেম খুঁজে ফেরে পতিত নগরের
মৃত সবুজের গালিছায়!
অকাল প্রহরে দংশিত প্রেম-
মুখ থুবরে পড়ে থাকে ধান শালিকের বনে,
আর কে যেন ডেকে যায় চাতকের মত
কে যেন গান গেয়ে ফিরে লৌকিক জীবনের;
কারা যেন মৃত্তিকা দেয়ালে কান পেতে থাকে
আর চুপিচুপি সেই গান শুনে।
[- দংশিত প্রেম! || নিবিড় রৌদ্র
তারিখ- ১৩।০৩।১৫ ইং।]
-----------------------
এই রোদ'কে মনে করিস
বিষন্নতা করলে ভীষণ ভর
এই রোদ হবেনা আড়াল,
যখন ভাঙ্গবে সুখের ঘর!
সকাল বেলার মত করে
স্নিগ্ধতাকে আঁকড়ে ধরে
তোর উঠলে কেঁপে স্বর,
জেনে রাখিস রোদ হবেনা পর।
আমি শেষ বিকেলের সোনা
তোর হিসেব কষে গুনা
তুই যদিও স্বার্থপর,
কভু এই রোদ হবেনা পর।
[এই রোদ হবেনা পর!
- নিবিড় রৌদ্র।
তারিখ- ১০।০৩।১৫ ইং]
--------------------
হয়তোবা আমি পেয়ে গেছি খোঁজ,
যাকে খুঁজে গেছি নিভৃতে রোজ!
হয়তোবা ছুঁয়ে দেবে সে আবেশে,
আমি ফিরে পাবো প্রাণ অনায়াসে!
হয়তোবা তার-ই নিবিড় পরশে
আমি সকালের রোদ হবো শিশির-ঘাসে!
হয়তোবা সে-ই অপরাজিতা
যার অভাবে স্বভাবে আমার জ্বলেছে চিতা!
হয়তোবা তার-ই তরে প্রতি জনমে,
আমি থেমে গেছি আদিম প্রেমে!
হয়তোবা সে-ই নির্ঘুম রাত ছিল মোর
জোড় পায়ে হেঁটে এসে যে খুলে দিতো দো'র!
হয়তোবা তার-ই সুরে সুরে বেঁধেছিনু গান
যতবার ভুলেছিনু কথা আমি পেয়েছিনু প্রাণ!
হয়তোবা তার-ই এক সন্ধ্যার অভিমানে
আমি হেরে গেছি প্রভাতের জয়গানে!
হয়তোবা মিছিলের ভিড়ে আমি অস্থির স্লোগান
সে যে শুধু অপরাজিতা সে যে ফুলের বাগান!
[হয়তোবা!
- নিবিড় রৌদ্র।
তারিখ- ০৯।০৩।১৫ ইং।]
-----------------------
ঘাসের ওপর শুয়ে যার আকাশ চোখে পড়েনা,
শূন্যের মাঝে বসত করে যে মহাশূন্য বুঝেনা!
তার কথা ছেড়ে দাও অবিতর্কের ঘরে-ই,
সে শূন্য থেকে মহাশূন্যে উড়ে যাক্!
সাধ্য হলে তার হাতে একটা বিমানের টিকেট
ধরিয়ে দাও, অন্ধের মত ঘুরে বেড়াক্!
জন্মের মর্ম যে ভুল জেনে ভুল ব্যাখ্যা দেয়,
সেতো আজন্ম কাল থেকে যায় জন্মান্ধ-ই।
আমার কথা বলছো? শুনো-
আমি অতি সাধারণ একজন সহজ মানুষ।
শব্দের সাথে সংসার আমার খোলা হাওয়ায়,
একদা ভবিষ্যত আর অতীত নামে দুটো ডানা
মেলে গা হেলিয়ে অবহেলে উড়েছি,
এখন বর্তমানের পায়ে পায়ে পা মিলিয়ে হাঁটি
আমি তথাকথিত আধুনিক শ্রেণীর কেউ নই!
আমি মানবদেহের হৃদপিন্ডের মত একা,
আমি হয়তো তার মত ক্ষমতাবানও নই,
তবে জন্ম থেকেই জ্বলছি কম্পনে স্পন্দনে তার মতই।
হারালে খুঁজে পাওয়া যায়না, জানিনি-
তবে যবে জেনেছি তখন মাত্রসবে
আমিও হারিয়েছি, ফিরে আসা যায়না
পরবর্তী ফাগুনে হারালে চৈত্রবেলায়!
--------------------------
[জন্মান্ধ!
- নিবিড় রৌদ্র।
তারিখ- ১৬।০৩।১৫ ইং]

