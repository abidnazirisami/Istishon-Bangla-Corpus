বোকামীর দন্ড! 


পাল উঠেছে না'য়ে
ছেঁড়া পাল উঠেছে না'য়ে
ঢেউ লেগেছ না'য়ের তলায়
পূব দিগন্তের বা''য়ে।
যাত্রী বেশে মানুষ বসে
আছেন গুটি কয়েক,
বাচ্চা কিশোর বৃদ্ধ মিলে
তা প্রায় হবে শ'দুয়েক!
যাচ্ছে কোথায় ওরা কেউ জানেনা তারা
কেউ জানেনা কেবা মাঝি কিবা মাঝির ভাড়া।
তবু যাওয়ার যে বেশ তাড়া,
যেতেই হবে খুব জরুরী সবাই দিশেহারা।
বইছে বাও চলছে নাও যাত্রী পিঠে লয়ে,
কেউ জানেনা যাচ্ছে কোথায় শহর নাকি গায়ে!
আকাবাঁকা খাল পেরিয়ে
শাপলা ফুটা বিল এড়িয়ে
মাঝ গাঙেতে নাও।
লক্ষ্য কোথায় জানতে চেয়ে
এই সময় এক ছোট্ট মেয়ে
বলছে মাঝি, তুমি কি জানো
আর কতদুর আর কতদুর
সুদূর পুরের গাও?
না'য়ের মাঝি মুচকি হাসি দিয়ে,
নিরুত্তরে হালটি ধরে যাচ্ছে এগিয়ে।
ছুটছে নাও ছোট্ট মেয়ে
এদিক ওদিক তাকায়,
আচমকা এক তোফান তখন
উঠলো দরিয়ায়।
চেঁচিয়ে উঠে সবাই তখন বাঁচার আশায়
ওরে নাও যে ডুবে যায় প্রাণ যে ডুবে হায়!
দোলছে নাও টলছে মানুষ
আসছে তোফান ধেয়ে,
চুপটি করে থাকলো না আর
সেই ছোট্ট মেয়ে।
দাঁড়িয়ে উঠে বলছে শুনো
আমরা সবাই মূর্খ বোকা বোকার দেশে বাস,
বোকার মত ভরসা করে মূর্খ মাঝির না'য়ে চড়ে
লক্ষ্যহীন যাত্রাই ডেকে আনলো সর্বনাশ।
-------------------------------
বোকামীর দন্ড! ।। নিবিড় রৌদ্র।
তারিখ- ২২।১২।১৪ ইং।
রাত- ০২. ৩২ মিনিট।

