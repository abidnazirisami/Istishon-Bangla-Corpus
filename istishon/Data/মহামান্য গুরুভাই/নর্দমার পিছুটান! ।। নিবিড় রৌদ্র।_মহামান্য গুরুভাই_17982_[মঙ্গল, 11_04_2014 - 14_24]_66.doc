নর্দমার পিছুটান! ।। নিবিড় রৌদ্র।


আজকাল মুখের থুথু নর্দমায়
ফেলে দেইনা, বরং দিতে যেয়েও
আবার নিজেই গিলে নেই।
যত কিছুই বলি,
ভুল করেও ভুলে বসিনা-
শত হোক নর্দমারাওতো মানুষ। 
মানুষের রক্ত চোষে নিতে নিতে
নর্দমারা সমাজের গভীরে
ভিত্ গড়েছে, সুনাগরিকের মত।
নিখুঁত গুণাবলী নিয়ে সে
বয়ে চলেছে প্রাচীনতম অধিকারে। 
তাকে ঘিরে জন্ম নেয়া কীটগুলো
সেই নর্দমায় মৌলিকতার সাথে
জীবনচর্চা করে চলেছে প্রতিনিয়ত।
স্বর্গবাস নিশ্চিৎ করতে অস্থায়ী কীট গুলো
এতেই গঙ্গাস্নান সেরে নিয়ে
পূণ্যের তৃপ্ত সুখ অনুভব করে
চলেছে যেন তীর্থের কাক। 
আমি, আমরা জেনেও
না জানার ভান করি-
সুমর্যাদা সম্পন্ন নিয়মতান্ত্রিক ধ্যান করি।
নিজেদের পূর্ব পুরুষদের মান রক্ষা করে,
সেই মহান নর্দমার পূজো করি-
কষ্টার্জিত ঐতিহ্য ধরে রাখতে।
আগামীর আশে ভুলে যাই
নিঃসংকুচে আমি বলে যাই,
গেয়ে চলি নর্দমার জয়গান।
জন্মেই বেড়ে উঠেছি নর্দমাকে ঘিরে,
সময়ে অসময়ে বসেছি কত
অনুমোদিত নর্দমালয়ের আসরে।
গৃহীত হয়েছি, চিহ্নিত আমি
পেয়েছি বেঁচে থাকার অনুপ্রাণ।
যার ঘেরাটোপে হয়েছি সৃষ্ট
পেয়েছি তাতে স্থান,
নিয়েছি সনদ ছিনিয়েছি সম্মান।
সে আদর্শে ঠাঁই পেয়েছি নর্দমাতে
তাই পারিনা ছেড়ে যেতে,
সকল ভুলে ছুটে চলেছি-
ধরে নর্দমার পিছুটান।
-------------------
নর্দমার পিছুটান! ।। নিবিড় রৌদ্র।
তারিখ- ৩১শে ভাদ্র ১৪২১ বাংলা।
রাত- ১০.৪৩ মিনিট।

