জ্ন্ম-মৃত্যু একা!


তোমার বুকে মাথা রেখে ভেবেছিলাম
দিব্যি কেটে যাবে কয়েক জনম প্রেম-নিদ্রায়,
কে জানতো এক জনমেই শতেক বার মরতে হবে!
কে জানতো দিগন্তের শয্যাপাশে সূর্য ডুবে।
হৃদপিন্ডতো সবার-ই থাকে হৃদয় থাকে কি?
তোমার নগ্ন পাঁজরে শুয়ে স্ব-বোধ ডুবিয়ে দিয়েছিলাম
ঐ ত্রিমাত্রিক প্রস্ফুটিত স্তন-যুগলের সমতলে,
হৃদয় ছিল কিনা খতিয়ে দেখতেই খেয়াল ছিলনা!
কত মৃত্যু পেরিয়ে গেলে মৃত্যু করবে আলিঙ্গন?
কত মৃত্যু বাকী আছে- কত জন্মে এক জনম?
কালো কালিতে কবিতারা শব্দে শব্দে উঠে ভেসে
কেউ কেউ জানেও না কত যে রঙ এর আড়ালে হাসে!
আমি তোমার নেশাতুর চোখে কবিতার রঙ দেখে-
ভুলে বসেছিলাম তুমিও সেই আদিম রহস্যময়ী গোত্রের,
পুরনো গোধূলিতে সৃষ্ট সেই রঙধনুর নিচে চাপাপড়া-
কালোমেঘ তুমিও, আমি বড্ড বেখেয়ালে ভুলেছিলাম।
প্রতিটি জন্মে অদৃশ্য অতীত কাঁদে কান্না ভেজা সুরে
আকাশ ভেঙ্গে অশ্রু নামে অথচ লজ্জাতে লাল রোদ,
চোখের কোনে প্রগাঢ় নীলের ভিড় বিষাদ জমে ক্রোধ!
অতঃপর সত্ত্বা হারানো বোধে জেনেছি মানুষ একা-
মানুষ নিজদেহে জন্মদাগের মত আপন-আপন একা;
বাঁচতে হবে হাসতে হবে চলতে হবে, জন্ম-মৃত্যু একা!
-----------------------------------
জন্ম-মৃত্যু একা! ।। নিবিড় রৌদ্র।
তারিখ- ২৮।০১।১৫ ইং।
রাত- ০৯.১৩ মিনিট।

