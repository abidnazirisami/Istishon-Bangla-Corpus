আমি তোমার মাঝেই ভুবন দেখতে পাই।


 আমার দুঃখে ভরা বুক
আমার পাঁজর ঘিরে ব্যাথা
আমার শোকের দর্পণ চোখ
আমার ভাবনা বোঝাই মাথা।
তোমার সুখের কথকতা
তোমার দৃষ্টিতে নীলআকাশ
একটু শুনতে আমার কথা
তোমার হয়না অবকাশ!
তাই দুরে থেকেই সুরে গেয়ে যাই,
আমি তোমার মাঝেই ভুবন দেখতে পাই।
তোমার দীর্ঘশ্বাসে মিশে
তোমার বিকেল বৃথা যায়
আমি অচেনা এক দেশে
ভাসি বৈরি হাওয়ায়।
আমার অশ্রুর রঙ লাল
আমার শ্বাসে উড়ে ধোঁয়া
জানিনা কাটবে কত কাল
তোমার একটু পেতে ছোঁয়া!
তাই দুরে থেকেই সুরে গেয়ে যাই,
আমি তোমার মাঝেই ভুবন দেখতে পাই।
আমার সত্তা জুড়ে তুমি
আমার ক্লান্ত দুটি চরণ
আমার উষ্ণ মরুভূমি
তোমার শ্যামল আবরণ।
তোমার আঁচলের ভাঁজে
আমার বিষাদের প্রাচীর
তুমি ব্যস্ত ভীষণ কাজে
আমার মন খারাপের ভিড়!
তাই দুরে থেকে সুরেই গেয়ে যাই,
আমি তোমার মাঝেই ভুবন দেখতে পাই।
--------------------------
আমি তোমার মাঝেই ভুবন দেখতে পাই।
- নিবিড় রৌদ্র।
তারিখ- ১৪।১২।১৪ ইং।
রাত- ০১. ১৭ মিনিট।

