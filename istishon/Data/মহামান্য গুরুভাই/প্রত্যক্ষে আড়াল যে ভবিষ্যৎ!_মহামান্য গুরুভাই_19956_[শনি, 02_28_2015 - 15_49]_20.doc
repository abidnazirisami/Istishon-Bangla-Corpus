প্রত্যক্ষে আড়াল যে ভবিষ্যৎ!


দুর্বিত্তের ইতিবৃত্তে তুমিও মানুষ,
আজ আমার মৃত্যুর জন্য কোন শোক প্রকাশ নয়!
জেনে রেখো,
একদিন অপঘাতে তোমার মৃত্যুর জন্যও
কেউ দায়ী নয় কেউ দায়ী নয়।
আমি দেখেছি জনপথে সত্যের মুন্ডকাটা লাশ,
বিস্তৃত জনতার সম্মুখে মিথ্যার গলাছেঁড়া উল্লাস!
প্রতিনিয়ত প্রচলিত সামাজিক নজরে
আমি দেখেছি অবিরাম মূল্যবোধের অবক্ষয়,
আমি জেনেছি পাষানের পাঁজরে
আবদ্ধ নয় আজ হিংস্র অসৎের জয়;
বিবেকের কাছে মুখোশের পাছে বিচলিত
আর মানবের মানবিকতার পরাজয়!
জেনে রেখো,
একদিন অপঘাতে তোমার মৃত্যুর জন্যও
কেউ দায়ী নয় কেউ দায়ী নয়।
আমি সেই আদিম মানব সেই সুপ্রাচীন ভিত্
আমি-ই সেই রক্ষনশীল মূর্খগর্ভে সংকুচিত মিত্-
আজ আমি স্পষ্টাক্ষরে বুঝে গেছি,
ভুল মানুষের পৃথিবীতে ভুল সময়ে ভুল সমুদ্র খুঁজেছি!
আজ যে অনাচারে বিচারক-যাজক
নির্বিশেষে নিশ্চুপ অপারগ রয়,
সেই বিষধর বিষ বিষাদের নির্মম প্রাচীরে রাখবে ঘিরে
ক্রমেক্রমে ডানা মেলে সেদিন উড়বে আজকের ভয়!
জেনে রেখো,
একদিন অপঘাতে তোমার মৃত্যুর জন্যও
কেউ দায়ী নয় কেউ দায়ী নয়।
-------------------------
প্রত্যক্ষে আড়াল যে ভবিষ্যৎ!
- নিবিড় রৌদ্র।
তারিখ- ২৮।০২।১৫ ইং।

