সাধারন মানুষ 


রক্ত জল করার মত অগ্নুৎপাত কখনই ছিল না আমার ভেতর,
হারিকিরি সাম্পান শব্দগুলো ভাল লাগলেও কখনো ব্যবহার করার সুযোগ হয়নি।
ফাগুন রাংগা কোন নারীর সপ্নে ঘুমাতে পারবনা ভেবেছি বহু রাত,
শেষ পর্যন্ত নিয়ম করে সাত ঘন্টা ঘুমিয়ে নিয়েছি,
মুখ ধুয়ে ডাল ভাত খেয়ে কাটিয়ে দিয়েছি বহু বছর।
নিয়ম করে রেখেছি খবর
কে এভারেস্টে উঠলো,
কে কে বুকভরা অভিমানে রাস্তায় নামলো,
কে হল জয়ী, কে কে বিদ্রোহী।
কার কথায় কে কি বলল
কার কি শুনতে ইচ্ছে হোল।
নিজে শুধু মুখ ধুয়ে ডাল ভাত খেয়ে কাটিয়ে দিয়েছি বহু বছর।
শহরের কোন এক প্রান্তে মাথা গুঁজে
কল্পনায় দেখছি রোম এথেন্স প্যারিস
আর তোমায়, ফাগুন রাংগা নারী।
আমি বহু বছর হল বড় হয়েছি,
তাই বহু বছর হল আমি আর জিততে পারিনি কিছু।
আমি বহু বছর হোল নিজেকে জেনেছি
তাই নিজেকে নিয়ে আর আশা করিনি কিছু।
বহু বছর হোল অপেক্ষার নিয়েছি পিছু
প্রতীক্ষার অর্থ এখনো বুঝিনি শুধু।
আমি হন্নে হয়ে সুখ খুঁজেছি ,
বহু বছর রাত্রি দিন
আমার পাশেই যে সুখ ছিল,
কিন্তু তাকে ভেবেছি অশালীন।
মুখ ধুয়ে ডাল ভাতে কাটিয়ে দিয়েছি বহু দিন
মুখ ধুয়ে ডাল ভাতে কেটে যাবে বাকি সব দিন।
আমি বহু বছর হল জন্মেছি
তাই বোধহয় আমার এখন কাঠের মত মন।

