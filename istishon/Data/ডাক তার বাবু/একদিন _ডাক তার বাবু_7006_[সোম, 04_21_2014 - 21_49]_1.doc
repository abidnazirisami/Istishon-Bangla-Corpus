একদিন 


 আমি কখনো জানিনি, বুঝিনি,
ছেলেখেলা ভেবে ভালবাসতে শিখিনি।
কি হয়েছে আর কি হয়েছি তাতে।
সমুদ্র ঢেউ নিয়ে আসেনি, বৃষ্টি ভিজিয়ে দেয়নি ভেবেছ।
ভেবেছ স্কুলের ছুটির মত কেটেছে পুরোটা জীবন।
হাত ধরে নিয়ে যায়নি কেউ বনে।
মাঝ দুপুরে ছাদের কার্নিশে,
মাথায় হাতে কাঁধেচাপা এলোমেলো চুলে,
কেউ বলেনি একবারও "আবার এসো কাল দুপুরে"।
শরীর জুরে নামেনি কখনো মাধবকুন্ডের ঢল
চুলের মাঝে ছিলোনা লাল শিফনের মত হাত
আর মখমলের মত নিশ্বাস বন্ধ করার কল।
আমি ক্রোধের মত আড়াল করেছি লোভ,
হিসেবের মাঝেই হয়েছি বেহিসাবি।
আমি সিঁড়ি গুনে গুনে পার হয়েছি নদী
নদী গুনে গুনে পার করেছি রাত।
দক্ষিণা জানালা খোলা রেখে খুঁজেছি চাদ,
বুকপকেটে রেখেছি উষ্ম মোমের ছাচ।
আমার হাতে রেখেছি পদ্ম ভর্তি জল
ছোঁয়নি কেউ, তবুও করেছে টলমল।
আমি
ছেলেখেলা ভেবে ভালবাসতে শিখিনি,
কিন্তু কখনো কি বলেছি,
একদিনও, একবারও,
আমার ভালবাসতে ইচ্ছে হয়নি।

