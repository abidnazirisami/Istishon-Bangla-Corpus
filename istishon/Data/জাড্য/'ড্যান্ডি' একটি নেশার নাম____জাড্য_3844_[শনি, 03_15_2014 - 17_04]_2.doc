'ড্যান্ডি' একটি নেশার নাম___


প্রায় চার বছর আগের কথা।তখন আমি ঢাকা শহরে নতুন।একদিন সন্ধ্যাবেলা রিকশা করে বাসায় ফেরার সময় রাস্তায় এক ওভারব্রিজের নিচে জ্যামে আটকে আছি। হঠাৎ দেখি পাশে ওভারব্রিজের রেলিং এর নিচে কিছু ছোট ছোট বাচ্চা ছেলে পলিথিন ফুঁকছে।
আমি ব্যাপারটাকে প্রথম এক ধরনের খেলা মনে করি।কিন্তু আর একটু খেয়াল করে দেখি, বাচ্চা গুলি কেমন জানি ঢুলছে।অনেকটা নেশাক্ত মানুষের মত।এরপর একটু ভালো করে লক্ষ করে দেখি পলিথিনের ভিতর এক ধরনের লিকুইড বস্তু।আমি খুব অবাক হই।এটা কি আসলেই কোন নেশার উপকরণ?যদি এটা সত্যিকার অর্থেই কোন নেশার উপকরণ হয় তাহলে বস্তুটা কি এতোটাই সহজলভ্য, যে এতোটুকু বাচ্চাদের হাতেও পৌছে গেছে?
ছোট ছোট বাচ্চাগুলি এইভাবে অংকুরেই নষ্ট হয়ে যাচ্ছে ভেবে খুব খারাপ লাগে।পলিথিনের ভিতর একধরনের ঘন লিকুইড বস্তু দিয়ে নেশা করার ব্যাপারটা আমার মাথায় ঢুকে যায়।তাই বাসায় ফিরে ভাবতে থাকি, কাকে এই ব্যাপারে জিজ্ঞেস করবো।
এই ঘটনার প্রায় তিন চার মাস পর হঠাৎ বাড়ি থেকে আমার এক বন্ধু ফোন দিয়ে বলে, আমাদের পাশের বাসার এক ছেলে ( পাশাপাশি বাসা তাই বন্ধুর মতোই ছিল) সন্ধ্যার পর বাসার ছাদ থেকে লাফ দিয়ে পড়ে খুব আহত হয়েছে।(বাসা টা একতলা ছিল)
আমি জিজ্ঞেস করলাম কেন,ছাদ থেকে লাফ দিল কেন?তখন বন্ধুটি বলল ছেলেটি নেশা করতো।আমি বললাম নেশা করলেই লাফ দিবে কেন,কোন মেয়ে ঘঠিত ব্যাপার নয়তো?বন্ধুটি বলল না,মেয়ে ঘঠিত ব্যাপার নয়। নেশার ঘোরেই লেফ দিয়েছিল।
এর কয়দিন পরেই আমি বাড়ি যাই।গিয়ে দেখি ছেলেটার সারা শরীরে জখম। কারন ছেলেটা লাফ দিয়ে বিল্ডিং এর পিছন দিকে পরে।এবং সেইদিকে নিচে প্রচুর কাঁটা যুক্ত ডালপালা ফেলে রাখা হয়েছিল।যাইহোক ছেলেটাকে জিজ্ঞেস করলাম, কি হইছিলরে, লাফ দিয়েছিলি কেন?
ছেলেটার বর্ননা শুনলাম।এবং খুব সারপ্রাইজড হলাম।কারন এই ছেলেটাও কিছুদিন হয়েছে পলিথিনে করে ঘন লিকুইড দিয়ে নেশা করতে শিখে।এবং সেই লিকুইড পদার্থটা হচ্ছে এক ধরনের আঠা বা গাম। যার নাম ডেনড্রাইট এবং যারা এটা দিয়ে নেশা করে তারা সংক্ষেপে এটাকে ড্যান্ডি বলে ডাকে।পলিথিনে এই গাম ঢেলে তারপর পলিথিনে মুখ লাগিয়ে ফু দিয়ে পলিথিন বাতাসে ভর্তি করতে হয়।এবং সেই বাতাস আবার মুখ দিয়ে টেনে ভিতরে (ফুসফুসে) নিতে হয়।
যাইহোক,ছেলেটা লাফ দিয়েছিল।কারন এই ‘গাম’টা এতোটাই তীব্র নেশার সৃষ্টি করে যে খুব দ্রুত হেলোসিনেসন হয়।এবং তখন নাকি সে অনেক কিছুই দেখতে পায়।সে যেন স্বর্গে আছে এমনটা মনে হয়।এবং মাঝে মাঝেই অদ্ভুত ধরনের প্রানী তার কাছে চলে আসে যা সে বাস্তবে কোনদিন দেখেনি।মাঝে মাঝে নাকি জীন, পরীদের সাথেও দেখা হয়, তাদের সাথে গল্প করে, মজা করে... এবং ওইদিন নাকি সে ঠিক লাফ দেয়নি।খুব সুন্দর একটি পরীর হাত ধরে সে এক ফুলের বাগানে হাটতে ছিল।
ব্যাপারটা হাস্যকর হলেও খুব মর্মান্তিক।কারন ছেলেটা কে প্রায় চার মাস বিছানায় পরে থাকতে হয়।সবচেয়ে বড় কথা এটা শরীরের জন্য মারাত্বক ক্ষতিকর।যদিও যে কোন নেশাই শরীর, মন এবং পরিবার, সমাজ সবকিছুর জন্যই ক্ষতিকর।
যাইহোক,আজকে এতদিন পর আবার এই ঘটনা মনে পড়ার বিশেষ কারন হচ্ছে,আবারো বেশ কয়েকদিন ধরে যেখানেই যাই সেখানেই দেখি ফুটপাতের চিপায় চাপায় সাত/আট বছরের বাচ্চা থেকে শুরু করে তরুণ যুবক পর্যন্ত এই নেশা করে বেড়াচ্ছে।
আমি কেন এসব লিখছি জানিনা।কারন আমার বা আমাদের মত সাধারণ মানুষের পক্ষে এইসব দুর করা সম্ভব না।তবুও সমাজের প্রতি দায়বদ্ধতা বলে একটা কথা থাকে।যেটা সবাই এড়িয়ে যেতে পারেনা এবং কিছু করার ক্ষমতাও তাদের হাঁতে থাকে না।তবু তারা বলার চেষ্টা করে।
যাইহোক, খুব বুঝতে পারি এইসব ছোট ছোট বাচ্চাদের নেশাক্ত হবার পিছনে সবচেয়ে বড় দায়ী আমাদের সমাজ ব্যবস্থা, দারিদ্রতা এবং সু শিক্ষার অভাব।এইসব ফুটপাতে বড় হওয়া ছোট ছোট বাচ্চারা তিনবেলা ভাত খেতে পায়না।সারাদিন কাগজ কুড়ায়, ভাঙ্গা জিনিস পাতি টুকায় এরপর সন্ধ্যায় বিক্রি করে সেই টাঁকা দিয়ে একবেলা ভাত খায় আর সারাদিন ঘোরের মাঝে পরে থাকার কারনে নেশা করে।
ভাবতেই ভয়ংকর লাগে,কারন শুধু যে এই ঘরবাড়িহীন পথের শিশুরাই এইসব নেশার শিকার তা কিন্তু নয়।খোঁজ নীলে দেখা যায় যে অনেক মধ্যবিত্ত উচ্চবিত্তদের ঘরেও এমন ছেলে মেয়ে আছে যারা এইসব নেশায় আসক্ত।কি এক ভয়ংকর প্রজন্ম তৈরি হচ্ছে, ভাবতেই শরীরে কাঁটা দিয়ে উঠে।মাঝে মাঝেই ভাবী এর শেষ কোথায়, আমাদের কি কিছুই করার নেই!

