শিক্ষার বাণিজ্যিকীকরণ এবং ইতিহাসের দায়বোধ থেকে বিস্মৃতি 


১।
আমরা ছোটবেলা হতে শুনেছি শিক্ষাই জাতির মেরুদন্ড। শিক্ষা একটি রাষ্ট্রের
আর্থ-সামাজিক উন্নয়নের হাতিয়ার। সংবিধানেও শিক্ষাকে মৌলিক অধিকার হিসেবে চিহ্নিত করা হয়েছে। অথচ সেই মৌলিক অধিকার এখন বাণিজ্যিক হায়েনার খাদ্য। শিক্ষা এখন আমাদের আর অধিকার নয়; এটি এখন পণ্যে পরিনত হয়েছে। শুধুমাত্র রাষ্ট্রীয় স্বীকৃতি বাকি ছিলো সেটাও রাষ্ট্র স্বীকৃতি দিলো ২০১৫-২০১৬ অর্থবছরের বাজেটে। ঘোষিত বাজেটে বেসরকারী বিশ্ববিদ্যালয় সহ আরও কিছু প্রতিষ্ঠানের উপর ১০% ভ্যাট প্রস্তাব রাখা হয়। সর্বশেষ ৭.৫% ভ্যাট আরোপের মধ্য দিয় বাজেট পাশ করা হয়। এতদিন শুনে এসেছি মানুষ ভ্যাট দেয় ভোগপণ্যের উপর। এখন শিক্ষার সঙ্গে আলু, পেঁয়াজের আর পার্থক্য রইলো না। অনেকে মনে করেন যারা টাকা দিয়ে বেসরকারী বিশ্ববিদ্যালয়ে পড়তে পারে তাদের ভ্যাট দিতে সমস্যা কি? কিন্তু বাস্তবতা হলো বেসরকারী বিশ্ববিদ্যালয়ের মোট শিক্ষার্থীর ৭০-৮০ শতাংশ মধ্যবিত্ত ও নিম্ন-মধ্যবিত্ত পরিবারের সন্তান। সর্বোপরি এটি টাকার প্রশ্ন নয়, প্রশ্ন হলো শিক্ষা দর্শনের। শিক্ষা গ্রহন করতে যদি শিক্ষার্থীদের ভ্যাট দিতে হয় তাহলে শিক্ষা আর ভোগপণ্যের মধ্যে কোন পার্থক্য থাকেনা।অথচ রাষ্ট্রের অভ্যন্তরে সকল জনগণের মৌলিক অধিকার ‘শিক্ষা’বাস্তবায়ন করা রাষ্ট্রের দায়িত্ব।
১৯৯২ সালের বেসরকারী বিশ্ববিদ্যালয় আইনে বলাই আছে যে, বেসরকারী বিশ্ববিদ্যালয় হবে একটি অলাভজনক ও সেবামূলক প্রতিষ্ঠান। 
গত বছর নভেম্বরে লেখক ও গবেষক মাহতাব উদ্দীহ আহমেদ সর্বজনকথায় (১ম বর্ষঃ ১ম সংখ্যা, নভেম্বর ২০১৪) "প্রান্তস্থ অর্থনীতিতে শিক্ষার বাজারীকরণঃ বাংলাদেশ অভিজ্ঞতা" শীর্ষক প্রবন্ধ বলেছিলেন,
"বিশ্ববিদ্যালয় পর্যায়ে উচ্চশিক্ষার বাজারীকরণ ঘটছে অন্যভাবে। এখনো পাবলিক বিশ্ববিদ্যালয়গুলোতেই অপেক্ষাকৃত বেশি শিক্ষার্থী পড়লেও প্রাইভেট বিশ্ববিদ্যালয়গুলোকে বাড়ানো হচ্ছে ক্রমাগতভাবে।
শিক্ষা মন্ত্রণালয়ের ওয়েবসাইটে দেওয়া তথ্যানুসারে, বর্তমানে ৫২টি প্রাইভেট বিশ্ববিদ্যালয় একাডেমিক কার্যক্রম পরিচালনা করছে। কার্যক্রম চালানোর অনুমোদন পেয়েছে আরো ২৭টি প্রাইভেট বিশ্ববিদ্যালয়। এভাবে গণহারে প্রাইভেট বিশ্ববিদ্যালয়ের অনুমোদন দেয়ার ক্ষেত্রে সরকার থেকে যে যুক্তি প্রচার করা হয় তা হলো, উচ্চশিক্ষার সম্প্রসারণের জন্য এটি দরকার।"
.
এদিকে গত ২৭ আগস্ট ২০১৪ তারিখে ইংরেজি দৈনিক নিউ এজ(NEW AGE) পত্রিকায় প্রকাশিত 'Intake as public univs exceeds capacity' শীর্ষক প্রতিবেদনে ২০০৯ থেকে ২০১২ পর্যন্ত সময়ের যে তথ্য উঠে আসে তাতে দেখা যায়, "বর্তমানে পাবলিক বিশ্ববিদ্যালয়গুলোতে আসনসংখ্যার অতিরিক্ত শিক্ষার্থী পড়াশোনা করলেও প্রাইভেট বিশ্ববিদ্যালয় ও জাতীয় বিশ্ববিদ্যালয়ের অধীনে কলেজগুলোতে বিপুলসংখ্যক আসন ফাঁকা পড়ে থাকছে। ২০১২ সালের হিসাবে দেখা যায়, ৩২টি পাবলিক বিশ্ববিদ্যালয়ের মোট শিক্ষার্থীসংখ্যা ধারণক্ষমতার থেকে ৩২০ জন বেশি হলেও জাতীয় বিশ্ববিদ্যালয়ের অধীন কলেজগুলোতে ৮১,১৪৪টি আসন ফাঁকা পড়ে আছে। আর প্রাইভেট বিশ্ববিদ্যালয়গুলোতে মোট ৫০,৫০২টি আসন ফাঁকা পড়ে আছে।" 
গণহারে প্রাইভেট বিশ্ববিদ্যালয়ের অনুমোদন দেয়ার ক্ষেত্রে উচ্চশিক্ষার সম্প্রসারণের যে যুক্তি দেয়া হয়, সেটি যে বর্তমানে গালগল্প ছাড়া আর কিছুই নয়, উপরের তথ্যগুলোই তার সাক্ষ্য দিচ্ছে। তাহলে এভাবে আসন ফাঁকা পড়ে থাকার পরও আরো নতুন ২৭টি প্রাইভেট বিশ্ববিদ্যালয় খোলার অনুমতি দেয়ার কারণ কি?
বাস্তবে উচ্চশিক্ষা খাতকে সরাসরি লুণ্ঠনের এক নতুন ক্ষেত্রে পরিণত করা, উচ্চশিক্ষাকে অতি দ্রুত টাকা বানানোর একটা ক্ষেত্রে পরিণত করার নীতিই এখন কার্যকর। 
২।
অন্যদিকে পাবলিক বিশ্ববিদ্যালয়ের বাজারীকরণের ক্ষেত্রে শাসকশ্রেণী এগুচ্ছে বিশ্ববিদ্যালয় মঞ্জুরি কমিশনের তৈরি করা কুখ্যাত 'উচ্চশিক্ষার কৌশলপত্র ২০০৬-২৬'-এর আলোকে। যেটি তৈরি করা হয়েছে বিশ্বব্যাংকের নীতি, পরামর্শ ও অর্থায়নে। বর্তমানে চলছে এই কৌশলপত্র বাস্তবায়নের মধ্যমেয়াদি পর্ব। এই কৌশলপত্রে বলা হয়েছে, পাবলিক বিশ্ববিদ্যালয়গুলোকে ২০২৬ সালের মধ্যে তাদের মোট ব্যায়ের ৫০ শতাংশ নিজেদের অর্থায়নে করতে হবে। এই অর্থায়ন কিভাবে করতে হবে সেটার উপায়ও বলে দেয়া হয়েছে, তা হলোঃ বেতন-ফি বৃদ্ধি করা, ভর্তুকি কমানো, নতুন হল নির্মাণ না করা ইত্যাদি। একই সঙ্গে এও বলে দেওয়া হয়েছে যে প্রাধান্য দিতে হবে বাজারি বিষয়গুলোতে। বন্ধ করতে হবে ছাত্র রাজনীতি। ক্যাম্পাসে তৈরি করতে হবে ক্যাম্পাস পুলিশ। ইতোমধ্যেই এ কৌশলপত্রের আদেশ শিরোধার্য মেনে পাবলিক বিশ্ববিদ্যালয়গুলোতে ক্রমাগতভাবে বাড়িয়ে দেয়া হচ্ছে বিভিন্ন ফির পরিমাণ। ধারাবাহিকভাবে বৃদ্ধি পাচ্ছে সান্ধ্য কোর্স চালুর প্রবণতা। হলগুলোতে কমানো হচ্ছে ভর্তুকি। নতুন তৈরি হওয়া বিশ্ববিদ্যালয়গুলোতে ইচ্ছেমত আদায় করা হচ্ছে বেতন। বাড়ছে বাণিজ্যিক ভিত্তিতে বিশ্ববিদ্যালয়কে ব্যবহার করার প্রবণতাও। যদিও ছাত্র-ছাত্রীদের আন্দোলনের মুখে এখনো তারা তাদের কাঙ্খিত মাত্রায় বাজারীকরণ করতে পারেনি, কিন্তু তাদের তরফ থেকে চেষ্টা যে অব্যাহত আছে এবং উত্তরোত্তর বৃদ্ধি পাচ্ছে, সেটা গত কয়েক বছরে জগন্নাথ বিশ্ববিদ্যালয়, রাজশাহী বিশ্ববিদ্যালয়, চট্টগ্রাম বিশ্ববিদ্যলয়সহ অন্যান্য বিশ্ববিদ্যালয়ের সাম্প্রতিক ঘটনাবলি থেকে পরিষ্কার। এক্ষেত্রে তীব্র ছাত্র আন্দোলন এড়াতে কৌশলপত্রের পরামর্শ অনুযায়ীই এগুনো হচ্ছে 'ধীর লয়ে' কিন্তু ধারাবাহিকভাবে। 
৩।
বাণিজ্যিক/বেসরকারি বিশ্ববিদ্যালয়গুলোতে ৭.৫% ভ্যাট আরোপের সিদ্ধান্তটা 'বিচ্ছিন্ন ঘটনা' নয়, এটা একটা সুদূরপ্রসারী পরিকল্পনার অংশ, শিক্ষার বাজারীকরণের অংশ। শিক্ষার বাজারীকরণের পেছনে ক্রিয়াশীল পলিটিক্যাল ইকোনমি সম্পর্কে উল্লিখিত প্রবন্ধেই মাহতাব উদ্দীন আহমেদ লিখেছেন,
" একটা সময় ছিল, যখন শিক্ষা খাত বিবেচিত হতো কেবল পুঁজিপতিদের জন্য প্রয়োজনীয় প্রশিক্ষণপ্রাপ্ত শ্রমিক সরবরাহ করা (যাদের বিভিন্ন উৎপাদনশীল খাতে খাটিয়ে তাঁরা মুনাফা করতে পারেন) এবং বিদ্যমান শোষণমূলক ব্যবস্থা টিকিয়ে রাখার জন্য প্রয়োজনীয় জনমানস তৈরির মাধ্যম হিসেবে। কিন্তু বর্তমান সময়ের পুঁজিবাদী বিশ্বব্যবস্থায়, পুঁজিবাদীদের কাছে শিক্ষা খাত প্রয়োজনীয় দক্ষতাসম্পন্ন শ্রমিক সরবরাহ করা ও বিদ্যমান ব্যবস্থা টিকিয়ে রাখার জন্য প্রয়োজনীয় জনমানস তৈরির মাধ্যম হিসেবে বিবেচিত তো হয়ই, এর সাথে যেটা যুক্ত হয়েছে তা হলো খোদ শিক্ষা খাতই এখন বিবেচিত হচ্ছে পুঁজি বিনিয়োগ তথা মুনাফা করার নতুন ক্ষেত্রে। শিক্ষা খাত নিয়ে পুঁজিপতিদের দৃষ্টিভঙ্গির এই পরিবর্তনের কারণ নিহিত আছে পুঁজিবাদী অর্থনীতির অভ্যন্তরীণ কতগুলো পরিবর্তনের মধ্যে। বর্তমান দুনিয়ার সিংহভাগ নিয়ন্ত্রণ করছে হাতে গোনা কয়েকটি দৈত্যাকৃতির একচেটিয়া বহুজাতিক কর্পোরেশন। একচেটিয়া পুঁজি তার নিজের মুনাফার স্বার্থে পুরো বিশ্বটাকে নিজের মুঠোয় নিয়ে আসতে চায়। তাই দরকার দেশে দেশে বিশ্বায়নের নাম করে বাণিজ্য বাধাগুলো উঠিয়ে নেয়ার, বাজারের উপর থেকে রাষ্ট্রীয় নিয়ন্ত্রণ তুলে নেয়ার। একচেটিয়া পুঁজির এই তাগিদকে ধারণ করে দ্বিতীয় বিশ্বযুদ্ধের পর বিভিন্ন ঐতিহাসিক ঘটনার প্রেক্ষিতে সত্তরের দশকে উদ্ভব ঘটলো নব উদারবাদী অর্থশাস্ত্রের।" 
প্রকৃতপক্ষে নব উদারবাদ হলো একচেটিয়া পুঁজির স্বার্থ রক্ষাকারী একটি আর্থ-রাজনীতিক মতবাদ। একচেটিয়া পুঁজি তার মুনাফার স্বার্থে দেশে দেশে বাজারের লাগাম ছেড়ে দেয়ার এই নিদানটি চাপিয়ে দিয়েছে। আর এ কাজে তৃতীয় বিশ্বের দেশগুলিতে তাদের ম্যানেজার হিসেবে কাজ করছে বিশ্বব্যাংক ও আইএমএফের মতো বৈশ্বিক সংস্থাগুলো। নব উদারবাদ চায় সমাজের সবকিছুই বাজারের হাতে ছেড়ে দিতে। নব উদারবাদী মতাদর্শ প্রচার করে যে বাজারের অদৃশ্য হাত নিজে থেকেই বাজারকে ভারসাম্যে নিয়ে যাবে। নব উদারবাদের প্রবক্তারা জনকল্যানমুখী খাতে রাষ্ট্রীয় ব্যয় কমিয়ে আনতে চান।শিক্ষা, স্বাস্থ্যসহ জনকল্যানমূলক খাতগুলোতে ভর্তুকি কমাতে চান। তাঁদের কাছে এগুলো হলো সার্ভিস, যেটা বাজার থেকে কিনে নিতে হবে। তাঁরা দ্রব্যমূল্যের ওপর নিয়ন্ত্রণ উঠিয়ে নিতে চান। তাঁরা ব্যাপকভাবে বেসরকারিকরণ করতে বলেন। এই বেসরকারীকরণের কবল থেকে রাষ্ট্রীয় গুরুত্বপূর্ণ শিল্প প্রতিষ্ঠান, বিদ্যুৎ ও জ্বালানি সরবরাহ, খনিজ সম্পদ উত্তোলন থেকে শুরু করে শিক্ষা প্রতিষ্ঠান, হাসপাতাল, ব্যাংক, বীমা, পানি সরবরাহ, টেলিফোন, খাদ্য সরবরাহ ব্যবস্থা- কোনো কিছুই বাদ যায় না। অর্থাৎ সবকিছুকেই একচেটিয়া পুঁজির মুনাফার ক্ষেত্র হিসেবে খুলে দিতে হবে। অন্যদিকে সবকিছুকে এভাবে বাজারের হাতে তুলে দেয়া কখনোই শান্তিপূর্ণ হয় না। এ কারণে দেখা গেছে এসব সংস্কার চালানো হয়েছে সেনাবাহিনী, মুষ্টিমেয়র স্বার্থ রক্ষাকারী রাজনীতিবিদ আর ব্যবসায়ী গোষ্ঠীকে কাজে লাগিয়ে। একচেটিয়া পুঁজি স্থবিরতা থেকে বাঁচতে নতুন নতুন যেসব খাতের দিকে হাত বাড়িয়েছে, শিক্ষা খাত তার মধ্যে অন্যতম। অর্থাৎ এই একচেটিয়া পুঁজিবাদের যুগে পুঁজি খোদ শিক্ষা খাতকেই মুনাফা বানাবার নতুন ক্ষেত্রে পরিণত করেছে এবং আরো করতে চাচ্ছে। ২০১৩ সালের ৯ ফেব্রুয়ারি ওয়াশিংটন পোস্টে প্রকাশিত এক প্রতিবেদন অনুসারে বৈশ্বিক শিক্ষার বাজারের আকার এখন ৪.৪ ট্রিলিয়ন মার্কিন ডলার। 
বিশ্ব পুঁজিবাদী ব্যবস্থায় প্রান্তস্থ অর্থনীতির একটি দেশ হিসেবে বাংলাদেশেও গত তিন দশক ধরে চলছে নব উদারবাদী মতাদর্শের ধারাবাহিক বাস্তবায়ন। আর এর আওতায় কেন্দ্রস্থ দেশের মতো বাংলাদেশেও চলছে শিক্ষার ক্রমাগত বাজারীকরণ। তবে কেন্দ্রস্থ অর্থনীতির কোনো দেশের শিক্ষার বাজারীকরণের সাথে বাংলাদেশের মতো প্রান্তস্থ অর্থনীতির একটি দেশের শিক্ষার বাজারীকরণের পার্থক্য রয়েছে। বাংলাদেশে শাসনক্ষমতায় একটি লুটেরা শাসকশ্রেণী থাকার কারণে বাংলাদেশের ক্ষেত্রে বাজারীকরণের স্বার্থে যুক্ত হয়েছে শিক্ষা ক্ষেত্রে সরাসরি লুন্ঠন। 
৪।
আমাদের স্মৃতি বড়ই দুর্বল!
এদেশের ছাত্রসমাজ বারবার মুক্তিসংগ্রামের ইতিহাস রচনা করেছে।
অথচ আজ রক্তে গড়া ইতিহাসের সেই অর্জিত ধারা থেকেই আমরা ছিটকে পড়ছি বারবার। 
শিক্ষা কোন পণ্য নয়, শিক্ষা প্রতিটি মানুষের মৌলিক অধিকার। কিন্তু বাংলাদেশ নামক ভূখণ্ড প্রতিষ্ঠা হওয়ার পূর্বে ও পরে শিক্ষা নিয়ে চলছে নানারকম টালবাহানা। শিক্ষাকে একটি নির্দিষ্ট শ্রেণীর মধ্যে সীমাবদ্ধ রাখার লক্ষ্যে বাংলাদেশের দালাল, শাসক, শোষক গোষ্ঠী শিক্ষাকে একটি বাণিজ্যিক পণ্যে রূপান্তরের আপ্রাণ চেস্টা করে যাচ্ছে। তাই সকল শিক্ষা নীতিতেই শিক্ষার বাণিজ্যিকীকরণের চিত্র প্রতিফলিত হচ্ছে দফায় দফায়।
এসকল চক্রান্তের বিরুদ্ধে তীব্র ছাত্র গণ-আন্দোলন সংঘটিত হয়েছে বারবার। কিন্তু আজ পর্যন্ত বাংলাদেশে রাষ্ট্র চরিত্রের আমূল কোন পরিবর্তন না হওয়ায় শিক্ষার বাণিজ্যিকীকরণের চক্রান্ত অব্যাহত রয়েছে। সর্বশেষ প্রণীত ২০১০ সালের শিক্ষানীতিতে শিক্ষাকে বাণিজ্যিক রূপদানের চেষ্টা স্পষ্ট প্রতীয়মান হয়েছে। 
চলুন একটু ইতিহাসের পাতায় ঘুরে আসি।
৫।
১৯৬২ সালের ১৭ সেপ্টেম্বর! 
৫২'র ভাষা আন্দোলন থেকে মুক্তিযুদ্ধ, স্বৈরাচার বিরোধী আন্দোলন, গণতন্ত্রের সংগ্রাম অনেক কিছুই আমরা পেয়েছি আমাদের স্কুল কলেজের পাঠ্যবইতে।
কিন্তু উপরিউক্ত ১৭ সেপ্টেম্বর তারিখটি কি আমরা পেয়েছি আমাদের স্কুল কলেজের পাঠ্যপুস্তকে?
কেন গণতান্ত্রিক সরকারগুলো ১৯৬২ সালের ১৭ সেপ্টেম্বরকে ধোঁয়াসার চাদরে ঢেকে রেখেছে?
যে দিনটিতে মোস্তফা, বাবুল, ওয়াজিউল্লাহ জীবন দিল সেই দিনটি সম্পর্কে পরিচ্ছন্ন বক্তব্য কেন নেই আমাদের পাঠ্যবইতে?
কারণ স্পস্ট।
তাহলে আজকে হয়তো শাসনের নামে শোষক সরকার বাজেটে শিক্ষাকে রাষ্ট্রীয়ভাবে পণ্যে রূপান্তরিত করার পথ তৈরি করার দুঃসাহস দেখাতো না। 
মোস্তফা, বাবুল,ওয়াজিউল্লাহর কি দায়বোধ হয়েছিলো রাজপথে শিক্ষার অধিকার আদায়ের দাবিতে রাজপথে নিজের জীবন উৎসর্গ করার? 
স্বৈরশাসক আইয়ুব খান, ক্ষমতা দখলের মাত্র ২ মাস পর ১৯৫৮ সালের ৩০ ডিসেম্বর একটি শিক্ষা কমিশন গঠন করে। এই কমিশন ১৯৫৯ সালে আগস্ট মাসের মধ্যে একটি শিক্ষা রিপোর্ট প্রণয়ন করে। ২৭ অধ্যায়ে বিভক্ত এই রিপোর্টে প্রাথমিক স্তর থেকে উচ্চতর স্তর পর্যন্ত সাধারণ, পেশামূলক শিক্ষা, শিক্ষক প্রসঙ্গ, শিক্ষার মাধ্যম, পাঠ্যপুস্তক, হরফ সমস্যা, প্রশাসন, অর্থ বরাদ্দ, শিক্ষার লক্ষ্য ও উদ্দেশ্য বিষয়ে বিস্তারিত সুপারিশ উপস্থাপন করা হয়। এতে আইয়ুব শাহীর ধর্মান্ধ, ধনবাদী, রক্ষণশীল, সাম্রাজ্যবাদী শিক্ষাসংকোচন নীতির পূর্ণ প্রতিফলন ঘটেছিল। আইয়ুব সরকার এই রিপোর্টের সুপারিশ গ্রহণ করে এবং তা ১৯৬২ সাল থেকে বাস্তবায়ন করতে শুরু করে।
এই কমিশন বিশ্ববিদ্যালয়ে স্বায়ত্বশাসনের পরিবর্তে পূর্ণ সরকারী নিয়ন্ত্রণ প্রতিষ্ঠা, বিশ্ববিদ্যালয় কলেজে রাজনীতি নিষিদ্ধ করা, ছাত্র-শিক্ষকদের কার্যকলাপের উপর তীক্ষ্ম নজর রাখার প্রস্তাব করে। শিক্ষকদের কঠোর পরিশ্রম করানোর জন্য ১৫ ঘন্টা কাজের বিধান রাখা হয়েছিল।
আইয়ুব খান সরকারের শরীফ কমিশন রিপোর্টে শিক্ষাকে পণ্য হিসেবে বণর্না করা হয়।
রিপোর্টে বলা হয়:
“ শিক্ষা সম্পর্কে জনসাধারণের চিরাচরিত ধারণা অবশ্যই বদলাতে হবে। সস্তায় শিক্ষা লাভ করা যায় বলিয়া তাহাদের যে ভুল ধারণা রয়েছ, তা শীঘ্রই ত্যাগ করিতে হবে। যেমন দাম তেমন জিনিস – এই অর্থনৈতিক সত্যকে অন্যান্য ব্যাপারে যেমন শিক্ষার ব্যাপারেও তেমনি এড়ানো দুষ্কর”। 
রিপোর্টে ’অবৈতনিক শিক্ষার ধারণা’কে অসম্ভব বলে উল্লেখ করা হয় :
”শিক্ষার জন্য জনসাধারণের নিকট হতে খুব সামান্যই অর্থসাহায্য পাওয়া গিয়াছে এবং আরো স্কুলের জন্য জনসাধারণ যতটা দাবি জানাইয়া থাকে ইহার অনুপাতে ব্যয় বহনের অভিপ্রায় তাহাদের কখনই দেখা যায় নাই।" 
এ রিপোর্টে সাম্প্রদায়িক চেতনা, জাতীয় স্বার্থ বিরোধী, পুঁজিবাদ, সাম্রাজ্যবাদের স্বার্থ রক্ষাই শিক্ষার লক্ষ্য তা রিপোর্টের অংশে স্পষ্ট করে ফুটিয়ে তোলা হয়েছিল। 
১৯৬২ সালে প্রতিক্রিয়াশীল শিক্ষানীতির বিরুদ্ধে ঢাকা কলেজ, ঢাকা বিশ্ববিদ্যালয়, মেডিকেল স্কুল, ন্যাশনাল মেডিকেল ইনস্টিটিউটসহ বহু শিক্ষা প্রতিষ্ঠানে স্ব-স্ব দাবির ভিত্তিতে জুলাই -আগস্ট মাস জুড়ে আন্দোলন চলতে থাকে।
এ সকল আন্দোলন কর্মসূচিকে সংগঠিতভাবে রূপ দেয়ার জন্য তৎকালীন পূর্ব পাকিস্তান ছাত্র ইউনিয়ন(বর্তমানে বাংলাদেশ ছাত্র ইউনিয়ন) ও পূর্ব পাকিস্তান ছাত্রলীগ(বর্তমানে বাংলাদেশ ছাত্রলীগ) পাকিস্তান স্টুডেন্ট ফোরাম নামে সাধারণ ছাত্রদের একটি মোর্চা গঠন করে।
কাজী ফারুক(ছাত্র ইউনিয়ন) ও ওয়ারেশ ইমাম (ছাত্রলীগ) এই মোর্চার যুগ্ম আহ্বায়ক হন। কাজী ফারুক তখন ঢাকা কলেজ ছাত্র সংসদের সাধারণ সম্পাদক ছিলেন।
এদিকে ’৬১ সালে কমিউনিস্ট পার্টির নেতা কমরেড মণি সিংহ ও খোকা রায় এবং আওয়ামী লীগের পক্ষে জনাব তফাজ্জল হোসেন মানিক মিয়া ও শেখ মুজিবুর রহমানের সাথে বৈঠক হয়। এই বৈঠকের মাধ্যমে ঠিক হয় যে রাজনৈতিক ক্ষেত্রে ঐক্যবদ্ধ সংগ্রাম গড়ে তোলা। 
প্রকৃতপক্ষে ছাত্র ইউনিয়নই ছিল আন্দোলনের মূল পরিচালক। স্টুডেন্ট ফোরাম আইয়ুব শিক্ষানীতি বাতিলের দাবিতে পুরো আগস্ট মাস জুড়ে জঙ্গি আন্দোলন গড়ে তুলার কাজ চালাতে থাকে। শিক্ষা আন্দোলন প্রস্তুতির সময় ছাত্র ইউনিয়ন নেতারা সারা দেশব্যাপী একথা বোঝাতে সক্ষম হন যে, শিক্ষার অধিকার ও গণতন্ত্রের আন্দোলন একই সূত্রে গাঁথা। 
প্রাথমিক প্রস্তুতি সম্পন্ন হওয়ার পর ১০ আগস্ট ঢাকা কলেজের ক্যান্টিনে বিভিন্ন কলেজ প্রতিনিধিদের নিয়ে একসভা অনুষ্ঠিত হয়। সেই সভা থেকে ১৫ আগস্ট দেশব্যাপী ছাত্র ধর্মঘট ও ১০ সেপ্টেম্বর সচিবালয় ঘেরাও কর্মসূচি ঘোষণা করা হয়। অবিরামভাবে চলতে থাকে শিক্ষানীতি বাতিলের দাবিতে মিছিল-সমাবেশ-বিক্ষোভ আইয়ুবের কুশপুত্তলিকা দাহসহ নানা কর্মসূচি। পরবর্তীতে আন্দোলনকে বেগবান করার জন্য ১০ সেপ্টেম্বর সচিবালয় ঘেরাও কর্মসূচি বাতিল করে ১৭ সেপ্টেম্বর সারা দেশব্যাপী হরতাল কর্মসূচি পালনের ঘোষণা দেয়া হয়।অবিরামভাবে চলতে থাকে শিক্ষানীতি বাতিলের দাবিতে মিছিল-সমাবেশ-বিক্ষোভ আইয়ুবের কুশপুত্তলিকা দাহসহ নানা কর্মসূচি। পরবর্তীতে আন্দোলনকে বেগবান করার জন্য ১০ সেপ্টেম্বর সচিবালয় ঘেরাও কর্মসূচি বাতিল করে ১৭ সেপ্টেম্বর সারা দেশব্যাপী হরতাল কর্মসূচি পালনের ঘোষণা দেয়া হয়।এই সময় স্টুডেন্ট ফোরাম পরিবর্তিত হয়ে কেন্দ্রীয় নেতৃত্বকে নিয়ে গঠিত ছাত্র সংগ্রাম পরিষদ আন্দোলন পরিচালনার দায়িত্ব গ্রহণ করে। 
১৭ সেপ্টেম্বর সারা দেশব্যাপী হরতাল পালিত হয়। ছাত্রদের সাথে সাধারণ মানুষও পিকেটিংয়ে অংশগ্রহণ করে। সকাল ১০ টায় ঢাকা বিশ্ববিদ্যালয়ে হাজার হাজার মানুষ সমাবেশে উপস্থিত হয়। সমাবেশ শেষে মিছিল বের হয়ে যায়। জগন্নাথ কলেজে গুলি হয়েছে এ গুজব শুনে মিছিল দ্রুত নবাবপুরের দিকে ধাবিত হয়। হাইকোর্টে পুলিশের সাথে সংঘাতে না গিয়ে মিছিল আব্দুল গনি রোড ধরে যেতে থাকে। পুলিশ তখন পিছন থেকে মিছিলে হামলা চালায়। লাঠি চার্য, কাঁদুনে গ্যাস ও গুলি চালায়। পুলিশের সাথে দ্বিতীয় দফা সংঘর্ষ বাঁধে ঢাকা কোর্টের সামনে। এখানেও পুলিশ ও ইপিয়ার গুলি চালায়। এতে প্রচুর আহত হয়, ৩ জন শহীদ হয়, এবং শত শত ছাত্রকে গ্রেফতার করা হয়। বাবুল, গোলাম মোস্তফা ও ওয়াজিউল্লাহ শহীদ হন। ওই দিন শুধু ঢাকা নয়, সারা দেশে মিছিলের উপর পুলিশ হামলা চালায়। টঙ্গিতে ছাত্র-শ্রমিক মিছিলে পুলিশ গুলি চালিয়ে হত্যা করে সুন্দর আলী নামে এক শ্রমিককে। 
শুধুমাত্র শিক্ষার দাবিতে এতবড় আন্দোলন খুব কমই হয়েছে। ছাত্র কর্মীদের জন্য এটি এক বিচিত্র ও বহুমুখী অভিজ্ঞতা এনে দেয়। পেশাজীবী বিভিন্ন অংশও এ আন্দোলনে একাত্মতা জানায়। এ সময় সোহরাওয়ার্দী সাহেবের মুক্তির দাবিতে আন্দোলনের কারণে শিক্ষা আন্দোলন কিছুটা শ্লথ হয়ে পড়ে। এ সময় ছাত্রলীগের দলকানা মনভাবের কারণে আন্দোলনকেন্দ্রীক ছাত্র ইউনিয়নের সাথে ঐক্য প্রক্রিয়ায় ফাটল ধরে। 
’৬২-র রক্তাক্ত শিক্ষা আন্দোলনের সৃষ্টি, পুষ্টি ও পরিচর্যার মূল ধাত্রী ছিল (EPSU) পূর্ব পাকিস্তান ছাত্র ইউনিয়ন এবং পূর্ব পাকিস্তান ছাত্রলীগ। ছাত্র ইউনিয়ন নিরলস চেষ্টা চালিয়ে ছাত্রলীগকে এ আন্দোলনে উৎসাহী ও ঐক্যবদ্ধ করার উদ্যোগ নেয় এবং সফলও হয়। 
লক্ষণীয়, ছাত্র ইউনিয়ন প্রধান উদ্যোক্তার ভূমিকা পালন করলে অনেক ক্ষেত্রে ইডেন, জগন্নাথ, কায়েদে আজম, মেডিকেল, পলিটেকনিক, টেক্সটাইল, কৃষি কলেজসহ বিভিন্ন স্থানে ছাত্রদের নির্দলীয় স্ব-প্রণোদিত উদ্যোগকে ছাত্র ইউনিয়ন নেতৃত্ব গণছাত্র আন্দোলনের সঠিক দূরদর্শী দৃষ্টিভঙ্গি থেকে কাছে টানে, সংগঠিত করে, সহযোগিতা দেয়। দলীয় সংকীর্ণতার ঊর্ধ্বে উঠে ব্যাপক গণছাত্রকে সংগঠিত করার সঠিক কৌশল গ্রহণ করে আন্দোলনকে নতুন মাত্রা দেয়। এই অর্থে সেদিন ছাত্র ইউনিয়ন কার্যত গণছাত্র ইউনিয়ন হয়ে উঠেছিল। এ গণছাত্র আন্দোলন গড়ে তোলার কৌশলটি পূর্ব পাকিস্তান ছাত্রলীগের ওপরেও বড় রকমের প্রভাব পড়ে এবং তারাও তৃণমূলের স্কুল-কলেজমুখী সাধারণ ছাত্র-ছাত্রীদের আন্দোলনের কাফেলায় শামিল করে। ছাত্রসমাজের বৃহত্তর আকাঙ্খার এবং জাতীয় ছাত্র ঐক্যের প্রতীক হয়ে উঠেছিল ছাত্র ইউনিয়ন এবং অনেকাংশে ছাত্রলীগও।
সেই ১৯৬২ সাল থেকে ১৭ সেপ্টেম্বর "শিক্ষা দিবস" হিসেবে পালিত হয়ে আসছে।
দিবসটি বাংলাদেশে জাতীয়ভাবে স্বীকৃত না হলেও শিক্ষা-আন্দোলন এবং শিক্ষা-রাজনীতির সঙ্গে যারা যুক্ত, তারা শ্রদ্ধাভরে এই দিনটি পালন করেন। এই দিনের আরেকটি উল্লেখযোগ্য তাৎপর্য হলো, ১৯৬২-এর আন্দোলনের চেতনায় পরবর্তী সময়ে ১৯৬৪ সালের হামুদুর রহমান কমিশনের শিক্ষানীতি এবং ১৯৬৯ সালের এয়ার মার্শাল নূর খানের শিক্ষানীতিও তৎকালীন পাকিস্তান সরকার বাতিল করতে বাধ্য হয়। 
৬।
১৯৬২ থেকে ২০১৫।
আমাদের শিক্ষাব্যবস্থা কি একই ধারার গণমুখী, বিজ্ঞানভিত্তিক, অসাম্প্রদায়িক, বৈষম্যহীন হয়েছে?
আমারা কি পেরেছি বাবুল,মোস্তফা, ওয়াজিউল্লাহর রক্তের ঋণ শোধ করতে? 
১৯৬২ তে যে ছাত্রলীগ শিক্ষার অধিকার আদায়ে লড়াই করেছিল আজকে তাদের সেই সংগ্রামী চেতনা কোথায়? 
আগেই বলেছি, শিক্ষাককে এখন রাষ্ট্রযন্ত্র আলু-পটলের মত পণ্যে পরিণত করেছে। বিদ্যা ও বিদ্বান এখন টাকায় বিক্রি হয়। শিক্ষা তার, টাকা আছে যার!
টাকা নেই, শিক্ষাও পাওয়া যাবে না ! 
কোন একটি দেশের শিক্ষাব্যবস্থা তার রাষ্ট্র ব্যবস্থা থেকে বিচ্ছিন্ন হতে পারেনা। বাংলাদেশ একটি নয়া উপনিবেশিক-আধা সামন্ততান্ত্রিক দেশ হওয়ায় তার শিক্ষা ব্যবস্থাও রয়ে গেছে অবৈজ্ঞানিক, অগণতান্ত্রিক ও উৎপাদন বিমুখ। এই দেশে যে সরকারই ক্ষমতায় আসুক না কেন তারা সকলেই সাম্রাজ্যবাদের স্বার্থ রক্ষা করে চলে। তাই বর্তমানে বিশ্বময় বিরাজমান অর্থনৈতিক মন্দার কারণে সাম্রাজ্যবাদী বিশ্বসংস্থা, বিশ্বব্যাংক, আইএমএফ বাংলাদেশের মত নয়া উপনিবেশিক দেশগুলোতে শিক্ষাখাতসহ সেবাখাতগুলোকে বেসরকারীকরণের চেষ্টা চালাচ্ছে এবং এসকল অনুৎপাদনশীল খাতগুলোতে লগ্নী পুজি বিনিয়োগের পায়তারা করছে। তাই শিক্ষার বাণিজ্যিকীকরণ রুখে দাঁড়ানোর সংগ্রাম তথা শিক্ষার অধিকার প্রতিষ্ঠার সংগ্রাম আর সাম্রাজ্যবাদ বিরোধী সংগ্রাম আজ এক সূত্রে গাঁথা। 
৭।
আমরা বাংলাদেশের জনগণের সন্তান, কেউ পাবলিকে পড়ছি আর কেউ প্রাইভেটে, তারা কি নিজেদের অধিকারটা বুঝি?
যদি আমরা বুঝি, তাহলে, আমাদেরকে ঐক্যবদ্ধভাবে এই ভয়াবহ প্রকল্পকে রুখে দিতে হবে। বাংলাদেশের শাসকগোষ্ঠী তাদের নানাবিধ প্রচারণা ব্যবস্থা ব্যবহার করে পাবলিক আর প্রাইভেট বিশ্ববিদ্যালয়ের শিক্ষার্থীদের মধ্যে কৃত্রিম বিরোধকে উৎসাহিত করবে।আরএই কৌশলটা কলোনিয়াল, Divide and Rule Policy বলে এটাকে। কিন্তু জনগণের সন্তান হিসেবে আমাদের স্বার্থ অভিন্ন, সেই অভিন্ন স্বার্থেই আমাদেরকে শিক্ষাক্ষেত্রে আগ্রাসনের বিরুদ্ধে সোচ্চার হতে হবে।
দেশের মানুষের অর্থে যখন পড়ছি,এদেশের মাটিতেই যখন বেড়ে উঠেছি তখন দেশের প্রতি দায়িত্ববোধ থেকেই দেশের ছাত্রসমাজের স্বার্থে
তাই আজ সময় এসেছে, শিক্ষার অধিকার আদায়ের সংগ্রামকে অগ্রসর করার জন্য আমাদের উচিত দালাল, বিভ্রান্তিকর লেজুড়বৃত্তিকারী সংগঠন বর্জন করে মূল ধারার প্রগতিশীল ছাত্র রাজনীতিতে যুক্ত হয়ে ছাত্র অধিকার প্রতিষ্ঠার লক্ষ্যে ঐক্যবদ্ধ হয়ে ইতিহাসের দায়বোধ থেকে কাজ করে যাওয়া। 
পণ্যে মোড়ানো শিক্ষা আর ইমারতে ঘেরা গণতন্ত্র আমরা চাই না। 
মনে রাখতে হবে,
অধিকার কে কাকে দেয়?
অধিকার জেনে নিতে হয়
অধিকার কেড়ে নিতে হয়। 
তথ্যসূত্র :
১ । বাংলাদেশের ছাত্র আন্দোলনের ইতিহাস, ১৮৩০ থেকে ১৯৭১; ড. মোহাম্মদ হাননান; আগামী প্রকাশন । 
২ । http://www.bsu1952.org/archive/articles/15-education/1-edn-movement-62 
৩। http://www.educationtoday.com.bd/index.php?option=com_content&view=artic... 
৪। http://blog.bdnews24.com/mithuncht/159118 
৫ । http://uttarannews.net/site2/?article=৬২-র-শিক্ষা-আন্দোলনের-রা 
৬ । http://www.somewhereinblog.net/blog/srs007/29440358 
৭। https://mbasic.facebook.com/story.php?story_fbid=903584603038814&id=1000... 
৮।https://mbasic.facebook.com/story.php?story_fbid=955007617852736&id=1000...

