_চুল কাটে তো ধ্যান কাটে না সাধকের_


এই যে আল্লাহ বলছেন কোরানে, আমাকে যদি চিনতে চাও, তুমি নিজেকে নিজে চিনে নাও— তাহলে, এটা করতে হলে আমার নিজের মধ্যে কী বিষয়বস্তু তা জানতে হবে। 
আবার আল্লাহ বলছেন যে, যদি আমাকে ভালোবাসো, তাহলে মানুষকে ভালোবাসো। 
এ কারণে আমরা মানুষকে ভালোবাসি। এ কারণে এক শ্রেণীর মোল্লা ভাবে, এদের বাড়ি এতো মানুষ আসে কেন? এদের মানুষ ভালোবাসে কেন? এখানে গানবাজনা হয় কেন? এতেই তাদের গা জ্বলে। 
বলছিলেন রাজবাড়ি জেলার পাংশা উপজেলার চররামনগর গ্রামের মোহাম্মদ শাহ ফকির। এ ভালোবাসার অপরাধেই ২০১১ সালের ৪ এপ্রিল তার বাড়ির লালন ধামে অনুষ্ঠানরত সাধুসঙ্গে আসা ১৩ জন সাধুর চুল কেটে দিয়েছে ধর্মান্ধরা। 
চুল কেটে কি আর ধ্যান কাটানো যায়? মোহাম্মদ শাহ বলেন, গুরুপতির ওপর যে জ্ঞান ছিল সেটা এখনো আছে। কেডা মারি ফেলবে, কেডা নিয়ে যাবে সে ভাবি না।
পাংশা থেকে কিছুটা অটোবাইকে গিয়ে প্রায় ৪ কিলোমিটার হেঁটে যেতে হয় মোহাম্মদ শাহ’র বাড়িতে। পথেই দেখা হয়। লালন অনুসারী মোহম্মদ শাহ আর তার সঙ্গীনি মালেকার সঙ্গে। তারাও কুষ্টিয়ায় লালনের আখড়ার পথে রওনা দিয়েছিলেন। 
ঢাকা থেকে এসেছি শুনে থামানো হলো কুষ্টিয়া যাত্রা। বললেন, চলো তাইলে বসি, কথা বলি। একটু সেবা করি তোমাদের।
ধামে বসেই কথা বলতে থাকেন মোহাম্মদ শাহ্‌ ফকির। বলেন মানবতত্ত্বের কথা, ধর্মের কথা, জাতের কথা, গত বছর তার বাড়িতে ধর্মান্ধদের হামলার কথা।
২০১১ সালে মোহাম্মদ শাহ ফকিরের বাড়িতে আসা সাধুদের ওপর হামলা হলে, জাতীয় পর্যায়ে ক্ষোভ প্রকাশ করেন লালন ভক্তরা। এ ঘটনায় বেশ আলোচিত হন চররামনগরের এই বাউল। 
চররামনগর যেন ভিন্ন কোনো জগৎ। বিদ্যুৎ, সড়ক যোগাযোগ কিছুই নেই। জমির আইল আর মাটির রাস্তার মতোই সহজ সরল কিন্তু ধর্মান্ধ এখানকার লোকগুলো। জানা গেল-- এখানে শিক্ষার হার ৫ শতাংশ । 
মোহাম্মদ শাহ্’র বিরুদ্ধে পাংশা থানার দারোগার কাছে কালিকাপুর ইউনিয়নের চেয়ারম্যান নবাব মিথ্যা অভিযোগ করে জানিয়েছিলেন, সাধু বলে বাদুর রোজা রাখে, ঢেকি নামায পড়ে। তবে পরে মিথ্যা ধরা পড়ে, সাধু এসব বলেননি। মিথ্যা বলার অভিযোগে নবাবও মামলার আসামি হন।
সাধু বলেন, আজ পর্যন্ত মোহাম্মদ ফকির কোনো ফাইসা (বাজে) কথা কাউকে বলছে, এমনটি কেউ বলতে পারবে না। 
নবাবের মিথ্যাচার এবং জ্ঞান সর্ম্পকে মোহাম্মদ শাহ বলেন, নবাব জ্ঞানে কম। আরবি ভাষায় আলেম। আলেম কাকে বলা হয়? দশবার টাইটেল পাশ করলেও তাকে আলেম বলা যাবে না। বাংলায় যে জ্ঞানী তাকে আলেম বলা হয়, যে জ্ঞান অর্জন করতে চায় তাকেও আলেম বলা হয়।
জ্ঞান অর্জন করতে চাইলে বাজান, একজনকে আরেকজনের কাছে যেতে হয়। তা না হলে, এই যে এমএ, ল (আইন) বা লন্ডন থেকে পাশ করে আস, কিন্তু এ মানবতত্ত্বের যে জ্ঞান, সে জ্ঞান তা পাবা না। তাই আমার নবী (সা.) গেলেন হেরা পর্বতে। ১৪ বছর ধ্যান করলেন। এ মানবতত্ত্ব বের করার জন্যে। তাই এ নবী (সা.) ২ লাখ ২৪ হাজার পয়গম্বরের মধ্যে শ্রেষ্ঠ নবী। 
এখন এ নবী আনলেন কোন আয়েত? 
লালন সাঁই যে গান লেখলেন, “কি আইন আনিলেন নবী সকলেরই শেষে, রিজামন্দি, সালাত, জাকাত, পূর্বেওতো জাহেরাত...”

২০১১ সালের এপ্রিল মাসের ঘটনা। একটি দুর্বিষহ স্মৃতি মোহাম্মদ শাহ্‌ সাধুর জন্যে। তার চোখের কোণে পানি ছল ছল করে তা মনে হতেই। 
বলতে থাকেন সাধু, অনেকদিন হয়ে গেছে। পুরোটা মনে নেই।
এখানে ২৫ বছর ধরে বাস। আমার জন্মস্থান বাহাদুরপুর ইউনিয়ন। গ্রাম রবীনন্দনপুর। ২৫ বছর ধরেই ২৫ শে ফাল্গুনে এখানে সাধু সঙ্গ দেই। বিভিন্ন এলাকা থেকে সাধুরা আসে।
এখন তো বাউল পাওয়া কঠিন ব্যাপার। এক জেলায় দু’একজন। পাংশা থানায় আছে, হারু, সিরাজ, মোকছেদ মণ্ডল। এরপর কুষ্টিয়া, ঝিনাইদহ, খুলনা থেকে আসে কয়েকজন। আমরা ২৪ ঘণ্টা ধরে এখানে থাকি। সন্ধ্যায় বসি। সাধুরা এখানেই খাওয়া-দাওয়া করে। নামায পড়ে না। মনে মনে জিকির করেন। ২৪ বছর ধরে এখানে এমন হয়।
এর মধ্যে গ্রামের মানুষেরা হয়তো মনে মনে একটা ভাব করছে। এই দাড়ি চুলওয়ালা লোকগুলো করে কি? সারাদিন বসে শুয়ে থাকে।
সেদিনের ঘটনা ছিল সকালে।
ফকির বলেন, প্রথমে ফযরের নামাযের পর জন ৫০ আসেন। এসে বলেন, মসজিদের ওপর আপনাদের জন্যে আয়োজন করা হয়েছে, আসেন। এখানে অনেক শিক্ষিতও রয়েছে, আইএ, বিএ পাশ। তারা বললেন, দেখেন আমরা গুরুধর্ম পালন করি। এ ধর্মতে আমরা গুরুর বাক্য শ্রবণ করি। গুরু যা বলে আমরা সেটাই করি। এখন এ আসন আমরা ছাড়তে পারবো না। ২৪ ঘণ্টা শেষে যার যার বাড়িতে ফিরে যাব। ৫০ জন চলে গেল।
এর ঘণ্টা খানেক পর ২০০ থেকে ২৫০ লোক আসলো। বললো, তোমাদের মসজিদের ওপর ডাকা হলো ভাল লাগলো না? যাইতে হবে! আমাদের ১৩ জনকে জোর করে ধরে নিয়ে গেল। যেয়ে দেখি, মৌলবী-মোল্লারা অনেক আয়োজন করছে।
সেখানে বসা ছিল মোরাট ইউনিয়নের রিয়াজউদ্দিন মুফতি, তার সামনে টেবিলের ওপর কোরান শরীফ ছিল। মোক্তা কারি, ফেলু কারি, ইউনুস কারি, রায়নগরের জামালও ছিল।
মোহাম্মদ শাহ্‌ সাধু জানালেন, মুফতি ফতোয়া দিল-- এরা মুসলমান নয়। এদের চুল-দাড়ি কেটে তওবা ও নামায পড়িয়ে মুসলমান বানানো হোক। 
তোমাদের মতো যুবক ছেলেরা আমাদের পেছনে দাঁড়িয়ে চুল আর মোছ কাটা শুরু করলো। আমার ১৮ ইঞ্চি চুল ছিল!
চোখের জল গড়িয়ে পড়ে সাধুর। 
বলতে থাকেন, আমার এক মুরিদ শহীদ, বাগমারা গ্রামের। উনি কোনো এনজিওতে চাকরি করেন। তিনি বাইকে পাংশা যেয়ে আজিজ কেরানীকে ফোন দেন। আজিজ ফোন দেন অসীম বাউলকে, অসীম ফোন দেন আবুল সরকারের কাছে। আবুল ফোন দেয় মমতাজের কাছে। তারপর থানা থেকে লোকজন আসে।
এ ঘটনার কারণ খুঁজে বেড়ান ফকির। 
বলেন, আমি বাড়ি এসে অজ্ঞান হয়ে পড়ি। আমি খুঁজতে থাকি, কোথায় আমার ভুল। সেখান থেকে রতনপুর যাই। অসীম বাউল ছিল সেখানে। আমাদের ২ থেকে আড়াই হাজার টাকার নাস্তা করায়।
বললেন, অপরাধীদের বিরুদ্ধে কোন কায়দায় কিভাবে মামলা হয়েছে, সেটা বোঝার কায়দা আমার নাই। তবে কোর্টে জজ জিজ্ঞাসা করল, জামিন দেব নাকি। বললাম, দয়াই আমাদের ধর্ম। কিন্তু এরা জামিন পেলে যেন আমরা আমাদের মতো থাকতে পারি।
এরই মধ্যে আমাদের সেবার জন্যে দোকান থেকে বিস্কুটসহ ভাজা খাবার নিয়ে আসা হলো। সঙ্গে ঠাণ্ডা পানি। পাশে এসে বসলেন ফকিরের ছেলে বাউল জিন্না শাহ্। 
মোহাম্মদ শাহ্ গান করেন না। বললেন, আমি গানবাজনা করি না। বিচার বিশ্লেষণ করি। ‘জুনিয়রে’ পড়ি নাই, আমি ‘সিনিয়রে’ পড়ছি।
জানালেন, লালনের শিষ্য হচ্ছেন, পাঁচু শাহ, মনিরউদ্দিন শাহ আর আব্দুল শাহ। আমার সিঁড়ি হচ্ছে পাঁচু শাহ এর। পাঁচু শাহ এর ভক্ত হচ্ছেন, সাধন শাহ, তার ভক্ত রেজন শাহ, তার ভক্ত নাদের শাহ, তার ভক্ত গনি শাহ, তার ভক্ত আমি মোহাম্মদ শাহ।
নিজের এবং ধামের বর্তমান অবস্থা সর্ম্পকে বললেন, এমপি (স্থানীয় সংসদ সদস্য) আমাকে একদিন ডেকে জিজ্ঞাসা করলো আপনার ওখানে আস্তানাটা করতে কত টাকা লাগবে? বললাম ৭ থেকে ৮ লাখ টাকা লাগবে। বললো, আচ্ছা ঠিক আছে। আপনি আস্তে আস্তে করেন। গত এক বছরে ৩ বস্তা মাল দিয়েছে। দু বস্তা চাল আর ১ বস্তা রেশন।
সরকারের কাছে অনুরোধের কথা উল্লেখ করে বললেন, আমার এ আস্তানাটা সরকারি করে দেয়ার কথা বলেছিলাম। এখান থেকে ১ বিঘা পর্যন্ত। এরপর যদি আমার কামাই-রুজি থাকে তো চুলা জ্বলবে, না থাকলে জ্বলবে না।
তবে এখনো গ্রামের মানুষের যড়যন্ত্র চলছেই। হুমকি দেয়। 
সাধু বলেন, কেউ কেউ বলতেছে, আওয়ামী লীগ সরকার, শেখ হাসিনা হিন্দু ধর্ম করে, তাই বাঁচছে। কিন্তু বিএনপি’র সময় তো কিছুই হয় নাই। আমি বলি, বিএনপি হোক, আওয়ামী লীগ হোক, জামাত হোক, মুসলিম লিগ হোক, এই যে ফকির, এরা কোনো দল করে না।
বাউল করে ধর্মনীতি, রাজনীতি করে না। রাজনীতি করলে তো মার খাবে। রাজনীতি হলো একে মেরে, ওকে ধরতে হবে।
‘মাটিতে কবর দেয়া হবে না বলে শাসায় গ্রামবাসী’ উল্লেখ করে সাধু বলেন, কেউ কেউ বলে, মরলে তো মাটি দিতে হবে। আমরা মাটি না দিলে দিবে কিডা? আমি বলি মাটিই দেব না। আমার যদি গুরুবল থাকে, গুরুকৃপা থাকবে আমার দাফন-কাফন করার জন্যে। আমার দেহ মাটি দিলেই কি হবে না দিলেই কি হবে? পচে যাবে, গন্ধ হবে। তোমারি কষ্ট হবে। আমি কি থাকবো? আমি যে বস্তু তা কি থাকবে? চলে যাবো। সে পচবেও না, গলবেও না, মইরবেও না, সে চলে যাবে। তাহলে আমার এ খাঁচা, পচা দেহ তুমি দেখবে, আমি তো চলে যাব। 
বাউল আগের কথার খেই ধরে বেলেন, যে মাজারগুলোর কথা বললাম, তারা যদি শোনে মোহাম্মদ সাধু কোথাও মারা গিয়েছে, তারা এসেই আমাকে নিয়ে যাবে। এ গ্রামে রাখবে না।
জানা গেল, সমাজের মানুষ মেশে না এ সাধু পরিবারের সঙ্গে। 
ফকির বলেন, আমাদের সমাজ নাই। সমাজি বাদ দিছে। বলে, এরা নামাজ-কালাম পড়ে না।
সম্প্রতি গ্রামের মানুষের আরেকটি ষড়যন্ত্রের কথা উল্লেখ করেন মোহাম্মদ সাধু। বলেন, এর মধ্যে আমি গোয়ালন্দ বাহাদুরপুর সাধুসঙ্গে ছিলাম। রাত দেড়টার দিকে দারোগা ফোন দিল। বলল বাবাজি আপনি কোথায়? আপনার ছেলে তো পেরেশানি করতে যেয়ে ধরা খেয়েছে, আপনি চলে আসেন। বললাম, স্যার, যে করিম বাজারির বাড়িতে ধরা খাওয়ার কথা বলা হয়েছে সে আমাদের বিরুদ্ধে যে হামলা হয়েছে তার প্রধান আসামি। এটা ষড়যন্ত্র। আপনি একটু দেখেন। তা না হলে ওকে মারবে।
এ গ্রামে এতো সমস্যার অন্যতম কারণ হিসেবে তিনি এবং তার স্ত্রী মালেকা বলেন, এখানে আমরা ছাড়া লালনের কোনো অনুসারি নেই। 
মানবাত্মার খোঁজ করেন মোহাম্মদ শাহ্। বলেন, ৩০ পারা কোরান। মোসলমানের ঘরে আমরা বহু সন্তান জন্ম নিয়েছি, নাকি বাবা। শিক্ষিত আছি। কিন্তু কোরানের কে বাংলা অনুবাদ করছে? গিরিশচন্দ্র। তাহলে এটা মোসলমানের ঘরে জন্ম নিয়ে আমরা কেন পারলাম না! সেটা যে করে দিয়েছে গিরিশচন্দ্র রায়। সেটা কি সারা বিশ্বে অমাননীয় না মাননীয়। মাইনে নেয়। তাহলে ভুল থাকলে কি মাইনে নিতো! নিতো না। তাহলে আমি যে ধর্ম করি। তা আমি নিজে দেখি নিজে করি। আরেকজনকে দেখাইতে পারি না।
কয়টা বাজে? মেইল ধরতে হবে। মেইলে ভাড়া কম, ২০ টাকা। চলো রওনা দেই।
মারামারি, হিংসা, লোভ থেকে দূরে থাকেন সাধু ও সাধু সঙ্গিনী। মালেকা খাতুন বললেন, নবীতো এসব মারামারি, হানাহানি আনেন নাই।
বাউল বললেন, লালন সাঁই বলছেন, ধর্ম নিয়ে বাড়াবাড়ি করো না।
তিনি বলছেন, বহু তর্কে দিন বয়ে যায়.. বিশ্বাসের ধন নিকটে রয়।

