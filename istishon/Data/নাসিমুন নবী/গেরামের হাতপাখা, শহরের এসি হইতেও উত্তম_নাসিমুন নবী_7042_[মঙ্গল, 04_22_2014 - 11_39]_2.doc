গেরামের হাতপাখা, শহরের এসি হইতেও উত্তম


গরমে সিদ্ধ হইয়া যাইতেছি। কি আর কমু? গরমে মগজ আমার কাবাব হইয়া যাইতেছে।
মন চায়- বাড়ি চইল্ল্যা যাই। বাড়ি যাইয়া পুকুরে ডুব মাইর্যা থাকি।
বালক বেলায় যখন গরম পড়িত, উহা হইতে পরিত্রান পাইবার নানান উপায় আমাদের রপ্ত ছিল। খালি গরম নহে, শীত হইতে বাঁচিবার উপায়ও কম জানিতামনা। এইখানে গরমের স্মৃতিচারণ করিব। গরম কালে শীতকালের ক্যান-ক্যানানি আর এই গরমে সুয়েটার গায়ে দেওয়া সমান অপরাধ। 
শীত-কালে স্বভাবসুলভ আমরাও গোসল কম করিতে চাইতাম। শীত-কালে একদিন বাদ দিয়া একদিন, দুই-দিন পর একদিন, সপ্তাহে একদিন, কেউ কেউ মাসে ও একদিন গোসল করিত। মোট কথা শীতকালে গোসল, সে এক ভয়ানক জিনিস। কিন্তু গরম আসিলেই, এই গোসল আপনার চাইতেও আপন হইয়া যাইত। দিনে কেউ কেউ ৪-৫ বার ও গোসল করিতাম। এমনও হইয়াছে, গোসল করিয়া ঘরে ঢুকিবা মাত্র- আবার কাউকে গোসল করিতে দেখিলে, লাফাইয়া পুকুরে পড়িয়াছি। 
গরমে গোসল করিবার জন্য এলাকায় আমরা দল বাধিয়া পুকুরে নামিতাম। সবাই একসাথে। তারপরঃ চিত সাতার, ডুব সাতার, গাছের উপর থেকে লাফ দিতাম। একবার পানিতে নামিলে ২-৪ ঘন্টা থাকিতাম। পুকুরে পানির সহিত নিজেদের চোখ ঘোলা করিয়া ফেলিতাম। তবুও পানি হইতে উঠিতাম না, যতক্ষন না মা লাঠি লইয়া আসিয়াছেন। তারপর ভয়ে ভয়ে উঠিতাম। কিন্তু গায়ে সাবান মাখিবার সময় মা দিতে নারাজ। উনার এক কথা- “দুই মিনিটের মধ্যে পুকুর হইতে উঠিয়া ঘরে যাও”। দুই মিনিটে কি আর সাবান মাখার মতন কঠিন একখান কাম শেষ হয়? অতএব, মাইর হইতে বাঁচিতে হইলে, সাবান মাখিয়া সময় নষ্ট করা যাইবেনা। তাড়াহুড়া করিয়া, প্ল্যানমাপিক কর্ম সম্পাদন করিতে হইবে। 
ঘরে ঢুকিতে ঢুকিতে গায়ের পানি শুকাইয়া গেছে। ততক্ষণে- লোমের গায়ে গায়ে সাদা সাদা হিল্লা (হিল্লাঃ আঞ্চলিক শব্দ, ময়লা পানির দাগ বিশেষ) বসিয়া গিয়াছে। স্পষ্ট বুঝা যাইতেছে হিল্লার দাগ। এই দাগ গায়ে থাকিলে মান সম্মান তো থাকিবেইনা; বরং- আরেক দপা মা’র হাতে বকুনির সহিত মাইর খাইতে হইবে। এই দাগ দূর করিবার জন্য অনেকে অনেক বুদ্ধি অবলম্বন করিত। কেউ কেউ হাতে ছেপ (থুথু) লইয়া হিল্লা দৃশ্যমান জায়গায় সরিষা তেলের মতন মাখাইয়া দিত। উহাতে নতুন করিয়া গতরে গন্ধ যোগ হইত। বুদ্ধিমানরা সরাসরি লোশন কিংবা তেল মাখিয়া হিল্লার দাগ দূর করিত। আর অতিশয় বুদ্ধিমানরা, মাকে ফাঁকি দিয়া আরেকবার পুকুরে নামিত। তারপর সন্ধ্যা অবধি, সুর্য ডুবার আগ পর্যন্ত এই স্নান কার্য চলিত। 
গ্রামে কারেন্টের সমস্যা থাকায় আমরা রাতে জানালা খুলিয়া ঘুমাইতাম। নির্মল বাতাসে- কখনোই বুঝি নাই যে কারেন্ট না থাকিলে কি সমস্যা হয়? কারেন্টের মর্ম আমি এই নাগরিক সভ্যতার কাছ থেকেই শিখেছি। 

