গণেশের বউ 


বাবা মায়ের স্বপ্ন থাকে সন্তান সুস্থ শরীর আর তাজা মন নিয়ে জন্মাবে। সব সময় তা হয় না। আলিগড়ের এই সদ্যজাত শিশুকন্যাটি শারীরিক ত্রুটি নিয়ে জন্মেছে। চিকিৎসা বিজ্ঞানের ভাষায় যার নাম Massive midfacial displasia and hypertelorism (অনুমান)। অবশ্য আশেপাশের মানুষ তাকে 'গণেশের বউ' আখ্যা দিয়ে পূজো করা শুরু করে দিয়েছে। দুর দূরান্ত থেকে কাতারে কাতারে মানুষ ছুটে আসছেন 'গণেশের বউ' দেখবেন বলে। এই সময় ছোট্ট শিশুকন্যাটির উন্নত চিকিৎসার দরকার, সার্জারির প্রয়োজন,- যেন প্রশ্বাস-নিশ্বাসের প্রবাহ মেয়েটির বড় হওয়ার সাথে সাথে ক্রমশ বন্ধ হয়ে না যায়।

ধর্মের নামে হাজার বছরের পুরনো একটা মিথ্যাচারকে প্রাতিষ্ঠানিক রূপ দিয়ে সাধারণ মানুষের জীবন-মরণের সাথে এভাবেই সম্পৃক্ত করে দেওয়া হয়েছে। গণেশ আর গণেশের শুঁড়, দুটোই হিন্দুদের বিভ্রান্ত মনের ঐতিহাসিক ভ্রান্তি। খোলা গলায় সাহস নিয়ে যারা একথা বলেন, তাঁদের কণ্ঠ ক্ষীণ থেকে ক্ষীণতর হয়ে হারিয়ে যায় হিন্দুত্বের কাঁসর ঘণ্টার ঝঙ্কারে। ছোট ঘরে টুলে বসে পশ্চিম বাংলার নিবারণ সাহা বা ড্রয়িং রুমের সোফায় বসে রাজস্থানের নারায়ণ শর্মা, মুগ্ধ হয়ে টেলিভিশনে নেতার ভাষণ শোনে। গণেশের শুঁড় প্রাচীন ভারতের প্লাস্টিক সার্জারিতে দক্ষতার প্রমাণ জেনে আত্মগৌরবে টগবগ করে হিন্দুত্বের চেতনা।
ওই দূরে জয় শ্রীরাম ধ্বনি ওঠে। রাম রাজ্য প্রতিষ্ঠার স্বপ্নে পুলকিত হয় মন।

