ছাগলগুলো খাচ্ছে দেশের মাথা (কবিতা)


ছাগলগুলো খাচ্ছে দেশের মাথা
সাইয়িদ রফিকুল হক
ছাগলগুলো দিচ্ছে গায়ে
পোশাক অনেক দামি,
ভাবলো ছাগল একনিমিষে
মানুষ হবে নামি!
এই না ভেবে ছাগলগুলো
যাচ্ছে বুটিক-শপে,
এবার বুঝি ছাগলামশাই
উঠবে সবার টপে!
রঙ-বেরঙের জামা গায়ে
ঘুরছে কত ছাগল,
ছাগলাগুলোর ভেল্কি দেখে
হচ্ছে মদন পাগল!
এই সমাজে ছাগল কত
ভাবছে কিনা সুধী,
নাকি সবাই নেশার ঘোরে
কাটছে জাবর চক্ষু মুদী!
ছাগলগুলো খেতে-খেতে
খাচ্ছে দেশের মাথা,
ছাগলামি আর পাগলামিতে
লাগছে বুকে ব্যথা!
এতো ছাগল এই দেশেতে
এলো কেমন করে?
ছাগলগুলো রাখ্ না সবাই
ছাগলাখানায় ধরে!
দামি-পোশাক দামি-খাবার
হয় না মাপের কাঠি,
পাগলা-ছাগল দেখতে পেলে
হাতে নিবে লাঠি।
সাইয়িদ রফিকুল হক
মিরপুর, ঢাকা, বাংলাদেশ।

