বাংলার পোস্টারে থাকবে শুধু বঙ্গবন্ধুর ছবি



বাংলার পোস্টারে থাকবে শুধু বঙ্গবন্ধুর ছবি
সাইয়িদ রফিকুল হক
আমাদের জাতির পিতার ছবিটি
এখন তোদের ব্যবসার মূলধন
আর তুই রাস্তার ভিখারি হয়ে
ছাপিয়েছিস নিজের মস্ত একখানা পোস্টার!
আরও শুনলাম তুই নাকি এখন এক পাতিনেতা!
তাই নিজের ছবি বিশাল করে পোস্টার ছাপিয়ে
তারই এককোণে ছোট্ট করে ফেলে রেখেছিস
আমাদের পিতাকে—জাতির জনক বঙ্গবন্ধুকে!
তোদের এসব ধৃষ্টতা দেখে কুঁকড়ে উঠি লজ্জায়—
আর তোদের এমন বেআদবি দেখে শিউরে উঠি ঘৃণায়,
কিন্তু তোদের কোনো লজ্জাশরম নাই।
নিজেদের ধান্দাবাজির বড়-বড় রঙিন-পোস্টারে তোরা
জাতির পিতার ছবিটি দিয়েছিস বড় দায়সারাভাবে,
আর নিজের ছবিখানা করেছিস খুব বিশালবড়!
তোদের লজ্জা করে না এখনও
মানুষের সমাজে মুখ দেখাতে!
সামান্য এক পাতিনেতা তুই!
এরই মধ্যে তোর ছবিখানা করেছিস খুব বড়সড়!
আর রাস্তার মোড়ে-মোড়ে তা-ই ঝুলিয়ে রেখেছিস
মনের সুখে—আর খুব বেশি আয়েশ করে
তা লোকজনকে বারবার দেখাচ্ছিস!
আর ভেবেছিস তোরা একরাতে হয়ে যাবি নেতা!
লজ্জাশরম কি একটুও নাই তোদের পশু?
কিন্তু আমাদের লজ্জাশরম সবই আছে,
তাই তোদের এমন নোংরামি আর ঘৃণিত-আচরণ দেখে
আমরা লোকসমাজে অহরহ হচ্ছি প্রশ্নের সম্মুখীন।
পেয়েছিস কী তোরা?
আর ভেবেছিস মরে গেছে জাতির পিতার সন্তানরা?
তোদের মতো বেআদব আর ভণ্ডশয়তান
লীগের নামে আর কত করবে ছলচাতুরি?
আর কত করবি তোরা এমন লম্ফঝম্ফ?
ধান্দাবাজির লোভে নিজের ছবিখানা বড় করতে-করতে
তোরা করেছিস খুব যে বড়—আর খুব রঙিন নিজেকে!
আর আমাদের জাতির পিতার ছবিটি ছোট করতে-করতে
করেছিস তোরা একেবারে ছোট!
লজ্জা করে না তোদের এমন করতে?
এই সেদিনও দেখলাম তোদের ফুটপাতে পড়ে থাকতে,
আর সেখানেই খাচ্ছিলি সবক’টা পড়ে-পড়ে গড়াগড়ি!
আর আজ দেখি তোরা কিনেছিস একখানা…
থাক-থাক, আর চাই না তোদের লজ্জা দিতে।
তুই এমনই এক লোভী আর ভয়ানক নরপশু!
আর তোরা এখন বঙ্গবন্ধুকে ভালোবাসার নাম করে
নিজের ছবিখানা করেছিস বিশালবড় পোস্টার,
আর তুই তা ঝুলিয়ে রেখেছিস এলাকার অলিতে-গলিতে!
আর তুই এমনই নরপশু—আমাদের জাতির জনকের ছবিটি
অযত্নে-অবহেলায় ফেলে রেখেছিস বাংলাদেশের এককোণে!
কী-এক সীমাহীন-স্পর্ধা তোদের!
নিজেকে তোরা খুব বড় নেতা ভাবছিস!
আর তাই দলীয় লোকদের দিচ্ছিস জোর করে তাড়িয়ে।
এখনও সময় আছে রে ভণ্ড-জোচ্চোর
এখনই ছিঁড়ে ফেল তোদের নোংরা ছবি,
তোদের মতো চোরের পাশে শোভা পায় না আমাদের বঙ্গবন্ধু।
চোরের পোস্টারে কেন থাকবে আমাদের জনকের প্রতিকৃতি!
এই বাংলার পোস্টারে থাকবে শুধু বঙ্গবন্ধুর ছবি।
আবার যদি দেখি বঙ্গবন্ধুর পাশে তোদের নোংরা ছবি
তবে শুধু তোদের এতো সাধের পোস্টার আর ছবিখানা নয়,
এবার একটানে ছিঁড়ে ফেলবো তোদের ধান্দাবাজির নাপাক দেহখানা।
এখনই সাবধান হয়ে যা বঙ্গবন্ধুর ছবিচোর মতলববাজ-ভণ্ডের দল,
আর যেন দেখি না তোদের, আমাদের পিতার ছবি নিয়ে রাজনীতি করতে,
আর রাজনীতি-ধান্দাবাজির নামে নিজেদের আখের গোছানোর ব্যবসা করতে,
আজ থেকে জেনে রাখ ভণ্ড: বাংলার পোস্টারে থাকবে শুধু বঙ্গবন্ধুর ছবি।
সাইয়িদ রফিকুল হক
মিরপুর, ঢাকা, বাংলাদেশ।
১৩/০৮/২০১৬

