শিশু-কিশোরদের এখন বইয়ের চেয়ে বউ বা গার্লফ্রেন্ডের প্রতি আকর্ষণ বেশি (প্রথম পর্ব)



জাতিসংঘের সনদ-অনুযায়ী ১৮ বছর বয়সী যেকোনো ছেলে-মেয়েই এখন শিশু। এরা আবার কিশোর-কিশোরী। আর আমাদের দেশের বয়স-বিবেচনায় এরা তরুণ-যুবক আর তরুণী-যুবতী। তবুও এরা শিশু! কারণ, জাতিসংঘের সনদ আমরা মেনে নিয়েছি। আসলেই তো এরা শিশু! এদের বয়স যৎসামান্য। ১৮বছর বয়স এমন আরকি! কিন্তু আমাদের দেশের মতো এশিয়ার আরও বিভিন্ন দেশে এই বয়সটি এখন বিধ্বংসী।
আমাদের দেশের আঠারো-বছর-বয়সী শিক্ষার্থীরা বড়জোর কলেজে পড়ে। এরমধ্যে অনেকে আবার এই বয়সেও আজকাল হাইস্কুলের গণ্ডীর মধ্যেই থেকে যাচ্ছে। আর এদের বেশিরভাগই দশমশ্রেণীর শিক্ষার্থী। এখানে, আমাদের একটা কথা মনে রাখতে হবে: এখনও আমাদের দেশে নবমশ্রেণীতে রেজিস্ট্রেশনের সময় অনেক শিক্ষার্থীর বয়স চুরি করা বা কমিয়ে দেওয়া হয়।
আঠারো-বছর-বয়সে আমাদের দেশের অধিকাংশ ছেলে-মেয়েই এখন যথেষ্ট ইঁচড়ে পাকা। এদের মনমানসিকতার দ্রুত পরিবর্তন হচ্ছে। এদের উল্লেখযোগ্য একটি অংশ এখন নেশায় আসক্ত। এদের এখন পড়ালেখা করতে ভালো লাগে না। স্কুল-কলেজ-মাদ্রাসা কোনোটাই এখন এদের আকর্ষণের বিষয় নয়। সবখানে লেগেছে ঘুণ। আর এই ঘুণ-লাগার জন্য জাতীয়ভাবে বর্তমানে প্রচলিত শিক্ষাব্যবস্থা অনেকটা দায়ী। এরজন্য সরাসরি দায়ী এদেশের শিক্ষামন্ত্রণালয় (এর সচিব থেকে শুরু করে পদস্থ-কর্মকর্তা-কর্মচারীগণ) ও শিক্ষামন্ত্রী-পাতিমন্ত্রীগণ।
দেশে সৃজনশীল-শিক্ষাপদ্ধতি চালু করার পর থেকে শিক্ষার্থীদের পোয়াবারো হয়েছে। এরা এখন স্কুল-কলেজ কামাই করেও যথারীতি পাস করতে পারছে। আর দেশে তো এখন কেউ ফেল করে না। প্রায় শতভাগ পাস করছে। এই পাসের পিছনে রয়েছে: দুর্বল-সৃজনশীল-শিক্ষাপদ্ধতি, নিয়মিত প্রতিটি পরীক্ষার সময় প্রশ্নফাঁস, পরীক্ষার উত্তরপত্র-মূল্যায়নে সীমাহীন অদক্ষতা-অব্যবস্থাপনা ও দুর্নীতি, আর পরীক্ষার পরিদর্শকগণের নকল-প্রশ্রয়ের মানসিকতা। আবার এর সঙ্গেও রয়েছে সরকারের শতভাগ-পাসের আল্টিমেটাম!
শিশুদের জন্য ন্যূনতম শাসন প্রয়োজন। যে-শাসন শিশুদের সুন্দর ভবিষ্যতের ভিত-রচনা করতে সাহায্য করবে। কিন্তু দেশের অধিকাংশ পরিবারই এখন তাদের সন্তানসন্ততিকে শাসন করতে জানে না। আর স্কুল-কলেজগুলোও এখন শাসন থেকে একেবারে দূরে। এরজন্য দায়ী দেশের শিক্ষামন্ত্রণালয়। এরা একটা প্রজ্ঞাপণ-জারী করেছে যে, শ্রেণীকক্ষে কোনো শিক্ষার্থীকে বেত্রাঘাত করা যাবে না। এমনকি তারা পড়ালেখা না করলেও এজন্য তাদের কোনোকিছু বলাও যাবে না। আর কোনো কথা বলে তাদের মনে সামান্য কষ্টও দেওয়া যাবে না।
শিক্ষামন্ত্রণালয়ের এমন বিধিবিধানে শিশু-কিশোররা অত্যন্ত আনন্দিত। তারা এখন মনের আনন্দে স্কুল কামাই করছে, পার্কে যাচ্ছে, গালফ্রেন্ডকে সঙ্গে নিয়ে পার্কে বসে যৌনাচারে লিপ্ত হচ্ছে। আর পরীক্ষার সময় প্রশ্নপত্র হাতে পেয়ে দেখশুনে পরীক্ষা দিয়ে পাস করে দেশের শিক্ষামন্ত্রীর মুখ-উজ্জ্বল করছে। তাই, শাসনের অভাবে অনেক শিশু-কিশোরই এখন জঙ্গি, সেমি-জঙ্গি আর সেক্সম্যানিয়া হয়ে উঠছে। আর এটি দেশের জন্য নিশ্চিত অশনী সংকেত। কিন্তু এব্যাপারে কারও কোনো মাথাব্যথা নাই। কর্তাব্যক্তিরা শুধু কাগজে-কলমে পাসের হার নিয়ে চিন্তিত। আর শিক্ষার্থীরা কী শিখলো আর না শিখলো তা নিয়ে এদের কোনো মাথাব্যথা নাই।
দেশের শিশু-কিশোররা এখন বইবিমুখ। তারা সরকারি-আইনের সুযোগ নিয়ে নিয়মিত স্কুল-কলেজ এমনকি মাদ্রাসা কামাই করছে। আর পরীক্ষার সময় প্রশ্নপত্র হাতে পেয়ে পরীক্ষা দিচ্ছে। দেশের শিশু-কিশোরদের এই নৈতিক-অবক্ষয়ের পিছনে অনেকাংশে দায়ী তাদের অভিভাবক ও অভিভাবিকাগণ। এরা চায় শুধু পাস আর গ্রেড—আর তা এ+। এরা আজ প্রশ্নপত্র-ফাঁসের জন্য কাজ করছে। এদের প্রয়োজন শুধু এ+ গ্রেড! এইসকল বিভ্রান্ত অভিভাবক ও অভিভাবিকাদের প্রশ্রয়ে একশ্রেণীর শিক্ষার্থী এখন বইয়ের চেয়ে বউকে—মানে, তাদের গার্লফ্রেন্ডকে পছন্দ করতে শুরু করেছে। এদের প্রেমসম্পর্কে কোনো ধারণা নাই। কিন্তু যৌনবিষয়ে এরা যথেষ্ট অভিজ্ঞ। আর এদের কাছে প্রেম মানে শারীরিক-সম্পর্ক।
আমাদের দেশের শিশু-কিশোররা এখন স্কুল-কলেজের চেয়ে বেশি ভালোবাসে কোচিং-সেন্টারকে। এখানে, তারা অবাধে তাদের গার্লফ্রেন্ডদের সঙ্গে মেলামেশা করতে পারে। পড়ালেখা বাদ দিয়ে আড্ডা দিতে পারে। আর কোচিং-সেন্টারগুলো তাদের পরীক্ষার আগে ফাঁসকৃত-প্রশ্নপত্র পাইয়ে দিতে সাহায্য করে। আর সবচেয়ে বড় কথা হলো এখানে কোনোপ্রকার শাসন নাই। তাই, দেশের অধিকাংশ শিক্ষার্থীর কাছে এখন স্কুলের চেয়ে কোচিং-সেন্টার প্রিয়!
শিক্ষার্থীরা (শিশু-কিশোররা) কোচিং-সেন্টারে গিয়েও পড়ে না। এটি তাদের বান্ধবীদের সঙ্গে সময় কাটানোর—গেট টুগেদার বা লিভ টুগেদারের একটি নিরাপদ জায়গা।
আগে আমাদের দেশে পাড়ায়-পাড়ায় ক্ষুদ্রপরিসরে পাঠাগার গড়ে উঠতো। এখন দিন বদলেছে। ইন্টারনেট বিশ্বকে বদলে দিয়েছে। কিন্তু তার মানে এই নয় যে, আমাদের পাঠাগার ভুলে যেতে হবে। জ্ঞানের নিরাপদ-সন্ধানের জন্য এখনও আমাদের পাঠাগারের কাছেই ছুটে যেতে হবে। কিন্তু দুঃখের বিষয় হলেও সত্য—আজ আমাদের দেশের শিশু-কিশোররা ক্রমশঃ বইবিমুখ হচ্ছে। এদের আর পাঠাগারে খুঁজে পাওয়া যায় না। আমাদের দেশে এখনও ডিজিটাল-পাঠাগার-ব্যবস্থা বা ই-বুককেন্দ্রিক গণলাইব্রেরি গড়ে ওঠেনি। তবুও যা আছে তাতে পাঠক-পাঠিকার সংখ্যা একেবারে নগণ্য।
শিক্ষার্থীদের কাছে এখন সবচেয়ে বেশি আকর্ষণীয় হলো বিভিন্নপ্রকার গাইড-বই। এগুলো দেশের অভিভাবকরাও খুব পছন্দ করে থাকে। আর এর প্রতি তাদের অগাধ বিশ্বাস ও আস্থা। তাদের ছেলে-মেয়েরা লাইব্রেরিতে গিয়ে বই পড়বে—এটি তারা চায় না। দেশের অধিকাংশ অভিভাবক এখন ধর্মান্ধ আর সার্টিফিকেট-লোভী। এদের কাছে ছেলে-মেয়েদের শিক্ষা মানে হলো এ+ পাস, আর একখানা বেশি নম্বরযুক্ত-সার্টিফিকেট।
আমাদের পাঠ্যপুস্তকগুলো অত্যন্ত নিম্নমানের। এগুলো দেশের একশ্রেণীর দালাল-কর্তৃক রচিত ও পরিবর্ধিত। এগুলো আজও অসাম্প্রদায়িক-বাংলাদেশে অসাম্প্রদায়িক-মানুষগড়ার মুখপাত্র হতে পারেনি। এতে সরাসরি যৌনবিষয়ক কোনো অধ্যায় সংযোজিত হয়নি। তাই, দেশের বয়ঃসন্ধিকালের শিক্ষার্থীরা নিজেদের অজানা-বিষয়কে জানার জন্য বিপথগামী হচ্ছে। অথচ, এই বিষয়গুলো আমাদের পাঠ্যপুস্তকে সুন্দরভাবে উপস্থাপিত হলে শিশু-কিশোররা বয়ঃসন্ধিকালে নিজেদের কৌতূহল ইতিবাচকভাবে মেটাতে পারতো। বর্তমানে আমাদের পাঠ্যপুস্তকে যৌনবিষয়ক-অধ্যায়-সংযোজনের নামে যা দেওয়া হয়েছে তা অবৈজ্ঞানিক, অপরিকল্পিত ও যৌন-সুড়সুড়ি ব্যতীত আর-কিছু নয়। দেশের সরকার হেফাজতে শয়তানদের ভয়ে পাঠ্যপুস্তক থেকে যোগ্য-লেখক-সাহিত্যিকদের লেখা বাদ দিতে শুরু করেছে। এটি জাতির সঙ্গে তামাশা। আর এই হঠকারী-সিদ্ধান্তের ফলে আমাদের দেশের শিশু-কিশোররা আধুনিক মানুষ হওয়ার এবং তাদের বিজ্ঞানমনস্ক সুন্দর ভবিষ্যৎ-গড়ার স্বপ্ন দেখতে পারছে না। তারা এখন পাঠ্যপুস্তক ছেড়ে গার্লফ্রেন্ডের দিকে ঝুঁকছে। আর এটি তাদের ভয়ানক এক নেশার মতো টানছে।
বইয়ের প্রতি আকর্ষণ কমে যাওয়ায় শিক্ষার্থীদের খুব সহজেই দিন-দিন গার্লফ্রেন্ডের প্রতি আকর্ষণ বাড়ছে।
(ক্রমশঃ)

সাইয়িদ রফিকুল হক
মিরপুর, ঢাকা, বাংলাদেশ।
০৩/০৩/২০১৭

