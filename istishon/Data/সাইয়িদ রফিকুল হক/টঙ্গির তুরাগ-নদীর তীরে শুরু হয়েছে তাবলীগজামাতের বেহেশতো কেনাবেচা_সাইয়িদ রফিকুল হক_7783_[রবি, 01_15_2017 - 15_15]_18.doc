টঙ্গির তুরাগ-নদীর তীরে শুরু হয়েছে তাবলীগজামাতের বেহেশতো কেনাবেচা



আজ ভোর না হতেই একদল মানুষ উর্ধ্বশ্বাসে ছুটছে! আর তারা ভয়ানক দিগ্বিদিকজ্ঞানশূন্য হয়ে যে যে-ভাবে পারছে সমানে গাড়িতে উঠার চেষ্টা করছে। আর এই সুযোগে চালাক-চতুর বাসের হেলপার আর কন্ডাক্টরও মাঝে-মাঝে ডাকছে: ইজতেমা! ইজতেমা! ইজতেমা! ডাক শুনে ইজতেমাগামীলোকগুলো বেহুঁশের মতো গাড়িতে উঠছে।
আজ গাড়িতে খুব ভিড়। অনেকে নাকি বিশ্বইজতেমায় যোগ দিতে যাচ্ছে। তাবলীগজামাতের বিশ্বইজতেমা। টঙ্গির তুরাগ-নদীর পাড়ে যে মিলনমেলা। অনেকে এটিকে কিছুসংখ্যক ধর্মসেবীদের ‘পিকনিক’ বলছে। তাই, এখানে, একশ্রেণীর সববয়সের মানুষ ছুটে যাওয়ার জন্য একেবারে হন্যে হয়ে ছুটছে। আর আজ নাকি সেখানে আখেরি-মুনাজাত! এইরকম মুনাজাত নাকি সহজে ‘মিস’ করা ঠিক নয়! আর তাই, ইজতেমাপাগললোকগুলো সবকিছু তুচ্ছ করে ছুটে যাচ্ছে তুরাগ-নদীর তীরে।
আজ রবিবার। আজ সরকারি অফিস-আদালতসহ প্রাইভেট সকল অফিস খোলা রয়েছে। প্রাইভেট অফিসের লোকগুলো আজ তেমন একটি সুযোগ পায়নি সেখানে যাওয়ার। কিন্তু তাবলীগজামাতের ইজতেমাপাগললোকগুলো সরকারি-অফিস ফাঁকি দিয়ে যে যেমন পারছে টঙ্গির দিকে ছুটছে। আজ নাকি অফিস করা যাবে না। এটি একটি পবিত্র দিন। কয়েকজন বললো, “তাবলীগজামাতের (দ্বীনের) কাজে যেকোনো অফিস ফাঁকি দেওয়া জায়েজ! কারণ, এটি হলো দ্বীনের কাজ। অর্থাৎ, এটি ধর্মীয় কাজ। তাই, সবার আগে এ-কে প্রাধান্য দিতে হবে।” অনেক সরকারি-অফিস আজ প্রায় ফাঁকা ছিল। কেউ ছুটি চেয়ে না পেলেও সে চুরিচামারি করে বিশ্বইজতেমায় যোগ দিয়েছে। যারা ইজতেমায় যায়নি তাদের সঙ্গে ইজতেমাপাগলদের কোথাও-কোথাও বচসাও হয়েছে। আর যারা ইজতেমার নামে অফিস ফাঁকি দিয়ে টঙ্গির বাতাস খেতে গেছে—তারা আজ আর অফিসে ফিরবে না। কিন্তু সরকারি-আধাসরকারি-স্বায়ত্তশাসিত ও প্রাইভেট—কোনোপ্রকার অফিসেই আজ সাধারণ ছুটি ঘোষণা করা হয়নি। তাই, যারা আজ অফিস করেছে—তাদের কাজের চাপ ছিল প্রচণ্ড। এদের একসঙ্গে কয়েকজনের কাজ করতে হয়েছে।
যারা ইজতেমায় গিয়েছে তারা নাকি বলে গিয়েছে: “অফিসে থেকে যারা তাদের কাজগুলো করবে তারাও নাকি ‘আখেরি-মুনাজাতে’র তথা ইজতেমায় যোগদানের পূর্ণ সওয়াবহাসিল করতে পারবে!
এক অফিসের এক ইজতেমাপাগল বলেছে: “এইরকম ‘আখেরি-মুনাজাত’ ছেড়ে দিলে বিরাট গোনাহের ভাগীদার হতে হবে! আর এই মুনাজাতে অংশ নিলে বেহেশতো কনফার্ম। আর যারা এই উদ্দেশ্যে অর্থাৎ বিশ্বইজতেমার ‘আখেরি-মুনাজাত’ ধরার জন্য আজ যে যেখান থেকে রওনা হবে—সেও নাকি একই সওয়াবহাসিল করতে পারবে!” এরা আজ বেহেশতের আশায় ঘরবাড়ি ফেলে, অফিস-আদালত ছেড়ে, সরকারি-কাজে ফাঁকি দিয়ে ছুটছে ইজতেমার মাঠে। আর কে কত আগে—আর কার আগে কে বেহেশতে ঢুকবে—এখানে, তারই প্রতিযোগিতা চলছে! কিন্তু বেহেশতো কি এতো সহজ?
দেশের মাননীয় প্রধানমন্ত্রী ও বিরোধীদলীয় নেত্রীসহ আরও-কিছু গুরুত্বপূর্ণ-ব্যক্তিবর্গ আজ এতে অংশ নিয়েছেন! এঁদের উদ্দেশ্য সওয়াবলাভ! এছাড়াও, সরকারের অনেক কর্তাব্যক্তি থেকে শুরু করে রাষ্ট্রের অনেক হোমরাচোমরা আর শিল্পপতি-নামধারী জঙ্গিপৃষ্ঠপোষকরাও বিশ্বইজতেমার ঘ্রাণে ছুটছে ক্ষুধার্তের মতো। আর এদের নাকের আগায় ঝুলছে অতিসস্তায় বেহেশতোলাভের সার্টিফিকেট। তাই, এটি হাতছাড়া করলে একেবারে সর্বনাশ! আর এইজন্যেই আজ অনেকে সরকারি-অফিস ফাঁকি দিয়ে হলেও বিশ্বইজতেমার নামে বেহেশতের টিকিট কিনতে ছুটে গেছে টঙ্গির তুরাগ-নদীর তীরে! সেখানে তিনদিন ধরে বেহেশতো কেনাবেচা চলছে! তাই, যে-ব্যক্তি সারাজীবন চোখবন্ধ করে পাঁচওয়াক্ত ঘুষ খেয়েছে; হাসিমুখে মহান আল্লাহর আদেশ অমান্য করে জিনাব্যভিচার করেছে, আর এখনও করছে, আর হয়তো ভবিষ্যতেও করবে; মদ খেয়েছে আর এখনও মদ খাচ্ছে নিয়মিত; সরকারি-কাজে ফাঁকি দিয়েছে, আর এখনও ফাঁকি দিচ্ছে নিয়মিত; কথায়-কথায় এখনও মিথ্যা বলছে; দেশের বিরুদ্ধে নিত্যনতুন ষড়যন্ত্র করছে; হিন্দুর উপর জুলুমনির্যাতন করেছে, এখনও করছে, আর হয়তো ভবিষ্যতেও করবে; মানুষহত্যা করেছে, মানুষহত্যা করছে, আর ভবিষ্যতেও এই হত্যাকাণ্ড জারী রাখবে; ধর্ষণ করেছে, ধর্ষণ করছে, আর চিরদিন ধর্ষণ করবে—এমন সব দুশ্চরিত্রবানও আজ অতিসস্তায় বেহেশতের টিকিট কেনার জন্য টঙ্গির ইজতেমা-ময়দানে ছুটে গেছে। কী বিচিত্র এদের ধর্মবোধ! মহান আল্লাহ এদের জন্যই কি বেহেশতো তৈরি করেছেন?
টঙ্গির তুরাগ-নদীর তীরে তাবলীগজামাতের মুরুব্বিরা এভাবে আজকাল বেহেশতের টিকিট বেচাকেনা করছে। তাদের হাবভাব দেখে মনে হয়: বেহেশতো যেন তাদের হাতের মুঠোয়—আর এরা নিজের খেয়াল-খুশিমতো যাকে-তাকে বেহেশতে দাখিল করাতে পারবে। ইসলামের ভিতরে কোনোপ্রকার নতুন-নিয়মকানুন তৈরি করবার অধিকার আজ পর্যন্ত কাউকে দেওয়া হয়নি। তবুও একশ্রেণীর সাধারণ ও মূর্খ-ধর্মপ্রাণ-মুসলমান ইসলাম না-বুঝে ছুটছে মুরুব্বিদের ডাকে—তুরাগনদীর তীরে। এদের কে ঠেকাবে? আর এদের কে বোঝাবে? 
তাবলীগজামাতের লোকদের কাছে দেশ নাই। মানুষ আর মানবতার আলোচনা নাই। দেশ, জাতি, সমাজ, রাষ্ট্র নাই। মানুষের সেবায় এদের কাউকে খুঁজে পাওয়া যায় না। শিল্প, সাহিত্য, দর্শন, বিজ্ঞান এদের কাছে অপাংক্তেয়। এদের একমাত্র চাহিদা ও কামনাবাসনা হলো: লোভনীয় চাকরি, বিয়েশাদী, স্ত্রী-পুত্র-কন্যা, খাওয়াদাওয়া, টাকাপয়সা, বাড়ি-গাড়ি, ব্যবসাবাণিজ্য, নিজের সমৃদ্ধিবৃদ্ধি, আর দুনিয়াত্যাগের কথা বলে সবসময় দুনিয়াবীস্বার্থহাসিল করা।
এদের কাছে ধর্ম এখন কত সহজ হয়ে গেছে। এরা আজ গায়ের জোরে অধর্মকেও ধর্ম বলে প্রচার করছে। এদের কাছে বিনয়ের সঙ্গে আজ আমার কতিপয় সাধারণ প্রশ্ন:
১. সরকারি-কাজে ফাঁকি দিলে সওয়াব হবে নাকি গোনাহ হবে? সরকারি-দায়িত্বপালন আগে নাকি বিশ্বইজতেমার নামে নিজের দায়িত্ব-কর্তব্য অবহেলা করে তুরাগ-নদীর তীরে পড়ে থাকলে সওয়াব হবে?
২. রাষ্ট্রের সেবা ও হক-আদায় আগে নাকি ইজতেমার কথা বলে, তাবলীগের কথা বলে, আর অফিস-ফাঁকি দিয়ে এইজাতীয় ধর্মচর্চা আগে?
৩. ইলিয়াসী-তাবলীগজামাত ইসলামস্বীকৃত নাকি ইসলামবহির্ভূত? আর ইসলামের কোথায় এই ইলিয়াসীতাবলীগের কথা লেখা আছে? আর কোথায় আছে এই বিশ্বইজতেমার কথা?
৪. ইসলামের দৃষ্টিতে এই তাবলীগজামাতের অনুমতি কোথায়?
৫. পবিত্র কুরআনে যে-ধরনের তাবলীগের কথা বলা হয়েছে—এটি সে রকমের নয় কেন?
৬. কারও স্বপ্নে প্রাপ্ত কোনোকিছু ধর্মীয় মতবাদ হতে পারে?
এই শীতেও একদল মানুষ ধর্মের নামে সমবেত হয়েছে তুরাগ-নদীর পাড়ে। কিছু-কিছু বৃদ্ধ এমন দুরাবস্থায় রয়েছে যে, এরা নিজেরা চলাফেরা করতে পারে না—তবুও তারা অন্যের উপর ভরসা করে এই ইজতেমায় এসেছে। আর এখানে আসাটাকে তারা খুবই পুণ্যের কাজ বলে মনে করে। তাই, পরিবেশ-পরিস্থিতি যেমনই হোক-না-কেন—তাদের এখানে আসতেই হবে। কিন্তু এরা এখানে নতুন কোনো কথা বলবে না। সেই পুরাতন কাসুন্দি আর ঘ্যানঘ্যানানি। তবুও এরই জন্য প্রতিবছর তাবলীগজামাতের আমিররা তাদের অনুসারীদের ইজতেমার নামে ঢাকার টঙ্গির তুরাগ-নদীর তীরে সমবেত করে।
বাংলাদেশে ধর্মব্যবসা নতুনকিছু নয়। এই দেশে বহুনামে আর বহুভাবে চলছে ধর্মব্যবসা। আর কেউ রাজনীতির নামে, আবার কেউ ইসলামের সেবার নামে, আবার কেউ পীর-মুরীদীর নামে, আবার কেউ-বা আখেরাত-পরকালের কথা বলে এদেশের মূর্খ-মুসলমানদের ধোঁকা দিয়ে নিজেদের স্বার্থহাসিলের কাজ চালিয়ে যাচ্ছে। এমনই একটি ভণ্ডামির আর ভণ্ডগোষ্ঠীর নাম তাবলীগজামাত। দিল্লির এক মৌলোভী ইলিয়াস মেওয়াতী ১৯৪১ সালে এটি প্রবর্তন করে। উল্লেখ্য যে, এটি তার স্বপ্নে প্রাপ্ত নতুন এক ধর্মীয় মতবাদ। ইসলামের দৃষ্টিকোণ থেকে এটি একটি ‘বিদআত’ বা ‘নতুনসৃষ্টি’। আর সম্রাট আকবরের ‘দ্বীনি-ইলাহী’র মতো এটিও একটি নতুন ধর্মমত। এখানে, ইসলামের কথা আছে। কিন্তু ইসলামে কাউকেই নতুনকিছু সৃষ্টির ক্ষমতা দেওয়া হয়নি। ইসলামে মহান আল্লাহ ও তাঁর রাসুলের সিদ্ধান্তই চূড়ান্ত।
ভারতীয় উপমহাদেশে এটির প্রচলন শুরু হয় ভারতের রাজধানী দিল্লি থেকে। ১৯৪১ খ্রিস্টাব্দে ভারতের নিজামউদ্দীন মসজিদের “নুহ-মাদ্রাসায়” আনুষ্ঠানিকভাবে মৌলোভী ইলিয়াস-প্রবর্তিত “তাবলীগজামাতের” প্রথম-ইজতেমার সূচনা ঘটে। এরপরে ১৯৪৪ সালে ভারত থেকে এটি বাংলাদেশে সর্বপ্রথম রফতানি করা হয়। আর এরা বাংলাদেশের বিভিন্নস্থান ঘুরে-ঘুরে অবশেষে ১৯৬৬ সাল থেকে বাংলাদেশের রাজধানী ঢাকার অদূরে টঙ্গীর “তুরাগ-নদীর” তীরে স্থায়ীভাবে ঘাঁটি তৈরী করে। সেই থেকে এভাবেই চলছে এদের মনগড়া-ধর্মব্যবসা।
সাইয়িদ রফিকুল হক
মিরপুর, ঢাকা, বাংলাদেশ।
১৫/০১/২০১৭

