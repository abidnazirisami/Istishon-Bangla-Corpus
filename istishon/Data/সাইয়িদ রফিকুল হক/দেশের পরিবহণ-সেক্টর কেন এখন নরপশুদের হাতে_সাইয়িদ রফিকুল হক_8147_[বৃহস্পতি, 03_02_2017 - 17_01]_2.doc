দেশের পরিবহণ-সেক্টর কেন এখন নরপশুদের হাতে



দেশের পরিবহণ-সেক্টর কেন এখন নরপশুদের হাতে
সাইয়িদ রফিকুল হক
স্বাধীনতার পর-পর দেশের পরিবহণ-ব্যবস্থাপনা তবুও কিছু মানুষের হাতে ছিল। তখন বিভিন্ন প্রকার যানবাহনের ‘মালিক-শ্রমিকে’র আচার-আচরণও কিছুটা ভালো ছিল। কালের বিবর্তনে তা আজ পুরাপুরি পশুদের দখলে। দেশের জনসংখ্যা দ্রুতবর্ধনশীল। আর এতে বাড়ছে মানুষের চাহিদা। এরই সঙ্গে পাল্লা দিয়ে বাড়ছে যানবাহনের সংখ্যাও। রাস্তায় এখন গাড়ি আর গাড়ি। গাড়ির ভিড়ে জাতির নাভিঃশ্বাস অবস্থা। কিন্তু এতে বাড়ছে মানুষের আপদবিপদ।
দেশে নাই দক্ষ চালক। অনভিজ্ঞ আর অদক্ষদের দিয়েই চলছে যানবাহন পরিচালনা। এখানে, মালিকপক্ষ সবচেয়ে জঘন্য। আর এদের দোসর হলো পরিবহণ-সেক্টরের শ্রমিক-কর্মচারী। এরা মিলেমিশে আজ জাতির জীবনযাত্রাকে করে তুলছে সীমাহীন বিপজ্জনক। এদের মধ্যে মনুষ্যত্বের বড়ই অভাব। এরা মানুষ কিনা তা নিয়ে আজ আর কারও মধ্যে কোনো সন্দেহ নাই। এরা বাংলাদেশের ক্ষমতাশালী-নরপশু। এরা দেশের পরিবহণ-সেক্টরকে আজ শুধুই নিজেদের ব্যবসাপ্রতিষ্ঠান হিসাবে দেখছে। আর প্রতিনিয়ত সাধারণ যাত্রীদের হয়রানি করছে, তাদের সঙ্গে সীমাহীন দুর্ব্যবহার করছে, আর যখন-তখন তাদের গাড়িচাপা দিয়ে হত্যা করছে। তবুও এদেশে এগুলো দেখার কেউ নাই।
বাংলাদেশের পরিবহণ-সেক্টর বহু আগেই একশ্রেণীর নরপশুদের হাতে চলে গেছে। এখন দেশের পরিবহণ-সেক্টরের হর্তাকর্তা কতকগুলো আদিমশূয়র। এদের মধ্যে সামান্য কিংবা ন্যূনতম মানবতাবোধ নাই। এরা পশুরও অধম। আর এই আদিমশূয়রগুলোই আমাদের জীবন নিয়ে প্রতিনিয়ত ছিনিমিনি খেলছে।
দেশের পরিবহণ-সেক্টর হঠাৎ করে কিংবা একদিনে নরপশুদের হাতে চলে যায়নি। এর পিছনে রয়েছে অনেক কারণ। নিম্নে প্রধান-প্রধান কারণগুলো সংক্ষেপে আলোচিত হলো:
১. বর্তমানে বাস-ট্রাকের বা অন্যান্য যানবাহনের অধিকাংশ মালিকই রাজনৈতিক শক্তির অধিকারী বা সে-ই গোষ্ঠীরই অংশীদার। রাজনৈতিক পরিচয়ে এদের পরিবহণ-ব্যবসা গড়ে তুলতে সহজ হয়। এতে এরা যেকোনো-ক্ষেত্রে নিজেদের স্বার্থে শক্তিপ্রদর্শন করতে পারে। রাজনৈতিক পরিচয়ে শ্রমিকদের নিয়ন্ত্রণ, অপব্যবহার, দমন-পীড়ন ইত্যাদি করা সহজ। তাই, সর্বক্ষেত্রে এখন পরিবহণ-ব্যবসার সঙ্গে যুক্ত হয়েছে এবং হচ্ছে বিভিন্ন রাজনৈতিক দলের ক্যাডার, মাস্তান, পাতিমাস্তান, গডফাদার, এমপি-মিনিস্টার ইত্যাদি। এতে এদের ব্যবসা জমজমাট হয়।
২. বর্তমানে দায়িত্বশীল কোনো ব্যবসায়ী বা ব্যবসায়ীগোষ্ঠী পরিবহণ-সেক্টরে আসছে না। বা তাদের আসতে দেওয়াও হচ্ছে না। সবখানে রয়েছে রাজনৈতিক দলের ক্যাডারদের দৌরাত্ম্য।
৩. রাজনৈতিক দলের ক্যাডার কিংবা এমপি-মিনিস্টারদের দাপটে সাধারণ কোনো মানুষ রাস্তায় গাড়ি চালাতে বা নামাতে আজ আর সাহস পায় না।
৪. বিভিন্ন রাজনৈতিক দলের নেতা, এমপি-মন্ত্রী, সাবেক এমপি-মন্ত্রী ইত্যাদি নামে-বেনামে-ছদ্মনামে এখন পরিবহণ-ব্যবসার সঙ্গে জড়িত।
৫. দেশের সিংহভাগ পরিবহণ-ব্যবস্থার নিয়ন্ত্রণে রয়েছে এমপি-মন্ত্রী বা সরকারের বিশেষ সুবিধাভোগীশ্রেণী। এদের হাতেই দেশের পরিবহণ-সেক্টর নিয়ন্ত্রিত হচ্ছে।
৬. দেশের পরিবহণ-সেক্টর রাজনৈতিক অপশক্তির হাতে চলে যাওয়ায় আরও অনেকে এখন এই ব্যবসায় যোগদান করছে, জড়িত হচ্ছে। এতে এদের শক্তিবৃদ্ধির ফলে আজ তা আর সরকারের নিয়ন্ত্রণেও থাকছে না। অর্থলোভী-নরপশুগুলো আজ রাষ্ট্রের স্বার্থ-জলাঞ্জলি দিয়ে সবসময় নিজেদের লোভ, লাভ ও স্বার্থের চিন্তায় ব্যতিব্যস্ত। আর তাই, লাভের আশায় এরা পরিবহণ-সেক্টরের দিকে ঝুঁকছে। এখানে, তারা নিশ্চিন্তে বিনিয়োগ করে রাষ্ট্রের টাকা লুটপাট করে নিচ্ছে।
৭. সাধারণ মানুষ পরিবহণ-সেক্টরে বিনিয়োগ করতে গেলে তাদের হিমশিম খেতে হয় কিংবা পুঁজির চিন্তায় সারাক্ষণ অস্থির থাকতে হয়। কিন্তু এক্ষেত্রে রাজনৈতিক দলের ক্যাডারদের কোনো দুশ্চিন্তা নাই। সরকারের প্রশাসনসহ (পুলিশ, আইন, আদালত) সবকিছু তাদের পক্ষে থাকে। ফলে তাদের ব্যবসা হয় জমজমাট। আর রাজনৈতিক দলের প্রভাবশালী সদস্য কিংবা এমপি-মিনিস্টার হওয়ার সুবাদে এই ব্যবসায় তাদের কোনো ঝুঁকিও থাকে না।
৮. দেশের পরিবহণ-সেক্টরে একবার বিনিয়োগ করে সুবিধা করতে পারলে চৌদ্দপুরুষ বসে খেতে পারবে। আর এখানে ব্যবসা করতে হলে শক্তি প্রয়োজন। আর এই শক্তি এনে দিতে পারে রাজনৈতিক পরিচয়। তাই, দেশের সর্বস্তরের রাজনৈতিক দলের নেতা, পাতিনেতা, এমপি-মিনিস্টার থেকে শুরু করে রাজনৈতিক অপশক্তির একটা বৃহৎ অংশ এখন পরিবহণ-সেক্টরে বিনিয়োগ করছে।
দেশের পরিবহণ-সেক্টরে রাজনৈতিক অপশক্তির উত্থানের কারণেই আজ তাদের এই দৌরাত্ম্য। আর তাই, এরা খুনী-ড্রাইভারকে রক্ষা করার জন্য দেশের সর্বোচ্চ-আদালতের রায়কে উপেক্ষা করে ধর্মঘটের ডাক দেওয়ার মতো ধৃষ্টতাপ্রদর্শন করার দুঃসাহস দেখিয়েছে।
সাইয়িদ রফিকুল হক
মিরপুর, ঢাকা, বাংলাদেশ।
০২/০৩/২০১৭

