বাঘের ঘরে ঘোগের বাসা—রাজাকারদের আশ্রয়দুর্গ এখন স্থানীয়-আওয়ামীলীগের নষ্টনেতৃবৃন্দ



বাঘের ঘরে ঘোগের বাসা—রাজাকারদের আশ্রয়দুর্গ এখন স্থানীয়-আওয়ামীলীগের নষ্টনেতৃবৃন্দ
সাইয়িদ রফিকুল হক
চল্লিশের দশকের শেষদিকে বাংলাদেশের রাজনীতির ইতিহাসে কয়েকজন মহামানবের আবির্ভাব হয়। আর তাঁদের হাত ধরে বাঙালি-জাতিসত্তা-বিনির্মাণের জন্য সম্পূর্ণ দেশজ-চেতনায় এই ভূখণ্ডে গড়ে উঠতে থাকে আদর্শিক রাজনৈতিক দল। আর এগুলো জন্মের পিছনে ছিল এই বাংলার সর্বস্তরের সাধারণ জনগণের আকাঙ্ক্ষা ও ইচ্ছা। এই সময় বাংলাদেশের সাধারণ মানুষ দুনিয়ার সর্বকালের কুখ্যাত জালিমগোষ্ঠীপাকিস্তানীদের হাত থেকে নিজেদের বাঁচাতে চাইছিলো। কারণ, ১৯৪৭ সালে, পাকিস্তান নামক একটি শয়তানরাষ্ট্র কায়েম হওয়ার পরপরই পাকিস্তানীসামরিকজান্তাদের পক্ষ থেকে আমাদের ভাষার উপর সর্বপ্রথম আঘাত আসে। এতে সহজ-সরল বাঙালি-জাতি খুব সহজেই উপলব্ধি করতে পারে যে, পাকিস্তানীদের লক্ষ্য-উদ্দেশ্য ও চরিত্র ভালো নয়। আর তাই, এই সময় বাংলাদেশকে ভালোবেসে এই দশকের শেষদিকে জন্মলাভ করে ‘ছাত্রলীগ’ (১৯৪৮ সালের ৪ঠা জানুআরি), আর ‘আওয়ামীলীগ’ (১৯৪৯ সালের ২৩-এ জুন)। এই দুইটি রাজনৈতিক সংগঠনের জন্মের পিছনে সর্বাত্মক ভূমিকাপালন করেছিলেন স্বাধীনবাংলাদেশের স্থপতি তথা বাঙালি-জাতির জনক বঙ্গবন্ধু শেখ মুজিবুর রহমান। আর তাঁর হাত ধরেই পঞ্চাশ ও ষাটের দশকে বাংলাদেশে তৈরি হয় একদল তরুণ নেতৃবৃন্দ। এঁদের মধ্যে জাতীয় চারনেতাসহ তৎকালীন-ছাত্রলীগের কেন্দ্রীয় নেতৃবৃন্দ উল্লেখযোগ্য। এঁদের কর্মকাণ্ড ও আদর্শে মুগ্ধ হয়ে বাংলার জনগণ বিভিন্ন সময় তাঁদের বিভিন্ন উপাধিতে ও অভিধায় ভূষিত করেছিলেন।
ষাট-সত্তরের দশকে একদল ফেরেশতার মতো মানুষ বাংলাদেশকে সম্পূর্ণ ভালোবেসে পাকিস্তানীহায়েনাদের কবল থেকে দেশউদ্ধারের জন্য তাঁদের রাজনীতি শুরু করেছিলেন। সেই সময় তাঁদের নিজেদের চাওয়াপাওয়া বলে কোনোকিছু ছিল না। তাঁরা নিজের স্বার্থত্যাগ করে দেশের জন্য নিজের জীবনবাজি রেখে কাজ করেছেন। দেশের স্বার্থে দেশের মানুষকে ভালোবেসে অকাতরচিত্তে পাকিস্তানীহায়েনাগোষ্ঠীর জেল-জুলুম-ভোগ করেছেন। এঁরা মানুষ ছিলেন। আর এঁরা রাজনীতিবিদ ছিলেন। এঁরা আজও জাতির নমস্য। আর আজ-এখন?
এখন রাজনীতির নামে একদল সাক্ষাৎ শয়তান ক্ষমতাসীন রাজনৈতিক দলের সঙ্গে হাতমিলিয়ে নিজেদের ‘আখের-গোছানো’র কাজে ব্যতিব্যস্ত। আর এই ধূর্ত, শঠ, টাউট, বাটপাড়, ঠগ, ভণ্ড, জোচ্চোর, ধড়িবাজ, স্বার্থান্ধ-স্বার্থপর, অতিলোভী শয়তানগুলো নাকি এখন রাজনীতিবিদ!
একদল আগাছা এখন রাজনীতির নামে প্রতিনিয়ত নিজেদের স্বার্থবিস্তারের ফাঁদ-পাতার কাজ শুরু করেছে। আর এদের একমাত্র কাজ হলো: যেকোনো ক্ষমতাসীন-রাজনৈতিক দলের সঙ্গে লেজুড়বৃত্তি করে কিংবা মূলসংগঠনের সঙ্গে যেকোনোউপায়ে সংযুক্ত থেকে নিজের ও নিজেদের বংশের সম্পদ, সম্পত্তি, সুখস্বাচ্ছন্দ্য, প্রতিপত্তি আর কালোটাকা বৃদ্ধি করা। এদের রাজনীতি এখন সম্পূর্ণভাবে এই উদ্দেশ্যেই পরিচালিত। আর এইসব রাজনীতিবিদের হিংস্রতা, নিষ্ঠুরতা ও লোভের কাছে পৃথিবীর সর্বকালের হিংস্রপ্রাণী হায়েনাও পরাস্ত হতে বাধ্য। এরা রাজনীতির নামে এখন নিজেদের স্বার্থআদায়ের জন্য সাঁঝের শূয়রের মতো হিংস্র ও ক্ষিপ্ত হয়ে উঠছে!
অতিসম্প্রতি একটি দুঃসংবাদে সমগ্র জাতি লজ্জিত ও স্তম্ভিত হয়েছে। চলতি-বছরের ১৬ই ডিসেম্বরে পিরোজপুরে মহান বিজয়দিবস-উদযাপনশেষে বিজয়দিবস-উপলক্ষে আয়োজিত বিভিন্ন প্রতিযোগী ও মুক্তিযোদ্ধাদের মাঝে বিভিন্ন উপহার সামগ্রী ও ক্রেস্ট বিতরণ করেছে ১৯৭১ সালের কুখ্যাত রাজাকার ও যুদ্ধাপরাধী দেলোয়ার হোসেন সাঈদীর কুলাঙ্গারপুত্র মাসুদ সাঈদী! দেশে বুঝি আর মানুষ নাই? দেশে বুঝি আর-কোনো মুক্তিযোদ্ধা নাই? তাই, বাঙালি-জাতির মহান বিজয়দিবসের মতো একটি পবিত্র-অনুষ্ঠানে পুরস্কারবিতরণ করতে হবে একটা কুখ্যাত রাজাকারপুত্রকে? হোক না সে এলাকার উপজেলা-চেয়ারম্যান। তাই কি হয়েছে? এইসব আলতুফালতু চেয়ারম্যান দিয়ে আমরা কী করবো? আর সে জনগণের ভোটে চেয়ারম্যান হয়েছে কিনা তা-ও নিয়ে আমাদের মনে ঘোরতর সন্দেহ রয়েছে। কারণ, সে হয়তো স্থানীয়-আওয়ামীলীগের আবর্জনাদের টাকা দিয়ে হাত-করে উপজেলা-চেয়ারম্যান হয়েছে। এই দেশে এখন এই সময়ে এসব বিচিত্র কোনো ঘটনা নয়। রাজনীতির নামে নষ্টপুত্ররা এখন নিজের লাভ ও লোভের জন্য দেশের বিরুদ্ধে সবকিছুই করতে পারে। এদের মনে বিন্দুপরিমাণ দেশপ্রেমও নাই। এদের রাজনীতির একমাত্র উদ্দেশ্য হলো: টাকা আর টাকা! আর এই কালোটাকার জন্যই তারা এখন নেতা-সেজে বসেছে। আর প্রতিনিয়ত জাতির বারোটা বাজাচ্ছে। এদের সীমাহীন লোভ ও লাভের কারণে গোটা জাতি আজ জিম্মি হয়ে পড়েছে। এইসব নর্দমার কীটের না আছে চরিত্র আর না আছে কোনো বংশপরিচয়। এরা এখন দলীয়পরিচয়ে জাতির চরিত্র ধ্বংসের কাজে নিয়োজিত। আর এরা নিজেদের স্বার্থের জন্য আজকাল যেকোনো অপকর্ম করতে পারে। এরা মানুষ কিনা সন্দেহ? আরে, এরা মানুষ হলে একটা রাজাকারের পুত্র কীভাবে মহান বিজয়দিবসের অনুষ্ঠানে প্রধানঅতিথি হয়? আর সেখানে বসে আজকালকার নামকাওয়াস্তে-মুক্তিযোদ্ধা আর রাজনীতির ধ্বজাধারী স্থানীয়-আওয়ামীলীগের নেতা-কর্মীরা কী করে? তারা বসে-বসে আঙ্গুল চোষে নাকি? আসলে, এখানে ঘাপলা আছে। আর আছে বিরাট স্বার্থ। তাই, রাজনীতির নষ্টপুত্ররা একটা যুদ্ধাপরাধীর সন্তানের সঙ্গে একমঞ্চে বসতে, অনুষ্ঠান করতে, আর বিজয়দিবসের মতো মহান অনুষ্ঠানে হাজির হতে কোনো লজ্জাবোধ করে না। ধিক্ এই কুলাঙ্গারদের ধিক্।
একাত্তরের চিহ্নিত-যুদ্ধাপরাধী দেলোয়ার হোসেন সাঈদী ওরফে দেইল্যা-রাজাকারের পুত্র মাসুদ সাঈদী স্থানীয় উপজেলার চেয়ারম্যান হওয়ার সুবাদে এই অপকর্ম সংঘটিত হয়েছে। আর এই অনুষ্ঠানে সেদিন স্থানীয়-আওয়ামীলীগের শত-শত নেতা-কর্মী-নামধারী একদল আবর্জনা রাজাকারের অনুষ্ঠানে শামিল হয়ে অনুষ্ঠানকে মহিমান্বিত করেছে! মানুষ হলে তার সামান্য লজ্জাশরম থাকবে। আর পশু হলেও একটা ন্যূনতম লজ্জা থাকে। কিন্তু এরা কোন স্তরের পশু? একটা যুদ্ধাপরাধীর কুলাঙ্গারপুত্রের সঙ্গে মহান বিজয়দিবসের অনুষ্ঠান করে! আর সেই অনুষ্ঠানে প্রধানঅতিথি একটা যুদ্ধাপরাধীর সন্তান! এই পশুগুলো কোন মুখে নিজেদের এখনও আওয়ামীলীগের মতো একটি রাজনৈতিক দলের নেতা-কর্মী পরিচয় দেয়! আর এই পশুগুলো এখনও কীভাবে ‘আওয়ামীলীগে’ পদ নিয়ে বসে থাকে! আর এখানে, আওয়ামীলীগের ‘এমপি’ বলে কেউ কি আছে? নাকি টাকার কাছে সেও বিক্রি হয়ে গেছে?
স্থানীয়-আওয়ামীলীগের একদল পশু নিজের স্বার্থে এখন এসব করছে। জামায়াতীদের টাকার কাছে এরা হার মেনেছে। এরা কেউই এখন ‘আওয়ামীলীগ’ করে না। অথবা, এরা এখন বাইরে লোকদেখানো ‘আওয়ামীলীগার’ আর ভিতরে-ভিতরে সবসময় করে জামায়াতলীগ! হ্যাঁ, এখন তা-ই চলছে। আর তাই, বর্তমান ক্ষমতাসীন আওয়ামীলীগসরকারের শাসনামলে সরকারের উপজেলাপর্যায়ের একটা অনুষ্ঠানে—মহান বিজয়দিবসপালনের মতো অনুষ্ঠানে একটা চিহ্নিত-যুদ্ধাপরাধীর সন্তান প্রধানঅতিথি হওয়ার সাহস পায় কীভাবে? আরে, স্থানীয়-আওয়ামীলীগের নেতৃবৃন্দ মানুষ হলে এই রাজাকারপুত্র তো প্রধানঅতিথি হয়ে অনুষ্ঠানে হাজির হওয়া তো দূরে থাক, সে-তো অনুষ্ঠানেই আসার সাহস পাবে না। আর সে কিনা অনুষ্ঠানের উদ্বোধন থেকে শুরু করে শেষপর্যন্ত অনুষ্ঠানে থেকে গোটা জাতিকে লজ্জায় ফেলেছে। স্থানীয়-আওয়ামীলীগ-নামধারী এই পশুদের বোধোদয় হবে আর কবে? এরা আর কতকাল নিজেদের এভাবে টেন্ডারের কাছে, টাকার কাছে, আর একটা যুদ্ধাপরাধীর সন্তানের কাছে বিক্রি করবে? 
বর্তমানে আওয়ামীলীগসরকার দেশে রাষ্ট্রক্ষমতায় অধিষ্ঠিত থাকায় স্বাধীনতার ৪০-৪২ বছর পরে পুনরায় একাত্তরের যুদ্ধাপরাধীদের বিচারের কার্যক্রম শুরু হয়েছে। আর এ-পর্যন্ত পাঁচটা শীর্ষস্থানীয় যুদ্ধাপরাধীর ফাঁসি-কার্যকর হয়েছে। বাকীদেরও হবে আশা করা যাচ্ছে। এমতাবস্থায় পিরোজপুরের ঘটনা স্থানীয়-আওয়ামীলীগের নেতৃত্বের দীনতাই প্রকাশ পেয়েছে।
মুক্তিযুদ্ধের নেতৃত্বদানকারী-সংগঠন বাংলাদেশআওয়ামীলীগ জাতির কাছে আজও ‘বাঘ’ হিসাবে বিবেচিত। আর সেই দলে—আর সেই বাঘের ঘরে এখন কতকগুলো শিয়াল, পাতিশিয়াল আর খাটাশ ঢুকেছে। আর খবিস-খাটাশগুলো নিজেদের গায়ে কখনও ‘মুক্তিযোদ্ধা’ আবার কখনও ‘মুক্তিযুদ্ধের সপক্ষশক্তি’র তকমা গায়ে চাপিয়ে নিজেদের স্বার্থবিস্তারের অপকর্ম করেই যাচ্ছে। বাঘের ঘরে এইসব কুলাঙ্গার-শিয়ালের জায়গা হয় কীভাবে?
বাংলাদেশের সর্বত্র—৬৪ জেলার ‘জেলা-থানা-উপজেলা’ পর্যায়ের অধিকাংশ নেতৃবৃন্দ এখন নিজেদের স্বার্থের রাজনীতি নিয়ে ব্যস্ত। এদের কাছে বাংলাদেশআওয়ামীলীগের কোনো মূল্য নাই। বাইরে এরা আওয়ামীলীগের বিরাট-বিরাট নেতা! কিন্তু আজ পর্যন্ত এদের ‘একজন কর্মী’ বানানোর মুরোদ হয় নাই। বরং যারা বঙ্গবন্ধুকে মনেপ্রাণে আজও ভালোবাসে—এদের অশালীন-আচরণে তারা আজ বিব্রত ও বিরক্ত। আর এই ভণ্ডদের চেহারা দেখে বঙ্গবন্ধুর আদর্শের সত্যিকারের সৈনিকগণ আজ লজ্জিত ও ক্ষোভে ম্রিয়মাণ। এই আওয়ামীলীগনামধারী ভণ্ডদের দেখে জাতির জনকের আদর্শের সৈনিকরা আজ ভীষণভাবে উদ্বিগ্ন। আর এইসব আবর্জনা দলে ঢুকেছেই বা কীভাবে?
মুখে-মুখে আর স্বার্থের জন্য এখন অনেকেই আওয়ামীলীগার। কিন্তু বাস্তবক্ষেত্রে দেশ ও জাতিকে ভালোবেসে আওয়ামীলীগারের সংখ্যা আজ নেহায়েত কম। ত্যাগী-নেতাকর্মীর অভাব শুরু হয়েছে অনেক আগে থেকেই। তারপরও এই দেশের একটা উল্লেখযোগ্য অংশ এখনও জাতির জনক বঙ্গবন্ধুর প্রতি অত্যন্ত শ্রদ্ধাশীল। আর তারাই মূলত আজও আওয়ামীলীগকে টিকিয়ে রেখেছে। এর বাইরে যারা রেডিমেট-নেতা-সেজে এখন মাঠে-ঘাটে হম্বিতম্বি করছে—তারা আসলে কাগুজে বাঘ। আর এরা রাজাকারদের সঙ্গে নিজেদের লাভের বিভিন্ন প্রকার ব্যবসাবাণিজ্য গড়ে তুলতে আজকাল বিন্দুমাত্র দ্বিধা করছে না। এরা চায় শুধু লাভ। তাই, এদের কারও-কারও কাছে এখন জাতির জনক বঙ্গবন্ধুর চেয়ে একটা ‘৫০লক্ষ কিংবা এককোটি’ টাকার টেন্ডার অনেক বেশি প্রিয়। আর এই স্বার্থলোভীশ্রেণীটি সবসময় দেশ, জাতি ও দলের স্বার্থ দেখার চেয়ে নিজেদের স্বার্থ দেখায় বেশি আগ্রহী ও ব্যস্ত। এদের কাছে রাজাকারপ্রতিরোধের চেয়ে এখন একটি টেন্ডার বাগানোই বড় কাজ। আর রাজাকারদের দোসর হয়ে রাজাকারদের রক্ষা করে তাদের নিকট থেকে টাকা কামানোই এদের জীবনের সবচেয়ে বড় মকছুদ। অতিলোভী একটি পতঙ্গশ্রেণী এখন আওয়ামীলীগকে গ্রাস করার ষড়যন্ত্রে লিপ্ত। এরা চায় শুধু অর্থকড়ি আর সমাজে-রাষ্ট্রে নিজেদের প্রতিপত্তিবৃদ্ধি। তাই, এরা সবসময় আওয়ামীলীগের মতো একটি বড়সড় দলে ‘বড় একটি পদ ও কর্তৃত্বের ক্ষমতা’ বাগিয়ে নিজেদের রাজনীতি-ব্যবসটাকে নিরাপদ ও চাঙ্গা রাখতে চায়। আর এজন্যই দলের ভিতরে শিক্ষিত ও যোগ্যলোক থাকা সত্ত্বেও তাদের হাতে নেতৃত্ব-অর্পণ করা হয় না। সবসময় পারিবারিক মণ্ডলে নিজেদের স্বার্থের কথা বিবেচনা করে স্থানীয়-আওয়ামীলীগের কমিটিগুলো গঠন করা হচ্ছে। আর এখানে, লবিং-তদবির-তৈলমর্দন ইত্যাদি যে যেমন পারছে দিয়ে যাচ্ছে, আর নিজেদের কাঙ্ক্ষিত-পদ বাগিয়ে নিচ্ছে। এ-তো রাজনীতি নয়—এটা হলো রাজনীতি-ব্যবসা-খেলা!
আওয়ামীলীগের মতো একটি বিরাটসংগঠনের একটি মধ্যমানের বা উচ্চপর্যায়ের পদ বাগাতে পারলে আর কী লাগে? এমন একটি ভাবনার বশবর্তী হয়েই আজকাল অনেকে রাজনীতিমূর্খ হয়েও নিজেদের স্বার্থের জন্য বড়-বড় পদ বাগিয়ে নিচ্ছে। আর এতে সত্যিকারের নেতা-কর্মীরা দেশসেবার সুযোগ থেকে বঞ্চিত হচ্ছে।
রাজাকারশ্রেণী অত্যন্ত ধূর্ত ও ধুরন্ধর। এরা দেখছে, মুক্তিযুদ্ধের নেতৃত্বদানকারীসংগঠন আওয়ামীলীগের সঙ্গে সখ্যতা গড়ে কিংবা সাময়িকভাবে আওয়ামীলীগে যোগদান করে নিজেদের স্বার্থহাসিল করা গেলে মন্দ কি? এমন একটি স্বার্থধান্দার বশবর্তী হয়েই ১৯৭১ সালের অনেক রাজাকার, আলবদর, আলশামস ও শান্তিকমিটি’র সদস্য এখন স্থানীয়-আওয়ামীলীগের সহযোগিতায় নিজেদের অবস্থান শক্ত-মজবুত করার অপকর্মে নিয়োজিত। আর এজন্য সম্পূর্ণভাবে দায়ী স্থানীয়-আওয়ামীলীগের নষ্টচরিত্রের ও নষ্টনেতৃত্বের একাংশ কিংবা অধিকাংশ। 
নিজেদের স্বার্থের জন্য ক্ষমতাসীন আওয়ামীলীগের একটি বিরাট অংশ এখন জামায়াত, বিএনপি, হেফাজত ইত্যাদি যে-কারও সঙ্গেই হাত মিলাতে সামান্য দ্বিধাবোধ করছে না। এরা স্বার্থের নেশায় আজ সম্পূর্ণ অন্ধ। এদের চোখের সামনে তাই আজ দুলছে শুধু টেন্ডারবাজি, চাঁদাবাজি আর টাকার বান্ডিল! এই অমানুষদের এখন কোনো রাজনৈতিক আদর্শ নাই। তাই, স্বার্থের জন্য আজ এদের আত্মীয়স্বজন জামায়াত, বিএনপি আর হেফাজত!
বাংলাদেশের সর্বদলীয় রাজাকারশ্রেণী বাঁচার জন্য স্থানীয়-আওয়ামীলীগের সহযোগিতায় নিজেদের পাপতাপ ধামাচাপা দেওয়ার কাজে লেগেছে। জেলা-পর্যায়ে রয়েছে এমপিগণ। কিন্তু তারাও এব্যাপারে নীরব ও নির্বিকার। এরাও নিজেদের স্বার্থে আওয়ামীলীগের ক্ষতি করতে বিন্দুমাত্র দ্বিধা করছে না। আর এদের একমাত্র পরিচয় এরা নেতা, এমপি কিংবা মুজিবকোটপরিহিত একজন আওয়ামীলীগার। আসলে কি তাই? এরা স্বার্থের জন্য এখন বড়-বড় পদ বাগিয়ে আওয়ামীলীগের বারোটা বাজিয়ে যুদ্ধাপরাধীদের শক্তি-সাহস বাড়িয়ে রাজাকারদের শক্তিবৃদ্ধি করে জাতির চূড়ান্ত সর্বনাশ ঘটাতে ব্যস্ত। এইরকম একটি শ্রেণী একাত্তরের যুদ্ধাপরাধীদের বা তাদের সন্তানদের—আমাদের মহান বিজয়দিবসের মঞ্চে বসাবে নাতো কী করবে? এদের না আছে বিবেক আর না আছে সামান্য বুদ্ধিসুদ্ধি। টাকার গন্ধে এরা একেকজন এখন সম্পূর্ণ অন্ধ। আর তাইতো স্থানীয়-নষ্টনেতৃত্বের কারণে এখন বাঘের ঘরে ঘোগের বাসা! আর এর মূলে রয়েছে স্থানীয়-আওয়ামীলীগের নষ্ট-নেতা-কর্মী।
আমাদের বিশ্বাস: আওয়ামীলীগ শুদ্ধ হলে এই দেশে কোনো রাজাকার থাকবে না—আর শুধু রাজাকার নয়—এদের কোনো অস্তিত্বই থাকবে না।
জয়-বাংলা।
সাইয়িদ রফিকুল হক
মিরপুর, ঢাকা, বাংলাদেশ।
২২/১২/২০১৬

