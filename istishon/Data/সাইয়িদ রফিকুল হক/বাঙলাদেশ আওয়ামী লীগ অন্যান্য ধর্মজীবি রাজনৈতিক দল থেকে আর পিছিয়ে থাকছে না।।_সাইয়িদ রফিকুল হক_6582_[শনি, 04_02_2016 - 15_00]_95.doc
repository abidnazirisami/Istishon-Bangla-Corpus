বাঙলাদেশ আওয়ামী লীগ অন্যান্য ধর্মজীবি রাজনৈতিক দল থেকে আর পিছিয়ে থাকছে না।।


আদালতের মাধ্যমে রাষ্ট্রধর্ম বিষয়টির চূড়ান্ত পরিণতি বাঙলাদেশ আওয়ামীলীগের ধর্ম নির্ধারণীতে্ সফলভাবে উত্তরণ ঘটালো, এখানে আদালত একটি কৌশলমাত্র। ফলে একইসাথে দলের ধর্মভিত্তিক চরিত্রটি যেমন সংখ্যাগড়িষ্ঠ জনগণের উদ্দেশ্যে প্রকাশ পেল তেমনি সংখ্যালঘু জনগোষ্ঠীর বিশ্বাসেও খুব একটা চিড় ধরলো না; সঙখ্যাগড়িষ্ঠের পাশাপাশি আগের মতোই সংখ্যালঘুর সমর্থন পাওয়ার সম্ভাবনাটিও টিকে থাকলো। সেদিক থেকে ‘সেক্যুলারিজম’ প্রপঞ্চটির আরও একটি নতুন ব্যাখ্যা আমারা পেয়ে গেলাম।
ইতিহাস যতটা জেনেছি, ১৯৮৮ সালের ৫ জুন চতুর্থ জাতীয় সঙসদে সঙবিধানের অষ্টম সঙশোধনী পাসের কালে সঙসদের বিরোধীদল বাঙলাদেশ আওয়ামীলীগ প্রতিবাদে ওয়াক আউট করেছিলো। তৎকালীন স্বৈরসরকার ধর্মকে রাজনীতির প্রধান হাতিয়ার হিসেবে ব্যবহার করতে সংবিধানের ২ নম্বর অনুচ্ছেদের পর একটি নতুন অনুচ্ছেদ হিসেবে ২ (ক) যোগ করে। যেখানে বলা হয়, ‘প্রজাতন্ত্রের রাষ্ট্রধর্ম ইসলাম, তবে অন্যান্য ধর্মও প্রজাতন্ত্রে শান্তিতে পালন করা যাইবে।’
অনেক রাজনৈতিক চড়াই উৎড়াই পেড়িয়ে বাঙলাদেশ যখন বিশ্বে স্বনির্ভর-স্বতন্ত্র অবস্থান গড়ে তোলার পর্বে এগিয়ে চলেছে তখন আদালতের সিদ্ধান্ত আমাদের ধর্মবোধের তর্কিত বিষয়টিতে সমাধান দিল। বিষয়টি আপাতদৃষ্টিতে আদালতের ওপর বর্তালেও এটি নিঃসন্দেহে আওয়ামীলীগের ধর্মভিত্তিক আদর্শের প্রকটতারই উৎকট প্রকাশ। কেননা সংবিধানের পঞ্চম সংশোধনী বাতিল করে সুপ্রিম কোর্টের আপিল বিভাগ রায় দেওয়ার পর ক্ষমতাসীন আওয়ামীলীগ ২ (ক) অনুচ্ছেদটিতে নিজেদের মতো করে একটি পরিবর্তন জুড়ে দিয়েছিলো। ২০১১ সালের ২৫ জুন সঙবিধানের পঞ্চদশ সংশোধনীতে রাষ্ট্রধর্ম সংশ্লিষ্ট এই ২ (ক) অনুচ্ছেদে তাদের অবস্থান স্পষ্ট করে লিখেছে- ‘প্রজাতন্ত্রের রাষ্ট্রধর্ম ইসলাম, তবে হিন্দু, বৌদ্ধ, খ্রীষ্টানসহ অন্যান্য ধর্ম পালনে রাষ্ট্র সমমর্যাদা ও সমঅধিকার নিশ্চিত করিবেন।’ 
যদিও ‘ধর্মনিরপেক্ষতা’ নীতির আওতায় এই সঙবিধানে ‘ধর্মীয় বহুত্ববাদীতা’-এর যে স্বীকৃতি ছিলো, সেই বহুত্ববাদী আচার-আয়োজনে এক ধর্মমুখিনতায় অনুপ্রবেশ কখনওই রোধ করা যায়নি। এমনকি বঙ্গবন্ধু বিহীন তার আওয়ামী লীগ সেই বহুত্ববাদিতার নীতি কতটা ধরে রাখতে পেরেছে তা উল্লেখ করার মতো কোনো দৃষ্টান্ত পাওয়াও ভার। কেননা তারা নিজেদের ধর্মীয়বোধের পরিচয় তৈরি কিঙবা রাষ্ট্র ধর্মে যতটা মনোযোগ দিয়ে কাজ করেছেন ঠিক ততটা বা তারও চাইতে কম মনোযোগ দিয়েও বৈষম্যময় ভাবনার প্রাতিষ্ঠানিকীকরণের বিপরীতে অন্য ধর্মাবলম্বীদের জন্য সুরক্ষা কিঙবা প্রক্রিয়া-পন্থার নির্দেশনা দিতে পারেনি। ফলে আগামিতেও বহুধর্মমুখিনতার পরিবেশ যেমন সৃষ্টি হবে না তেমনি সঙখ্যাগুরুর বিপরীতে অন্যদের ধর্ম পালনে রাষ্ট্র সমমর্যাদা ও সমঅধিকার নিশ্চিত করতে পারবে না। 
যাই হোক না কেন, আওয়ামীলীগের দীর্ঘদিনের ভয়-উৎকণ্ঠা আর থাকছে না। রাষ্ট্রধর্ম প্রতিষ্ঠিত হওয়ায় তাদের বিরুদ্ধে হিন্দুত্ববাদিতা কিঙবা ধর্মহীনতার প্রচার আগামিতে বন্ধ হবে। অন্যদিকে আওয়ামী ওলামালীগের মাধ্যমে আওয়ামী লীগের ধর্মমুখিনতার প্রমাণে প্রতিদিনের উগ্র বক্তব্য সঙখ্যাগড়িষ্ঠ জনগোষ্ঠীর আস্থা অর্জনে তো বটেই সঙখ্যালঘুরও ভারমুক্তি ঘটাতে সক্ষম হবে। ফলে বাঙলাদেশ আওয়ামী লীগ অন্যান্য ধর্মজীবি রাজনৈতিক দল থেকে আর পিছিয়ে থাকছে না। এমনকি আগামির ভোট রাজনীতিতে সঙখ্যালঘুদের ওপর প্রকাশ্য নিপীড়ণ প্রবণতায়ও তাদের যুক্ততার বিষয়টিও উড়িয়ে দেওয়া যাবে না। আর এতেই কেবল রাজনীতিতে আওয়ামী লীগের ষোল কলা পূর্ণ হবে।

