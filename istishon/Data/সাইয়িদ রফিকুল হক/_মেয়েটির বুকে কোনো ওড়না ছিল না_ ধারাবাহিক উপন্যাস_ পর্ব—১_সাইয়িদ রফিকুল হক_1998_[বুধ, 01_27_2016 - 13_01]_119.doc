_মেয়েটির বুকে কোনো ওড়না ছিল না_ ধারাবাহিক উপন্যাস_ পর্ব—১


মেয়েটির বুকে কোনো ওড়না ছিল না
ধারাবাহিক উপন্যাস: পর্ব—১
সাইয়িদ রফিকুল হক
মেয়েটির বুকে তখন কোনো ওড়না ছিল না। আর সে এভাবেই এসে দাঁড়িয়েছে বারান্দায়। এতো উন্নত আর পরিপুষ্ট তার বক্ষোদেশ, তাই যে-কারও চোখ সেখানে প্রথমে আটকিয়ে যাবে। আর তাই দেখে মনে হচ্ছে: চৈত্র-মাসের দুইটি বিল্বফল যেন তার বুকে শোভা পাচ্ছে। এই দুনিয়ায় জন্মগতভাবে পাওয়া নিজের জিনিসের প্রতি মানুষের আগ্রহ ও মায়া কম। তাই হয়তো মেয়েটি তার বিল্বফলের দিকে কোনো নজর দিচ্ছে না। আর তা-না-হলে সে তার এই পরিপুষ্ট ফল দুটো এতোক্ষণে যত্নসহকারে ঢেকে রাখতো।
এখন ঠিক দুপুর না হলেও দুপুর হবে-হবে-ভাব। এদিকটা বেশ নির্জন। আর তখনই সে ওড়না ছাড়া বারান্দায় এসে দাঁড়ালো। আর দাঁড়ানো মাত্র সামনের বিল্ডিংয়ের আরেকজনের চোখে পড়ে গেল। আর একজনের চোখ যে সেখানে আটকে গেল। আর ছেলেটির জীবনে এমন দিন আগে কখনও আসেনি। সে এতো কাছাকাছি এমন দৃশ্যও আগে কখনও দেখেনি।
মুখোমুখি দুইটি বিল্ডিং। আর দুটোরই বারান্দাও প্রায় মুখোমুখি। আর বিল্ডিং দুটি খুব কাছাকাছি। ওরা কেউ কারও নয়, তবুও আত্মীয়স্বজনের মতো মিলেমিশে এভাবে দাঁড়িয়ে রয়েছে।
রাহাত বারান্দায় এসে দাঁড়ানো মাত্র তার চোখ দুটো আটকে গেল মেয়েটির বুকে। আর কয়েক সেকেন্ড পরে সে মেয়েটির মুখের দিকে তাকালো। ভারী সুন্দর মুখতো! সে মেয়েটিকে দেখে আর ভিতরে-ভিতরে ছটফট করতে থাকে। আর এখনই মেয়েটির সঙ্গে সে কথা বলতে চায়। রাহাত তাদের বারান্দার কাপড়চোপড়ের ফাঁকে এসে দাঁড়িয়েছে। তাই, এখনও মেয়েটি হয়তো তাকে দেখতে পায়নি। মেয়েটিকে এভাবে আরও কিছুক্ষণ দেখার জন্য সে ওই আড়ালেই দাঁড়িয়ে থাকে। এখন শুধু রাহাতের মুখটি দেখা যাচ্ছে।
রাহাতের চোখ দুটো দুই-মিনিট-যাবৎ একজায়গায় আটকে আছে। আর সে দেখছে। নিঝুম-পল্লীতে গৃহস্থের একটা মুরগীকে খপ করে ধরার জন্য একটা শিয়াল যেমন ওঁত পেতে থাকে, রাহাতের অবস্থাটাও ঠিক এখন সেইরকম। লোভে তার চোখ দুটো একেবারে চক চক করছে। এমন সুন্দর একটা মেয়ে এতো কাছে থাকে। আর সে এতোদিন তার খোঁজ রাখেনি। এসব ভেবে-ভেবে তার নিজের উপরই একসময় খুব রাগ হলো।
আরও কয়েক মিনিট সে মেয়েটির ওড়না ছাড়া বুকের দিকে একনাগাড়ে চেয়ে থাকে। এভাবে অনেকক্ষণ হবে। মেয়েটির যেন কোনো খেয়ালই নেই। সে আপনমনে কখনও নিজের হাত দুটো দেখছে। আবার কখনও আকাশের দিকে একটু তাকাবার চেষ্টা করছে। আর এইসময় সে হঠাৎ ওই বারান্দার দিকে চেয়ে কিছুটা অপ্রস্তুত হয়ে যায়। আর সে দ্রুত ভিতরে চলে গেল। কিন্তু রাহাত কিছুতেই ভিতরে গেল না। সে আরও কয়েক মিনিট বারান্দায় আগের মতো দাঁড়িয়ে থেকে শিকারীশিয়ালের মতো আশায়-আশায় চেয়ে রইলো। কিন্তু মেয়েটি এখন আর এলো না।
সে মন খারাপ করে ভিতরে চলে এলো। আর সে তখনই দেখতে পেলো মেয়েটি এবার মুখে একটুখানি কেমন জানি হাসি-হাসি-ভাব নিয়ে বারান্দায় এসে দাঁড়িয়েছে। সে বারান্দায় যেতেই মেয়েটি আবার ভিতরে চলে গেল। এতে রাহাতও মজা পাচ্ছে।
ওদের এই লুকোচুরি-খেলাটা একজন দেখে ফেললেন। তিনি ওদের পাশের আরেকটা বিল্ডিংয়ে চারতলায় থাকেন। তিনি মাঝবয়সী ভদ্রলোক।
আর রাহাত ও সেই মেয়েটি থাকে তিনতলায়। এতে ভদ্রলোক ভালোভাবেই ওদের সবকিছু দেখতে পাচ্ছে। আর তিনি এখন ওদের মাঝখানে একজন নির্বাক-আম্পায়ার।
ভদ্রলোক ওদের কারসাজি দেখে প্রথমে একটু মজা পেলেন। কিন্তু পরে তিনি চিন্তায় পড়ে গেলেন। আর বারান্দায় বসে তিনি ভাবতে লাগলেন: একটা যুবতী-মেয়ের বুকে ওড়না না-থাকলে তাকে কেমন-কেমন যেন লাগে। একটু ন্যাংটা-ন্যাংটা মনে হয়। আর-একটু বেশি-বেশি মনে হয়! আর সেই মেয়েটির যদি বয়স হয় মাত্র বাইশ-তেইশ! তাহলে তো একেবারে মাথাখারাপের অবস্থা। দেশের যুবসমাজ এমনিতে নেশার ঘোরে বেহঁশ হয়ে পড়ে আছে। তার মধ্যে যদি তারা এইসব হাতের কাছে পেয়ে যায়, তাহলে এদের শিক্ষাদীক্ষা-চরিত্র সব একেবারে বরবাদ হয়ে যাবে। আর এইরকম মেয়ে দেখে এই যুবকের মতো তরতাজা-তরুণবয়সী ছেলে-ছোকরা মাথা স্থির রাখতে পারবে না। বয়স তো একদিন আমারও ছিল! 
রাহাত এখন আধাপাগল। সে একমিনিট পর-পর বারান্দায় যাচ্ছে আর ভিতরে আসছে। আর তার যেন শুধু কেমন-কেমন লাগছে। আর ভাবছে: আজ সে পুরাপুরি পাগল হয়ে যাবে নাকি! আর পাগল সে হতে রাজী। তবুও সে ওই মেয়েটিকে চায়। সে মেয়েটিকে আরও কাছে-কাছে চায়। এমন সুন্দর একটা মেয়ে! তাকে একটু ভালো না বাসলে তার যেন গোনাহ হবে। তার মনের মধ্যে এখন এমনই একটি ভাব। 
মেয়েটি আবার বারান্দায় এসেছে এইমাত্র। কিন্তু এবার যে তার বুকে ওড়না! এতে রাহাতের মন ভরে না। সেও বারান্দায় এসে দাঁড়ালো। আর মেয়েটির প্রায় মুখোমুখি। সে লজ্জা-ভয় সবকিছু ভুলে মেয়েটির দিকে তাকিয়ে থাকে। কিন্তু মেয়েটি কি তাকে দেখছে! তার মনে হলো: মেয়েটি বুঝি তাকে দেখছে না।
মিনিটখানেক পরে মেয়েটি মুচকি হেসে রাহাতের দিকে শুধু একবার তাকিয়ে ভিতরে চলে গেল। আর রাহাত আরও বেশি পাগল হলো। সে গাছের ডালে বসে থাকা মাছরাঙ্গার মতো অপলক-দৃষ্টিতে আবার চেয়ে থাকে ওই বারান্দার দিকে। মেয়েটি কখন আসবে? আবার কখন আসবে? আর সে আসবে তো?
তাকে আসতে হবে। আর না এলে তার কী হবে? এইসব ভাবতে থাকে রাহাত।
ভিতরে যেতে তার মন সায় না দিলেও এবার তাকে ভিতরে যেতে হলো। কাজের মেয়েটি বারান্দা ঝাঁড়ু দিয়ে মুছবে। রাহাত অনন্যোপায় হয়ে ভিতরে গেল। কিন্তু সে মাত্র কয়েক মিনিটের জন্য। একটুক্ষণ পরে সে আবার বারান্দায় এলো। সে যেই একটু তার চোখ দুটি সরিয়েছে, আর অমনি মেয়েটি কয়েক পলকের জন্য ওড়না ছাড়া আবার বারান্দায় এলো, একটাকিছু নেওয়ার জন্য। রাহাতের চোখ আটকে গেল সেই আগের জায়গায়। সে এখন দিশেহারা! আর সে যদি এইমুহূর্তে কোনো জাহাজের ক্যাপ্টেন হতো, তাহলে তার হাতে আজ জাতির ভরাডুবি হতো। আর সে নির্ঘাত গন্তব্যস্থলের দিক হারিয়ে ফেলতো। 
সে আর স্থির থাকতে পারে না। সে এই মেয়েটির সঙ্গে কথা বলার জন্য ভিতরে-ভিতরে খুব সাংঘাতিকভাবে ছটফট করছে। আর যে-করেই-হোক, তাকে ওই মেয়েটির সঙ্গে কথা বলতেই হবে। তার এমন অবস্থা যে, ওই মেয়েটির সঙ্গে সে এইমুহূর্তে কথা বলতে না পারলে তার বুঝি এখনই হার্ট-অ্যাটাক হবে। সে এখন রীতিমতো ঘামছে। এখন নভেম্বরের শেষদিক। তবুও সে ঘামছে! আসলে তার উত্তেজনা বেড়ে গেছে। আর এই মেয়েটিকে তার খুব ভালো লেগেছে। আর সে এখন বসে-বসে ভাবছে: মেয়েটি তাকে ভালোবাসবে তো?
রাহাত তাদের বারান্দার চেয়ারটাতে একসময় বসে পড়লো। কতোক্ষণ আর এভাবে দাঁড়িয়ে থাকা যায়! এই বারান্দাটা তার রুমের কাছাকাছি নয়। এটা তাদের অন্য-একটা রুমের এটাচড-বারান্দা। আর এখানটাতে তার মা ও বাবা থাকে। তার রুমের সঙ্গেও এটাচড বারান্দা আছে। আর তার একমাত্র ছোট-বোনের রুমটাতেও এটাচড বারান্দা আছে। সে প্রায় সময় এখানে-সেখানে বসে বই পড়ে। কিন্তু আজ যে সে কী মনে করে এখানে এসেছিলো, তা সে নিজেও জানে না। আর এসেই একটা জীবন্ত-পরীর সাক্ষাৎ পেয়ে গেল। নাহ রাহাতের যতো টেনশনই হোক-না-কেন তবুও তার ভালো লাগছে। একটা পরী আজ তার কাছে এসে দাঁড়িয়েছে। সত্যি বলতে কি তার মন বলছে: সে এমন সুন্দর পরী আগে কখনও দেখেনি। সে এই পরীটিকে ভালোবাসবে। আর তার থেকে-থেকে কেবলই মনে হচ্ছে: মানুষ এতো সুন্দর হয়! গ্রীক-দেবীদের নিখুঁত প্রতিমূর্তি যেন সে। আর আল্লাহ বুঝি তাকে নিজের কুদরতীহাতে বানিয়েছেন। তাইতে সে এতো-এতো সুন্দর। তার চোখ সুন্দর। কাজলকালো-ডাগর দুটি চোখ! যেন তার মাঝে লুকিয়ে আছে চিরস্বপ্নের হাতছানি! তার ভ্রুভঙ্গিমা কতো সুন্দর! চিবুক সুন্দর! গ্রীবাদেশ সুন্দর! কপোল সুন্দর! কপাল সুন্দর! আর সুন্দর তার ওষ্ঠ্য-অধর! আর সে যে মাঝে-মাঝে মুখটিপে হাসে তাও চিরসুন্দর। রাহাতের মনে হচ্ছে: সে সুন্দরীদের রাণী। আর এইব্যাপারে তার মনে বিন্দুমাত্র সন্দেহ নাই।
রাহাতের চোখে এই মেয়েটি এখন দুনিয়ার সবচেয়ে সেরা। আর সময় যতো গড়াচ্ছে তার আসক্তির পরিমাণ ততোই বেড়ে যাচ্ছে। সে যেন মাতাল-মহুয়া-বনের মৌমাছি! সে মধুফুল খুঁজে পেয়েছে! এখন এই মধুফুলের মধুআহরণ করতে পারলেই যেন তার স্বস্তি!
মেয়েটি খুব ফর্সা! তার গায়ের রংটি খুবই আকর্ষণীয়! তার সঙ্গে মাথাভর্তি চুল! উচ্চতা মাঝারি। আর সঙ্গে ওই বক্ষোদেশ!একেবারে যেন বিল্বফল! ছাব্বিশ-বছরের যুবক রাহাত তাকে দেখামাত্রই তাই আজ কেমন যেন হয়ে গেছে। আর তার চোখ দুটি এখন শুধু ওই মেয়েটিকে খুঁজছে।
সব দেখেশুনে রাহাত এখন আধাপাগল! আর সন্ধ্যার পরে সে হয়তো পুরাপাগলই হবে। তার মনের অবস্থাও ভালো নয়। সে কিছুক্ষণ আগে একনাগাড়ে ঘণ্টা দুয়েক বই পড়েছে। কিছুক্ষণ আগে একটুখানি আড়মোড়া-ভাঙ্গার জন্য সে বারান্দায় এসেছিলো। আর এসেই সে বিল্বফলের আঘাতে যেন একেবারে ধরাশায়ী। তার এখন কিছুই ভালো লাগছে না। হেনরী রাইডার হ্যাগাডের বই পর্যন্ত সে এখন ফেলে রেখেছে। তার প্রিয়-লেখক। তবুও আর একটা পৃষ্ঠাও তার এখন পড়তে ইচ্ছে করছে না। মনটা শুধু এখন কেমন-কেমন করছে।
ইতোমধ্যে তার মা তাকে দুইবার ভিতর থেকে ডেকে গেছেন। তবুও সে ভিতরে যাচ্ছে না। যদি মেয়েটি আবার আসে। ওই সুন্দর নীল-পোশাকে! ঠিক যেন নীলপরী! নাকি লালপরী! গায়ের রং তো লালচে! রাহাত দেখতে-দেখতে মেয়েটিকে নিয়ে আরও ভীষণ ব্যতিব্যস্ত হয়ে পড়ে। আর এইমুহূর্তে সে মেয়েটির কী নাম দিবে তা সে ভেবে পেলো না। তার একবার মনে হয় নীলপরী আবার মনে হয় লালপরী। আর এভাবে লাল-নীলে মিলেমিশে তার মাথাটা আরও খারাপ করার অবস্থা। শেষে তার মনে হলো: সে একটা লালপরী!
এমন সময় তার মা তাকে ভিতরে ডেকে নিয়ে গেলেন। তিনি কীসের যেন জুস বানিয়েছেন। একমাত্র ছেলেকে না খাইয়ে তিনি কোনোকিছু খেতে পারেন না।
তার মা তাকে ওটা হাতে তুলে দেওয়া মাত্র সে ঢক ঢক করে তা খেয়ে ফেললো। একবার সে তার মাকে জিজ্ঞাসাও করলো না, মা, এটা কীসের জুস? তার মা জেবুন্নাহার ব্যাপারটা লক্ষ্য করে তার মুখের দিকে কিছুক্ষণ তাকিয়ে রইলেন। তিনি কিছু বুঝতে পারলেন না। ছেলেটার এইমুহূর্তের আচরণ তার কাছে বড় অদ্ভুত মনে হলো। আর তাই, তিনি একটু পরে ছেলের রুমে উঁকি দিয়ে দেখলেন, সে কী করছে? আর তিনি দেখলেন, সে একটা বই নাড়াচাড়া করছে। কিন্তু পড়ছে না।
একটু পরে রাহাত আবার বারান্দায় এলো। কিন্তু সেই মেয়েটি আর এলো না।
মেয়েটি কেন এখনও এলো না? আর কি সে আসবে না? সে না এলে তার চলবে কী করে? সে যে তাকে ভালোবেসে বসে আছে। এখানে আর ভাবাভাবির কিছু নাই। এটা তার মনের কথা।
রাহাতের মনে দুশ্চিন্তার একটা কালোমেঘ জমতে থাকে। মেয়েটি তাকে ভুল বোঝেনি তো? নাকি সে এমন ভাবে তার দিকে তাকিয়েছে যে, সে আর বারান্দায় আসছে না! সে কি কোনো ভুল করেছে? নিজের মনে রাহাত এসব ভেবে-ভেবে কোনো কূলকিনারা খুঁজে পায় না। আর সে মেয়েটির দিকে তাকাবে না কেন? তার যে রূপ! তাকে দেখে এই দুনিয়ায় চোখ বন্ধ করে রাখবে কে? আর চোখ ফেরাবে কে? এর আগে সে কখনও কারও প্রেমে পড়েনি। রাস্তাঘাটে সুন্দরী-মেয়ে দেখলে তাকিয়েছে, এই পর্যন্তই যা। কিন্তু এবার যে তার কী দিয়ে কী হয়ে গেল! হঠাৎ একটা সামুদ্রিক-সাইক্লোন যেন তাকে কোথায় টেনে নিয়ে যাচ্ছে। সে কিছুতেই আর নিজেকে ধরে রাখতে পারছে না। আস্তে-আস্তে সে নিজের উপর থেকে নিয়ন্ত্রণ হারিয়ে ফেলছে। আর সে এখন পুরাপুরি বুঝতে পারছে: এটি শুধু তার মনের একটা আকর্ষণ নয়, এটি তার প্রেম। সে ওই মেয়েটির প্রেমে পড়েছে।
(চলবে)
সাইয়িদ রফিকুল হক
মিরপুর, ঢাকা, বাংলাদেশ।

