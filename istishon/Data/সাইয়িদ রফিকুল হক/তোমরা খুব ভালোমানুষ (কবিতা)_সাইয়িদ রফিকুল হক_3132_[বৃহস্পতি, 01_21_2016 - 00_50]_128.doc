তোমরা খুব ভালোমানুষ (কবিতা)


তোমরা খুব ভালোমানুষ
সাইয়িদ রফিকুল হক
তোমরা খুব ভালোমানুষ!
এই দুনিয়ায় তোমাদের মতো
মানুষ আর হয় না,
তোমরা প্রস্ফুটিত গোলাপের মতো
কত বাহারি-রঙ তোমাদের!
আর গায়ে কি সুঘ্রাণ!
তাই কুমারী-ফুলগুলো
পাগলের মতো ছুটে যায়
শুধু তোমাদের কাছে।
তোমরা খুব ভালোমানুষ!
দুধে ভেজাল,
তাই পান করো না দুধ,
মধুতে ভেজাল,
তাই পান করো না মধু,
মদে নাই ভেজাল
তাই পান করো মদ শুধু!
তোমরা অনেক ভালো!
আর খুব ভালো,
গরিবের দুঃখ দেখে
তাইতো কষ্ট করে
এখনও একটু হাসো!
তোমাদের এই হাসিটুকুই
এখন গরিবের সম্পদ।
আর তোমরা না হাসলে
এই পৃথিবী হাসে না,
ফুলকলিদের ঘুম ভাঙে না,
পৃথিবীতে গোলাপ প্রস্ফুটিত হয় না।
তোমরা কতো ভালো!
আমরা বেকার-মূর্খ বলে
তোমাদের বুঝতে পারি না,
ফুলকলিরা চেনে তোমাদের!
অথচ আমরা চিনি না,
কতোটা মূঢ় হলে
এমনটি হয় এই জগতে!
তোমরা খুব ভালোমানুষ!
গরিবের দুঃখ সইতে না পেরে
মদের নেশায় চুর হয়ে থাকো,
অর্থনেশায় থাকো বুঁদ হয়ে,
তোমাদের আশীর্বাদে
ফুলকলিগুলো প্রস্ফুটিত হয় অকালে!
তোমরা কতো ভালো!
দুধ ছেড়ে তাই ধরেছো মদ।
সাইয়িদ রফিকুল হক
মিরপুর, ঢাকা, বাংলাদেশ।

