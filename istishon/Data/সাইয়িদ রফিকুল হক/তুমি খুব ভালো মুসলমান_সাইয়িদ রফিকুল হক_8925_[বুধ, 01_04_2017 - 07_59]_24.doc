তুমি খুব ভালো মুসলমান



তুমি খুব ভালো মুসলমান
সাইয়িদ রফিকুল হক
হিন্দু-কুলরমণীর সিঁদুর-শাঁখা দেখলে
তুমি জ্বলে ওঠো তেলে-বেগুনে
আর ফেটে পড়ো বারুদের মতো,
তুমি খুব ভালো মুসলমান!
হিন্দুর মন্দির দেখলে সাথে-সাথে
তোমার মনে বিরাট সাধ জাগে
কখন তুমি ওই মন্দিরগুলো ভাঙ্গবে
আর খুব জোরে জিহাদীজোশে
ওই মন্দিরগুলো তখনই
তোমার ভাঙ্গতে ইচ্ছে করে,
তুমি খুব ভালো মুসলমান!
হিন্দুজনের ছায়া দেখলে
তোমার মাথায় খুন চেপে যায়
আর তুমি হয়ে ওঠো
বিধ্বংসী কামানের গোলা
আর তুমি হয়ে ওঠো নিমিষে:
গজনীর সুলতান মাহমুদ
তৈমুর লঙ্গ-নাদির শাহ
খুনী সুলতান জালাল উদ্দীন
কিংবা একজন চেঙ্গিস খাঁ!
আর তোমার সবসময় মনে হয়:
দুনিয়ার সব হিন্দু শেষ করে দিতে
পারতাম যদি চোখের পলকে
কিংবা সাধ্য থাকলে একনিমিষে
তুমি খুব ভালো মুসলমান!
তোমার চোখে হিন্দুর ধর্ম খারাপ,
হিন্দুর মন্দির খুব খারাপ,
আরও খারাপ হিন্দুর আচারপ্রথা,
এমনকি হিন্দুর সবকিছুই খারাপ
তোমার ওই দুটি ঈমানী-চোখে!
আর তোমার কাছে ভালো শুধু—
হিন্দুর রমণী,
হিন্দুর বাগানবাড়ি,
হিন্দুর ফসলিজমি
হিন্দুর পুকুর
আর হিন্দুর বসতবাড়ি
তুমি খুব ভালো মুসলমান!
হিন্দুকে দেখলেই
তোমার ঈমানী-মনে শুধু গালি আসে
আর তুমি সবসময় তাদের গালি দাও:
মালাউন আর মালাউনের বাচ্চা বলে!
তুমি খুব ভালো মুসলমান!
তুমি এমনই একটা বিরাট ধার্মিক যে
তোমার চোখে হিন্দু কোনো মানুষ নয়,
আর তুমি কোনো হিন্দু-নরনারীকে আজও
একজন মানুষ ভাবতে পারোনি!
বাঃ তুমি খুব ভালো মুসলমান!
(আর তোমাদের মতো পাপিষ্ঠ-পামরের জন্য
শ্যামল-বাংলাদেশ আজ রক্তাক্ত আর ক্ষতবিক্ষত!)
সাইয়িদ রফিকুল হক
মিরপুর, ঢাকা, বাংলাদেশ।
১৬/০৪/২০১৬

