হালাল টাকা হলে পহেলা বৈশাখে ইলিশমাছ কিনবেন না!


আপনি পহেলা বৈশাখ উদযাপন করবেন, খুব ভালো কথা। আর এটি বাঙালি মাত্র সবারই মনের বাসনা। কিন্তু এর সঙ্গে এবার ইলিশমাছ যুক্ত করবেন না। কারণ, আমরা এখন ঘুণে ধরা বিকলাঙ্গসমাজে বসবাস করছি। আর এখানে, প্রতিনিয়ত কমে যাচ্ছে মানুষের মানবিক-মূল্যবোধ, আর সর্বাপেক্ষা দামি জিনিস মনুষ্যত্ব। দেশের অনেক উন্নতি-উন্নয়ন হচ্ছে। আর প্রায় সবদিক দিয়ে আমরা এখন নিয়মিত এগিয়ে যাচ্ছি। কিন্তু আমাদের এই বাহ্যিক-উন্নয়নের সঙ্গে প্রতিনিয়ত পাল্লা দিয়ে কমে যাচ্ছে, অধঃপতিত হচ্ছে মানবতাবোধ। বিবেকহীনমানুষের সংখ্যা এখন এই বাংলাদেশের গ্রামে-গঞ্জে-শহরে সর্বত্র বিরাজমান। এরা এখন দেশের জন্য ভয়াবহ আবর্জনাস্তূপ।
আপনাকে ইলিশমাছ কিনতে নিষেধ করছি না। কিন্তু আর মাত্র দুদিন পরেই যে শুভ বাংলা নববর্ষ আসছে, তাতে আপনাকে ইলিশমাছমুক্ত থাকতে বলছি। তার কারণ, বাজারের সমস্ত ইলিশমাছ এখন বিষাক্ত ফরমালিনযুক্ত। ইলিশমাছগুলোকে একশ্রেণীর দেশবিরোধী-মানবতাবিরোধী ব্যবসায়ী নামক ঘাতকশ্রেণী ‘মরণবিষে’ পরিণত করেছে। আর ফরমালিন-মেশানো এই মাছ আপনার দেহের জন্য ভয়ানক ক্ষতিকর।
গ্রামে-গঞ্জের মাছওয়ালারা এখন শুধু ইলিশমাছ সংগ্রহ করছে। আর তারা যেকোনো বড়-মাঝারি মাছ পেলেই তাতে মিশিয়ে দিচ্ছে মানবদেহের জন্য ক্ষতিকর ফরমালিন। এতে মাছ পচে না। তাই, মাছওয়ালারা বেশিদিন মাছটিকে রেখে নাড়াচাড়া করতে পারে। আর একটি সাধারণ ইলিশমাছের দাম তারা গোরুর দামের সমান হাঁকতে পারবে! আর তাদের এই শয়তানী-ব্যবসা চলবে পহেলা বৈশাখের দিন পর্যন্ত।
সামান্য কয়টি টাকার লোভে এই দেশের একশ্রেণীর অমানুষ এখন সাঁঝের শূয়রের মতো হিংস্র ও ক্ষিপ্ত হয়ে উঠেছে। এরা আমাদের সমাজ-রাষ্ট্রের চিরপরিচিত দাঁতাল-শূয়র! এদের থেকে আমাদের এখন সাবধানে থাকতে হবে। আর নিজের একমাত্র সম্বল-প্রাণটিকে বাঁচানোর জন্য এখন থেকে নিজেকেই সচেষ্ট হতে হবে।
তাই, বলছিলাম: আপনার টাকা যদি হালাল হয়ে থাকে, তবে আপনি কেন ‘বিষাক্ত-হারাম’ ইলিশমাছ কিনতে যাবেন? নিজের কষ্টের উপার্জিত টাকাটা অন্য কোনো খাবারের পিছনে ব্যয় করুন। আর আপনি যদি বুঝতে পারেন, এই মাছটি ফরমালিনমুক্ত, তাহলে, তা কিনুন। কিন্তু প্রশ্ন হলো: আমাদের চারপাশের এতো-এতো ভেজালের ভিড়ে আপনি একটি ভেজালমুক্ত-ইলিশমাছ খুঁজে পাবেন তো? আর তা কিনতে পারবেন তো?
পুনশ্চ: আমি ‘পান্তাইলিশে’র বিরুদ্ধে নই। শুধু সবার মঙ্গলের জন্য এটি লেখা হলো। শুভকামনা সবার জন্য।
সাইয়িদ রফিকুল হক
মিরপুর, ঢাকা, বাংলাদেশ।
১১/০৪/২০১৬

