আর্ট গ্যালারি 


গ্রে স্কাই রোডের আর্ট গ্যালারি আমার প্রিয় অবকাশ
পাতলা ফ্রেমে ভারি ভারি আলোকচিত্র, কী নাটকীয়! সাদাকালো। প্রায় শিল্পের কাছাকাছি। 
এই যে প্রথম টা। একটি টব। কী উর্বর অথচ চারপাশ জুড়ে শূন্যতা। দ্বিতীয়টায় উঠোন, একটি গর্ভবতী বীজ।সম্ভাবনাময়ী তবু কেমন মলিন তার রং। তৃতীয় ছবিটি উচ্ছ্বাসের। বীজ এবং বীজতলার। কাছাকাছি। আকাঙ্ক্ষা এবং অভাবের কাটাকাটি। এটা সম্ভবত বপনের আগ মুহূর্ত। চতুর্থ ও পঞ্চম ফ্রেমে জন্মলগ্ন ও চারা গাছ। তাকালেই কেমন সুখ সুখ লাগে। এই সুখের জন্যইতো আসা। ষষ্ঠ, সপ্তম, অষ্টম, নবম, দশম। প্রথম আগাছা পরিষ্কারের ছবি। আগে এবং পরের। পর্যায়ক্রমে শৈশব! কৈশোর! সাতচল্লিশ, আটচল্লিশ। ঊনপঞ্চাশ নম্বরটি এই সারির শেষ ছবি। আর এগোই না। ক্লান্ত তা নই, আমি এগোই না। কোনো কোনো দিন হয়তো বায়ান্ন নম্বরটা ছুঁই যেদিন মাতাল থাকি। নেশাগ্রস্ত চোখে তোমায় আগাছার মত লাগে। তেপ্পান্ন চুয়ান্ন পঞ্চান্ন। মৃত আগাছা, খাঁখাঁ টব। 
মূল-
http://himisir.blogspot.com/2016/11/blog-post_19.html?m=0

