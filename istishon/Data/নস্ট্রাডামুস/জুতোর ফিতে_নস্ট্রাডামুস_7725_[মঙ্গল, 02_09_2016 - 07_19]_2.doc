জুতোর ফিতে


একদিন রাস্তা দিয়ে ফিরছিলাম,যথারীতি জুতোর ফিতে খুলে গেছে।এক লোক চায়ের দোকান থেকে ডেকে উঠল,ও ভাই~ নিত্যনৈমিত্তিক ব্যাপার,জুতোর ফিতে খোলা দেখলেই বাঙ্গালী চিল্লাবেই। আমি না শোনার ভান করে এগিয়ে যাচ্ছিলাম। কারণ যতবার লাগাই,ওটা খুলে যাবেই। কিন্তু লোকটাও নাছোড়বান্দা,আমাকে যেন জুতোর ফিতে লাগিয়ে ছাড়বেই। তার দেখাদেখি যখন পুরো রাস্তা জুড়ে "ঐ ব্যাগ,ঐ ফিতা,ঐ ব্যাটা" শুরু হল,ফিতে লাগাতে বাধ্য হলাম।
খুব বেশি দূর না,এই পাশের দেশ ভারতেই ঠিক উল্টোচিত্র। উল্টোচিত্রটাই বড্ড বেশি স্বাভাবিক,কিন্তু আমার খুব বেমানান লাগল। যতদিন ভারতে ছিলাম,একদিনও ফিতে নিয়ে কেউ ডাক দিল না। কেমন খালি খালি লাগল বুকটা।
গতকাল মাত্র ফিরেছি বাংলাদেশ। খুব বেশি না,এই দুঘন্টা যেতেই~ ও ভাই!
তুমি বোলো না আমাদের সংস্কৃতি ঐ বর্বর গোষ্ঠীগুলো কেড়ে নিয়েছে।আমাদের শিক্ষা,আমাদের সংস্কৃতি কেড়ে নেওয়া এত সহজ নয়।যতদিন এই দিলদরিয়া মানুষগুলো টিকে থাকবে,বিশ্বাস কর,বাংলার কিচ্ছুটি হবে না। এরা তাদের জাতভাই কে ন্যূনতম হোঁচট খেতে দিতেও রাজী নয়। এদের নিয়ে আমি অবশ্যই আশাবাদী।

