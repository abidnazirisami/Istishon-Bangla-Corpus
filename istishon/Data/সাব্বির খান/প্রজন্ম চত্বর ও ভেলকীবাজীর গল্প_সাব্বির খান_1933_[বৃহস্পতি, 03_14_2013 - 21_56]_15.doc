প্রজন্ম চত্বর ও ভেলকীবাজীর গল্প


প্রিয় ব্লগার ও অনলাইন এক্টিভিষ্ট ভাই ও বোনেরা, আপনারা কেউ কথা রাখেননি। আপনারা শেষ পর্যন্ত জামায়াতের ফাদেই পা দিয়ে প্রমান করলেন, জামাত হটানো চারটি কথা নয়। আমি মোটেও হেয়ালিপনা করছি না। আসুন একসাথে একটু হিসেবটা কষে নেই। ভুল-ভ্রান্তি কেটে যাক।
প্রজন্ম চত্বরের আন্দোলন শুরু আগে থেকেই জামায়াত একটা পয়েন্টে স্ট্যান্ড নেয়ার জন্য মরিয়া হয়ে কাজ করছে। কৌশলের খাতিরে তাঁরা মনে করে, “জামায়াতের ধ্বংস মানেই ইসলামের ধ্বংস” এই কথাটা যদি বাংলাদেশীদের গলধকরন করাতে পারে, তাহলে তারা বর্তমানের দূর্যোগ থেকে মুক্তি তো পাবেই, বোনাস হিসেবে বিএনপিকে সাথে নিয়ে আগামী নির্বাচনী বৈতরনীও পার হলে অবাক হওয়ার কিছু থাকবে না। শুধুমাত্র এই একটি পয়েন্টকে টার্গেট করেই একের পর এক ভিন্ন ভিন্ন কৌশল প্রয়োগ করেছে, যদিও এতদিন সুবিধা করে উঠতে পারেনি। কিন্তু শেষ পর্যন্ত মনে হচ্ছে তাঁদের কূটকৌশল প্রায় সার্থক হতে যাচ্ছে। আর সে সুযোগ হয়ত আপনারাই করে দিচ্ছেন। এবার দেখুন কিভাবে কিঃ
১) যুদ্ধাপরাধীদের বাচানের জন্য তারা দেশজুড়ে এবং বিদেশে প্রপাগান্ডা করেছে, হিন্দুস্থানের দালাল আওয়ামী সরকার ইসলাম ধ্বংস করার জন্য এই সব সাদা, লম্বা দাড়িয়ালা সুফী মুসলমানদের হত্যা করার জন্য বানোয়াট মামলায় বিচার করছে। অর্থাৎ সরকার জামায়াতকে ধ্বংস করে পক্ষান্তরে ইসলামের ধ্বংস করছে। জামাতিরা দেশের অনেক ক্ষতি করতে পারলেও, তাদের চক্রান্ত ব্যর্থ হয়েছে।
২) বিশ্বের যে সব দেশে বিদেশী শক্তিকে হটানের জন্য আল কায়েদা, ইসলামী মুজাহিদরা ধর্মের নামে যুদ্ধ করছে, জামায়াত ঠিক একই আদলে বাংলাদেশে পুলিশ, প্রশাসনের উপরে গেরিলা ষ্টাইলে চোরাগুপ্তা হামলা করে ধর্মীয় যুদ্ধের একটা রূপ দেয়ার চেষ্টা করেছে। তারা বোঝাতে চেয়েছে, দেশটা এখন বিধর্মীদের দখলে, আর তারা ধর্মযুদ্ধ করছে। অর্থাৎ সরকার জামায়াতকে ধ্বংস করে পক্ষান্তরে ইসলামের ধ্বংস করছে। জামাতিরা দেশের অনেক ক্ষতি করেছে, কিন্তু চক্রান্ত ব্যর্থ হয়েছে।
৩) প্রজন্ম চত্বরের আন্দোলন শুরু হওয়ার পর থেকে জামায়াত-শিবির অনবরত জঙ্গী ধারায় সারা দেশে তান্ডব সৃষ্টির মাধ্যমে দেশকে ধর্মযুদ্ধের দিকে ঠেলে দিতে চেয়েছে। যাকে অনেকে গৃহযুদ্ধ বলেও আখ্যা দেয়ার চেষ্টা করেছেন। জামাতের ভাষায় যাকে বলে ধর্মযুদ্ধ। অর্থাৎ সরকার জামায়াতকে ধ্বংস করে পক্ষান্তরে ইসলামের ধ্বংস করছে। জামাতিরা দেশের অনেক ক্ষতি করেছে, তবুও চক্রান্ত ব্যর্থ হয়েছে।
৪) সাঈদীর ফাসির রায়ের পর জামাতীরা সারা দেশজুড়ে হিন্দুদের উপর ঝাপিয়ে পড়েছে। হত্যা, নির্যাতন, জ্বালাও পোড়াও করে অনেক হিন্দুদেরকে মাটির সাথে মিশিয়ে দিয়েছে। জামাতের ভাষায় যাকে বলে বিধর্মীদের বিরুদ্ধে জেহাদ ঘোষনা করা বা ধর্মীয় যুদ্ধ করা। অর্থাৎ বোঝাতে চাইছে, সরকার জামায়াতকে ধ্বংস করে পক্ষান্তরে ইসলামের ধ্বংস করছে। কিন্তু দেশের অনেক ক্ষতি হলেও চক্রান্ত ব্যর্থ হয়েছে।
৫) কোন কিছুতে কিছু করতে না পেরে, শেষে ফতোয়া দেয়া শুরু করেছে, যাকে বলে একেবারে আসল জায়গায় সুরসুরী দেয়া শুরু করেছে। বলছে, জাগরন মঞ্চের আন্দোলনকারীরা সবাই হচ্ছে নাস্তিক। ব্লগার-অনলাইন এক্টিভিষ্টরা হচ্ছে নাস্তিক। এই আন্দোলন নাস্তিকদের আন্দোলন, আস্তিকদের বিরুদ্ধে। অর্থাৎ জামায়াত ইসলামী হচ্ছে একমাত্র আস্তিক দল এবং এর বিরোধীতা যারা করে তাঁরা সবাই নাস্তিক, যদিও কথাটা একটু কৌশলে অন্যভাবে বলছে। এক্ষেত্রেও সেই একই থিম। সরকারের ছত্রছায়ায় এই নাস্তিক ব্লগার-অন লাইন এক্টিভিষ্টরা জামায়াতকে ধ্বংস করে পক্ষান্তরে ইসলামের ধ্বংস করছে। এবার কিন্তু এদের চক্রান্ত ব্যর্থ হতে পারে বলে মনে হচ্ছে না।
চট্রগ্রামের হেফাজতে ইসলাম নামের ভূইফোড় একটা বি-জামাতি সংগঠন জারি করে দিল এক ফতোয়া। ব্লগার এবং জাগরন মঞ্চের সবাই নাস্তিক। লে ঠ্যালা সামলা। আমার প্রিয় ব্লগার ও এক্টিভিষ্ট ভাই ও বোনেরা পুথিপুস্তক নিয়ে রীতিমত গবেষনায় নিয়োজিত হল। বিভিন্ন সংগা, উপমা, হাদিস, কোরান, কিছুই বাদ রাখলো না প্রমান করার জন্য যেঁ তাঁরা মূলত নাস্তিক নয়। অতি উৎসাহিরা গণতান্ত্রিক প্রগতিশীলতার ধারাবাহিকতায় সেই হেফাজত-এ-বি-জামাতিদের সাথে শান্তিপূর্ন অহিংস আলোচনায় বসার প্রস্তাব দিয়ে বসলো। মূল বিষয়কে দূরে ঠেলে ফেসবুক এবং ব্লগে শুরু হয়ে গেল নাস্তিক-আস্তিক বিষয়ের পাণ্ডিত্য তাত্বিক আলোচনায়। সরকারও কম যায় কেন! কমিটি বানিয়ে জারি করে দিলেন, ধর্মীয় আঘাত হেনে যেসব ব্লগাররা লিখেছে, তাঁদের আইনের আওতায় আনা হবে। পাশাপাশি নাসির উদ্দিন ইউসুফরা সহ তাবৎ প্রগতীশীল ছাত্র আন্দোলনের পুরোধা-রা আজ চট্রগ্রামে জমায়েত করে আস্তিকবাদের উপরে কয়েক ঘন্টার ওয়াজ মাহফিল করে আসলেন। আর এদিকে বেড়ার ফাক দিয়ে জামাতিরা এদের সবার কাতরানী দেখে হয়ত ওরাই লজ্জায় কুকড়ে যাওয়ার অবস্থা। আর মুচকী হেসে নিজের কাধে নিজেই হাত চাপড়ে বলছেঃ সাব্বাস মউদুদীবাদ আর তোমার কূটকৌশল। গণজাগরন এবার ধরাশায়ী।
ভাই ও বোনেরা আমার, আপনাদের পন্ডিত মানি। তবুও আমার কথায় বেয়াদবি নেবেন না। গনজাগরন মঞ্চ একটা সফল আন্দোলনের নাম। গণজাগরন মঞ্চ একটা সফল বিপ্লবের নাম। এই জাগরন মঞ্চই আন্দোলনের টেবিলে মূল আলোচনার এজেন্ডা নির্ধারন করেছে এতদিন। জামাতি এজেন্ডা এখানে আলোচিত হতে দেয়নি। কিন্তু আজ কি দেখছি? দেখছি, জামাতিরা এখন আন্দোলনের টেবিলে তাদের এজেন্ডা দিচ্ছে, আর আপনারা তা নিয়ে মাথা ঝাকিয়ে আলোচনা করছেন- সম্পূর্ন পরাধীনভাবে এবং ওদের নিয়ম মেনে। আর এখানেই ঘটেছে আপনাদের নৈতিক পরাজয়। এখানেই প্রায় হারতে বসেছেন আপনারা।
ওরা তো চাইবেই আপনাদের আন্দোলনকে ভিন্নমূখী করতে। আপনারা কেন তা হতে দিবেন। বাংলাদেশের একজন স্বাধীন নাগরিক হিসেবে কেউ আপনার বা আপনাদের উপর নাস্তিকতার ফতোয়া দিতে পারে না। হাইকোর্টের রায়ে তা আইনত অপরাধ বলেছে। কেন আপনারা হেফাজতের মাওলানাদের বিরুদ্ধে হাইকোর্টে মামলা করছেন না? কেন আপনারা হেফাজতের সাথে আলোচনার প্রস্তাব দিয়ে তাদের অন্যায় দাবির লেজিটিমিটি দিচ্ছেন? কেন আপনারা যেঁ সব ইসলামী চিন্তাবিদ ও ইসলামী দলগুলো জাগরন মঞ্চের সাথে একাত্বতা প্রকাশ করেছে, তাঁদের সাথে নিয়ে চট্রগ্রাম অভিমূখে যাত্রা শুরু করছেন না? যুদ্ধাপরাধী ও জামাতের বিরুদ্ধে কি এই কাফেলাই যথেষ্ঠ ছিলনা ঐ টাউট হেফাজতদের মুখে জুতা মেরে আস্তিক-নাস্তিক আলোচনাকে পদ-দলন করা? কেন আপনারা ওই অসভ্যদের এজেন্ডায় গা ভাসিয়ে আস্তিক-নাস্তিক বিষয়ে লিখে ফেসবুক আর ব্লগের সুন্দর পাতাগুলো পূর্ন করছেন?
মনে রাখবেন, হার এখনো হয়নি। বিভ্রান্তি ঝেড়ে ফেলুন। দেখবেন, আপনাদের আন্দোলনের টেবিলে শুধু আপনাদেরই এজেন্ডা থাকবে। অন্যের কূট-কৌশলী এজেন্ডা সেখান থেকে ঝাটা পেটা খেয়ে দূর হতে বাধ্য।
জয় বাংলা।

