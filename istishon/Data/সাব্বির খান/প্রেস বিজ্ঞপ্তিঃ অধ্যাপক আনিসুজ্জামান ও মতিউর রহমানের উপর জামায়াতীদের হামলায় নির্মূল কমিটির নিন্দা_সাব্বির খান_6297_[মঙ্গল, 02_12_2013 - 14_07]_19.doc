প্রেস বিজ্ঞপ্তিঃ অধ্যাপক আনিসুজ্জামান ও মতিউর রহমানের উপর জামায়াতীদের হামলায় নির্মূল কমিটির নিন্দা


অধ্যাপক আনিসুজ্জামান ও প্রথম আলোর সম্পাদক মতিউর রহমানের উপর জামায়াত শিবিরের সন্ত্রাসীদের হামলার তীব্র নিন্দা করেছে “একাত্তর ঘাতক দালাল নির্মূল কমিটি”। আজ সংগঠনের কেন্দ্রীয় কার্যনির্বাহী পরিষদের সভাপতি বিচারপতি মোহাম্মদ গোলাম রাব্বানী, নির্বাহী সভাপতি লেখক সংবাদিক শাহরিয়ার কবির, সহ-সভাপতি অধ্যাপক মুনতাসির মামুন, শহীদজায়া শ্যামলী নাসরীন চৌধুরী, ভাস্কর ফেরদৌসী প্রিয়বাষিণী, চলচ্চিত্রনির্মাতা শামীম আখতার, ডা: সৈয়দ শাফিকুল আলম ও সাধারণ সম্পাদক কাজী মুকুল স্বাক্ষরিত এক বিবৃতিতে বলা হয়-
আজ কাওরানবাজারে গণআদালতের অন্যতম অভিযোগকারী এবং আন্তর্জাতিক অপরাধ ট্রাইব্যুনালের বিশেষজ্ঞ সাক্ষী অধ্যাপক আনিসুজ্জামানের গাড়ির ওপর জামায়াত-শিবিরের সন্ত্রাসীদের কাপুরুষোচিত হামলা করেছে এবং এই হামলায় আহত হয়েছেনে গাড়ির অন্যতম যাত্রি প্রথম আলোর সম্পাদক বরেণ্য সাংবাদিক মিতউর রহমান। এই হামলাকে আমরা কোনও বিচ্ছিন্ন ঘটনা মনে করি না। যুদ্ধাপরাধীদের বিচার বানচাল করার জন্য গৃহযুদ্ধের হুমকি দিয়ে জামায়াত-শিবিরের জঙ্গী সন্ত্রাসীরা সারা দেশে যে তান্ডব, অন্তর্ঘাত ও নাশকতামূলক কর্মকান্ড করছে। আন্তর্জাতিক অপরাধ ট্রাইব্যুনালের গুরুত্বপূর্ণ সাক্ষী অধ্যাপক আনিসুজ্জামানের উপর হামলা তারই অন্তর্গত। আমরা জামায়াতের এই কাপুরুষোচিত কর্মকান্ডের তীব্র নিন্দা করছি। 
‘সরকারকে আমরা আবারও বলতে চাই-- ৭১-এর যুদ্ধাপরাধী, মানবতার বিরুদ্ধে অপরাধ ও গণহত্যার সঙ্গে সম্পৃক্ততার পাশাপাশি জঙ্গী সন্ত্রাশের জন্য অবিলম্বে জামায়াতে ইসলামীকে ট্রাইব্যুনালের কাঠগড়ায় দাঁড় করাতে হবে এবং জামায়েত শিবিরের সকল আর্থিক ও বানিজ্যিক প্রতিষ্ঠান বন্ধ করতে হবে। একাত্তরের ঘাতক দালাল নির্মূল কমিটি গত ২১ বছর ধরে যুদ্ধাপরাধীদের বিচারের পাশাপাশি জামায়াত-শিবির চক্রের মৌলবাদী সাম্প্রদায়িক রাজনীতি নিষিদ্ধ করার জন্য আন্দোলন করেছে। যে আন্দোলনের দাবি আজ লক্ষ কোটি জনতার দাবিতে পরিণত হয়েছে। সরকার এখনও যদি ট্রাইব্যুনালে সংগঠন হিসেবে জামায়াতের বিচার না করে তাহলে জামায়াত যে সন্ত্রাসী ও নাশকতামূলক কর্মকান্ড পরিচালনা করছে তার মাত্রা উত্তরোত্তর বৃদ্ধি পাবে এবং এর দায় সরকারকেও বহন করতে হবে।
একই সঙ্গে আমরা শাহবাগ প্রজন্ম চত্বরে এবং দেশের সর্বত্র চলমান মহাসমাবেশের উপস্থিতি ছাত্র-জনতার নিরাপত্তা সম্পর্কেও অত্যন্ত উদ্বিগ্ন। তরুণ ব্লগারদের নেতৃত্বে সূচিত এই অভূতপূর্ব নাগরিক আন্দোলন যাতে শান্তিপূর্ণভাবে অব্যাহত থাকে তার সার্বিক নিরাপত্তার দায়িত্ব প্রশাসনকে দ্রুত নিশ্চিত করতে হবে।’
- প্রেস বিজ্ঞপ্তি১২ ফেব্রুয়ারি ২০১৩

