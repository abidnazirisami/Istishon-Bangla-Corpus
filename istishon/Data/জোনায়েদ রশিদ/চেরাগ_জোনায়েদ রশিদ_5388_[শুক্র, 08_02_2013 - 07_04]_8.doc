চেরাগ


চেরাগ আলি ফকিরের কথা সকলেই জানে। আমাদের পাড়ার উত্তর পুকুর পাড়ে নিশুতি রাতে কোন না কোন দিন চেরাগ জ্বলতে দেখেনি এমন কাউকে খুজেঁ পাওয়া যাবে না, এমনকি তাঁর ধবধবে সাদা জোব্বাও দেখেছে অনেকে। বৃদ্ধদের অনেকে ফকিরের সুললিত কন্ঠে কোরান পাঠও শুনেছে দাবি করে, আমি তাঁর কোরান পাঠ শুনিনি, সাদা জোব্বাও দেখিনি, তবে চেরাগ জ্বলতে দেখেছি, নিশ্চয় দেখেছি, মনে পড়ে। ছোটবেলায় যখন গ্রমে থাকতাম, গভীর রাতে ঘুম ভেঙ্গে গেলে হিসু করতে কিংবা কোন কারন ছাড়াই অথবা কোন কারনে, যা এখন মনে পড়ছে না, নিশুতি রাতে উঠানে এলে কিংবা ঘাটায় গেলে পুকুরের পশ্চিম পাড়ে চেরাগের একটি আবছা আলো দেখেছি। বস্তুত, আমরা সকলেই দেখতাম, আমার বাবা দেখতেন, তার বাবা দেখতেন, তার বাবার বাবাও দেখে থাকবেন। উত্তর পুকুরের দক্ষিণ-পশ্চিম কোণে যেখানে বেল গাছ আছে সেখানেই চেরাগের অত্যুজ্বল শিখাটি বেশি দেখা যেত। ধারণা করা হয় বেলগাছের নিচে যে কবরগুলো আছে তার কোন একটি হয়তো সে পূণ্যবান আত্মার, যিনি গভীর রাতে কবর হতে ওঠে এসে সকল জীবিত এবং মৃত মানুষের পূর্ণার্থে কোরান পাঠ করেন।
একসময় লেখাপড়ার উদ্দেশ্যে শহরে চলে এলাম। হারিকেনের টিমটিমে আলোর রহস্যময় আলো-আধারি অক্ষরসমূহ বিজলির তীব্র আলোয় এসে প্রথম প্রথম চোখ ঝলসে দিত যেন। সয়ে গেল ধীরে ধীরে, গা হতে মুছে গেল কাদাঁর গন্ধ।
এরপর অনেকবার বাড়িতে গেছি, এখনো গেলে, মাঝরাতে ঘুম ভেঙ্গে হিসু করতে উঠোনে এলে কিংবা দেরিতে ঘুমানোর অভ্যাসবশত উঠোনে পায়চারি করতে করতে হঠাৎ পুকুর পাড়ের বেলগাছতলার দিকে দৃষ্টি গেলে, অত্যুজ্বল চেরাগের শিখাটি আর খুজেঁ পাই না। তখন তীব্র কৌতুহলবশত আঙ্গিনা পেরিয়ে ঘাটায় যায় এবং বেলতলার দিকে তাক করে নিক্ষেপ করি টর্চের তীব্র আলো। একরাশ তীব্র আলোও টিমটিমে চেরাগ খুঁজে পায় না। 

