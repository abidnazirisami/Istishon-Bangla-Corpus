আর্জি 


আমি প্রথম থেকেই একটা কথাই বিশ্বাস করে আসছি, তা হল গণজাগরণের প্রধান শক্তি এবং সৌন্দর্য হল ঐক্যের। এখানে নানা মতের, নানা দলের লোক মিলেছে একটা সুনির্দিস্ট ইস্যুতে- যুদ্ধাপরাধীদের সর্বোচ্চ শাস্তি এবং জামায়াত নিষিদ্ধ করার দাবিতে। এই বিষয়টা মাথায় না রাখলে গণজাগরণের মূল চরিত্র সম্পর্কে ভুল বোঝার অবকাশ থাকে। শহীদ রুমি স্কোয়াডের আমরণ অনশনকে কেন্দ্র করে বিভিন্ন পক্ষের যে পাল্টাপাল্টি কাদাছোড়াছুড়ি চলছে তা একই সাথে ঘৃণ্য এবং বালখিল্যতা। এই অনুদারতা তরুণ প্রজন্মের কাছে জাতি আশা করে না। উদারতা ছাড়া কোন ঐক্য টিকতে পারে না। আধিপত্যবাদী মনোভাব যেকোন আন্দোলনকে নষ্ট করার জন্য যথেষ্ট। সবাইকে একখাপে মাপার চেষ্টা বাদ না দিলে ঐক্য কোনভাবেই টিকিয়ে রাখা যাবে না।
এখানে ব্লগাররা যেমন আছেন, মস্কো-পিকিংপন্থী বাম আছে, তেমনি আওয়ামীলীগ আছে, আছে নানা প্রগতিশীল সামাজিক সাংস্কৃতিক সংগঠন এদের বাইরেও অসংখ্য সাধারণ মানুষ। সব মতের মানুষ আছে বলেই এটাকে গণজাগরণ বলা হচ্ছে, না হয় দলীয়/গোষ্ঠীর মিছিল বৈ কিছু হত না। আন্দোলনের মাঝপথে সবাই যদি কতৃত্ব আর ক্রেডিট নিয়া ব্যস্ত থাকে তাহলে বুঝতে হবে পুরো আন্দোলনটাই ডেবিট হয়ে যাওয়ার সময় হয়ে এসেছে, যা কারো কাম্য নয় নিশ্চয়।
শহীদ রুমি স্কোয়াডের যে ছেলেরা আমরণ অনশন বেছে নিয়েছে তাদের দেশপ্রেম এবং নিষ্ঠা প্রশ্নাতীত, প্রয়োজন ছিল তাদের মূলমঞ্চ থেকে সমর্থন জানানো কিন্তু তা হয়নি, এটি নিন্দনীয়। প্রশ্ন উঠতে পারে যুদ্ধে শৃঙ্খলা এবং কমান্ড মানা জরুরি। কিন্তু গণযুদ্ধে কেবল নিয়মিত বাহিনী থাকে না, গেরিলারাও থাকে। আমাদের স্বাধীনতা যুদ্ধে ওসমানী যখন নিয়মিত বাহিনী গঠনের উপর জোড় দিচ্ছিলেন, তার নির্দেশ উপেক্ষা করে অনেক কমান্ডার গেরিলা বাহিনী গঠন করেছিল। আমাদের স্বাধীনতায় কাদের অবদান কতটুকু সেটা অঙ্ক কষে বের করা দুষ্কর, উভয়পক্ষের সুসমন্বয় স্বাধীনতা তরান্বিত করেছিল। শহীদ রুমি স্কোয়াডের গেরিলাদের প্রতি আমার বাক্তিগত শ্রদ্ধা।
রাজনীতি এবং যুদ্ধে ‘স্ট্রাটেজিক মিত্র’ বলে একটা কথা আছে।স্ট্রাটেজিক মিত্র হিসেবে হলেও ঐক্য টিকিয়ে রাখার অনুরোধ। সবাই গোষ্ঠী চিন্তার বাইরে এসে একটু ভাবুন এই বিভেদ কাদের শক্তিশালী করছে আসলে? গণজাগরণ পরাজিত হলে প্রগতিশীল এবং অসম্প্রদায়িক বাংলাদেশ পরাজিত হবে। দয়া করে প্রত্যেকে পরস্পরকে শ্রদ্ধা করে কথা বলুন।
কেবল সরকারের ছত্রছায়ায় আন্দোলন করলে তা ‘ডেইলি সোপ’ হয়ে উঠবে আবার একেবারে বিরোধী হয়ে উঠলেও প্রতিপক্ষ সুযোগ নিবে এবং তা বুমেরাং হতে পারে। বাস্তবতা বিবেচনায় একটি সুচিন্তিত এবং দীর্ঘমেয়াদী ‘আন্দোলনের রূপরেখা’ জরুরি, সেটা সকল পক্ষ মিলে ঠিক করতে হবে। পরিস্থিতি বিবেচনা করে ‘বেলুন উড়ানো’ এবং ‘অর্থহীন স্মারকলিপি’ বাদে আন্দোলনের মূল চরিত্র অহিংসতাকে বজায় রেখে ভিন্ন কোন কর্মসূচি চিন্তা করুন। সরকারকে চাপ দিয়ে সুনির্দিস্ট প্রতিশ্রুতি আদায় করে অনশনরত ছেলেদের অনশন ভাঙ্গানোর চেষ্টা করুন- সেটা আশু কর্তব্য।

