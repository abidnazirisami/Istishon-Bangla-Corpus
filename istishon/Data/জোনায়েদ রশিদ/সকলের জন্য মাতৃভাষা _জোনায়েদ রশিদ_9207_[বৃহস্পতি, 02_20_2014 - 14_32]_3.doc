সকলের জন্য মাতৃভাষা 


১৯৯৮ সালের ১৭ নভেম্বর ইউনেস্কোর ৩০তম প্যারিস সম্মেলনে একুশে ফেব্রুয়ারিকে আন্তর্জাতিক মাতৃভাষা দিবস ঘোষণা এবং দিবসটি পালনের সিধান্ত গৃহীত হয়। অতঃপর ২০০০ সাল হতে সমস্ত বিশ্বে দিবসটি পালন করা হচ্ছে, নিঃসন্দেহে তা ভাষার জন্য বাঙ্গালির অসামান্য আত্মত্যাগেরই স্বীকৃতি, অনেক দেরিতে হলেও। এখানে একটা বিষয় ভুলে গেলে চলবে না একুশে ফেব্রুয়ারি আন্তর্জাতিক মাতৃভাষা হিসেবে পালন বাংলা ভাষাকে বিশেষ কোন স্বীকৃতি নয়, ভাষার জন্য আমাদের ত্যাগের স্বীকৃতি।
২.
বায়ান্নতে বাংলাকে উর্দুর পাশাপাশি অন্যতম রাষ্ট্রভাষা হিসেবে মর্যাদা দেয়ার জন্য প্রাণ দিয়েছিলেন রফিক, জাব্বার, সালাম, সফিউররা। পাকিস্তানিদের আধিপত্যবাদী আচরণ বাঙ্গালির মনে ক্ষোভের সৃষ্টি করে, এই পুঞ্জিভূত ক্ষোভ থেকেই একাত্তরে স্বাধীন বাংলাদেশের উদ্ভব ঘটে। ১৯৭২ সালে প্রণীত সংবিধানের তৃতীয় অনুচ্ছেদে বলা হল প্রজাতন্ত্রের রাষ্ট্রভাষা বাংলা। অর্থাৎ বাংলা একমাত্র রাষ্ট্রভাষা। কিন্তু বাংলাদেশ তো একক ভাষাভাষীর দেশ নয়। এখানে আছে বিভিন্ন নৃ-তাত্ত্বিক জনগোষ্ঠী যাদের আছে নিজস্ব ভাষা এবং বর্ণমালা। সংবিধানে তাদের নিয়ে একটিও কথা নেই। কেন? আমরাও কি তাদের সাথে ভাষার বিষয়ে পাকিস্তানিদের মতই আধিপত্যবাদী আচরণ করছি না? নৃ-তাত্ত্বিক জনগোষ্ঠীকে বলা হচ্ছে ‘উপজাতি’। তাদের জাতীয়তা ‘উপ’ হবে কেন? এসব ক্ষেত্রে আমরাও জাত্মাভিমানে ভূগি। এই মনোভঙ্গির কারণে নৃ-তাত্ত্বিক জনগোষ্ঠীর সাথে বিভিন্ন ধরণের সমস্যার সৃষ্টি হচ্ছে। রাষ্ট্রও তাদের সাথে প্রায়শই দ্বিতীয় শ্রেণীর নাগরিকের মত আচরণ করে। অথচ স্বীকৃতি দান মহত্ত্বের লক্ষণ। নৃ-তাত্ত্বিক জনগোষ্ঠী এবং এদের ভাষাসমূহকে সাংবিধানিক স্বীকৃতি দান জরুরি। বাঙ্গালি মাতৃভাষার মর্যাদার জন্য প্রাণ দিয়েছে, সুতরাং সকলের মাতৃভাষার অধিকার রক্ষার জন্য আমাদের দায়িত্বও বেশি। একুশের চেতনা বলে একটা কথা প্রায় শোনা যায়, এই চেতনার মূল বিষয় হোক সকল বর্ণ, ধর্ম, জাতি এবং ভাষার প্রতি শ্রদ্ধা প্রদর্শন।
৩.
বর্তমানে পৃথিবীতে ৬হাজার ৮০০শ’র মত ভাষার অস্তিত্ব আছে। কিন্তু এর মধ্যে অধিকাংশ ভাষায় বিলুপ্তির পথে। এসব ভাষাসমূহের মধ্যে প্রায় ৯০ শতাংশ ভাষায় কথা বলে এমন লোকের সংখ্যা ১ লক্ষ বা তার চেয়ে কম। সাড়ে তিনশ’র মত ভাষা আছে যাতে ৫০ বা তার চেয়ে কম সংখ্যক মানুষ কথা বলে। এসব ভাষাসমূহকে বলা হয় বিপন্ন ভাষা। আর যেসব ভাষাকে নতুন প্রজন্ম মাতৃভাষা হিসেবে গ্রহণ করছে না সেসব ভাষাকে বলা হয় মুমূর্শু ভাষা। প্রতিবছর প্রায় ১২টি ভাষা পৃথিবী থেকে হারিয়ে যাচ্ছে এবং ভাষা বিলুপ্ত হওয়ার এই হার সামনের দিনগুলোতে আরও বাড়বে। অনেকের মতে, ছোট ছোট ভাষাগুলো বিলুপ্ত হবে এটাই স্বাভাবিক, এই নিয়ে হা-হুতাশ করার কি আছে? কিন্তু আমাদের মনে রাখতে হবে আজ যেসব ভাষায় একজন দু’জন কথা বলছে একদা একটি জনগোষ্ঠী সে ভাষায় কথা বলত। তাই একটি ভাষা হারিয়ে যাওয়া মানে একটি জনগোষ্ঠীর ইতিহাস, সংস্কৃতি হারিয়ে যাওয়া। 
৪.
আমাদের দেশে প্রায় ৪৫টি নৃ-তাত্ত্বিক জনগোষ্ঠী রয়েছে যাদের মধ্যে কমপক্ষে ৩৬টি ভাষা চালু আছে। এর মধ্যে চাকমা ভাষাভাষীর সংখ্যা সর্বাধিক, এই ভাষায় কথা বলে ৩ লক্ষের অধিক মানুষ। চাকমা ভাষার নিজস্ব বর্ণমালা এবং অভিধান আছে। সাঁওতালী ভাষাভাষীর সংখ্যাও কম নয়। চাকমা, মারমা, গারো প্রভৃতি ভাষায় নিয়মিত সাহিত্য, গান রচিত হচ্ছে। এছাড়া মণিপুরি, তঞ্চঙ্গা, বম, রাখাইন, হাজং, ওঁরাও, মাহালি, ত্রিপুরা, খুমি, খাসিয়া, ঢালি, মুরং, বনযোগী প্রভৃতি নৃ-তাত্ত্বিক জনগোষ্ঠীর ক’টি ভাষার খোঁজ খবরই আমরা রাখি? হয়ত এসব ভাষার অনেকগুলোতে লুকিয়ে আছে চমৎকার সব পুরাণ, কিংবদন্তী, লোককাহিনী- যা হতে পারে সাহিত্যের অমূল্য সম্পদ। বাংলার আগ্রাসনে এদের অনেক ভাষায় হারিয়ে যাচ্ছে, সেসব রক্ষার জন্য আমরা কতটুকু তৎপর? 
৫.
শিক্ষা অর্জনের জন্য মাতৃভাষার কোন বিকল্প নেই, এটা বোঝার জন্য বিশেষজ্ঞ হওয়ার প্রয়োজন নেই। মায়ের ভাষায় আমরা একটি ভাব বা ধারনাকে যত সহজে আত্তীকরণ করতে পারি অন্য ভাষায় তা কখনো সম্ভব নয়। কিন্তু আমাদের দেশে উচ্চ শিক্ষার ক্ষেত্রে বাংলা এখনো অবহেলিত রয়ে গেল। শুধু শিক্ষার ক্ষেত্রেই নয় আইন-আদালত এবং প্রশাসনেও। অধ্যাপক সিরাজুল ইসলাম চৌধুরীর আক্ষেপ যথার্থ, বাংলা রাষ্ট্রভাষা হলেও রাষ্ট্রের ভাষা হয়নি।
আমাদের মধ্যবিত্ত সমাজ এখনো উপনিবেশিক মানসিকতা থেকে বেরোতে পারেনি। তাদের হাতে কিছু টাকা হলেই সন্তানকে ইংরেজি মাধ্যমে পড়ান। বর্তমান বিশ্বে ইংরেজিকে উপেক্ষা করার সুযোগ নেই তাই বলে নিজের ভাষাকে বাদ দিয়ে নয়। পরের মা সুন্দরী আর ধনী হলে তাকে মা ডাকা নিজের দেউলিয়াত্বের পরিচায়ক।
তাছাড়া দেখা যায় আমাদের মধ্যে অনেকে বড় বড় ডিগ্রিধারী হয়েও ইংরেজি তো বটেই শুদ্ধভাবে বাংলাও লিখতে পারেন না। তাহলে গোলমালটা যে শিক্ষা পদ্ধতিতে সন্দেহ নেই। অথচ সল্পমেয়াদি ভাষাশিক্ষার কোর্স করে আজকাল অনেক তরুণ ইউরোপ আমেরিকার বিভিন্ন দেশে নানা ভাষায় উচ্চ শিক্ষা নিচ্ছে, গবেষণা পত্র লিখছে। আর আমরা ১০/১৫ বছরে না শিখছি বাংলা না ইংরেজি। একমাত্র রাষ্ট্রভাষা হয়ে বাংলারই যখন এই অবস্থা সেখানে অন্য ভাষাভাষীর প্রসঙ্গ অবতরণই বাহুল্য। 
৬.
ভাষা নদীর মত বহমান, তা পরিবর্তিত হবে এটিই স্বাভাবিক। কিন্তু প্রশ্ন হচ্ছে পরিবর্তনটা কতটা অকৃতিম, কতটা সাধারণ মানুষের মাঝ হতে আসছে। বর্তমানে দেশে মহামারীর মত বাংলিশের বিস্তৃতি ঘটছে, এটার জন্য মূলত তথাকথিত শিক্ষিত মানুষরাই দায়ী। শুধু তাদের প্রাত্যাহিক কথোপকথনে নয়, ২৪ ঘণ্টার এফএম রেডিও হতে বিভিন্ন চ্যানেলে চ্যাংরাদের উপস্থাপনা এবং জ্ঞানী-গুণীদের টকশো পর্যন্ত। আমরা এসব ভয়ংকর, দূষিত, শ্রবণকটু উপস্থাপনা থেকে মুক্তি চাই। হয় তা পুরো বাংলায় হোক নতুবা ইংরেজিতে। গাধা আর ঘোড়া মিলিয়ে খচ্চর উৎপাদন কোন কাজের কাজ নয়। বাংরেজি কেবল বাংলা ভাষাকেই দূষিত করছে না, দূষিত করছে ইংরেজিকেও। গণমাধ্যমের প্রভাব করার ক্ষমতা অসীম, এসব বিষয়ে আরও বেশি সতর্কতা এবং সততা জনগণ প্রত্যাশা করে। প্রয়োজনে এসব রোধে কার্যকর আইন হোক। 
৭.
আঞ্চলিক ভাষার প্রশ্নে অনেকের নাক সিটকানো মনোভাব আছে। এটি হীনমন্যতা বৈ অন্য কিছু নয়। প্রমিত ভাষার পাশাপাশি আঞ্চলিক ভাষাসমূহকে লালন করা প্রয়োজন। আমাদের দেশের অনেক অঞ্চলের ভাষায় যথেষ্ট শক্তিশালী, এসব ভাষায় রয়েছে প্রচুর পরিমাণ নিজস্ব শব্দ। আঞ্চলিক ভাষাসমূহে সাহিত্য রচনায় উৎসাহিত করতে হবে কেননা সাহিত্য ব্যতীত ভাষার উৎকর্ষ সম্ভব নয় এবং বৈচিত্রের এই চর্চায় সমৃদ্ধ হবে বাংলা ভাষা। 
৮.
বহুতে এক হলে তবেই অর্জিত হয় ঐক্য। একটি বাগান তখনই সুন্দর যখন তাতে থাকে নানা রঙের ফুল। আমাদের দেশের সকল ভাষা বিকশিত হোক। সকল বর্ণ, সকল ভাষার মানুষ এক হতে পারলেই প্রতিষ্ঠিত হবে ঐক্য। বহুত্বের এই ঐক্যই গণতন্ত্রের সৌন্দর্য। একুশ যদি আমাদের কিছু শিক্ষা দিয়ে থাকে তা এটিই। 

