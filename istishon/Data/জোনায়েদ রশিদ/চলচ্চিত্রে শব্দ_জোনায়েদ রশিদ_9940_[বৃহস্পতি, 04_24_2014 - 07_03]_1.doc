চলচ্চিত্রে শব্দ


[ঋত্বিক কুমার ঘটকের Cinema and I চলচ্চিত্রপ্রেমীদের জন্য অবশ্যপাঠ্য একটি বই। বইটি থেকে Sound in Film প্রবন্ধটি অনুবাদ করেছিলাম, অনেকটা নিজের জন্যই। গুরুত্বপূর্ণ একটি রচনা, আমার ধারণা চলচ্চিত্রে শব্দের গুরুত্ব বুঝতে এটি সহায়ক হবে]
প্রয়শই বলা হয়ে থাকে চলচ্চিত্র একটি দৃশ্যগত শিল্প মাধ্যম, আমি শঙ্কিত থাকি হয়ত আমরা শব্দের গুরুত্বের কথা ভুলতে বসেছি। প্রকৃতপক্ষে চলচ্চিত্রে শব্দ ততটাই গুরুত্বপূর্ণ যতটা দৃশ্যের নান্দনিকতাকে গুরুত্ব দেওয়া হয়। 
আর একটি বিষয়, চলচ্চিত্র সম্পর্কিত আলোচনায় আমরা নির্বাক এবং সবাক উভয় চলচ্চিত্রকেই বুঝিয়ে থাকি। কিন্তু আমার মতে এই ধরণের বিভাজন ভুল। নির্বাক চলচ্চিত্র সম্পূর্ণই ভিন্ন ঘরানার শিল্প; এটির চলন-বলন, এটির ব্যকরণ, বিষয়বস্তু সবদিক থেকেই। ব্যাটেলশীপ পটেমকিন, জোয়ান অব আর্কের অভিঘাত আর পথের পাঁচালীর অভিঘাত নিঃসন্দেহে এক নয়। ঠিক যে নির্বাক চলচ্চিত্রের গর্ভেই সবাক চলচ্চিত্রের জন্ম; যে অর্থে স্থিরচিত্র থেকে জন্ম চলচ্চিত্রের। কল্পনা করা যাক একটি বিশৃঙ্খল দাঙ্গা ধীরে ধীরে সুশৃঙ্খল বিপ্লবে পরিণত হল। সবাক চলচ্চিত্রের ক্ষেত্রেও এই ঘটনা ঘটেছে, নির্বাক চলচ্চিত্রের সাথে কেবল শব্দ যুক্ত হয়েছে বটে কিন্তু তা মৌলিকভাবেই চলচ্চিত্রকে পাল্টে দেয়।
কী সে শব্দ যা চিত্রের সাথে যুক্ত হয়ে এই অভূত পরিবর্তন সাধন করল? মূলত সেসব শব্দকে পাঁচটি ক্যটাগরিতে ভাগ করা যায়- সংলাপ, সংগীত, প্রতিবেশের শব্দ, প্রভাবক/প্রতীকী শব্দ এবং নীরাবতা। 
সংলাপ সম্পর্কে বিস্তারিত বলার কিছু নেই, এটি সুনির্দিষ্টভাবে প্রকাশিত। সংলাপ প্রধাণত দৃশ্যের সমন্বয়ে গল্পকে এগিয়ে নেয়। 
চলচ্চিত্রে সংগীতের প্রয়োগ ব্যপক, একটা সময় সঙ্গীতই ছিল চলচ্চিত্রে ব্যবহৃত একমাত্র শব্দ। সংগীতের সঠিক ব্যবহার চলচ্চিত্রকে একটি ভিন্ন মাত্রা দেয়। এটা করার নানা উপায় আছে। সিনেমা শুরুর আগেই ক্রেডিট লাইনে বাদ্যযন্ত্রের কটা তাল পুরো চলচ্চিত্রের সংগীত কাঠামো সম্পর্কে আপনাকে একটা ধারণা দিতে পারে। পরবর্তী দৃশ্যগুলোতেও প্রারম্ভিক সুরের সাথে সঙ্গতিপূর্ণ সংগীত ব্যবহার বাঞ্ছনীয়। মূল বিষয় হল সুর যেন ছবির বিষয়বস্তুর সাথে সামঞ্জস্যপূর্ণ হয়। 
চলচ্চিত্রে সংগীতের ব্যবহার প্রধাণত প্রতীকী। আমার কাছে সংগীত প্রতীকই এবং এজন্যই তা ব্যবহৃত হয়। তথাপি সংগীত ব্যবহারে কিছু সচেতনতার প্রয়োজন আছে। যেমন আমি কোমল গান্ধারের প্রথমদিকের প্রেমের দৃশ্যে কালাভাতি রাগের বান্দিশ থেকে ব্যবহার করতে পারতাম। একটি দৃশ্যের সাথে চলনসই হওয়া- এটাই সংগীত ব্যবহারের একমাত্র যুক্তি হতে পারে না। আমি এই সুরটি একেবারে শেষ দৃশ্যে চূড়ান্ত বিচ্ছেদের সময় ব্যবহার করেছি যা ক্লাইমেক্সকে জোড়ালো করেছে বলে আমার ধারণা। কোমল গান্ধারের কেন্দীয় থীম দুই বাংলার একত্রিকরণ। একারণেই পুরোনো বিয়ের গানের পৌন:পুনিক ব্যবহার করা হয় এমনকী বিচ্ছেদ কিংবা বেদনার সময়েও। 
সত্যজিৎ রায়ের অপরাজিত আর একটি উদাহরণ। পথের পাঁচালীতে একই সুর বারবার শোনা যায়- যা অনেকটা থীম মিউজিক হিসেবে ব্যবহৃত হয়েছে। পুরো ছবিটিতে নানা সময়ে সেই সুর বেজে ওঠে, যা বাংলার শ্যমল গ্রামগুলোর কথা আপনাকে মনে করিয়ে দেয়। এভাবে সত্যজিৎ চলচ্চিত্রটিতে চমৎকার ব্যঞ্জনা তৈরী করেন। অপরাজিততে সর্বজয়া এবং অপু বেনারস থেকে ফিরছিল, ব্রীজ পেরিয়ে ট্রেন এগিয়ে চলেছে। সহসা জানলা দিয়ে আমরা দেখি বাংলার চিরায়ত সবুজ, মনোরোম প্রকৃতি। ঠিক সেই সময় আমরা পথের পাঁচালীর সেই থীম মিউজিকটি শুনতে পাই, পুরো চলচ্চিত্রে ঐ একবারই কিন্তু তাই যথেষ্ট। তা একটা স্থায়ী দাগ কাটে, বর্তমানের সাথে অতীতের সংযোগ ঘটিয়ে দেয়; দূর্গা এবং অপুর কাশবন ঘেরা গ্রাম নিশ্চিন্দপুর ভেসে ওঠে দর্শকের মনে। 
কখনো সখনো অন্য পরিচালকের ব্যবহৃত সংগীতও একজন পরিচালক ব্যবহার করতে পারেন। আমি নিজেই তা করেছি। লা দল'চে ভিটাতে ফেলিনি যখন পাশ্চাত্য সভ্যতার বিরুদ্ধে তাঁর শেষ চাবুক কষছিলেন আমরা শুনি প্যাটরিসিয়া গানটি। বর্তমানের বাংলার বুদ্ধিজীবী সমাজ নিয়েও আমার কিছু বক্তব্য আছে, যা আমি সুবর্ণরেখাতে বলতে চেয়েছি। আমি বারের দৃশ্যে একই সংগীত ব্যবহার করেছি , মন্তব্যের মতই। এটি কি অনুকরণ? আমি তা মনে করি না, বুদ্ধিজীবী সমাজ নিয়ে আমার কিছু বলার ছিল যা ঐ নির্দিষ্ট সুর প্রকাশে সহায়তা করেছে। 
মাঝে মাঝে চলচ্চিত্রে কোন চরিত্রের জন্য সুনির্দিষ্ট সুরও ব্যবহৃত হতে পারে। পর্দায় ঐ চরিত্রের উপস্থিতির আগে বা পরে কিংবা উপস্থিতিকালীনকালে একই সুর অনুরণিত হয়। সাধারণত চরিত্রের গুরুত্বকে বাড়াতে এটি করা হয়। অনেক সময় পরিচালক জামার আস্তিনে লুকিয়ে রাখেন মহার্ঘ অস্ত্র সংগীত, মোক্ষম মুহূর্তে ব্যবহার করার জন্য। বুনুয়েলেন নাজারিনের কথাই ধরা যাক। পুরো চলচ্চিত্রে সংগীতের ব্যবহার নেই, কেবল শেষ দৃশ্যে একসাথে শত শত ড্রাম গর্জে ওঠে, যারা ছবিটি দেখেছেন তারা এর ব্যঞ্জনা অনুভব করতে পারবেন। 
প্রতিধ্বনীপূর্ণ কিংবা প্রতিবেশের শব্দ, আর একটি বড় হাতিয়ার। এটি দু’ভাবে ব্যবহৃত হতে পারে; দৃশ্যমান উৎস থেকে এবং অদৃশ্য উৎস থেকে। কল্পনা করা যাক একটি দৃশ্যের কথা যেখানে একজন নারী এমন একজন পুরুষের জন্য অপেক্ষা করছে যার সাথে সে মুখোমুখি হতে চায় না। নারীটি একটি বিছানায় বসে আছে, হঠাৎই সে লক্ষ্য করল পুরুষটি আসছে। বিছনা থেকে উঠতে গিয়ে ক্যাঁচ ক্যাঁচ করে শব্দ হল। ঐ একটি ছোট্ট শব্দই মহিলাটির মনোযন্তণা প্রকাশে যথেষ্ট। কিংবা ধরা যাক একটি রান্তার পাশে দু’জন কপোত কপোতি দাড়িঁয়ে কথা বলছে, তারা সবচে আবেগময় কথাটি যখন বলতে যাবে তখনই একটি গাড়ি তীব্র হর্ণ বাজিয়ে ছুটে গেল, এটা আর একটা উদাহরণ।
দৃশ্যমান দৃশ্যের সাথে আপাত সামঞ্জস্যহীন শব্দও ব্যবহৃত হতে পারে। যেমন কোন যুবক যুবতী একটি কক্ষে নির্বাক বসে আছে, দূরের কোন স্থান থেকে পাখির ডাক ভেসে আসছে। অথবা ধরা যাক একজন মানুষ স্বপ্নময় চোখে হেঁটে চলেছে; খুব ক্ষীণভাবে ট্রেনের ক্লান্তিকর হুইসেল ভেসে আসছে। 
শব্দের আলঙ্করিক ব্যবহার চলচ্চিত্রে প্রায় বাঙময় হয়ে ওঠে। আমি মেঘে ঢাকা তারার একটি দৃশ্যে যেখানে একজন মহিলার যন্ত্রনাভোগ দেখানো হচ্ছে, সাউন্ড ট্রেকে চাবুকের আঘাতের শব্দ ব্যবহার করেছি। আর একধরণের শব্দ আছে যাকে অনুমান নির্ভর শব্দ বলা যেতে পারে, এটি একটি চমৎকার বিষয়। কয়েকটি উদাহরণ দেয়া যাক, একজন বৃদ্ধলোক একটি বেঞ্চে বসে আছে, ক্যামেরা ব্যক্তিটির মুখে ক্লোজ শটে ধরা। ট্রেনের বগি চলাচল এবং স্টেশনের নানা শব্দ ভেসে আসছে। ঐ শব্দসমূহই বলে দেয় লোকটি স্টেশনের ওয়েটিং রুমে বসে আছে যদিও ক্যামেরা লোকেশনের কিছুই দেখায়নি। অথবা ধরা যাক একটি মহিলার মুখে ক্যামেরা স্থির, একটি লোহার গেট খোলা এবং বন্ধ হওয়ার শব্দ হল, মহিলাটি বন্দিত্ব বরণ করতে যাচ্ছে এমন একটি ধারণা তা আপনাকে দেবে। 
মেঘে ঢাকা তারায় মা চাইছিল না তার বড় মেয়ে প্রেমে পড়ুক কিন্তু কিছুতেই নিবৃত করতে পারছে না, তারা দু’জন যখন কথা বলছিল রান্নাঘর থেকে কড়ায়ে উত্তপ্ত তেল পোড়ার শব্দ আসছিল। পরে যখন কন্যটিকে আমরা অন্য কোথাও দেখি তখনো পৌনঃপুনিকভাবে একই শব্দ শুনি- যা মেয়েটির মনের অবস্থা সম্পর্কে ধারণা দেয়।
শেষতঃ আমি বিশ্বাস করি নীরাবতাই হল সবচেয়ে প্রতীকী, বাঙময় এবং শক্তিশালী। 

