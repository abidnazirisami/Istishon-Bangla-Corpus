বন্দিপাখি কেন গায় আমি জানি 


[Maya Angelou সমকালীন বিশ্বে প্রভাবশালী সাহিত্যিকদের একজন। ১৯২৮ সালে জন্ম নেয়া এই আফ্রো- আমেরিকান কৃষ্ণাঙ্গ নারী দীর্ঘ ৫০ বছর যাবৎ একাধারে লিখে যাচ্ছেন আত্মজীবনী, প্রবন্ধ, কবিতা, নাটক। পুলিৎজারসহ অজস্র পুরষ্কারে সম্মানিত হয়েছেন। উনি কৃষ্ণাঙ্গ অধিকার আদায়ের একজন অগ্রগামী কর্মীও বটে। I Know Why the Caged Bird Sings তাঁর বিখ্যাত একটি কবিতা, একই নামে তাঁর একটি আত্মজীবনী গ্রন্থও আছে।]
বন্দিপাখি কেন গায় আমি জানি  
মুক্তপাখি লাফিয়ে চলে
আপন ডানায়, আত্মবিশ্বাসে
স্রোতের টানে ভেসে চলে
প্রবাহের শেষ পর্যন্ত
সোনালী রৌদ্রকিরণে ডানা ঝাপটাতে ঝাপটাতে
আকাশ অধীকারের দুঃসাহস দেখায়। 
কিন্তু যে পাখিটি বন্দি
তার সীমাবদ্ধ খাঁচায়
উজ্জ্বল সোনালী কিরণ সে দেখে ক্বচিৎ
ইচ্ছেগুলো অবদমিত,
তার ডানা ছাটা এবং পদযুগল শৃঙ্খলিত
তবু সে গেয়ে উঠে
উজ্জ্বল ভোরের আখাঙ্খায়। 
বন্দি পাখি গায়
ভীরু কম্পিত গলায়
অজানা বিষয়ে, কিন্তু অনমনীয় অবিচলতায়
তার সুর অনুরণিত হয়
দুরবর্তী পাহাড়ে পাহাড়ে
বন্দি পাখির জন্য তা মুক্তির লড়াই। 
মুক্তপাখি হাওয়া বদলের কথা ভাবে
মৃদু দীর্ঘশ্বাসের মত মিলিয়ে যায় তা পাতার ফাঁকে
মদির ভোরে তার জন্য অপেক্ষা করে
পুরুষ্ট কীটের স্বাদ
এবং সে দ্বিধাহীন দাবী করে আকাশের মালিকানা।
কিন্তু বন্দিপাখি নিস্তব্ধ দাঁড়িয়ে থাকে
স্বপ্নের সমাধিপাশে,
তার ছায়া আর্তচিৎকারে কেঁপে ওঠে
ভয়ংকর দুঃস্বপ্নের ঘোরে
তার ডানা ছাটা এবং পদযুগল শৃঙ্খলিত
তবু সে গেয়ে উঠে
উজ্জ্বল ভোরের আখাঙ্খায়। 
বন্দি পাখি গায়
ভীরু কম্পিত গলায়
অজানা বিষয়ে, কিন্তু অনমনীয় অবিচলতায়
তার সুর অনুরণিত হয়
দুরবর্তী পাহাড়ে পাহাড়ে
বন্দি পাখির জন্য তা মুক্তির লড়াই। 

