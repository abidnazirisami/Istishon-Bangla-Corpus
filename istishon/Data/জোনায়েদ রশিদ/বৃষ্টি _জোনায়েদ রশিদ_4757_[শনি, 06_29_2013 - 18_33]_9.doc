বৃষ্টি 


 বৃষ্টি পড়ছে আকাশ জুড়ে হাওয়াই হাওয়াই
সদর রাস্তায়, বারান্দায়, আরশিতে
বৃষ্টি ঝরছে পাতার ফাঁকে, কাকের ডানায়
বাঁকা কাঁখ, অলিন্দ, টোপ ফেলা বঁড়শিতে। 
বৃষ্টি পড়ছে ধানের ক্ষেত, বালিকার কেশে টপটপ
খোলা মাঠ, ভেজা বুক, টিনের চালে ঝপঝপ
বৃষ্টি ঝরছে আদিগন্ত, ধু ধু প্রান্তরে, যাত্রী ছাউনি
তৃষিত মাটি পিচ ঢালা পথে, ফিরে ফিরে চাউনি।
বৃষ্টি ঝরছে মগজে, বরজে উঠানে
লাঙ্গল, জঙ্গল, ভাটি আর উজানে।
বৃষ্টি পড়ছে, বৃষ্টি ঝরছে, বৃষ্টি সিক্ত ক্ষণ
নীরবে জ্বলছে তবু এই খাণ্ডববন।

