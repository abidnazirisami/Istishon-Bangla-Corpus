গদার এবং সোলানাসের কথোপকোথন


[ বিশ্ব চলচ্চিত্রের দুই মায়েস্ত্রো জ্যঁ লুক গদার এবং ফার্নেন্ডো সোলানাসের মধ্যে এই কথোপকোথনটি হয় ১৯৬৯ সালে সোলানাসের বিখ্যাত চলচ্চিত্র দ্য আওয়ার অব দ্য ফার্নেসেস- এর ইউরোপ এবং আমেরিকান রিলিজ উপলক্ষে। ঐতিহাসিক সে কথোপকোথন বাংলায় রূপান্তরের একটি প্রয়াস...] 
গদার: আপনি আপনার চলচ্চিত্র দ্য আওয়ার অব দ্য ফার্নেসেসকে কীভাবে সংজ্ঞায়িত করবেন?সোলানাস: একটি আদর্শিক এবং রাজনৈতিক চিত্র-ভাষ্য হিসেবে। কেউ কেউ চিত্র-রচনার কথা বলে, এবং আমি মনে করি সেটা ঠিকই কেননা চলচ্চিত্রে আমরা সরবরাহ করি তথ্য, চিন্তার উপকরণ/ অনুচিন্তন, শিরোনাম এবং শিক্ষামূলক নির্মিতি ইত্যাদি... চলচ্চিত্রের গঠনও অনেকটা পুস্তকের মতই প্রস্তাবনা, অধ্যায়, উপসংহার ইত্যাদিতে বিন্যস্ত। এই চলচ্চিত্রটি প্রচলিত সিনেমার রূপ এবং আঙ্গিক হতে সম্পূর্ণ মুক্ত। আমরা আমাদের দিক হতে সম্ভাব্য সবকিছুই ব্যবহার করেছি, যা আমাদের প্রয়োজনীয় এবং শিক্ষামূলক মনে হয়েছে; সরাসরি দৃশ্যায়ন হতে শুরু করে সাক্ষাৎকার যেসব গল্পের মত, কিংবা উপকথা, কিংবা গান এমনকি চিত্রের মাধ্যমে ধারণার বিন্যাস। চলচ্চিত্রটির সাবটাইটেল এটির ডকুমেন্টারি চরিত্র প্রতিফলন করে, যার অভিপ্রায় একটা কিছু প্রমাণ করা, সাক্ষ্য প্রদান, স্পষ্ট বাস্তবতার সুনির্দিষ্ট দলিল যেটার উদ্দেশ্য শিক্ষিত করা, গবেষণা করা। চলচ্চিত্রটির অবদান এর অভিনবত্বে নিহিত; এটি সুস্পষ্ট নির্দেশনা, সুনির্দিষ্ট পথ নির্দেশ করে। কেননা এই চলচ্চিত্রটি ওইসব দর্শকের জন্য নয় যারা সাংস্কৃতিক সহাবস্থানে বিশ্বাসী বরং চলচ্চিত্রটি সেসব গণমানুষের জন্য যাঁরা নব্য-উপনিবেশিক নিয়ন্ত্রণবাদের শিকার। দ্য আওয়ার অব দ্য ফার্নেসেসের প্রথম অংশ আলোকপাত করে এমন সব বিষয়ের উপর যা ইতিমধ্যে প্রায় সকলে অবহিত, চলচ্চিত্রটি এতধরনের 'সক্রিয়তা'-ও বটে, বিকল্প সংযোগ কারণ এটি কেবল একটি নিখাদ চলচ্চিত্র নয় বরং এটি জনগণের কাছে আলোচনা, বিতর্ক, চিন্তার একটি নতুন দিগন্ত উম্মোচিত করে। প্রতিটি প্রদর্শনই হয়ে ওঠে মুক্তির ক্ষেত্র, যা মানুষকে গভীরভাবে ভাবতে শেখায়, ব্যক্তির অবস্থা এবং সমাজের বিদ্যমান বাস্তবতা পরিবর্তনের গভীর আকাঙ্ক্ষার উদ্রেগ করে।
গদার: কীভাবে এই ‘সক্রিয়তা' কার্যকর হয়?সোলানাস: চলচ্চিত্রটিতে বিরতি আছে, আছে অংশগ্রহণ- যাতে পর্দায় দৃশ্যায়িত বিষয়বস্তুকে স্ক্রীন থেকে হলে সঞ্চালিত করা যায়, অর্থাৎ দ্বিমাত্রিক পর্দা থেকে ত্রিমাত্রিক জীবনে, বর্তমানে। প্রাচীন দর্শক, যারা ১৮০০ শতকীয় বুর্জোয়া চেতনায় নির্মিত গতানুগতিক চলচ্চিত্র দেখতে অভ্যস্ত যে চলচ্চিত্রসমূহ অ-অংশগ্রহণমূলক, তারাই জীবন্ত প্রধান চরিত্র এই চলচ্চিত্রের। তারাই এই ছবির প্রকৃত অভিনেতা, ইতিহাসেরও বটে কেননা চলচ্চিত্রটি সমকালীন ইতিহাস নিয়েই নির্মিত।
এটা আমাদের ইতিহাসের একটি অসম্পূর্ণ পর্যায়ের মুক্তিকামী চলচ্চিত্র। এটি শেষ পর্যন্ত একটি অসম্পূর্ণ চলচ্চিত্র বৈ কিছুই নয়, যেটি মুক্তি সংগ্রাম প্রক্রিয়ায় বর্তমান এবং ভবিষ্যতের দিকে উম্মুক্ত। এইজন্যই প্রধান চরিত্ররাই চলচ্চিত্রটি সম্পন্ন করবে। আমরা ভবিষ্যতে উদ্ভুত কোন ঘটনার প্রেক্ষিতে যদি প্রয়োজন হয় চলচ্চিত্রটিতে নতুন কোন টীকা কিংবা দৃশ্য সংযোজনের সম্ভাবনা বাতিল করছি না। এই সক্রিয়তা তখনই শেষ হবে যখন এর অংশগ্রহণকারীরা তা শেষ করার সীদ্ধান্ত নেবে। 
গদার: কী ধরণের সমস্যার সম্মূখিন আপনি হয়েছিলেন?সোলানাস: যেকোন অর্থনৈতিক কর্মকান্ডের এজমালি সমস্যাবাদেও আমি বলব প্রধান সমস্যা ছিল বিদেশী চলচ্চিত্রিক মডেলের উপর নির্ভরশীলতা থেকে মুক্ত হওয়া। এই নির্ভরশীলতা মূলত নন্দনতাত্ত্বিক, আমাদের চলচ্চিত্রের উপর ইউরোপ এবং আমেরিকার চলচ্চিত্রের, যা সবচে বড় সীমাবদ্ধতা। এটা আর্জেন্টিনার সাংস্কৃতিক অবস্থা বিশ্লেষণ না করলে বোঝা যাবে না। আর্জেন্টিনার কাগুজে (অফিসিয়াল) সংস্কৃতি হল নব্য-ঔপনিবেশিক বুর্জোয়াদের অনুকরণ প্রবন সংস্কৃতি, সাম্রাজ্যবাদী বুর্জোয়াদের পীড়নের সংস্কৃতি। এই সংস্কৃতির অংশ হিসেবে আর্জেন্টিনায় যেসব চলচ্চিত্র নির্মিত হচ্ছে তা হল ইয়াঙ্কিদের উৎপাদনমুখী, তর্কবাগীশ নন্দনতত্ত্বের অনুকৃতি, নিজস্বতা কিছু নেই, নিজেকে উম্মোচনের কোন তাগদা নেই। এসব কেবল ভাষান্তর, নকল। এটিই নির্ভরতা...
গদার: আমেরিকান চলচ্চিত্র বিক্রয়যোগ্য পণ্য...সোলানাস: ঠিক তাই, এমন এক ধরণের চলচ্চিত্র যা প্রদর্শন এবং ব্যবসার চক্রে বাধাঁ, পুজিঁবাদী শোষণের হাতিয়ার। এই মুনাফা-সন্ধানী উৎপাদন প্রক্রিয়ার গর্ভ হতেই জন্ম চলচ্চিত্রের বিভিন্ন শাখা, কৌশল, ভাষা এমনকি বর্তমান চলচ্চিত্রের প্রদর্শনকালও। এই সকল ধারণা, শর্তাবলী ভাঙ্গাই ছিল সবচে কঠিন কাজ, এ ক্ষেত্রেই সবচেয়ে বেশী বেগ পেতে হয়েছে। আমাদেরকে এই শৃংখল হতে নিজেদের মুক্ত করতেই হতো, চলচ্চিত্র নির্মাণ তখনই অর্থবহ যদি একজন লেখক কিংবা চিত্রকরের মতো স্বাধীনভাবে তা সম্পন্ন করা সম্ভব হয়।
আমরা আমাদের অভিজ্ঞতা থেকে আমাদের প্রয়োজন ছেঁকে আনার চেষ্টা করছিলাম। আমরা ঝুঁকি নেয়ার, নিজেদেরকে সেভেন্থ আর্ট অর্থাৎ চলচ্চিত্রের গুরুদের নিগরে বন্দি করার আগে- যারা গল্প, উপন্যাস, নাটক প্রভৃতিতে নিজেদের প্রকাশ করতে স্বচ্ছন্দ- নিজস্ব একটি পথ খোঁজার সীদ্ধান্ত নিলাম। আমরা নিজেদের ভিসকন্তি, রেনোয়া, গিয়াকোন্ডা, রেঁনেসা, পাভেসিস ... এঁদের থেকে মুক্ত করতে শুরু করলাম... আমরা এমন একটি ফর্মের সন্ধানে ছিলাম যা একান্তই আমাদের নিজস্ব যা আমাদের দর্শকদের প্রয়োজন মেটাবে এবং আর্জেটিনার জনগণের মুক্তির প্রক্রিয়ায় ভূমিকা রাখবে। বলতে চাইছি জনগণের এই মুক্তি তথাকথিক নন্দনতাত্বিক প্রক্রিয়ায় আসবে না, এরজন্য নতুন পথ দরকার। এভাবেই নতুন চলচ্চিত্রের জন্ম নেবে যা আমাদের আদর্শ, গল্প, চিন্তা, বিষয়কে ধারণ করবে। ইতিহাসের এই নতুন ব্যাখ্যা বাতিল করবে ইতিহাসের পুরোনো বিশ্লেষণ। এমন এক চলচ্চিত্র যা একই সাথে দেখার এবং পড়ার, অনুভব এবং চিন্তার, এমনকি গবেষণার জন্যও- যা যে কোন আদর্শিক রচনার ক্ষেত্রে প্রযোজ্য। 
গদার: মুক্তি অর্জনের প্রক্রিয়ায় এই চলচ্চিত্রটির ভূমিকা কীরূপ হতে পারে?সোলানাস: প্রথমত, সেইসব তথ্য সরবরাহ করা যাতে সবার প্রবেশগম্যতা নেই। যোগাযোগের উপকরণ, সংস্কৃতির নিয়ন্ত্রণ বুর্জোয়া ব্যবস্থার হাতেই, তারাই নির্ধারণ করছে এর গতিমুখ। যেসব তথ্য সকলে জানে তা তাই তারা যা আমাদের জানাতে চায়। সুতরাং মুক্তিকামী চলচ্চিত্রের প্রধাণ লক্ষ্য তথ্যের বিন্যাস এবং তা ব্যাপকভাবে প্রচার করা। সকলের কাছে তুলে ধরা কোনটা তাদের এবং কোনটা আমাদের নিজস্ব। অন্যভাবে বলতে গেলে আমাদের চলচ্চিত্র উমুক্ত, অংশীদারিত্বমূলক যার মৌলিক উদ্দেশ্য এক এবং অভিন্ন- মুক্তির সংগ্রামে সহায়তা করা, মানুষকে স্বাধীন করা। যাঁরা নিপীড়িত, অবদমিত এবং শৃংঙ্খলিত এ চলচ্চিত্র সে সব সংগ্রামীদের জন্য। ঐ সব মানুষের সচেতনতা এবং উপলব্ধির ক্ষমতা বাড়ানোর জন্য যারা তারা বর্তমান অবস্থা নিয়ে উদ্বিগ্ন। তবে কি এই চলচ্চিত্র সুনির্দিষ্ট গোত্রের জন্য? হয়তোবা! কিন্তু তথাকথিক সার্বজনীন চলচ্চিত্র তাই দেখায় যতটুকু ক্ষমতা অনুমোদন করে। ওসব চলচ্চিত্র পলায়নপর, রহস্যকীকরণের ছলনায় ভরা। অপরদিকে বিপ্লবী চলচ্চিত্র, যদিও পৌঁছুচ্ছে স্বল্প জনগোষ্ঠীর কাছে কিন্তু এর ব্যঞ্জনা, আবেদন অনেক গভীরে। সত্য এর সাথেই আছে। একজন মানুষকে মুক্ত করার জন্য আদর্শিক সহায়তা অসংখ্য ঔপনিবেশিক মানুষকে মনোরঞ্জন করা অপেক্ষা উত্তম।
গদার: কিউবানরা বলে- একজন বিপ্লবীর কর্তব্যই বিপ্লব করা। তবে বিপ্লবী চিত্রনির্মাতার কর্তব্য কী?সোলানাস: চলচ্চিত্রকে একটি হাতিয়ারে পরিণত করা কিংবা বন্দুকে, যা বিপ্লবী কর্মকান্ডে সক্রিয় হাতিয়ার হিসেবেই ব্যবহৃত হবে। আপনার ক্ষেত্রে এই দায়িত্ব কিংবা দায়বদ্ধতার বিষয়টি কেমন?
গদার: একজন পরিপূর্ণ যোদ্ধা হিসেবে কাজ করা, চলচ্চিত্র কম নির্মাণ কিন্তু অধিকতর বিপ্লবী হয়ে ওঠা। এটি খুবই কঠিন কেননা একজন চলচ্চিত্র নির্মাতা ব্যক্তিস্বাতন্ত্র্যবাদের শিক্ষার মধ্যেই গড়ে ওঠে তবুও চলচ্চিত্রে একটি নতুন পথের সন্ধান খুবই গুরুত্বপূর্ণ।সোলানাস: মে’র ঘটনাবলীর পর আপনার অর্জিত অভিজ্ঞতা অসামান্য। আপনাকে ওই অভিজ্ঞতার কথা আমার ল্যাটিন আমেরিকান সহকর্মীদের সাথে শেয়ার করার জন্য অনুরোধ করছি...
গদার: মে’র আন্দোলনের পর একটি অভূতপূর্ব মুক্তি অর্জিত হয়েছে। মে তার নিজস্ব সত্য নিয়ে আর্বিভূত হয়েছে, এটি আমাদের সমস্যাগুলোকে নতুন আঙ্গিকে চিহ্ণিত এবং তা নিয়ে আলোচনা করতে বাধ্য করেছে। মে’র আগে ফ্রান্সের পলায়নপর বুদ্ধিজীবীগোত্রের হাতে ছিল অসংখ্য অজুহাত, যা তাদের আয়েশে থাকা অর্থাৎ গাড়ি, বাড়ি.... ইত্যাদি ভোগের অনুমোদন দেয়। কিন্তু ‘মে’ সামান্য একটা সমস্যার সৃষ্টি করল আর তা হল আমাদের জীবনযাত্রা পাল্টে দেয়া, পুরো ব্যবস্থাকে নড়বড়ে করে দেয়া। বুদ্ধিজীবীদের ‘মে’ এমন একটি ব্যবস্থার দিকে ঠেলে দেয় যেটা তাদের শ্রমিক শ্রেণীর সহগোত্রিয় করে তোলে, যারা হরতাল, অবরোধ পরিত্যাগ করেছে কেননা মুদির দোকানে চার মাসের বকেয়া রয়েছে। চলচ্চিত্র নির্মাতাদের মধ্যে যেমন টাফেট সচেতনভাবেই বলল যে তারা তাদের জীবনযাত্রা পরিত্যাগ করবে না, অন্যেরা দ্বৈত ভূমিকা পালন করতে লাগল...সোলানাস: অঁতর চলচ্চিত্র কি বুর্জোয়া চলচ্চিত্রেরই অন্তর্গত নয়?
গদার: অবশ্যই। অঁতর হল এমন কিছু যা অনেকটা বিশ্ববিদ্যালয়ের প্রফেসরদের মতই...সোলানাস: আদর্শিকভাবে আপনি এই অঁতর চলচ্চিত্রকে কীভাবে মূল্যায়ন করেন? 
গদার: নৈর্ব্যক্তিকভাবে বললে এখনকার অঁতর চলচ্চিত্র প্রতিক্রিয়াশীলতার কাতারভুক্ত।সোলানাস: উদাহরণ হিসেবে কাদের নাম বলা যায়?গদার: ফেলিনি, আন্তোনিওনি, ভিসকন্তি, ব্রেসোঁ, বার্গম্যান...সোলানাস: তরুণদের মধ্যে?গদার: ফ্রান্সে মে’র আগেরকার গদার, টাফেট, রিভেট্টি, ডেমি, রেসনিস... প্রত্যেকে... ইংল্যান্ডে ল্যস্টার, ব্রুকস... ইতালিতে পাসোলিনি, বার্তোলুসি... তাছাড়া পোলনস্কি... প্রত্যেকে...সোলানাস: আপনি কি মনে করেন এই চলচ্চিত্রকাররা বুর্জোয়া ব্যবস্থার অর্ন্তগত?গদার: হ্যাঁ, এই চলচ্চিত্র নির্মাতারা বুর্জোয়া ব্যবস্থারই অন্তর্গত এবং তা হতে বিচ্ছিন্ন হওয়ার কোন ইচ্ছেও তাদের নেই।সোলানাস: বুর্জোয়া ব্যবস্থাকে সবচেয়ে সমালোচনা করে চলচ্চিত্র নির্মাণও কি এই ব্যবস্থার মধ্যে থেকেই হচ্ছে না? 
গদার: হ্যাঁ, ঐ চলচ্চিত্রগুলো বুর্জোয়া ব্যবস্থার মধ্যেই নির্মিত হচ্ছে কেননা তাদের সমন্বিত সম্ভাবনা রুপায়নের ক্ষেত্রে তারা যথেষ্ঠ শক্তিমান নয়। উদাহরণস্বরূপ; আমেরিকার নিউজরিল চলচ্চিত্র নির্মতারা আর্থিকভাবে আপনার আমার মতই দরিদ্র কিন্তু সিবিএস যদি তাদের কোন একটি চলচ্চিত্র নির্মাণের জন্য ১০,০০০ ডলার দেয়ার প্রতিশ্রুতি দেয় তা নিতে তারা অস্বীকারই করবে কেননা তাহলে তারাও বুর্জোয়া ব্যাবস্থার অঙ্গিভূত হয়ে পড়বে। কেন তারা অঙ্গিভূত হবে? কারণ আমেরিকার টেলিভিশন ব্যবস্থা এতটাই শক্তিশালী, তারা তাই প্রদর্শন করে যা বুর্জোয়া ব্যবস্থাকে সুসংহত করার জন্য প্রয়োজন। হলিউডে নিউজরীল চলচ্চিত্র নির্মাতারা চে’ গুয়েভারা কিংবা মাও সে তুং নিয়ে কোন চলচ্চিত্র নির্মাণ করছে না। এখন এদের কাজগুলো যদি ফ্রান্সের টিভিতে দেখানো হয় তবে তা স্থায়ী হবে না, অন্তত পরিপূর্ণভাবে কারণ তা ভিন্ন দেশের, ভিন্ন সংস্কৃতির...সোলানাস: আপনার শেষ বক্তব্যের সাথে আমি একমত নই। আমি বিশ্বাস করি যখন কোন দেশীয়/জাতীয় চলচ্চিত্র শোষিত শ্রেণীর দৃষ্টিভঙ্গি থেকে নির্মিত হয়, যখন তা উদ্দেশ্যের দিক থেকে সুস্পষ্ট এবং গভীর তা যেকোন বুর্জোয়া ব্যবস্থার পক্ষে হজম করা দুষ্কর হয়ে ওঠে। আমি বিশ্বাস করি না সিবিএস (U.S. commercial broadcasting television network) ব্ল্যাক পাওয়ার আন্দোলন অথবা Stokely Carmichael- এর কৃষ্ণাঙ্গদের অধিকার আন্দোলন নিয়ে কিংবা ফ্রান্স টিভি Cohn-Bendit এর সংগ্রাম, বিশ্বাস নিয়ে ছবি নির্মণ করে তা প্রদর্শন করবে। আমাদের সরকারগুলো অনেককিছুই অনুমোদন করে যতক্ষণ পর্যন্ত না তা অন্যের সমস্যা হিসেবে প্রতীয়মান কিন্তু যখন সমস্যাগুলোর রাজনৈতিক প্রকৃতির জন্যই আন্তর্জাতিকতার প্রশ্ন চলে আসে, তখন তাদের পক্ষে হজম করা মুশকিল হয়ে ওঠে। ক’মাস আগেও এখানে ব্যাটেলশীপ পটেমকিন ছবিটিকে সেন্সরশীপ আটকে দিল... অন্যদিকে বেশীরভাগ ‘অতঁর চলচ্চিত্র’-ই বুর্জোয়া সমস্যাবলীকে বুর্জোয়া দৃষ্টিকোন থেকে ব্যাখ্যা করে মাত্র। তারা কেবল বুর্জোয়া ব্যবস্থায় অঙ্গীভূতই নয় বরং আমাদের দেশে নব্য-উপনিবেশী অঁতর চলচ্চিত্র নির্মাণের নন্দনতাত্ত্বিক এবং আদর্শিক (থিমেটিক) কুশীলবও। 
গদার: সহমত। কিন্তু যখন... ধরুন ফ্রান্সে রাজনীতিটা যখন জটিল হয়ে ওঠে তাদের জন্য... কিংবা বুর্জোয়া ব্যবস্থাও আগের মত অতটা সহায়ক পর্যায়ে থাকে না... তাই ঘটেছে আপনার চলচ্চিত্রের ক্ষেত্রে... যা আমি নিশ্চিত কখনোই অঙ্গীভূত হবে না, নিয়ন্ত্রিতও হবে না। কিন্তু কেবল রাজনৈতিক চেতনাই এট ঘটানোর জন্য যথেষ্ট নয়, এটি নন্দনতাত্ত্বিক ক্ষেত্রেও ঘটে।
আমার শেষ কাজগুলোর মধ্যে Weekend এবং La Chinoise বুর্জোয়া ব্যবস্থার পক্ষে হজম করা বেশ দুঃসাধ্য, যেখানে নন্দনতত্ত্ব সরাসরি রাজনৈতিক। রাজনৈতিক অবস্থান অবশ্যই নন্দনতাত্ত্বিক অবস্থানের সাথে সঙ্গতিপূর্ণ হতে হবে। আমাদের অঁতর চলচ্চিত্র নয় বরং বৈজ্ঞানিক চলচ্চিত্র নির্মাণ করা উচিত। নন্দনতত্ত্বকেও বৈজ্ঞানিক পদ্ধতিতে অধ্যয়ন করতে হবে। আমরা অস্বীকার করলেও প্রতিটি আবিষ্কার সেটা শিল্প কিংবা বিজ্ঞান যে ক্ষেত্রেই হোক না কেন তা রাজনৈতিক উদ্দেশ্যের সাথে সঙ্গতিপূর্ণ, সবক্ষেত্রেই যেরূপ বৈজ্ঞানিক আবিষ্কার রয়েছে সেরূপ নন্দনতাত্ত্বিক আবিষ্কারও আছে। এইজন্যই আমরা যা করব বলে ঠিক করিছি এবং যা করার জন্য নিবেদিত সে বিষয়ে শতভাগ সচেতন হতে হবে। উদাহরণম্বরূপ, অ্যন্তনিওনি একটি সময় পর্যন্ত অসামান্য কাজ করেছেন... কিন্তু এখন তিনি নিঃশেষিত... তিনি নিজের মধ্যে মৌলিক কোন পরিবর্তন আনতে পারেননি। তিনি ছাত্রদের নিয়ে ছবি তৈরী করেছেন যেকরম ছবি হলিউডেও হতে পারত কিন্তু এমন কোন ছবি তৈরী করতে পারেননি যা ছাত্রদের মধ্য হতে উঠে আসে।
পাসোলিনির প্রতিভা আছে, যথেষ্ট প্রতিভা, তিনি জানেন কোন একটি বিষয় নিয়ে কীভাবে ছবি বানাতে হয় যেমন একজন ছাত্র স্কুলে রচনা লিখতে শেখে। যেমন, তিনি সহজেই তৃতীয় বিশ্ব নিয়ে একটি কবিতা লিখতে পারেন কিন্তু তৃতীয় বিশ্বই তাকে দিয়ে কবিতাটি লিখিয়ে নিচ্ছে না। আমি বিশ্বাস করি প্রথমত তৃতীয় বিশ্বের একজন হয়ে ওঠাটা গুরুত্বপূর্ণ তাহলে একদিন এই তৃতীয় বিশ্বই আপনার মধ্যে কবিতার জন্ম দেবে, আপনাকেই দিয়েই কবিতা লিখিয়ে নেবে কেননা আপনি একজন কবি এবং জানেন কীভাবে কবিতা লিখতে হয়... যেভাবে আপনি বলেছেন চলচ্চিত্রকেই অবশ্যই হাতিয়ার হতে হবে, বন্দুকের মত। এখনো অসংখ্য লোকজন অন্ধকারে আছে এবং তাদের আলোতে টেনে আনতে কেবল প্রদীপ জ্বালানো যথেষ্ট নয়, আরো বেশিকিছু দরকার- তত্ত্বই পারে সেটা করতে। আমাদের চলচ্চিত্রের মাক্সিয় ব্যাখ্যা প্রয়োজন, যা কেবল তাত্ত্বিক বিশ্লেষণই করবে না বরং চলচ্চিত্র তৈরীর নির্মাণগত/প্রয়োগিক দিকও বিশ্লেষণ করবে যাতে সর্বত্র ছবি তৈরী হতে পারে। কেবল আইজেনেস্টাইন এবং দিজগা ভারতভই এই বিষয় নিয়ে নিজেদের ব্যপৃত রেখেছেন। 
সোলানাস: এই মূহূর্তে আপনি কি করছেন? আপনার কি কোন প্রযোজক আছে?গদার: আমার কখনোই প্রডিউসার ছিল না। আমার দু’একজন প্রযোজক বন্ধু ছিল বটে কিন্তু আমি কখনোই প্রথাগত প্রোডাকশন হাউজের হয়ে কাজ করিনি। যদি কখনো দু’একবার করে থাকি, সেটা ভুলে... এভাবে কাজ করা এখন আমার পক্ষে আর সম্ভব নয়। আমি জানিনা অন্যেরা তা কীভাবে করে। আমি আমার কিছু সহকর্মীদের চিনি যেমর কূর্ণট কিংবা বার্তোলুচ্চি যারা কাজ করার জন্য ঐসব মানসিক প্রতিবদ্ধিদের দুয়ারে ধর্ণা দেয়। কিন্তু আমি তা কখনো করিনি। এখন আমিই আমার প্রযোজক, আমার যা আছে তা নিয়েই। আমি আগের চেয়ে অনেক বেশি ছবি তৈরী করছি এখন, কারণ আমি সিনেমা বানাই ভিন্নভাবে, ১৬ মিলিমিটারে অথবা আমার সামান্য টিভি যন্ত্রপাতি দিয়ে। ভিন্ন অবশ্য অন্য অর্থেও, যদিও উদ্ভট শোনাতে পারে আমি সিনেমা বানানোর ক্ষেত্রে ভিয়েতনামিদের অনুসরণ করি। স্মরণ করুন ভিয়েতনামিরা প্রতিরোধ সংগ্রামে কীভাবে বাইসাইকেল ব্যবহার করেছেন। এখানে একজন চ্যম্পিয়ন বাইসাইকেলিস্টও ভিয়েতনামিদের মত সাইকেল ব্যবহার করতে পারবে না। আমি ভিয়েতনামিদের মতই সাইকেল ব্যবহার করতে চাই। আমাকে আমার সাইকেল দিয়েই অনেক দূর যেতে হবে, ভবিষ্যতের জন্য অনেক কাজ জমা আছে যা আমাকে করতেই হবে, এজন্যই আমি বর্তমানে এত বেশি ছবি নির্মাণ করছি। এবছর (১৯৬৯ সালে) আমি চারটা ছবি নির্মাণ করেছি। 
সোলানাস: আপনি যা করতে অভ্যস্ত এবং এখন যা নির্মাণ করছেন এর মধ্যে পার্থক্য কী?গদার: এখন আমি এমন ছবি বানাতে চেষ্টা করছি যা সচেতনভাবে রাজনৈতিক সংগ্রামে নিযুক্ত হয়। পূর্বে সেটা হত অসচেতনভাবে, আমি বামপন্থী ছিলাম, সেটা ছিল ভাবপ্রবণতা। যদিও আমার শুরু ডানপন্থী একটা অবস্থান হতে, এর কারণ ছিল আমিও ছিলাম বুর্জোয়া, একজন স্বাতন্ত্র্যবাদী। পরবর্তীকালে আমি মানসিকভাবে বামপন্থাতেই বিকশিত হই, যতক্ষণ না পর্যন্ত আমি ধারণ করেছি সংসদীয় নয় বিপ্লবী বামপন্থায়, পূর্ব ধারণাসমূহের বিরোধিতা করে কাঠামোর আমূল পরিবর্তনে। 
সোলানাস: এবং সিনেমাটোগ্রাফিক্যালি ?গদার: সিনেমাটোগ্রাফিক্যালি আমি তাই করার চেষ্টা করি আগে যা কখনো করা হয়নি, এমনকি আমি যখন বুর্জোয়া ব্যবস্থার অধীনে কাজ করি তখনও। এখন আমি আগে যা কখনো করা হয়নি তাকে বৈপ্লবিক সংগ্রামে ব্যবহারের চেষ্টা করছি। পূর্বে আমার তালাশ ছিল কেবল ব্যক্তিপর্যায়ে। এখন আমি জানার চেষ্টা করছি যদি আমি ভুল হই, তবে কেন আর যদি সঠিক হই তাই বা কেন। আমি এখন যা করা হয়নি তাই করার চেষ্টা করছি কারণ যা করা হয়েছে তার প্রায় সবটাই সাম্রাজ্যবাদী। প্রাচ্যের সিনেমা সাম্রাজ্যবাদী চলচ্চিত্র, সান্তিয়াগো আলভারেয এবং দু’একজন তথ্যচিত্র নির্মাতাবাদে কিউবান চলচ্চিত্রও আধা সাম্রাজ্যবাদী মডেলে নির্মিত। 
রাশিয়ান চলচ্চিত্রও খুব দ্রুতই আমলাতান্ত্রিক এবং সাম্রাজ্যবাদী হয়ে উঠেছে, আইজেনস্টাইন, দযিগা ভেরতভ এবং একেবারে অপরিচিত মেতটরকিন এই দু’চারজন ব্যতিক্রম বাদে, যারা এর বিরুদ্ধে সংগ্রাম করছে। এখন আমি শ্রমিকদের নিয়ে চলচ্চিত্র তৈরি করি, আমি তাই করি যা তারা আদর্শিকভাবে চায়, কিন্তু সাথে সাথে আমি এটাও বলি, ‘সাবধান! এই ধরণের চলচ্চিত্র নির্মাণের ক্ষেত্রে এটা মনে রাখা গুরুত্বপূর্ণ যে তারা বুর্জোয়া ব্যবস্থার অশোভন চলচ্চিত্র নির্মাণের জন্য তাদের স্বেচ্ছা শ্রম নিয়োগ করছে না। এটা চলচ্চিত্রকারের সংগ্রামে সাহায্য করার আমাদের নৈতিক বাধ্যবাধকতা এবং কর্মপদ্ধতি।’ সংক্ষেপে, চলচ্চিত্র এখন খুবই বিভ্রান্ত এবং জটিল হয়ে উঠেছে, তাই যারা চলচ্চিত্রকার নয় কিন্তু তাদের স¤পর্কগুলো পর্দায় দেখতে আগ্রহী তাদের নিয়ে ছবি করাটা গুরুত্বপূর্ণ। 
সোলানাস: আপনি কেন তাদের নিয়ে কাজ করেন যারা চলচ্চিত্র নির্মাণ প্রক্রিয়ার সাথে সম্পৃক্ত নয়?গদার: চলচ্চিত্রের ভাষাগত প্রক্রিয়ার জন্যই এটা অল্পসংখ্যক মানুষের হাতে মুঠোয়, সেটা হলিউডে হোক, মসফিল্মে হোক কিংবা যে যেখানে যেভাবেই হোক- ওই স্বল্প সংখ্যক মানুষরা তাদের ভাষা, কথা চাপিয়ে দিচ্ছে সমগ্র জন গোষ্ঠীর উপর। এই ক্ষুদ্র গোষ্ঠী হতে নিয়ন্ত্রণমুক্ত হওয়ার জন্য ‘আমি ভিন্ন ধরণের ছবি বানাচ্ছি’- এটা বলাই যথেষ্ট নয়, কেননা চলচ্চিত্র নির্মাণের পূর্ব নির্ধারিত কোন রূপরেখা/আদর্শ ঠিকই আপনার মাথায় কাজ করে। এই সমস্যা থেকে উত্তরণের জন্য ওই মানুষদের সাথেই কাজ করা উচিত যারা কখনো চলচ্চিত্রে কথা বলার সুযোগ পায়নি। মে'র ঘটনায় প্যারিসে একটা অসামান্য ব্যাপার ঘটে, যখন সব মানুষেরা দেয়াল লিখন শুরু করল... 
পূর্বে কেবলমাত্র বিজ্ঞাপনদাতাদেরই দেয়ালে লেখার অধিকার ছিল, জনগণ ভাবতো দেয়ালে লেখা নোংরামি এবং বখাটেপনা। কিন্তু আমার মধ্যে দেয়াল লিখনের একটা তাড়না সবসময় কাজ করত এবং মে’ঘটনার পর আমি তা করেছিও। এটা কোন নৈরাজ্যমূলক ভাবনা নয় বরং গভীর আকাঙ্ক্ষা। চলচ্চিত্র নির্মাণেও একেবারে নতুন হতে পারাটা প্রয়োজন। আমি একটি চলচ্চিত্র নির্মাণ করেছি যেখানে ছাত্ররা কথা বলছে শ্রমিকদের সাথে; সারাক্ষণ ছাত্ররাই কথা বলছে কিন্তু শ্রমিকরা কখনোই কথা বলে না। তাদের কথা সংবাদপত্রেও নেই, চলচ্চিত্রেও নেই; তাদের এই নীরাবতা কেন? জনসংখ্যার ৮০ শতাংশের মুখের ভাষা কোথায়? আমাদের অবশ্যই সিংহভাগ জনগণকে কথা বলার সুযোগ দিতে হবে। এইজন্যই আমি সংখ্যালঘু সম্প্রদায়ভুক্ত হতে চাই না, যারা সবসময়ই কথা বলছে কিংবা সিনেমা বানাচ্ছে। আমি ৮০ শতাংশের ভাষায় তাদের কথা বলতে চাই, এজন্যই আমি চলচ্চিত্রের লোকদের নিয়ে সিনেমা বানাতে ইচ্ছুক নই, বরং তাদের নিয়েই বানাতে চাই যারা মানবতার ৮০ শতাংশ।

