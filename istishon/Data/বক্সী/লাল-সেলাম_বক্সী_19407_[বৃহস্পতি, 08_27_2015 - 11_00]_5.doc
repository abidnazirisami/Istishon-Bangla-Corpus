লাল-সেলাম


হিমাদ্রির মতো, অথবা ঊর্ধ্ব থেকে নিম্নে পতিত প্রবল শক্তিধর জলপ্রপাতের মতো, প্রবল তার ভাষা। বোকার কল্পিত ভগবানের বুকে পদচিন্হ একে দিতে যে বিন্দুমাত্র সংশয়ের ধার ধারেনি। সেই ঝাঁকড়া চুলের প্রবল পুরুষ আমাদের দুখু মিয়া। কষাঘাত দারিদ্র বুকে নিয়ে উচ্চারণ করেছেন-‘হে দারিদ্র, তুমি মোরে করেছো মহান’। সেই মহান অহংকারে নয় আত্বসন্মানে, পৃথিবীকে সেদিন বাধ্য করেছিল বিদ্রোহীকে চিনে নিতে। বড় বিচিত্র জীবনে চিনে নিয়েছেন তার চেয়ে বড় বিচিত্র সত্য। মাত্র নয় বছর বয়েসে করেছেন গ্রাম্য মক্তবের শিক্ষকতা। বিদ্যালয়ের শ্রেষ্ঠ ছাত্র হয়েও সেদিককার প্রতিভা-দীপ্ত ও উজ্জ্বল সম্ভাবনামূখর জীবন কে ছিন্নপত্রের মতো উড়িয়ে দিয়ে চলে গিয়েছেন মৃত্যু সমাকীর্ণ রণক্ষেত্রে। এরপর করাচী হেড-কোয়াটারে কাটে তিন বছর। যুদ্ধ শেষে ফিরে আসেন কলকাতায়, এবং ৩২ নম্বর কলেজ স্ট্রিটে ভারতীয় কমিউনিস্ট পার্টির প্রতিষ্ঠাতা মুজফফর আহাম্মদদের সাথে একত্রে বাস করতে থাকেন। সাম্যবাদী চেতনার প্রবাদ পুরুষ শুধু তত্বে গা না মাখিয়ে জীবনমুখী সাম্যতায় নিবেদিত করেছিলেন নিজের স্বত্বাকে।
সাম্যবাদী আন্দোলনের ক্ষেত্রে তার কিছু কিছু ক্রিয়াকলাপ উল্লেখের দাবি রাখে। নৈহাটির জগদ্দল অঞ্চলে গানের মাধ্যমে শ্রমিকদের মধ্যে সাম্যবাদী চেতনার প্রসার চেষ্টা উল্লেখ্য। প্রগতিশীল কিছু পত্রিকার সাথেও যুক্ত হন তিনি।
যুদ্ধ থেকে ফেরার পর, বিয়ে করেন প্রমিলাদেবীকে। কিন্তু ঘরের মোহো তার সদা চঞ্চল জীবন প্রবাহকে এতটুকু রুদ্ধ করতে পারেনি। বিপুল জীবনী শক্তি নিয়ে তিনি বিদ্রোহীর মতো জীবনযাপন করেছেন। ধূমকেতুর মতো নজরুল প্রবল আবেগে স্বরচিত গান গাইতে গাইতে হটাৎ বন্ধুদের সভায় আবির্ভূত হতেন, চর্বিত পানের রক্তিম রঙে ওষ্ঠাধর সর্বদা হয়ে থাকতো রাঙা। সারা দেশকে যৌবন শক্তির বন্যায় ভাসিয়ে দিয়ে ঘুরে বেড়াতেন।
রবীন্দ্রোত্তর যুগে তার মতো প্রতিভা খুঁজে পাওয়া দুষ্কর।
মহাপ্রয়াণ দিবসে আজ এই হতভাগ্যের লাল-সেলাম গ্রহণ করো কবি।

