বান্দরবানে সাম্প্রতিক সময়ের অস্থিতিশীল পরিবেশ ও সাধারণ জনগণ!


বান্দরবানের লামায় দূর্গম নাইক্ষ্যংমুখ এলাকায় গত সোমবার বিকালে সেনাবাহিনীর সাথে জেএসএস সন্ত্রাসীদের গোলাগুলির ঘটনায় বর্তমান পরিস্থিতি শান্ত ও স্বাভাবিক বলে জানিয়েছে সেনাবাহিনী। লামা থানার অফিসার ইনচার্জ আনোয়ার হোসেন জানিয়েছেন, এই ঘটনায় নিহত অস্ত্রধারী সন্ত্রাসী পূণ্য রতন চাকমা (৩৭) এর লাশ ময়নাতদন্তের জন্য বান্দরবানে জেলা হাসপাতালে প্রেরণ করা হয়েছে। সন্ত্রাসী পুণ্য রতন চাকমা রাঙ্গামাটি জেলার বাঘাইছড়ি উপজেলার হিরার চর এলাকার রাঙ্গু চাকমার ছেলে। আহত ২ শিশু মাং প্রেন মুরুং (৮) চমেক হাসপাতালে ও দুই নোং মুরুং (৭) লামা উপজেলা হাসপাতালে চিকিৎসাধীন রয়েছে। সেনাবহিনীর পক্ষ থেকে অস্ত্রধারীদের জেএসএস সন্ত্রাসী বলে দাবি করা হয়েছে।
এই ঘটনায় এক সেনা সদস্য বাদী হয়ে মঙ্গলবার লামা থানায় ২টি ও আহত শিশুর বাবা বাদী হয়ে আরো ১টি মামলা দায়ের করে। এজাহার সূত্রে জানা গেছে, নিহত পুণ্য রতন চাকমাসহ আরো ২০/২৫ জন পাহাড়ি অস্ত্রধারী সন্ত্রাসী লামা উপজেলার রুপসীপাড়াস্থ নাইক্ষ্যংমুখ এলাকায় চাঁদা দাবি করে। ১৩ ফেব্রুয়ারী সোমবার তারা চাঁদা আদায়ের জন্য আসবে বলে আমরা জানতে পারি। গোপন সংবাদ পেয়ে রুপসীপাড়া সেনা ক্যাম্পের একটি সেনা টিম উক্ত এলাকায় উৎ পেতে থাকে। সন্ত্রাসীরা বিকেল ৪টায় এসে এলাকাবাসীকে অস্ত্রের মুখে ভয় দেখিয়ে চাঁদা আদায় করে। চাঁদা আদায়কালে চ্যালেঞ্জ করলে জেএসএস সন্ত্রাসীরা এলোপাথাড়ি গুলি চালায়। জানমাল ও সরকারী অস্ত্রগুলি রক্ষায় সেনাবাহিনীও গুলি বিনিময় করে। এসময় সন্ত্রাসীদের ছোড়া গুলিতে সশন্ত্র সন্ত্রাসী পুণ্য রতন চাকমা মারা যায় এবং সন্ত্রাসীদের ছোড়া গুলিতে ২জন শিশু গুলিবিদ্ধ হয়ে আহত হয়।
নিহত পুণ্য রতন চাকমার দেহ তল্লাশী করলে কোমরে প্রসেস (গুলি বান্ডুলী) থেকে রক্ষিত ৪৯ রাউন্ড রাইফেলের গুলি, ১২ রাউন্ড পিস্তলের গুলি, বুক পকেটে ১০ হাজার ১২০ টাকা, ১টি জাতীয় পরিচয় পত্র, ১টি স্কুল ব্যাগ, ৩টি জলপাই রঙের ইউনিফরম প্যান্ট, ২টি ইউনিফরম ক্যাপ, ২ জোড়া রাবারের জুতা পাওয়া যায়।
লামা থানার অফিসার ইনচার্জ আনোয়ার হোসেন বলেন, এই ঘটনায় আহত শিশুর বাবা পালট মুরুং বাদী হয়ে চাঁদাবাজির অভিযোগ এনে মামলা করে। মামলা নং- ০৭, তারিখঃ ১৪ ফেব্রুয়ারী ২০১৭ইং। অপরদিকে হত্যা ও অস্ত্র আইনে অভিযোগ এনে রুপসীপাড়া সেনা ক্যাম্পের সার্জেন্ট মোঃ ওলিয়ার আরো ২টি মামলা করেন। হত্যা মামলা নং- ০৮, অস্ত্র মামলা নং ০৯, তারিখ ১৪ ফেব্রুয়ারী ২০১৭ইং।

