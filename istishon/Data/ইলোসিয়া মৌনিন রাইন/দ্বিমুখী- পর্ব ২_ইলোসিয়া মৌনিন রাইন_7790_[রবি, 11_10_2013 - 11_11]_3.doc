দ্বিমুখী- পর্ব ২


 বাবা রাস্তার পাশে রেলিংয়ে ঠেস দিয়ে বসে আছেন। সাথে বসে আছে তার দলবল। সবাই একটু উৎসুক, বাবা কোন একটা বয়ান দিবেন। রাস্তার ট্রাফিক পুলিশ ও উৎসুক হয়ে দাড়িয়ে আছে। সবার দৃষ্টি বাবার দিকে। বাবা ধীরে ধীরে বলতে শুরু করলেন,
:ভাই সকল, আল্লাহর মহিমা বোঝা বড়ই কঠিন। ধর্ম প্রচারের জন্য বহু বছর পূর্বে ইয়েমেন থেকে আমার পূর্বপুরুষগন এসেছিলেন এই বিদ্বায়াত এর দেশে। এখন এই দেশে ধর্ম ছড়িয়ে পড়েছে। কিন্তু......কিন্তু এই দেশের দূর সীমান্তে? এখনো আদিবাসী বেহায়া অসভ্য জাত রয়ে গেছে। পূন্যভুমি চট্টগ্রামে এখন জংলিদের আবাস। আমারে আল্লাহ মেহেরবান স্বপ্নে দেখায়েছেন যে, আমি যেন সেই জংলি দেশে ধর্ম ছড়ায়ে দিতে যাই। তাই আমার ভাইবোন সকল, আমি ঠিক করেছি যে, আমি সেই এলাকায় ধর্মের আলো ছড়িয়ে দিব। আপনারা কে আমার সাথে আছেন??
ভক্তদের মাঝে গুঞ্জন উঠলো। বাবা আমি, বাবা আমি রবে পুরো দলটির মাঝে চাঞ্চল্য সৃষ্টি হয়ে গেছে।
হাটা বাবা হাত তুললেন। যেই চাও সেই যাইতে পারবা। আসো আমার সাথে আসো..
বাবা উঠে দাড়ালেন, সাথে পুরো দলটি রওনা হয়ে গেল। তারা যাচ্ছেন চট্টগ্রাম বিভাগের গহীন জঙ্গলে, ধর্মের আলো ছড়িয়ে দিয়ে আসবেন।
...............
হাটতে হাটতে সবাই ক্লান্ত। বাবা কিন্তু তাগাদা দিয়ে যাচ্ছেন, ওঠো সবাই ওঠো। আর একটু আর একটু আসো। হাটা বাবার হাটার তাড়ায় সবাই পা চালিয়ে হাটে। সারারাত হেটে বাবা রেলস্টেশনে এসে পৌছেছেন। "ওঠো", বাবা নির্দেশ দিলেন। মহানগর প্রভাতী ট্রেনটি তখন বুঝি মাত্র স্টেশনে এসে পৌছেছে। কারো কাছে টিকেট নেই, কিন্তু তাতে কি? বাবার মহিমায় সব হবে। সবাই বিশ্বাস মনে রেখে মহানগর প্রভাতী ট্রেনের "ঝ" বগিতে উঠে গেলেন। খাওয়া পরার ব্যবস্থা বাবা করবেন। তার মহিমা অনেক।ট্রেন একঘন্টা পরে ছাড়ল।বগির বৈধ সিটের টিকিটপ্রাপ্ত ভ্রমনকারীরা সবাই বগিতে উঠে হতভম্ব ও বিরক্ত। এক পাগল বুড়োর সাথে একদল মানুষ বগি দখল করে বসে আছে। অনেকেই সরিয়ে দিতে চাইলেন, কেউ কেউ অবশ্য সিট ছেড়ে দিলেন। একটু পরে টিকিট চেকার এসে রেগে গেলেন।
:নামেন আপনারা, এইগুলা কি? মগের মুল্লুক নাকি?
বাবা মুচকি হাসি দিয়ে টিকিট চেকারের দিকে তাকালেন । মোমেন, কেমন আছ বাবা? ঘরে শান্তি না থাকলে বাইরের মানুষের সাথে চিৎকার কইরা লাভ নাই।
টিকিট চেকার হতবাক হয়ে গেলেন। বাবার এক খাদেম বললেন,
:ভাই বাবার পা ছুয়ে সালাম করেন। অনেক বড় কামেল মানুষ।
টিকিট চেকার মুখে বিশাল হা নিয়ে বাবার পা ছুয়ে সালাম করে ফেললেন। বাবার হাত ধরে বললেন,
:বাবা, আমার বউ একটা খান্ডারনী। বউকে ছাইড়া দিতে চাই কিন্তু তার বাপের বাড়ির মানুষজন খুব ঝামেলা করতেছে বাবা...একটা উপায় দেখান।
: বউ শাসন না করতে পারলে এমনই হয়। কোরআনে মহিলা মানুষ পিটানো জায়েজ করে দিছে।
একটু ধুলা নিলেন তার থলে থেকে। বিড়বিড় করে তাতে ফু দিলেন। তারপর সেটা টিকিট চেকারের হাতে ধরিয়ে দিলেন।
:এইটা বউয়ের পিছনে দাড়ায়ে ফু দিবি। বউ পালা মুরগির মত বস মানবে। দ্বিতীয় বিবাহ করতে চাইলেও পারবি। সব আল্লাহর ইচ্ছা।
টিকিট চেকারের চোখে পানি চলে আসলো। সে বাবার পা আরেকবার ছুয়ে খাবার গাড়ি থেকে বাবা ও তার মুরিদদের জন্য খাবারের ব্যবস্থা করল। আপ্যায়নের অভাব হল না। পুরো ট্রেনের স্টাফদের বলে বেড়ালো টিকিট চেকার মোমেন, কামেল আদমি এই হাটা বাবা, উনাকে যেন বিরক্ত না করা হয়। কিছুক্ষন পরে সকল মুরিদের সাথে জিকির শোনা গেল হাটা বাবার, পুরো ট্রেন ইঞ্জিনের শব্দের সাথে জিকিরের শব্দে কাঁপতে লাগল।

