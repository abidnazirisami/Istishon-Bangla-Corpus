প্রথম লাউ।


একাত্তরের মার্চের দিকে। এই গ্রামে এখনো চিন্তার হাওয়া লাগে নি। বাচ্চু আর সাজু একদৃষ্টিতে তাকিয়ে আছে। আদুবাড়ির কোনায় কি সুন্দর একটা লাউ ধরেছে! বকুল এক পা আগাতে গেল, সাজু ধরে ফেলল।
"যাইস না বকুল থাপ্পড় খাবি, অরা টের পাইয়া যাইব।" বাচ্চু মুচকি হাসে।
মুরগির বাচ্চা তোরা দুইটা, আমি একাই পুরাটা আনতে পারমু দেখ চাইয়া চাইয়া।
সাজু আর বকুল শ্বাস বন্ধ করে তাকিয়ে থাকে। বাচ্চু আস্তে আস্তে এগিয়ে যায় লাউটির দিকে।......................................
দুইঘন্টা পরের কাহিনী। আদুর বৌ তেড়ে আসে মাস্টারবাড়ির দিকে। 
"ঐ মাহফুজা তোমার বিচ্ছু পোলাগুলারে সামলা। তর বড়ডা আমার এত সাধের পরথম লাউডা ছিড়া লইয়া গেসে।আমার বাড়ি লঙ্গরখানা না, আমার বাগান তোমার গনিমতের মাল না বুজছো?"
মাহফুজা চুপ করে কথা শুনলেন। গালাগালি চিল্লাচিল্লি শেষে আদুর বৌ বাচ্চুর হাতে ধরা লাউটা নিয়ে গটগট করে চলে গেল। এবার মাহফুজা বাচূর ঘাড় ধরে মার শুরু করলেন।
"শুয়োর তুই কেন অগো লাউ চুরি করতি গেলি! আমার না মরা পর্যন্ত শান্তি হয় না?" এমন সময় লতিফ পাটোয়ারি ওরফে মাস্টার সাব ঘরে ধুকলেন। একপাশে ছাতা আর অন্যপাশে বেতটা রেখে বললেন," অ শিরিনের মা ভর দুপুরে কি শুরু করলা? ছ্যারাগুলারে একটু খেলতি দাও ছ্যারামানুষ অরম একটু করবোই।" এবার জলন্ত আগুনে ঘি পড়লো।
" ঐ বুড়া আটটা জন্ম দিছস আবার আমারে শিখাস পোলাপান ক্যামনে মানুষ করতে হয়? এত বড় একটা মেয়ে ঘরে আসে বিয়া দেওনের কোন খবর নাই তর মাথা আমি হিছা দি ভাঙমু.."
হল্লার মাঝ দিয়ে বাচ্চু ঘর থেকে বের হয়ে পুকুর পাড়ে গিয়ে বসে আছে। মারের দাগের সাথে তার গালে কান্নার দাগ শুকিয়ে আছে। শিরিন গিয়ে তার পাশে বসলো।" ব্যাথা লাগসে?"."হুম" ফোঁপানোর আওয়াজ বাচ্চুর মুখে।
"আর কান্দিস না, আমি ঘরের পাশে লাউয়ের বিচি লাগাইসি। কিছুদিনের মধ্যেই লাউ ধরব, তখন পরথম লাউটা তুই ছিড়বি, কিন্তু প্রতিদিন গাছের যত্ন করা লাগবে, বুজছোস?"। বাচ্চু হাসি মুখে মাথা নাড়ায়।................
আম্মা ঘরে আছেন? কাচুর শব্দে মাহফুজা ঘর থেকে বের হয়ে আসেন।
"আরে কাচু তুমি! আসো বাবাজি। পড়াশুনা কেমন চলে?"।
" এইতো ভালই, ঘরে কাউকে দেখিনা যে!" আড় চোখে কাচুর চোখ শিরিনকে খুজতে থাকে।
" হ আর আমি জলজ্যান্ত মানুষ তো গায়েব হয়া গেছি গা।" বিরক্ত চোখে মাস্টার কাচুকে দেখে। কাচুর মনের কথা তিনি বুঝেন। কিন্তু এই ফকির ছেলের সাথে তিনি শিরিনের বিয়ে দিতে রাজি নন। আর গ্রামের মানুষ ই বা কি বলবে। শিরিন আর কাচু একসাথে পড়ে। অবশ্য দেশের এই অবস্থায় পড়াশোনা লাটে উঠেছে। মার্চের ভয়াবহ দিন চলছে, শেখ সাহেব রণহুঙ্কার ঘোষনা করেছেন। কিসের থেকে কি হয় তা বলা যায় না। তিনি সরকারি স্কুলের মাস্টার, এসব দিয়ে তার কি। ঘরে আটটা সন্তান আছে তার পালার। কাচুর প্রতি তাই তার কোন দৃষ্টি নেই।
কাচু বললো," আচ্ছা আম্মা আমি তাহলে একটু পুকুর ধরে দুইটা মাছ ধরে লই? আপনাগো পাঙ্গাস খলবলাইতে দেখছি কাইল।" মাহফুজা হাসেন,যাও নেও।
কাচু আস্তে করে পুকুর পাড়ে তার জালটা নিয়ে আসে। সে একটু আগে শিরিনকে এখানে বাসন ধুতে দেখেছে। শিরিন তখন ছাই দিয়ে বাসন ধুচ্ছে। কাচু এসে দাড়ায়। শিরিন কেমন আছো? প্রশ্নে সে চমকে যায়।
কাচুকে সে কেন যেন দুই চোখে দেখতে পারে না। তাই বিরক্ত হয়ে বলে," আবার আসছোস! তোমারে কইসিনা তুমি এইখানে আইবানা!লির্লজ্জ বেহায়া পুরুষলোক।" কাচু হাসে। শিরিন তুমি যাই কও তুমি জানো যে আমি তোমারে বিয়া করবার চাই। আমারে ঠেকান যাইবো না।"শিরিন মুখ উল্টায়।"অ আমার রাজার পুত তুমি করবা আমারে বিয়া। ফকিন্নি কথাকার।" কাচু আবার হাসে। ভাইব না কিছুদিনের মধ্যে আমি বড়লোক হয়ে যামু। তখন দেইখো। কাচু চলে যায়। বিতৃষ্ণায় শিরিনের মুখ কুচকে যায়। সে একদলা থুথু ফেলে আবার বাসন মাজতে থাকে।....
অগাস্টের পহেলা সপ্তাহ। আসাসুনি এখন পাক বাহিনীর দখলে। মাস্টারবাড়ি একটা স্কুলের কোয়ার্টার ছিল তার পাশেই স্কুলের পাশের বড় বিল্ডিংটাতে পাক বাহিনী ক্যাম্প করেছে। কাচু সেখানে রাজাকার এর কাজ করে। মাস্টার সাব তার পরিবার নিয়ে এখনো কোয়ার্টারেই আছে। রাজাকারদের মাঝে কিছু তার ছাত্র আছে, তারা নিশ্চয়তা দিয়েছে তার পরিবারের গায়ে টোকাটি লাগবে না। তিনি যদ্দুর যানেন তার কিছু ছাত্র মুক্তিযোদ্ধাও হয়েছে।তিনি জানেন এভাবে থাকাটা বিপজ্জনক। কিন্তু তার কিছু করার নেই। সময়মতো পালাননি তিনি, এখন বড় দুটি মেয়ে শিরিন আর নার্গিসকে নিয়ে পালানোর সুযোগ নেই। সবচেয়ে ছোট মিঠু দুধের শিশু।থেকে থেকে কেঁদে ওঠে আর তার মুখ চেপে ধরতে হয়। বাঘের মুখে আছেন তিনি। এখন কাচুই ভরসা। শিরিন আর নার্গিস সহ কাউকে ঘর থেকে বের হতে দেয়া হয়না। কিন্তু বাচ্চু আর বাবু ফুসফাস করে বের হয়ে যায়। তাদের জন্য বেশি ভয় লাগে। মাহফুজাও ভয়ে মারেননা পাছে ছেলেগুলো কেঁদে ওঠে। পাকি সাহেবরা কান্নার শব্দ খুব অপছন্দ করেন।এর মাঝে একদিন কাচু এসেছে। সে বারবার চাইছে শিরিনের সাথে তার বিয়েটা হয়ে যাক। কিন্তু শিরিন বারবার না র করছে। মাহফুজা এটা নিয়ে চিন্তিত।কাচুকে চটানো ঠিক হচ্ছে না।এর মাঝেই লাউয়ের গাছটি বেশ বড় হয়েছে। সাবধানে সেখানে মাচা বেধে দিয়েছে শিরিন। গোল গোল লাউও ধরেছে। সেই সময় যত্নের বেশ প্রয়োজন, নাহলে ফল বড় হবার আগেই ঝরে যায়। বাচ্চু এগুলোর জন্য খুব মন লাগিয়ে আছে। কবে বড় হবে আর কবে সে তাদের নিজেদের লাউ ছিড়তে পারবে! .................
কাচু সেদিন বাসায় এল। মাস্টার তখন বাসায় নেই। সরকার থেকে হুকুম জারি হয়েছে, প্রতিদিন স্কুলের ঘন্টা বাজিয়ে জানান দিতে হবে যে স্কুল চলছে, ছাত্র আসুক আর না আসুক। সাজু তার সাথে গিয়েছে। বাচ্চু, বকুল আর বাবু পুকুর পাড়ে খেলছে। ওইদিকটা পাক বাহিনীর ক্যাম্প থেকে দেখা যায় না। ঘরে মাহফুজা মিঠুকে নিয়ে ঘুমাচ্ছেন। ঘরে জাগ্রত প্রানী দুইটি ই আছে শিরিন আর নার্গিস। শিরিন ঘরে বসে আছে, নার্গিস মাছ কুটছে। এমন সময় কাচু এসে হঠাত শিরিনের হাত ধরলো। নার্গিস ভয়ে প্রায় চিতকার করে উঠছিল, কাচু এক হাতে শিরিনের মুখ চেপে ধরে আরেক হাতে নার্গিসকে সংকেত দিল চুপ থাকার। নার্গিস ভয়ে কাঠ হয়ে রইল। এর মাঝেই কাচু শিরিনকে টানতে টানতে বের করে নিয়ে গেল। নার্গিস জানালা দিয়ে দেখলো কাচু শিরিনকে স্কুলের পাশের বাংলা ঘরে নিয়ে যেতে।
 মাস্টার মাথায় হাত দিয়ে বসে আছেন। কাচু এত বড় কান্ড করবে তা তিনি আগে ভাবেননি। মাহফুজা মাথা চাপড়াচ্ছেন। শিরিন এই বাংলো থেকে বের হচ্ছে না। মধ্যরাত হয়ে গেছে। কি হচ্ছে মেয়েটার সাথে ভেবে তিনি ভয়ে পাথর হয়ে গেছেন। নার্গিসের হাত ধরে সবগুলো ছেলে ভয়ে গায়ের সাথে গা লাগিয়ে দাড়িয়ে আছে।..
কাচু ঘরেরে একপাশে বসে আছে। শিরিন অন্যপাশে বসে কাকুতি মিনতি করছে," কাচু আমারে ছেড়ে দে। এই ঘরে বসায় রেখে তোর কিসু হইব না।রাত হয়ে গেসে রে কাচু আমারে ছেড়ে দে। " কাচু একবার সেদিকে তাকিয়ে চোখ ফিরিয়ে নিল। তারপর স্থির হয়ে বসে থাকল। সে জানে, শিরিন তার সাথে পুরো রাত একঘরে ছিল তা ছড়ালে ওর আর শিরিনের বিয়ে হতে বাধ্য। সে অস্ফুট স্বরে বললো যে, শিরিন পানি খাও। শিরিন পানির গ্লাসটাতে থুতু ফেলে বিতৃষ্ণার দৃষ্টিতে তাকিয়ে থাকলো।.......
শিরিন সকালে ঘরে ফিরেছে। মাস্টার সাহেব সেদিকে তাকিয়ে বললেন
,"শিরিনের মা বিয়ের আয়োজন করো। বসে থাইকো না। যত তাড়াতাড়ি হয় কাজ সেরে ফেলা ভাল। মানুষের মুখের কথা বাতাসের আগে ছুটে। শিরিন অকস্মাত চিতকার করে ওঠে।" খবরদার ওই কুত্তার বাচ্চারে আমি বিয়া করুম না। আব্বা তুমি ওর নাম মুখে নিবানা। কইলাম তাহলে আমি ফাঁসি লাগামু।" মাস্টার এটা দেখে ঘর থেকে বের হয়ে গেলেন এবং আবিষ্কার করলেন কাচু ঘরের বাইরে দাড়িয়ে আছে। নিশ্চই সে সব শুনেছে। তিনি আতঙ্কিত হয়ে তাকালেন, কাচু তার দিকে শীতল চোখে তাকিয়ে আছে। ভয়াবহ সেই দৃষ্টি। কিছু না বলে কাচু চলে গেল। কিন্তু কিছুক্ষন পর মাহফুজা ব্যাকুল হয়ে বাবুকে খুজতে লাগলেন।" শিরিনের আব্বা বাবু কই, আমার বাবু কই গেল!!" বাবু কিছুক্ষন আগে পুকুরপাড়ে খেলছিল, এখন সেখানে কতগুলো মাটির ঢেলা পড়ে আছে।মাস্টার ঘরের দাওয়ায় নির্জীব হয়ে বসে রইলেন।..............
দুসপ্তাহ পরের কথা। বাবুর কোন খোঁজ নেই। কাচুর খোঁজ করার সাহস মাস্টারের নেই বাংলা ঘরে গিয়ে। মাহফুজা মাথা কুটে শুধু শিরিনকে দোষ দেন সারাদিন। শিরিন শুধু ঘরের এককোনে চুপচাপ পড়ে থাকে। কিন্তু ইদানিং মাস্টার বাংলা ঘর থেকে একধরনের জান্তব চিতকার শুনতে পান। সবাই পায়। শিশুকন্ঠে অর্তনাদ, কখনো অস্ফুট কথা,পানি পানি। কে যেন পানির অকুতি করে চেচায়। তারা ভয়ে ঘরে সেধিয়ে থাকেন। সেইদিন রাতে জানালায় টোকার আওয়াজ পাওয়া যায়। শিরিন চুপি চুপি জানালা খোলে। আদু ব্যাপারি দাড়িয়ে আছে। অবাক হওয়ার সময় নেই। আদু মুক্তিযুদ্ধে গিয়েছিল। সে এখানে কি করে তা ভাবতেই আদু ফিসফিস করে, শিরিন, আমারে ওরা ধরসিল, আমি পালায় আসছি। একটু পানি দাও। তাড়াতাড়ি শিরিন পানি নিয়ে আসে।
আদু এক নিশ্বাঃসে পানিটুকু শেষ করে। তারপর বলে, শিরিন তোমার ভাই কোথায় আমি জানি। ওরে বাংলা ঘরে একটা ঘরে শিকল দিয়ে আটকাইয়া থুইসে। কাচু রাজাকার ওরে পাগলা কুত্তা দিয়া কামড়াইয়া ঘরে আটকাইয়া রাখসে। পোলাটা সারাদিন পানি পানি কইরা চিল্লায়। আইজ বিকালে ও মইরা গেসে। কুত্তার পাগলামি অর ও হইছিল। যেইডারে কয় জলাতঙ্কার। আমি অনেক কষ্টে পালায় আসছি। কাইল আমরা এইখানে একশন করুম, তোমরা সাবধান থাকবা। আল্লায় তোমার ভাল করুক।" একনাগাড়ে এতগুলো কথা বলে আদু চলে যায়। শিরিন হতভম্ব হয়ে দাড়িয়ে থাকে। আস্তে আস্তে সে দুটো শব্দ উচ্চারন করে, শব্দদুটা বোধহয় জানোয়ারের বাচ্চা।.....................
পরদিন রাত। স্টেনগানের গুলির শব্দ হঠাৎ অন্ধকারের নিস্তব্ধতাকে ছিন্ন করে দেয়। পাক, রাজাকার মিলিত বাহিনীর গুলি আর মুক্তিযোদ্ধাদের গুলির পাল্টাপাল্টি গুলির শব্দ স্কুল প্রাঙ্গনকে কাটাকাটি করছে। রাত ভোর হয়।শিরিন হালকা গোঙানোর শব্দ পায় দরজার বাইরে। সে আস্তে আস্তে দরজা খোলে। দরজায় দু একটি গুলির দাগ লেগে আছে। দু পক্ষই এই বাড়ি বাচিয়ে গুলি করেছে। উঠানে দুই দেহ পড়ে আছে। আদু ব্যাপারির দেহ, সেটি প্রানহীন। আরেকটি কাচুর দেহ, সেটিতে এখনো প্রান আছে। তার দুটি পা উড়ে গেছে। সে হালকা মাথা ঘুরিয়ে শিরিনকে দেখলো।
" শিরিন, পানি।" এ শব্দদুটো উচ্চারন করলো সে।
শিরিন হিসিহিস করে বললো, আমার ভাইও পানি চাইসিল শুয়োর।
কাচু সেইদিকে তাকিয়ে আস্তে আস্তে চোখ বন্ধ করে ফেলে। ওর চোখ দিয়ে দুফোটা পানি গড়িয়ে পড়েছে। তবে আর নিঃশ্বাস পড়ছে না। শিরিনের পেছনে বাচ্চু বের হয়ে এসেছে।
"আপা দেখ লাউটা কত বড় হয়েছে।" শিরিন আবিষ্কার করলো, কাচুর মৃত্যু হয়েছে লাউক্ষেতের সর্বপ্রথম লাউটার নিচে। কাচুর রক্ত, বোধহয় গুলি খাওয়ার সময়ে ছিটকে এসেছিল, লাউটির গায়ে রক্তের ফোঁটা লেগে আছে। সবুজ, যৌবনে ভরা লাউটির গায়ে রক্তের দাগ, ঠিক যেন বাংলাদেশের পতাকা। বাচ্চু হাত বাড়ালো লাউটা ছিড়বে বলে।
 শিরিন ওর হাত সরিয়ে দিল,"ছিহ ওতে রাজাকারের রক্ত, ওতে হাত দিস না।" 

