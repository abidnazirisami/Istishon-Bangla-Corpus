মিডিল ক্লাসের প্যাঁচাল


মন খুলে কারো সাথে কথা বলার জন্য ভীষণ এক অস্থিরতার মধ্যে আজকাল দিন কাটে। মনের দরজা খুলতে পারিনা, সর্ব সাকুল্যে বেতন যা পাই ,তা দিয়ে মাস কাটতে চায়না। মধ্যবিত্তের এই এক সমস্যা, কিভাবে যেন সব আলোচনার মধ্যেই নিজের অজান্তে হোক আর ইচ্ছেকৃতভাবেই হোক অর্থনৈতিক দৈন্যদশাটা অন্যের কাছে তুলে ধরাটা অভ্যাসে পরিণীত হয়েছে। হয়ত অন্যের ভালোটা সহ্য করার মন মানসিকতা এখনও রপ্ত করতে পারিনি,তাই। মুল আলোচনা হচ্ছে মন খুলে কথা বলতে পারাটা, বিষয় বর্তমান অবস্থা। সরকারি দল ক্ষমতায় টিকে থাকার জন্য যা কিছু করার সবই করছে, অন্যদিকে বিরোধী দলও বসে নেই, ক্ষমতায় যাওয়ার জন্য একইভাবে তার দিক থেকে চেষ্টার কোন ত্রুটিই রাখছেনা, বরঞ্চ বেশি কিছু করছে। এটাইতো স্বাভাবিক। আলাপ হচ্ছিল এক কলিগের সাথে, ভাই, কি হবে দেশটার? উত্তর এলঃ বাশেরই যখন মায়া দরদ নেই তখন কঞ্চি হয়ে মায়া দেখিয়ে লাভ কি? বুঝলাম না, কে বাশ আর কেইবা কঞ্চি? ভদ্রলোকের হাসিতে পুরো রুমটা ভেসে গেল,দম নিয়ে আবার ও বললেনঃ পাটা-পুতায় ঘষাঘষি আর মরিচের দফা শেষ... আবার ও হাসির শব্দ...কিছু মানুষ আছে যাদের কথা শুনতেই মজা লাগে,বিষয়বস্তু যাই হোকনা কেন। আজমল সাহেব সেই কিসিমের মানুষ,বয়স ৬০ ছুই ছুই,চোখে চশমাটা না থাকলে বোধ হয় নামটাই পরিবর্তন করতে হত।বুঝলেন মতি সাহেব,কমতো আর দেখলাম না , আপনারাই ভালো আছেন, কলুর বলদ তকমা গায়ে লাগিয়ে যাবতীয় দায় দায়িত্ব এড়িয়ে চলেন, যখনই একটা কিছু করার দরকার তখনই বাক্স-পেটরা নিয়ে হয়ত বর্ডারের দিকে দৌড়ান নয়ত ঘরের দরজা দিয়ে অপেক্ষা করেন কখন গায়েবি মদদ আসবে। মিডিল ক্লাসের তলায় কে যেন এক বাটি মরিচের গুড়ো লাগিয়ে দিল,পুরোটা কিন্তু ঠিক না, দেশের সব বড় পরিবর্তনেই তো আমাদের কনট্রিবিউশন রয়েছে, বেশ জোরের সাথেই উত্তরটা দেয়ার চেষ্টা করলাম। তাই... সাত বীরশ্রেষ্ঠ এর মধ্যে আপনাদের কজন আছে? নুর হোসেন, মিলন, আসাদ, রফিক কেউ তো আপনাদের না... এই ৪২ বছরে কি করেছেন? নাকের উপরের চশমাটা খুলে টেবিলের উপর রেখে আবার শুরু করলেন...কেবল ৯-৫টা জী হুজুর- জী-না হুজুর করে, হাত কচলিয়ে, শুধু টাকা কামাই করেছেন, ছেলেপুলে কয়টাকে রাজনীতিতে পাঠিয়েছেন? সব গুলোকেই বর্ডার পার করিয়ে, এখন দেশ নিয়ে রাত বিড়েতে চ্যানেলে চ্যানেলে পাল্লা দিয়ে হায় হায় করে বেড়াচ্ছেন।রাজনীতি নিয়ে মন্তব্য করাটা আপনাদের খণ্ডকালিন পেশা হয়ে দাঁড়িয়েছে। দম নিলেন... বুঝলেন না খালি পাতিলা বাজে বেশি...। ভুল শোধরানোর কোন সুযোগ নেই? নিজের গলার স্বর নিজের কানেই শুনতে পেলামনা। ভেবেছেন মাথায় পতাকার ব্যান্ড বেধে এক বেলা শাহবাগে চক্কর মারলেই ৪২ বছরের পালিয়ে থাকা আর নিজ সন্তানদের রাজনীতি থেকে লুকিয়ে রাখার পাপমোচন হবে, কখনই না...।আপনাদের তো চিন্তা নেই... কারণ,আপনারাতো টিকটিকির মত,দেয়াল যেমনি হোকনা কেন ঠিকই গায়ে লেগে যাবেন... গলাটা শুকিয়ে আসছে... মাথাটা ঝিম ঝিম করছে... ইদানিং কখন ও বেশিক্ষন ধরে একই জিনিস নিয়ে চিন্তা করলে এরকম হয়... কিছুক্ষন চোখ বন্ধ রেখে শুয়ে থাকলে আবার আপনা আপনি ঠিক হয়ে যায়। বাসায় ফিরতে হবে... রাতে আবার চ্যানেল বি তে একটা টক শো আছে, ভাবছি আজ আর যাওয়ার দরকার নেই... 

