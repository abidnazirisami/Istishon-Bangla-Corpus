৯০ কোটিতে গড়া অস্থায়ী রেকর্ড বনাম স্বাধীনতা 


গ্রামাঞ্চলে একটা প্রবাদ আছে, "ভাত পায়না ক্ষুদ খায়, হাতিত চড়ে হাগবার যায়"
দেশের ১৬ কোটি মানুষের সবাই তিন বেলা পেটপুরে খেতে না পারলে কি হবে, আমরা ৯০ কোটি টাকা দিয়ে গিনেস বুকে রেকর্ড কিনতে পারি ঠিকই!!! 
২ লাখ ৫৪ হাজার ৬৮১ জন ব্যক্তির সমেবত কণ্ঠে জাতীয় সংগীত গাওয়ার বিশ্ব রেকর্ড করা হল। নিজের দেশ দুর্নীতি তে প্রতি বছর চ্যাম্পিয়ান হয়ে রেকর্ড করা ছাড়াও অন্য কোন বিষয়ে রেকর্ড করলো দেখে খুশী হওয়া উচিত, কিন্তু হতে পারছি না। সপ্তাহ খানিক পরে অন্য কোন দেশ ৪ লাখ কণ্ঠে তাদের জাতীয় সংগীত গেয়ে নতুন রেকর্ড করলে সত্যিই খুব খুশী লাগবে আমার। কারণ পেটে ভাত না থাকলে বিলাসিতা মানায়না।
আচ্ছা, লাখো কণ্ঠে রেকর্ড গড়ার জন্য কি শতকোটি টাকা খরচের কি আসলেই প্রয়োজন ছিল? এইতো আর মাত্র কয়েকদিন পর কমপক্ষে ৩থেকে ৪লাখ মানুষ একই সঙ্গে "এসো হে বৈশাখ" গাইবে। কই, তখন তো শত কোটি টাকা খরচ করতে হয়না! ফেব্রুয়ারি ৫, ২০১৩ তে তো লাখ লাখ কণ্ঠ একসঙ্গে দাবী তুলেছিল, "কাদের মোল্লার ফাঁসি চাই!" তখন তো টাকা লাগেনি। প্রশ্ন যখন দেশ কে বিশ্বের সামনে তুলে ধরার, তখন আমরা এমনিতেই একসঙ্গে গাইতাম, সার্টিফিকেট বা এক প্যাকেট নাস্তার বিনিময়ে নয়... এই ৯০ কোটি টাকা যদি আর্থিক ভাবে অসমর্থ ৯০০০ মুক্তিযোদ্ধা পরিবারকে দেয়া যেত, তাহলে কি বেশি কাজে দিতো না? অবশ্য কোন মুক্তিযোদ্ধা ইসলামী ব্যাংক এর দেয়া অর্থ নিতে চাইতেন কি না, সেইটাও একটা প্রশ্ন বটে!!!
কথা প্রসঙ্গে কিছুদিন আগের একটা ঘটনা মনে পড়লো, ক্লাসে লিনিয়ার প্রোগ্রামিং এর ম্যাথ করাচ্ছিলেন স্যার। হঠাৎ অপ্রাসঙ্গিক ভাবে আমাদের জিজ্ঞেস করলেন,
"আচ্ছা, ১০তলা উঁচু বিল্ডিং এর ছাদ থেকে লাফ দিতে বললে তোমাদের মাঝে কয়জন সেচ্ছায় লাফ দিবে?"
আমরা সবাই বলে উঠলাম, স্যার, মাথা খারাপ না হলে কে সেচ্ছায় মরতে যাবে?
আমাদের উত্তর শুনে একমুহূর্ত আমাদের দিকে তাকিয়ে থেকে বললেন, "জানো ৪৩ বছর আগে তোমাদের বয়সী কিছু মাথা খারাপ তরুণ সেচ্ছায় হাসিমুখে মরণ কে সঙ্গী করে ঘর ছেড়েছিল বলে আজ স্বাধীন বাংলাদেশে জন্ম নিয়েছো? জানো কি, তোমারা কতটা লাকি? তোমাদের বাবা/ ভাইয়ের সামনে বোন কে নির্যাতিতা হতে দেখতে হয়নি! বস্ত্রহীন মায়ের দেহের পাশে ৯/১০ মাস বয়সী শিশুর দেয়ালে বারিমেরে মাথা থেঁতলানো লাশ সরাতে হয়নি......" কিছুক্ষণ চুপ থেকে আবার বলে উঠলেন সেই সময়ের মাথা খারাপ তরুণদের তোমরা যদি প্রাপ্য সন্মানটুকু দিতে না পারো, দিতে হবে না, কিন্তু কোন ভাবেই কথা বা কাজ দিয়ে তাদের অসন্মানিত করো না..."
ক্লাশের মাঝে প্রায়ই স্যার ভরাট কণ্ঠে বলে উঠেন, "মোরা একটি ফুলকে বাঁচাবো বলে যুদ্ধ করি..." এইটা স্যার এর প্রিয় গান কিনা বোকার মতো একজন প্রশ্ন করে বসায় স্মিত হেসে স্যার উত্তর দিয়েছিলেন, "একটি ফুলের মর্ম তোমরা সবাই যদি বুঝতে, তাহলে দেশে আর শিবির-জামায়াত বুক ফুলিয়ে চলত না"
স্যার, আপনি ঠিক বলেছিলেন, "একটি ফুল"এর মর্ম আমরা কোন দিন বুঝবো না, আমরা শুধু টাকা খরচ করে গান গাওয়ার রেকর্ড গরতে জানি... 

