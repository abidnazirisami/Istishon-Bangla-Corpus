আইনের শাসন ও কৃষকের প্রতি দায়টি 


শীতলক্ষ্যায় সাত লাশ। এর মধ্যে একজনের পরিচয় বৃহৎ একটি শহরের প্যানেল মেয়র বা বিকল্প মেয়র। আপনি সুশীল, তাই ঠিক করে ফেললেন নারায়নগঞ্জের আশেপাশে যাওয়া এখন ঠিক না। নিজের নিরাপত্তা নিশ্চিতে উটপাখি যেভাবে মুখ লুকায় বালুর ঢিবিতে। ছয়টা পূর্ণবয়স্ক মানুষকে দিনে দুপুরে অপহরণ করতে কয়টি লোকের বাহিনী লাগে বোঝেন তো নিশ্চয়ই। যেই ইলিয়াস আলী এক সময় ঢাকা বিশ্ববিদ্যালয়ের আস্তো ভিসিকে এক হাতে উঠিয়ে নীলক্ষেতে নিয়ে গিয়েছিলেন সেই ইলিয়াস আলি কিন্তু নারায়ণগঞ্জ থেকে অপহৃত হন নি, হয়েছিলেন খোদ ঢাকার অভিজাত এলাকা থেকেই। আপনি মনে করতেই পারেন এই অশুভ শক্তির রেডারে আপনি পড়বেন না, শিয়াল যেমনি আরশোলা খোঁজে না, সেরকম। কিন্তু আপনি তো আরশোলা নন, নিশ্চয়ই। জাপানী রেস্তরাঁয় বসে আপনি নাক সিটকাতেই পারেন এই প্রজাতন্ত্রের প্রজারা কত অনিরাপদ তা ভেবে। আপনার ব্যবসা প্রতিষ্ঠানের ব্যবসা কিভাবে আরও বাড়ানো যায় তার ফন্দিফিকির করতেই পারেন, কারণ আপনি জানেন আইন সবার জন্য সমান হবার কথা থাকলেও আইন আপনার জন্য যত সমান প্রজাদের জন্য তত না। কিন্তু হয়তো ইচ্ছা করেই ভুলে গেলেন, আইন কিন্তু একজন প্যানেল মেয়রের জন্য আপনার থেকেও বেশী সমান হবার কথা। আপনি চান না শীতলক্ষ্যায় আইনের শাসন ডুবে মরুক। আপনি চান আইনের শাসন সড়ক রাখবে উৎপাতমুক্ত, ফ্লাইওভার রাখবে মসৃণ, আপনার ব্যবসা প্রতিষ্ঠানের পতাকা উড়াবে পতপত করে। আপনি জানেন আইনের শাসনের সবচেয়ে বড় উপাদান হলো দৃষ্টান্ত নামক এক ম্যাজিক। আপনি চান সেই ম্যাজিকটি হউক শুধু শীতলক্ষ্যায়, গুলশান এভিনিউতে। কিন্তু আপনি স্বীকার করতে চান না এ দেশে ঘটিত সবচেয়ে বড় অপরাধটির বিচার না করলে এই মাটি, এই মাটির নীচের ত্রিশ লাখ অতৃপ্ত আত্মা আপনাকে দৃষ্টান্তের সেই ম্যাজিকের নৈতিক অধিকার দেবে না। আপনি ভুলেই গেছেন অন্ধকার যখন সর্বশক্তিতে আসে তখন পুরান মডেলের ডাটসান আর ব্র্যান্ড নিউ জীপের মধ্যে পার্থক্য করে না। একাত্তরের ডিসেম্বরেও কিন্তু ওরা পার্থক্য করে নি, কে মানুষ আর কে এলিট। কৃষকের দেয়া ভর্তুকির প্রায় বিনামূল্যে দেশের সেরা ডিগ্রী নিয়েছেন - আন্তর্জাতিক মানের। থার্মোমিটারের খোঁজ না পাওয়া সেই কৃষক কিন্তু জানে না এ বছরের গরমের রেকর্ডটির কথা। তাঁর কৃষিকাজ কিন্তু ৪২ ডিগ্রীতেও থেমে থাকেনি, সানস্ক্রিন ছাড়াই। আপনি জানেন রেকর্ডটির কথা। এসিওয়ালা বাড়িগাড়িঅফিসে থেকেও। ন্যাকা আপডেটও দিয়েছেন ফেসবুকে। 
এখনও সময় আছে, লাইনে আসুন। আইনের শাসনের দাবী করুন, দূর অতীত থেকে নিকট অতীত হয়ে ভবিষ্যতের সকল অপরাধের জন্য। আপনার শিক্ষার খরচ জোগানো সেই কৃষকের প্রতি দায়টি শোধ করুন। জয় বাংলা।

