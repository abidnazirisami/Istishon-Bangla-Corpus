ইস্টিশন'র প্রথম বর্ষপূর্তি উপলক্ষ্যে গল্প লেখা প্রতিযোগিতা___



অত্যন্ত আনন্দের সাথে জানানো যাচ্ছে, আসছে ২১ ফেব্রুয়ারি ইস্টিশন'র প্রথম বর্ষপূর্তি উদযাপন করতে যাচ্ছি আমরা। ইস্টিশনের যাত্রা শুরুর দিন হিসেবে প্রথমে যদিও কর্তৃপক্ষ মহান শহীদ দিবস ও আন্তর্জাতিক মাতৃভাষা দিবসকেই বেঁছে নেওয়ার সিদ্ধান্ত নিয়েছিলো। কিন্তু কসাই কাদেরের রায়ের বিরুদ্ধে ফুঁসে ওঠা জাগরণের একেবারেই শুরুর মুহুর্তেই সেই উত্তাল আন্দোলনের ভেতরে চেতনার নব জাগরণের এক অমিত সম্ভাবনার আভাস পেয়ে আমরা ৫ ফেব্রুয়ারিতেই অনলাইনে সচল হওয়ার সিদ্ধান্ত নেই। এজন্য ৫ ফেব্রুয়ারি থেকে পরীক্ষামূলকভাবে উন্মুক্ত করা হয় এবং শাহবাগের গণজাগরণের একেবারে শুরু থেকে প্রতি মুহুর্তের লাইভ আপডেট জানানোর মাধ্যমে আন্দোলনের সহযাত্রী হিসেবে গুরুত্বপুর্ন ভূমিকা রাখতে সক্ষম হই আমরা। তথাপি ইস্টিশন'র বর্ষপূর্তির দিন হিসেবে ২১ ফেব্রুয়ারিকেই অধিক উপযোগী মনে করছি। প্রথম বর্ষপূর্তির দিনটিকে স্মরণীয় করে রাখতে ইস্টিশন কর্তৃপক্ষ বিশেষ কিছু করার পরিকল্পনা নিয়েই কর্মযজ্ঞ সম্পাদনা করে যাচ্ছে। এরই অংশ হিসেবে ইস্টিশনের যাত্রীদের মধ্যে একটি গল্প লেখার প্রতিযোগিতা আয়োজনের সিদ্ধান্ত নেওয়া হয়েছে। উদযাপনের মাঝেও যেন যাত্রীদের সৃজনশীলতার বহিঃপ্রকাশ ঘটে সেই লক্ষ্যেই আমাদের এই আয়োজন। 
গল্প লেখা প্রতিযোগিতার নিয়মাবলীঃ
১) লেখাটি অবশ্যই মৌলিক হতে হবে। ইতিপূর্বে ইস্টিশনে অথবা অন্য কোথাও প্রকাশিত লেখা প্রতিযোগিতার জন্য পোস্ট করা যাবে না। 
২) একজন যাত্রী কেবল মাত্র একটি গল্পই প্রতিযোগিতার জন্য পোস্ট করতে পারবেন। 
৩) প্রতিযোগিতার জন্য গল্প আগামী ১৭ ফেব্রুয়ারি রাত বারোটার মধ্যে পোস্ট করতে হবে।
৪) ১ম, ২য় এবং ৩য় হিসেবে মনোনীত তিনটি গল্পকে পুরষ্কারের জন্য ঘোষণা দেওয়া হবে।
৫) বিজয়ী নির্বাচনের ক্ষেত্রে আমরা বিচারকগণের মূল্যায়ন এবং দর্শক পছন্দ উভয়কেই মাত্রানুযায়ী বিবেচনায় নিতে চাই। এক্ষেত্রে বিচারকদের ৭৫, এবং দর্শক পছন্দের ২৫, মোট ১০০ নম্বরের উপর বিজয়ী নির্বাচন করা হবে। দর্শক পছন্দ সংশ্লিষ্ট গল্পের ফেসবুক শেয়ার সংখ্যার ভিত্তিতে গণনা করা হবে। বিচারকগণের সিদ্ধান্তই চূড়ান্ত বলে বিবেচিত হবে। 
৬) গল্পের বিষয় এবং শব্দ সংখ্যার উপর কোন বিধিনিষেধ আরোপিত হবে না। তবে ইস্টিশনের নীতিমালা বিরুদ্ধ কোন গল্প বিবেচনায় নেওয়া হবে না।
৭) প্রতিযোগিতায় অংশ নেওয়ার লক্ষ্যে পোস্ট করা গল্পের শেষে "বর্ষপূর্তি গল্প প্রতিযোগিতা" কথাটি উল্লেখ করে দিতে হবে।
৮) পোস্ট করা গল্পের মধ্য থেকে বাছাই করা গল্প নিয়ে একটি গল্প সংকলনের ই-বুক ইস্টিশন ই-বুক কর্নার থেকে প্রকাশ করা হবে। সেক্ষেত্রেও একটি নির্বাচন প্যানেল গল্প বাছাইয়ের কাজটি করবেন এবং প্যানেলের সিদ্ধান্তই চূড়ান্ত বলে বিবেচিত হবে। 
তো যাত্রীরা নিজ নিজ গল্প লেখার মেধার সর্বোচ্চ প্রয়োগ ঘটিয়ে প্রতিযোগিতায় ঝাঁপিয়ে পড়ুন। আমরা প্রাণে প্রাণ মেলাবই... 

