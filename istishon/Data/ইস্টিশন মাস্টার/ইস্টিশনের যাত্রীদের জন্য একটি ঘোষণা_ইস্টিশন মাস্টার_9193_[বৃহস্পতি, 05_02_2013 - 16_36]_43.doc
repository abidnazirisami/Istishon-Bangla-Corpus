ইস্টিশনের যাত্রীদের জন্য একটি ঘোষণা



ভালো বই একজন পাঠকের রুচি, মনন এবং প্রজ্ঞা তৈরিতে যে ভূমিকা রাখে তা অন্য আর কিছুতে হয় না। তাই ভালো বই পড়ার বিকল্প নেই। লাইব্রেরীকে তাই তুলনা করা হয় জ্ঞ্যানের মহাসমুদ্রের সাথে। ব্লগাররা তাদের লেখালেখির মাধ্যমে মূলত জ্ঞ্যানেরই চর্চা করে থাকেন। সেই জ্ঞ্যান সাহিত্য, রাজনীতি থেকে শুরু করে নানামুখী স্রোতে প্রবাহিত হয়। ইস্টিশন মনে করে ইস্টিশনের যাত্রী অর্থাৎ ব্লগারগণ সেই জ্ঞ্যান চর্চার পথে একধাপ এগিয়ে থাকবে সবসময়। 
আমরা আমাদের ব্যক্তিগত অভিজ্ঞতা থেকেই দেখছি নানামুখী বিনোদনের সোর্স এবং জীবনের ব্যস্ততায় বই পড়ার অভ্যাস থেকে আমরা অনেকটাই পিছিয়ে পড়ছি। নাগরিক ব্যস্ততা বই পড়ার সেই সু-অভ্যাস থেকে আমাদে টেনে সরিয়ে নিয়ে যাচ্ছে। আমরা চাইছি ইস্টিশনের যাত্রীদের মাঝে ফিরে আসুক বই পড়ার সেই সু-অভ্যাস। ভালো একটা বই হতে পারে কিছু সুন্দর ও ফলপ্রসূ সময় কাটানোর সঙ্গী। এছাড়া ব্লগিং এর ক্ষেত্রেও নিজের জ্ঞ্যানের পরিধি বিস্তার করার কোন বিকল্প নেই। এই ইচ্ছেকে মূল লক্ষ্য রেখে ইস্টিশন কর্তৃপক্ষ সিদ্ধান্ত নিয়েছে প্রতি মাসে ইস্টিশনের যাত্রীদের মধ্য থেকে মোট চারজনকে একটি করে বই উপহার হিসেবে দেওয়া হবে।
কোন চারজনকে বেঁছে নেওয়া হবে, সেটা নিয়ে ইস্টিশনের মডারেশন প্যানেলের সিদ্ধান্ত হচ্ছে- আমরা মূলত ব্লগে মন্তব্যকারীদের প্রাধান্য দিতে চাই। বাংলা ব্লগিস্ফিয়ারের অনেকের মাঝেই একটা ধারণা তৈরি হয়েছে যে, ব্লগিং মানেই কেবল ব্লগে পোস্ট লেখা। কিন্তু পোস্টের মন্তব্যে অংশ নেওয়া এবং মন্তব্য প্রতিমন্তব্যের মাধ্যমে আগত পোস্টের বিষয় সম্পর্কে বিস্তারিত আলোচনা সমালোচনার মাধ্যমেই সংশ্লিষ্ট বিষয় সম্পর্কে পাঠকের ধারণা আরও পরিষ্কার ও সমৃদ্ধ হয়। ছোট্ট চার লাইনের একটা পোস্টও গুরুত্বপূর্ণ হয়ে উঠতে পারে, যদি মন্তব্য-প্রতিমন্তব্যের মাধ্যমে ব্লগাররা এতে অংশ নিয়ে তাদের যুক্তি তর্ক দিয়ে সেই বিষয়টিকে সমৃদ্ধ করে তোলেন। 
প্রতিমাসে আমরা মোট চারজন যাত্রীকে উপহার হিসেবে বই দেওয়ার সিদ্ধান্ত নিয়েছি। এর মধ্যে তিনজনকে বাছাই করা হবে প্রতি মাসে সর্বোচ্চ মন্তব্য করার ভিত্তিতে। আর বাকী একজনকে বাছাই করা হবে মডারেশন প্যানেলের আলোচনার ভিত্তিতে। ব্লগে উপস্থিতি, পোস্ট দেওয়া এবং মন্তব্যে অংশ নিয়ে কোয়ালিটি ব্লগিং করার ভিত্তিতে সেই একজনকে বেঁছে নেওয়া হবে।
এটা মোটেও কোন প্রতিযোগিতা নয়। আমরা চাই আমাদের ব্লগাররা বই পড়ার মাধ্যমে তাদের জ্ঞানকে আরও শানিত করে ব্লগে তার প্রতিফলন ঘটাবেন। 
আমাদের এই উদ্যোগে ইস্টিশনের সহযোগী হিসেবে সহযোগিতার হাত প্রসারিত করেছে "কারিগর.কম" নামক অনলাইন পন্যসেবাদাতা প্রতিষ্ঠান। উপহার হিসেবে প্রতিমাসে কারিগর.কম ইস্টিশনের যাত্রীদের জন্য বইগুলো স্পন্সর করবেন। কারিগর.কম এর ওয়েবসাইট এবং কারিগরের ফেসবুক অফিশিয়াল পেইজের মাধ্যমে কারিগর.কম সম্পর্কে বিস্তারিত তথ্য জানতে পারবেন। আমাদের উদ্দেশ্য মহৎ। আমাদের এই মহতি উদ্যোগে সহযোগিতার হাত প্রসারিত করার জন্য ইস্টিশন পরিবারের পক্ষ থেকে কারিগর.কম'র প্রতি আন্তরিক কৃতজ্ঞতা ও ধন্যবাদ। 
ইস্টিশন মুক্তবুদ্ধির চর্চা এবং একাত্তরের চেতনায় উদ্ভাসিত একঝাঁক দায়িত্বশীল ব্লগার তথা নাগরিক তৈরির লক্ষ্য নিয়েই যাত্রা শুরু করেছে। একটি মোমের আলো থেকে যেমন কোটি কোটি মোমের আলো ছড়ায়, আমরাও চাই এক একটি শানিত জ্ঞ্যানের অধিকারী যাত্রীর মাধ্যমে আলোকিত হবেন ইস্টিশনের হাজারো যাত্রী ও অতিথি। এক একটি প্রাণের স্পন্দনে স্পন্দিত হবে কোটি কোটি প্রাণ। তাই আমাদের স্লোগান- প্রাণে প্রাণ মেলাবই... 

