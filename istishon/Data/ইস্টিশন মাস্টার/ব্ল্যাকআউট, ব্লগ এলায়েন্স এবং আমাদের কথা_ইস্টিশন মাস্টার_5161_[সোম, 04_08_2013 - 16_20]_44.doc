ব্ল্যাকআউট, ব্লগ এলায়েন্স এবং আমাদের কথা



বাংলা ব্লগিস্ফিয়ারে আজ একদিকে উগ্র মৌলবাদী চক্রের কালো থাবা, অন্যদিকে মৌলবাদ তোষণের নামে সরকারের পক্ষ থেকে ব্লগ এবং ব্লগারদের হয়রানীর চিত্র আমাদের সবার নজরে এসেছে। কথিত ধর্মীয় উস্কানিমূলক ব্লগ লেখার অভিযোগে তিনজন ব্লগারকে রাতের কালো অন্ধকারে বাসাবাড়ি ও বিশ্ববিদ্যালয়ের ছাত্রাবাস থেকে আটক করে পরদিন গ্রেফতার দেখিয়ে মিডিয়ার সামনে যেভাবে ঘৃন্যভাবে উপস্থাপন করা হয়েছে এবং কোন ধরনের নোটিশ ছাড়াই আমারব্লগকে বাংলাদেশে নিষিদ্ধ করা হয়েছিলো তারই প্রেক্ষিতে সমস্ত বাংলা কমিউনিটি ব্লগ এবং ব্লগারদের প্রতিবাদের ভাষা হিসেবে ইস্টিশন সহ মুক্তিযুদ্ধ ও মুক্তচেতনার ধারক কয়েকটি ব্লগ "ব্ল্যাক আউট" কর্মসূচীতে অংশ নেয়। "ব্ল্যাক আউট" প্রতিবাদের প্রথম থেকেই ৪ এপ্রিল দুপুর ১২টা থেকে ইস্টিশনব্লগ ব্ল্যাক আউটে রাখা হয়। মৌলবাদের উত্থান এবং ব্লগের মুক্তচিন্তা ও বাকস্বাধীনতার উপর সরকারী হস্তক্ষেপের প্রতিবাদে আমাদের এই কর্মসূচী দেশী বিদেশী মূলধারার মিডিয়ায় ব্যাপক আলোচনার জন্ম দিতে সক্ষম হয়। আমরা একটা স্পষ্ট ম্যাসেজ সরকারসহ সকল মহলের কাছে পৌছে দিতে সক্ষম হই যে, যেকোন মূল্যে ব্লগ এবং ব্লগারদের হয়রানী আমরা মেনে নেবো না। 
ব্ল্যাক আউট কর্মসূচী শুরুর সাথে সাথেই ফেসবুকে এই আন্দোলনের পক্ষে "Muzzle Me Not" নামে একটি পেইজ খোলা হয় যেখানে ব্লগগুলোর মুখপাত্র হিসেবে ঐ পেইজ নিয়মিত ব্ল্যাক আউট কর্মসূচীর আপডেট জানাতে থাকে। ইতিমধ্যে আমরা অন্য একটি ব্লগের মডারেটর মারফত নিশ্চিত হই যে, ব্ল্যাক আউটে যাওয়া ব্লগগুলোর মডারেশন প্যানেল থেকে প্রতিনিধি সদস্য রেখে ফেসবুকে একটি গ্রুপ খোলা হয়েছে যেখানে এই কর্মসূচী নিয়ে নিজেদের মধ্যে আলোচনা করে সিদ্ধান্ত নেওয়া হবে পরবর্তি করনীয় সম্পর্কে। কিন্তু কোন এক অজানা কারনে ইস্টিশনব্লগের কাউকে সেই গ্রুপে রাখা হয়নি। এরই প্রেক্ষিতে আমরা ব্ল্যাক আউট কর্মসূচীর উদ্যোক্তাদের একজনের সাথে যোগাযোগ করি, কেন ইস্টিশনব্লগের সাথে এরকম রহস্যজনক আচরণ করা হচ্ছে। উনি সুস্পষ্ট কোন জবাব আমাদের দিতে পারেননি বা দিতে অপারগ ছিলেন। আলোচনায় আমরা যেটা বুঝতে পারি এক বা একাধিক ব্লগের মডারেশন প্যানেল থেকে ইস্টিশনব্লগকে গ্রুপে রাখার ব্যাপারে আপত্তি জানানো হচ্ছিলো, যেটা উনি আলোচনার মাধ্যমে সমাধান করার চেষ্টা চালিয়ে যাচ্ছেন। আমরা খুব ভালোভাবেই অনুমান করতে পারি এর পেছনে কে বা কারা জড়িত। বাংলা ব্লগের এই চরম সংকটময় পরিস্থিতিতে আমরা বারবার আমাদের বার্তা পৌছে দেই যে, এই সময়ে সকল ব্যক্তিগত মতভেদ/ রেষারেষি ভুলে বাংলা ব্লগগুলোর ঐক্য ধরে রাখাটাই মুখ্য হওয়া উচিৎ। আলোচনার মাধ্যমে সমাধানে পৌছানোর লক্ষ্যে উনি আমাদের কাছে গতকাল (০৭/০৪/১৩) পর্যন্ত সময় চান। আমরা কিছুতেই বুঝে উঠতে পারিনি কি সেই কারন, যেই জন্য একই আন্দোলনে অংশ নেওয়া একটি ব্লগকে গ্রুপ থেকে বাইরে রাখা হবে? এই ঘটনা আমাদের কাছে নিন্দনীয় এবং অপমানজনক মনে হলেও ঐক্য ধরে রাখার স্বার্থে আজ ৮ এপ্রিল দুপুর বারোটা পর্যন্ত সময় দেই উনাদের অবস্থান পরিষ্কার করার জন্য। এরই মাঝে গতকাল রাতে আমাদের ম্যাসেজ দেওয়া হয় আজ সকাল ৮টা থেকে ব্ল্যাক আউট কর্মসূচী শেষে সকল ব্লগ অনলাইনে আসবে এবং সেটা আন্দোলনের ফেসবুক অফিশিয়াল পেইজ থেকেও ঘোষণা দেওয়া হয়। কিন্তু আজ আমরা অবাক হয়ে লক্ষ্য করলাম, আন্দোলনের উদ্যোক্তাদের পক্ষ থেকে সমমনা বাংলা কমিউনিটি ব্লগগুলোকে নিয়ে একটি এলায়েন্স বা সংগঠন তৈরি করা হয়েছে যেখানে ইস্টিশনব্লগকে রাখা হয়নি। সেটার কারন হিসেবে হাস্যকরভাবে উপস্থাপন করা হয়েছে ব্লগের বয়স এক বছর হওয়ার শর্ত, যা অত্যন্ত অযৌক্তিক ও নিন্দনীয়। ইস্টিশনব্লগ অফিসিয়ালি ২১ ফেব্রুয়ারি ২০১৩ তার যাত্রা শুরু করলেও, পরীক্ষামূলক ভাবে আমরা অনলাইনে ছিলাম ২ ফেব্রুয়ারি থেকেই। ফেব্রুয়ারি ৫ তারিখে রাজাকার কাদের মোল্লার ফাঁসির দাবী নিয়ে শুরু হওয়া শাহবাগের গণজাগরণ আন্দোলনের একদম শুরু থেকেই ইস্টিশন প্রতি মুহুর্তের আপডেট দেওয়া সহ অসংখ্য লেখার মাধ্যমে এই আন্দোলনকে বেগবান করার জন্য ব্লগ এবং ইস্টিশনের ফেসবুক পেইজ থেকে নিরলস কাজ করে গেছে। ইস্টিশনব্লগ যাত্রা শুরুর প্রথম থেকেই বাংলাদেশ রাষ্ট্র, আমাদের মহান মুক্তিযুদ্ধের চেতনা এবং মানুষের মুক্তচিন্তা ও বাকস্বাধীনতার পক্ষে কাজ করে চলেছে। অথচ নির্দিষ্ট কিছু মানুষের ব্যক্তিস্বার্থ ও ক্ষোভ চরিতার্থ করার জন্য "ব্লগের বয়স এক বছর হতে হবে" এরকম হাস্যকর শর্ত জুড়ে দিয়ে ইস্টিশনকে অন্যান্য ব্লগ কমিউনিটির সাথে এলায়েন্স থেকে বাইরে রাখা হোল, যা বাংলা ব্লগের জন্য কোন শুভবার্তা বহন করে না। আমরা এর তীব্র নিন্দা জানাই। 
সরকারের মৌলবাদ তোষণ এবং ব্লগ ও ব্লগারদের হয়রানীর বিরুদ্ধে আমরা প্রথম থেকেই সোচ্চার ছিলাম এবং সবসময়ই তা রক্ষা করার ব্যাপারে প্রতিজ্ঞাবদ্ধ। যে বা যারাই বাংলা ব্লগের এই দুঃসময়ে হাস্যকর শর্তাবলী জুড়ে দিয়ে মুক্তিযুদ্ধ ও মুক্তিচিন্তার ধারক বাহক ব্লগের মধ্যে এই বিভেদ রচনার মতো ঘৃন্য কাজে লিপ্ত, তাদের অতীতের কিছু ঘৃন্য আচরণের প্রতিবাদে একটি মুক্ত স্বাধীন, মহান মুক্তিযুদ্ধের চেতনা ও বাকস্বাধীনতা রক্ষার লক্ষ্য নিয়েই ইস্টিশন যাত্রা শুরু করেছিল। যেখানে মানুষের মনে বিভ্রান্তি ছড়ানোর মাধ্যমে ঘাতক দালাল নির্মূল কমিটি সহ মুক্তিযুদ্ধের পক্ষে দীর্ঘদিন কাজ করে যাওয়া ব্যক্তি ও সংগঠনের বিরুদ্ধে ব্যক্তিগত ক্ষোভ মেটানোর কোন ধরনের নোংরামি প্রশ্রয় পাবে না। বরং সত্য উন্মোচনে আমরা নিরলস কাজ করে যাবো। ইস্টিশন বাংলা ভাষাভাষী ব্লগার ও পাঠক, যারা বুকে একাত্তরের চেতনা ধারন করে এবং মুক্তচিন্তার পক্ষে, তাদের কথা বলার এক মুক্ত প্ল্যাটফর্ম হিসেবেই কাজ করে যাবে। যাত্রা শুরুর পর থেকেই একই লক্ষ্যে কাজ করে যাওয়া সকল পক্ষের ঐক্য ধরে রাখার পক্ষে আমরা ছিলাম, আজও আছি। কিন্তু যারা আজ অহেতুক ও অযৌক্তিকভাবে বাংলা ব্লগের মধ্যে বিভেদরেখা রচনার ঘৃন্য কাজে লিপ্ত থাকার নমুনা দেখাচ্ছে, তাদের শুভ বোধের উদয় হোক। আমরা আমাদের স্লোগান- "প্রাণে প্রাণ মেলাবই" এই চেতনা ধারন করে ব্যক্তি বা সংগঠনের ক্ষুদ্র স্বার্থের উর্ধ্বে উঠে কাজ করে যাওয়ার প্রত্যয় ব্যক্ত করছি। ব্লগ বা ব্লগারদের উপর যে কোন ধরনের অন্যায় হস্তক্ষেপের বিরুদ্ধে আমরা আমাদের প্রতিবাদ অব্যহত রাখার ব্যাপারে দৃঢ় প্রতিজ্ঞ। মুক্তিযুদ্ধের চেতনায় অসাম্প্রদায়িক বাংলাদেশ গড়ার লক্ষ্যে আমরা কাজ করে যাবো। 
-প্রেস রিলিজ (ইস্টিশন কর্তৃপক্ষ) 

