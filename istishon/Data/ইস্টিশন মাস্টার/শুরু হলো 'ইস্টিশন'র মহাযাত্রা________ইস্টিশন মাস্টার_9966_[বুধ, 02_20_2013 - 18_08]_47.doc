শুরু হলো 'ইস্টিশন'র মহাযাত্রা_______


রাষ্ট্র কার? জনগণের? নাকি মালিকদের? জনতার রাষ্ট্র গড়ার লড়াইটা চলে আসছে যুগ যুগান্তর থেকে। আমরা ব্লগার। এই লড়াইয়েরই একটা অংশ আমরা। কিন্তু লড়াইয়ে নেমে আমরা দেখি, ব্লগিংও সেই একই বৃত্তে আটকা পড়ে আছে। ব্লগ কি ব্লগারদের প্ল্যাটফরম? নাকি ব্লগ মালিকদের? আমরা দেখেছি যখন কোনো সঙ্কট ঘনীভূত হয় তখনই ব্লগ মালিকরা তাদের ক্ষমতা নিয়ে আবির্ভূত হন। প্রমাণ করে দেয়, ব্লগ আসলে ব্লগারদের কোনো প্ল্যাটফরম না। এটাও মালিকের ক্ষমতাচর্চ্চার একটা কেন্দ্র। এই যন্ত্রণা আমাদের ধাবিত করেছে একটি মুক্ত মাধ্যম গড়ে তোলার দিকে। যেখানে কারো ক্ষমতা-পেশিচর্চ্চার কোনো সুযোগই থাকবে না। তাই 'ব্লগ হবে ব্লগারদের' এটাই ইস্টিশন ব্লগের প্রধান নীতি।
হাঁটি হাঁটি পা করে সভ্যতা অনেক পথ হেঁটে এসেছে। যদিও সভ্যতার সংজ্ঞা, রূপ নিয়েই আছে অনেক মতভেদ। সভ্য সমাজে কথা বলতে গেলে জীবন দিতে হয় মানুষকে। আধুনিক বিশ্বব্যবস্থায় তাই সভ্যতা খুঁজে ফিরতে হয় আতশ কাঁচ দিয়ে। নগরের কানাগলি-ঘুঁপচি-রাজপথ, গাঁয়ের শষ্যক্ষেত-মেঠোপথ পেরিয়ে আমরা মানুষ ছুটে চলেছি সভ্য সমাজের খোঁজে। আমাদের ভেতরেই আবার আছে সেই মানুষ, যারা অসভ্যতার মাঝেই আটকে রাখতে চায় সবকিছুকে। শুধু হীন ব্যক্তিস্বার্থ চরিতার্থের জন্য। মানুষ লড়ে চলেছে তারই অংশ অমানুষদের বিরুদ্ধে। দুই পক্ষই শান দিচ্ছে নিজ নিজ হাতিয়ার। দুর্ভাগ্য, আজো সর্বত্র অমানুষদেরই জয়জয়কার।
আমরা ব্লগার। আমরাও খুঁজে ফিরছি মানুষের সেই প্রত্যাশিত সমাজ। ইস্টিশন একটি ব্লগ প্ল্যাটফরম। হাজার বছরের পথ চলার ফাঁকে মাঝে মাঝেই এখানে কিছুক্ষণ। তারপর চলে যাব নিজ নিজ গন্তব্যে। আবারও ফিরে আসতে হতে পারে। মাঝের এই স্বল্প সময়ে প্ল্যাটফরমে জমে ওঠা আড্ডায়, আলোচনায় খুঁজে ফিরব সেই ঠিকানা। হয়তো চড়তে হবে আলাদা ট্রেন, আলাদা বগিতে। তবু আমরা একে অপরকে দিক নির্দেশনা দেব, সহযোগীতা দেব। দিন শেষে পরিচয় একটাই- আমরা সবাই যাত্রী। একটাই সূর তুলি তাই আমরা সবাই- প্রাণে প্রাণ মেলাবই...
মুক্তচিন্তা ও মুক্তবুদ্ধির চর্চার এক অনন্য ক্ষেত্র হবে ইস্টিশন। আমরা বলব না আমরা নিরপেক্ষ, আমরা গণমানুষের পক্ষে কথা বলব। আমরা উন্মোচন করব রাজনীতির কালো বিড়ালের মুখোশ। আমরা কথা বলব আমাদের জাতীয় সম্পদের স্বার্থ নিয়ে। ডান-বাম-উত্তম-মাধ্যম আমরা বুঝিনা। দলীয় লেজুড়বৃত্তিকে আমরা ঘৃণার সাথে প্রত্যাখান করব মুক্তিযুদ্ধের চেতনায় উজ্জীবিত হয়ে। ইস্টিশনের এই মহকাল যাত্রায় আসুন সবাই..... প্রাণে প্রাণ মেলাই।
বাংলাদেশ দীর্ঘজীবি হোক।
বাঙালী দীর্ঘজীবি হোক।

