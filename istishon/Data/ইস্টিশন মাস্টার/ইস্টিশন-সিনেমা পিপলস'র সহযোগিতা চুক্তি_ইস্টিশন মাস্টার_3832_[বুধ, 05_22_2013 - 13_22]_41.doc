ইস্টিশন-সিনেমা পিপলস'র সহযোগিতা চুক্তি



চলচ্চিত্র সমাজের প্রতিচ্ছবি হিসেবে কাজ করে। আবিষ্কারের পর থেকেই চলচ্চিত্র একটি শক্তিশালী মাধ্যম বা মিডিয়া হিসেবে কাজ করছে। একটি শিল্পমানসম্পন্ন চলচ্চিত্র যেমন গোটা সমাজ তথা বিশ্বের উপর প্রভাব ফেলার ক্ষমতা রাখে, তেমনি একটি সুস্থ্য বিনোদনধর্মী চলচ্চিত্র হতে পারে বিনোদনের শ্রেষ্ঠ মাধ্যম। বাংলাদেশের চলচ্চিত্রের এক সমৃদ্ধ ইতিহাস আমরা দেখতে পাই। যাত্রার শুরুতেই জহির রায়হানের মতো শক্তিশালী চলচ্চিত্র নির্মাতার হাত ধরে অনেকখানিই এগিয়ে যায় আমাদের চলচ্চিত্র। এরপর আলমগীর কবীর, চাষি নজরুল ইসলাম, তানভীর মোকাম্মেল, মোরশেদুল ইসলাম এবং তারেক মাসুদের মতো গুণী চলচ্চিত্র নির্মাতাদের হাত ধরে এগিয়ে চলেছে বাংলাদেশের চলচ্চিত্র। কিন্তু গুণী নির্মাতাদের অনেকেরই অকাল প্রয়াণে বারবার মুখ থুবড়ে পড়েছে আমাদের চলচ্চিত্র। মাঝে নব্বইয়ের দশকে বানিজ্যিক ধারার চলচ্চিত্রে নেমে আসে অশ্লীলতার অশনি সংকেত। মানুষ ভুলেই যেতে বসেছে চলচ্চিত্র ঘরে বসে ২০/২২ ইঞ্চির টিভি বা কম্পিউটার মনিটরে দেখার জিনিস নয়। এর জন্য দায়ী সরকার থেকে শুরু করে সংশ্লিষ্ট অনেকেই। এক অন্ধকার গলিপথে রুদ্ধ হয়ে থমকে যায় আমাদের চলচ্চিত্র। পাশাপাশি ভারত সহ বিশ্বের বিভিন্ন দেশ এই শিল্পকে এগিয়ে নিয়ে গেছে যোজন যোজন উচ্চতায়। 
আশার কথা হচ্ছে, আমরা ঘুরে দাঁড়াচ্ছি। আমাদের চলচ্চিত্রকে বিশ্বমানে নিয়ে যাওয়ার লক্ষ্যে কাজ করে যাচ্ছে এক ঝাঁক তরুন চলচ্চিত্র কর্মী। যাদের তরুন চোখে স্বপ্ন খেলা করে বিশ্ব মানের চলচ্চিত্র নির্মানের। এই ক্ষেত্রে বাঁধা হয়ে দাঁড়ায় অভিজ্ঞতা ও পৃষ্ঠপোষকতা সহ নানান দিক। তাই তরুনেরা নিজেরাই নিজেদের একটি শক্তিশালী নেটওয়ার্ক তৈরির লক্ষ্যেই জড়ো হয় একটি প্ল্যাটফর্মে "স্বপ্ন বুনি ফ্রেমে ফ্রেমে" স্লোগান সামনে রেখে। নাম- "সিনেমা পিপলস"। ফেসবুকেও সিনেমা পিপলস নামে একটি গ্রুপ রয়েছে।
সিনেমা পিপলসের সদস্যরা একে অন্যকে চলচ্চিত্রের নানান দিক নিয়ে পরামর্শ থেকে শুরু করে কারিগরি সহায়তা দিয়ে পারস্পরিক সহযোগিতার একটা মুক্ত প্ল্যাটফর্ম হিসেবে কাজ করছে। ইতিমধ্যেই বেশ কিছু মানসম্পন্ন স্বল্পদৈর্ঘ চলচ্চিত্র নির্মিত হয়েছে সিপি'র সদস্যদের দ্বারা। এই এক ঝাঁক তরুন চলচ্চিত্র কর্মীর হাত ধরেই একদিন বাংলাদেশের চলচ্চিত্র যায়গা করে নেবে বিশ্বের দরবারে এই আশা আমরা রাখতেই পারি।
ইস্টিশন মনে করে, ইস্টিশনের যাত্রীরাও এই স্বপ্নযাত্রার সঙ্গি এবং সাক্ষী হোক। এই লক্ষ্যেই, ইস্টিশনের যাত্রী এবং পাঠকদের আনন্দের সাথে জানানো যাচ্ছে যে, ইস্টিশনব্লগ এখন থেকে বাংলাদেশের এক ঝাঁক তরুন চলচ্চিত্র নির্মাতাদের সংগঠন "সিনেমা পিপলসের" ব্লগ সহযোগী হিসেবে কাজ করে যাবে। আমরা আমাদের প্রজন্মের বায়স্কোপে সিনেমা পিপলসের ব্যানারে নির্মিত সকল চলচ্চিত্র প্রদর্শনের ব্যবস্থা করব। এবং অচিরেই আমরা ইস্টিশনে একটি চলচ্চিত্র আর্কাইভ গড়ার ঘোষণা দিচ্ছি। সেই আর্কাইভে সিনেমা পিপলসের সকল চলচ্চিত্র সংরক্ষিত থাকবে। এছাড়া সিনেমা পিপলসের প্রতিটি চলচ্চিত্রের প্রচার এবং প্রসারেও ইস্টিশন শক্তিশালী সহযোগী হিসেবে কাজ করে যাবে। 
ইতিমধ্যেই আপনারা দেখেছেন, আমরা কারিগর.কম'র সাথে একটা চুক্তিতে এসেছি। যেখানে কারিগর.কম ইস্টিশনের যাত্রীদের ব্লগে অংশগ্রহের ভিত্তিতে উপহার হিসেবে বই স্পন্সর করার ঘোষণা দিয়েছে। আমরা মনে করি, ইস্টিশনের প্রতিটি যাত্রী রাজনীতি, শিল্প, সাহিত্য, চলচ্চিত্র প্রভৃতি মাধ্যম দ্বারা নিজেদের মেধা ও মননকে শাণিত করে এক একজন যোগ্য নাগরিক হিসেবে নিজেকে তৈরি করবেন। আমাদের লক্ষ্য, আমাদের স্লোগান- প্রাণে প্রাণ মেলাবই... 

