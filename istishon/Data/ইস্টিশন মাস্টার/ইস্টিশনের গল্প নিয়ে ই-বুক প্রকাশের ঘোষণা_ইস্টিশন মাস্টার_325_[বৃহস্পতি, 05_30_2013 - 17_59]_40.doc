ইস্টিশনের গল্প নিয়ে ই-বুক প্রকাশের ঘোষণা



সাহিত্য জীবনেরই প্রতিচ্ছবি। লেখকের জীবনলব্ধ জ্ঞ্যানের প্রতিফলন ঘটে তাঁর সাহিত্য কর্মের মধ্য দিয়ে। বাংলা সাহিত্যের বিভিন্ন ধারার মধ্যে কথাসাহিত্য অন্যতম জনপ্রিয় একটি ধারা। রবীন্দ্রনাথের হাত ধরে কথাসাহিত্যের এই ধারাটি ব্যাপক জনপ্রিয়তা পায়। পরবর্তিতে যুগে যুগে অসংখ্য গুণী কথাসাহিত্যিক বাংলা সাহিত্যের এই ধারাটিকে সমৃদ্ধ করেছেন। কথাসাহিত্যের একটি জনপ্রিয়তম ধারা হচ্ছে গল্প, ছোটগল্প এবং হালের অনুগল্প। গল্প বা ছোট গল্প মূলত স্বল্প পরিসরে একটি কাহিনীর পূর্নতা প্রদানের মাধ্যমে পাঠক হৃদয়ে ব্যাপক ছাপ ফেলতে সক্ষম। 
বেশীদিন আগের কথা নয়, মাত্র এক যুগ আগেও নবীন সাহিত্য কর্মীদের গল্প পাঠকের কাছে পৌছানর অন্যতম মাধ্যম ছিল দৈনিক এবং সাপ্তাহিক পত্রিকার সাহিত্য পাতাগুলো। প্রথিতযশা বিভিন্ন লেখকের আত্মজীবনী থেকেও আমরা এই ধারণা পাই যে, সাহিত্য জীবনের প্রথম দিকে একটি গল্প পত্রিকার পাতায় ছাপার অক্ষরে দেখার জন্য তাঁদের কতোটা কাঠখড় পোঁড়াতে হতো। সাহিত্য সম্পাদকের টেবিলে বারবার ধর্না দিয়েও অনেক লেখকের গল্পই পাঠকের হাতে পৌছানর সুযোগ পায়নি। আবার প্রথম গল্প প্রকাশের অনুভূতি সেটারও কোন তুলনা হয় না। আজকের এই তথ্যপ্রযুক্তির যুগে, বিশেষত বাংলা ব্লগের ব্যাপকতা পাওয়ার পর আজকে আর সেই প্রতিবন্ধকতার দেয়ালে আটকে থাকেনা কোন তরুণ গল্পকারের গল্প। খুব সহজেই পাঠকের কাছে পৌঁছে যাওয়ার ক্ষেত্রে বাংলা ব্লগগুলো অগ্রণী ভূমিকা রেখে চলেছে। এর আরও একটি চমৎকার দিক হচ্ছে, লেখকের সাথে পাঠকের সরাসরি মিথস্ক্রিয়া। পাঠকের মন্তব্যের মাধ্যমে একজন লেখক খুব সহজেই তাঁর লেখার মান সম্পর্কে একটা স্বচ্ছ ধারণা লাভ করতে পারে।
যাত্রা শুরুর পর থেকেই ইস্টিশন তার যাত্রীদের মধ্যে বেশ একটা ভালো সংখ্যক গল্পকারের সান্নিধ্য পেয়েছে। পাঠকের মন্তব্য থেকেই আমরা দেখেছি কিছু কিছু গল্প সাহিত্য মানের দিক থেকে অত্যন্ত উঁচু মাপের। আর তাই যাত্রা শুরুর মাত্র চার মাসের মাথায়ই আমরা ইস্টিশনের যাত্রীদের লেখা গল্প নিয়ে ই-বুক প্রকাশ করার মতো একটা পদক্ষেপ নেওয়ার সাহস ও সুযোগ পেয়ে সেটাকে হাতছাড়া করতে চাই না। এযাবৎ ইস্টিশনে প্রকাশিত গল্পের মধ্য থেকে বাছাই করা কিছু গল্প নিয়ে অচিরেই আমরা একটি মানসম্পন্ন ই-বুক প্রকাশের উদ্যোগ নিতে যাচ্ছি। আমরা পাঠকের হাতে যেনতেন কোন ই-বুক নয়, বরং সর্বোচ্চ মানসম্পন্ন একটি ই-বুক প্রকাশের ঘোষণা দিচ্ছি এবং আমাদের এই উদ্যোগ ভবিষ্যতেও অব্যহত থাকবে বলে ইস্টিশনের যাত্রী ও পাঠকদের আশ্বস্ত করতে চাই। গল্প দিয়ে শুরু করলেও আমরা ভবিষ্যতে মানসম্পন্ন প্রবন্ধ, ব্যক্তিগত কথাকাব্য, স্যাটায়ার মূলক রচনা ইত্যাদির সংকলনে ই-বুক প্রকাশ করার আশা ব্যক্ত করছি। এবং আমরা আমাদের পদক্ষেপকে আরও একধাপ এগিয়ে ভবিষ্যতে ইস্টিশনের বিভিন্ন লেখার সংকলন বা নির্দিষ্ট কোন ব্লগারের লেখা নিয়ে বই প্রকাশেরও আশা ব্যক্ত করছি। ইস্টিশন তার ব্লগারদের প্রমোট করার ক্ষেত্রে সর্বোচ্চ প্রচেষ্টা অব্যহত রাখার ব্যাপারে আপোষহীন থাকবে সবসময়। 
গল্পের ই-বুক প্রকাশের ক্ষেত্রে আমরা মডারেশন প্যানেলের পক্ষ থেকে কিছু নিয়মাবলী বা নীতিমালা কঠোরভাবে অনুসরণ করার সিদ্ধান্ত নিয়েছি। আমাদের এই সিদ্ধান্ত মূলত একটি মানসম্পন্ন এবং ইউনিক ই-বুক পাঠকের হাতে তুলে দেওয়ার জন্যই নেওয়া হয়েছে। আমরা যেসমস্ত নিয়ম মেনে চলব তা সবার জ্ঞ্যাতার্থে এখানে জানিয়ে রাখা হচ্ছে-
১) গল্পটি শুধুমাত্র ইস্টিশনেই প্রকাশিত হতে হবে। একই গল্প অন্য কোন ব্লগে বা অনলাইন মাধ্যমে প্রকাশিত হয়ে থাকলে সেটা ই-বুকের জন্য মনোনীত হবে না। তবে ফেসবুকে প্রকাশিত হলে তা এই নিয়মের আওতাভুক্ত হবে না।
২) একজন লেখকের সর্বোচ্চ দুটি গল্প ই-বুকে প্রকাশের জন্য মনোনীত হতে পারবে।
৩) লেখক তার নিজস্ব পছন্দের গল্পের একাধিক লিংক এই পোস্টে মন্তব্যে সুপারিশ করতে পারেন। আমরা সুপারিশকৃত লিংক থেকে মানসম্পন্ন গল্প বেঁছে নেবো, কিংবা ইস্টিশন মডারেশন প্যানেল থেকেও সুপারিশের বাইরের কোন গল্প ই-বুকের জন্য মনোনীত করতে পারে। ফাইনাল মনোনয়নের ক্ষেত্রে মডারেশন প্যানেলের সিদ্ধান্তই চূড়ান্ত। এক্ষেত্রে পরবর্তিতে কারো আপত্তি কাম্য বা গ্রহণযোগ্য নয়।
ইস্টিশনের যাত্রী এবং পাঠকদের প্রতি আহ্বান জানানো হচ্ছে, নিজের বা পছন্দের ব্লগারের লেখা গল্পের লিংক এই পোস্টে মন্তব্য আকারে সুপারিশ করুন। একটি মানসম্পন্ন গল্পের ই-বুক প্রকাশের ক্ষেত্রে আশা করছি আপনারা আমাদের সহযোগী হবেন। আগামী ৩০ জুন পর্যন্ত গল্পের লিংক সুপারিশ করার সুযোগ থাকবে। জুলাইয়ের শুরুতেই আমরা ই-বুকটি প্রকাশের আশা ব্যক্ত করছি। 
ইস্টিশন বাংলা ব্লগের গতানুগতিক ধারা থেকে বের হয়ে ভিন্ন কিছু উপহার দেওয়ার ক্ষেত্রে সবসময়ই সচেষ্ট সেটা ইতিমধ্যেই আমরা কিছুটা প্রমাণ করতে পেরেছি বলে মনে করি। আমাদের লক্ষ্য মুক্তচিন্তা এবং বাংলাদেশ রাষ্ট্রের মুক্তিযুদ্ধের চেতনায় উদ্বুদ্ধ সকলের মিলনমেলা হবে ইস্টিশন। আমরা প্রাণে প্রাণ মেলাবই... 

