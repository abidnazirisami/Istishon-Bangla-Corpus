তাকফিরি সালাফী মুক্তমনাদের ভ্রান্ত জিহাদ!


ব্লগের ব্যাপারটা বেশ প্যাচালো হয়ে উঠছে। ব্লগ এবং ব্লগার সম্পর্কে সাধারণত যেসব কথা শুনা যাচ্ছিল তার বাইরেও অনেক কথা আছে। এবার সেসব কথার কিছুটা শুনে নিন।
ব্লগিং সম্পর্কে সাধারণত বলা হয় এর ওপর নাস্তিকতার অপবাদ চাপানো হয়েছে। আসলে আরও অনেক ধরণের অপবাদও চাপানো হয়ে থাকে। কিন্তু সেটা লাইম লাইটে আসছেনা। বাংলাভাষার প্রথম ব্লগটির প্রতিষ্ঠাতা সেরকমই বললেন। ব্লগের ওপর জামাতী বা মৌলবাদী অপবাদও অনেকে চাপিয়েছেন। আসলে মূল বিষয়টা হল নিজের মতের উল্টোটা বাঙ্গালী সহ্য করতে পারেনা। বাঙ্গালী নিজের মতের বাইরে সবকিছুর ধ্বংস কামনা করে। একাজে ব্লগের এডমিনরা তাদের কোন সহায়তা করতে পারেনা, তাই বাঙ্গালী ব্লগ প্লাটফর্ম ও এর এডমিনদের ওপরেই খেপে যায়। খেপে গিয়ে নতুন প্লাটফর্ম খোলে এবং আগের ব্লগের চৌদ্দগোষ্ঠী উদ্দার করতে থাকে। আর এ উদ্দারকার্যে এমনসব শব্দ ব্যবহার করে বসে যা আসলে তার প্রতিপক্ষের জন্য ব্যবহৃত হওয়ার কথা। যেহেতু ব্লগ কর্তৃপক্ষ কোন বাড়তি সুযোগ দেয়না সেহেতু ব্লগ কর্তৃপক্ষের সাথে প্রতিপক্ষের কোন ব্যবধান নেই - এটা ধরে নিয়ে বাঙ্গালী দুপক্ষকেই গালিগাজ করার জন্য একই শব্দ ছুড়ে দেয়। তা না হলে মুক্তমনা ব্লগের লোকজন সামহোয়্যারইন ব্লগকে ছাগুদের ব্লগ বলতে পারে কিভাবে? এদের কাছ থেকে শব্দটা এতবার শুনেছি যে, ধরেই নিয়েছিলাম অন্যান্য মিডিয়ার মত সামহোয়্যারইন ব্লগও বোধহয় জামাত শিবিরের একটি প্রতিষ্ঠান। ব্যাপারটা নিয়ে কখনও মাথা ঘামাইনি। কারণ কে যে কী আর কে কীসের সাথে জড়িত সেসব বিষয় নিয়ে আগ্রহ হারিয়েছি দিন বহু আগেই। কার শেকড় কোথায় এবং জামাত-শিবিরের দৌড় কতটুকু আর মুক্তমনা ব্লগের দৌড়ইবা কতটুকু সেসব বহু আগে থেকেই জানা থাকায় অনলাইনের টম এন্ড জেরি খেলার কোন খবর রখতাম না।
তাই কোন ব্লগের মালিক কোন পন্থী, কোন ব্লগে কারা লেখে, কোন ব্লগের হাওয়া কোন দিকে চলে, কোন ব্লগের নীতিমালায় ধর্মকে কষিয়া গালিগালাজ করলে সেটা বাক স্বধীনতা হয় আর কোন ব্লগে হয় না এতসব খবর রাখার প্রয়োজনীয়তা আর বোধ করিনি। বরং মানুষের ইতিহাসের শেকড় অনুসন্ধানের দিকেই একসময় সমস্ত মনযোগ দিয়ে দিলাম। কারণ ইতিহাসই সত্যের মাপকাঠি। ইতিহাস মানুষকে সঠিক পথ দেখায়। কোন মতাদর্শ দুনিয়াকে কী দিয়েছে সেসবের বিস্তারিত ইতিহাস আছে। ইতিহাসের সবটুকু জানলে বলে দেয়া যায় কোন মতাদর্শ দামী আর কোন মতাদর্শের কোন গুরুত্ব নেই। তাই ইতিহাসকে মানুষের সামনে সহজ ভাষায় তোলে ধরার জন্য একসময় ‘ইতিহাসের পাঠশালায়’ নামক বইটি রচনার কাজে হাত দেই। এ বইটি রচনা করতে গিয়ে যে পরিমাণ তথ্য জানা হয়েছে তার তুলনায় জীবনের বাদবাকি সমস্ত অর্জন কিছুই নয়। সর্বজনস্বীকৃত এবং বহুল আলোচিত এ ধরণের অসংখ্য তথ্য দিয়ে ইতিহাসকে সেখানে যেভাবে তোলে ধরা হয়েছে তাতে কারও কোন সমস্যা হতে পারে এটা কখনও কল্পনায় আসে নি। কিন্তু তবুও কিছু মানুষের সমস্যা হল। এরা মুক্তমনা ব্লগটির সাথে জড়িত আমার ঘনিষ্ঠ কিছু আঁতেল। 
সমস্যা হল দুটি কারণে। প্রথমত, তাদের মনমতো ইতিহাসকে সেখানে ব্যাখ্যা করা হয় নি বলে। দ্বিতীয়ত, সামহোয়্যারইন ব্লগে লেখাগুলো প্রকাশ করার কারণে। একজন অতি পুরনো মুক্তমনা জানালেন, রোমান প্রজাতন্ত্র থেকেও বেশী গুরুত্ব যে যিসাসকে আমার লেখায় তোলে ধরা হয়েছে, তাঁর অস্তিত্বের ব্যাপারেই নাকি সন্দেহ আছে। উত্তরে আমি জানালাম যিসাসের জন্মের আরও তিনশ বছর আগে লেখা ইউক্লিডের এলিমেন্টস বইটি থেকে আজকের মাধ্যমিক জ্যামিতি পড়ানো হয় এবং যিসাসেরও কয়েক হাজার বছর আগের ইতিহাসের অনেক কিছু আমরা জানি। তাঁর জন্মের পূর্বে মিসরের রানী ক্লিওপেট্রা আর জুডিয়ার হেরোদের মধ্যে কুটনৈতিক যুদ্ধ চলছিল সেই কূটনীতির হুবহু বিবরণও মুখস্ত বলে দিতে পারব। তাহলে যিসাসের মত সেসময়ের একজন বিখ্যাত মানুষের অস্তিত্বে কেন সন্দেহ দেখা দেবে যেখানে সেযুগের সবকিছুই আমাদের কাছে পরিস্কার এবং এমনকি আমরা সেসময়ের লেখা বই থেকেও পড়াশুনা করে থাকি? আর সেযুগের এত কিছু বিশ্বাস করে কেবল যিসাসের ব্যাপারেই সন্দেহ কেন? যিসাসের অস্তিত্ব ছিল না- এটা প্রমাণ করা এত জরুরি হয়ে পড়ল কেন? এর কোন সদূত্তর পাওয়া যায় নি। অবশ্য আমি জানতাম যিসাস কিংবা এরকম অন্যান্য ধর্ম প্রচারকদের সাথে তাদের একটি যুদ্ধ আছে। কিন্তু সেটা যে এতটা আঁতলামীর জন্ম দিচ্ছে তা জানা ছিল না। আঁতলামীর আরও অনেক কিছু দেখা বাকি ছিল। 
আঁতেলরা এর পরের পর্যায়ে নামলেন পরচর্চায় । শুধু যিসাসের মত ধর্মপ্রচারক নন, তাদের শত্রু তালিকায় আরও অনেক কিছুই ঢুকে গেছে। এর মধ্যে নাকি সামহোয়্যারইন ব্লগও আছে।ওটা নাকি ছাগুদের ব্লগ। ওটাতে যারা লেখে তারা নাকি স্বগোষিত ছাগল। ঐ ব্লগে আমিও লিখেছি। তাই মুক্তমনারা আমাকেও স্বঘোষিত ছাগল বানিয়ে ফেললেন। বিনয়ের সাথে জানতে চাইলাম ঐ ব্লগের সাথে তাদের সমস্যা কি নিয়ে। যা জানলাম তা হল আগে মুক্তমনারা ওখানে লিখতেন। লেখার চেয়ে গালিগালাজ করতেন বেশী। তাই ঐ ব্লগ কর্তৃপক্ষ তাদের অনেকের গালাগালি ও লেখা সরিয়ে দেন। মুক্তচিন্তা চর্চায় কর্তৃপক্ষের এ অসহযোগে তারা ক্ষিপ্ত। তাই ব্লগটিকে তারা রাজাকার ব্লগ বলে প্রচার করেন। আমিও ধরে নিয়েছিলাম বোধহয় এর ঠিকই বলছে। কিন্তু তাতে আমার কোন মাথাব্যথা ছিল না। বিখ্যাত ব্লগারদের কাছ থেকে জেনে নেওয়ারও কোন প্রয়োজন বোধ করি নি। আমার এসব নিরীহ লেখায় কি-ইবা আসে যায়।
এর মধ্যে কিছুদিন আগে সামহোয়্যারইন ব্লগ কর্তৃপক্ষ হঠাৎ আমার লেখা তাদের অফিশায়াল পেজে প্রকাশ করে দিলেন। আর আমি মুক্তমনাদের কাছ থেকে আরও কিছু টক কথা শুনলাম। লেখাগুলোর উদ্দেশ্যেও কিছু গালিগালাজ বর্ষিত হল। আর একেবারে ষোলকলা পূর্ণ হল যখন সামহোয়্যারইনের অফিশিয়াল পেজের লেখার লিংকটি আমার ফ্রেন্ডলিস্টে থাকা সদ্য প্রয়াত ব্যক্তিগতভাবে সম্পর্কিত একজন ব্লগারের ফেসবুক ওয়ালে শেয়ার দিয়ে বসলাম। একটি অপবিত্র ব্লগের অপবিত্র লেখা একজন সদ্য প্রয়াত ব্লগারের ওয়ালে শেয়ার দিয়ে আমি একটি মহাপাপ করে বসেছি সেটা বুঝতেই পারিনি। আদম যেভাবে অজান্তেই নিষিদ্ধ ফল খেয়ে পাপ করেছিলেন আমিও সেরকম অজান্তেই পাপটা করে ফেলেছিলাম। তবে আদম জানতেন তার স্রষ্টার বিধানে ফলটি খাওয়া নিষিদ্ধ আর আমি জানতাম না ফেসবুকে শেয়ারের মত একটি তুচ্ছ ব্যাপারেও মহান বিধিবিধান থাকতে পারে। কাজটা করার পরে একজন মুক্তমনার বজ্রহুংকারের মধ্য দিয়ে শুধু এটুকুই বুঝতে পেরেছিলাম something is wrong. স্রষ্টার বিধানের মত মুক্তমনাদেরও একটি পবিত্র বিধান আছে আর সেই বিধান অনুসারে একজন মুক্তমনার ওয়ালে সামহোয়্যারইনের অপবিত্র পোস্ট শেয়ার দেয়া নিষিদ্ধ- এরকম মারেফতী বিষয় বুঝতে আরও সময় লেগেছে। শেষমেষ যা বুঝলাম তা হলো বিধানের বিরুদ্ধে লড়তে গিয়ে মুক্তমনারা আরেক বিধানের জালে আটকা পড়ছেন। দৈব শাসনের বিরোধিতা করতে গিয়ে ভার্চুয়াল শাসনের জালে আটকা পড়ছেন। আল্লা-খোদার উপাসনা বাদ দিয়ে ইন্টারনেটের উপাসনা করছেন। মসজিদ-মন্দির ছেড়ে ফেসবুকে আশ্রয় নিচ্ছেন। ধর্মগুরুদের ভক্তি না করে মুক্তমনা গুরুদের ভক্তি করছেন। মৃত ব্যক্তির কবরে আস্তিকের গেলে যে ভাব জাগে, মৃতমুক্তমনার ফেসবুক আই ডি-তে ঢুকলে উনাদের সেই ভাব জাগে। কবর জিয়ারতের মত প্রতিদিন সেই আই ডি-গুলো একবার জিয়ারত করেন। সেখানে কোন অপবিত্র জিনিস দেখলে খেপে ওঠেন। ধীরে ধীরে বিভিন্ন দৈনন্দিন আমলও আসবে। সেটা হতে পারে প্রতিদিন ভোরে ঘুম থেকে ওঠে কুরআানের ওপর কফির কাপ রেখে কফি পান করা, প্রতিদিন একঘন্টা করে ধর্মকারির গালিগালাজগুলো তিলাওয়াত করা, ফিলিস্তিনের শিশু হত্যার দাবীতে হিজবুত তাহরীরের মত ঝটিকা মিছিল বের করা ইত্যাদি।
আমার অবাক হওয়ার সর্বশেষ ধাপটি পূর্ণ হল আজকে। সামহোয়্যারইন ব্লগ সাইটের প্রধান নির্বাহী কর্মকতা এবং একজন প্রতিষ্ঠাতা সৈয়দা গুলশান ফেরদৌস জানা – র সাক্ষাৎকার শুনার পর। আমি হতভম্ব হয়ে জানলাম এটি জামাতীদের ব্লগ নয়। বরং জামাত বিরোধী স্যাকুলার মানুষদেরই ব্লগ। এরা শাহবাগ আন্দোলন ও ব্লগারদের পক্ষেরই মানুষ। তাই এখন এটাও নিশ্চিত হলাম যে তাকফিরি সালাফী দের মত তাকফিরি মুক্তমনা গোষ্ঠী আছে। তাকফিরি সালাফীরা ভিন্ন আকিদার মুসলমানদেরকে কাফের আখ্যা দিয়ে থাকে আর তাকফিরি মুক্তমনারা ভিন্নমতের মুক্তমনাদের জামাতী আখ্যা দিয়ে থাকে।
জানা আপুর সাক্ষাৎকারের লিংক: http://www.bbc.com/bengali/multimedia/2015/04/150415_sr_big_intv_gulshan...

