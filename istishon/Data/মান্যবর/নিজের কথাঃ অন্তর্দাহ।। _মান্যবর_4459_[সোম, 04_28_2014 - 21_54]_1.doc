নিজের কথাঃ অন্তর্দাহ।। 


এবং আমিই সঠিক।।
প্রত্যেকটা বিষয়ের দুইটি অংশ থাকে।
১) নিজের কাছে
২) অন্যের কাছে
আমার ক্ষেত্রে নিজের কাছে অংশটিই অধিক গুরুত্ববহন করে। যখন কোন ঘটনা ঘটে তখন তার বিশ্লেষণ করতে গিয়ে নিজের কাছে যেটি অধিক পছন্দনীয় মনে হয় সেটিকেই গুরুত্ব দেই। এর ফলে অন্যের মনে বিষয়টার প্রতি অন্য কোন ধারণা জন্ম নিচ্ছে কিনা তা সম্পর্কে আমার মাথাব্যথা নেই।।
যদি কোন সম্পর্কঘটিত বিষয়ে এমনটা হয় তবে তার ফলাফলটা যে ভালো হয় না তার একটা উদাহরণ আজকে দেব।।
বিষয়টার শুরু ২০১৩ সালের শেষের দিকে। আমি আমার ২য় বার মেডিকেল ভর্তি পরীক্ষা নিয়ে প্রচুর পরিমাণে ব্যস্ত। রোজা আর ঈদের ছুটিতে অল্প কয়দিনের জন্য দেশের বাড়িতে যাই। সেখানেই দেখা হয় ওর সাথে। শুনতে অনেক আজব লাগবে যে, যে স্থানে ছোট থেকে বড় হয়েছি সেখানেই এমন একজন রয়েছে যে আমার নজর এর আগে কাড়েনি। অনেক আগে দেখে থাকলেও নিজের মাঝেই সীমাবদ্ধ থাকার মানসিকতার জন্য কখনো অন্য কোন কিছু নিয়ে ভাবি নি। হঠাত করে সামনে পড়ে যাওয়ায় আর ওর মাঝের পরিবর্তনগুলো চোখে পড়ায় ভালো লেগে যায়। স্বাভাবিক ভাবেই অনেক লাজুক কিন্তু প্রচুর সাহসী ছেলে হওয়া সত্ত্বেও কোন মেয়ের সাথে রাস্তায় আটকিয়ে কথা বলার ক্ষমতা আমার হয়নি। দেখতাম সামনে দিয়ে হেঁটে চলে যেত। পেছন ফিরে তাকানোর স্বভাবটা আমার যেমন নেই ওর ও তেমনি একফোঁটা ও নেই। চোখে যদি কখনো চোখ পড়তো তাহলে প্রথমে চোখটা আমিই নামিয়ে নিতাম। এলাকায় নম্র, ভদ্র ছেলে হিসেবে সুনাম থাকায় কেওই কখনো কিছু মনে করতো না।
একদিন কি যেন হল। আমি আমার লাজুকতার খোলস ভেংগে রাস্তার মাঝেই ওর সাথে কথা বললাম। কথা পেঁচানোর বিপুল ক্ষমতা থাকার পরও সত্য কথা সরাসরি বলে দেয়া স্বভাবের অংশ হওয়ায় বলেই দিলাম অনেক ভালো লাগে তোমায়। ও কি বুঝলো তা বুঝলাম না। উত্তরে বলল আমি কিছু ভাবছি না। আমার কাছে সেটা নীরব সম্মতি বলেই মনে হল।
এরপর অনেকদিন যোগাযোগ না থাকায় আর আমার পরীক্ষা নিয়ে চিন্তা থাকায় নিজেকে গুটিয়ে নিলাম। পরীক্ষা শেষ, রেজাল্ট ভালো; মহা আনন্দে আমি। ভাবলাম এবার ওর বিষয়টা দেখা যায়। যোগাযোগ শুরু করলাম। যোগাযোগের ক্ষেত্রে ওর মাঝেই বেশি আগ্রহ খেয়াল করলাম। নিজের সম্পর্কে সব জানালাম, ওর সম্পর্কেও সব জানলাম। ততদিনে ওর প্রতি দূর্বলতা গুল অনুভূতির পর্যায়ে চলে গিয়েছে। ও সেটা বুঝতে পারছিল। তাইতো সবসময় আমাকে একটা প্রশ্ন করেই যন্ত্রণা দিত। আমি কি চাই। বলতাম সময় হলেই বলবো। কিন্তু ও মানতে চাইত না। একদিন প্রায় জোর করিয়েই আমার কাছ থেকে আমার মনের কথা জেনে নিল। পৃথিবীতে এমন কোন মানুষ হয়তো নেই যে কিনা নিজের ভালোবাসার মানুষকে প্রথম ভালোবাসার অভিব্যক্তি রাগান্বিত হয়ে বলেছে। কিন্তু আমার ক্ষেত্রে সেটাই হল। ভেবেছিলাম হিতে বিপরীত হবে কিন্তু রাগান্বিত ভালোবাসার অভিব্যক্তি শাপে বর হয়ে এল।
ও সরাসরি কিছু না বললেও আমার প্রতি ওর অনুভূতিগুলো প্রচন্ড পরিমাণে কাজ করে সেটা বুঝতে পারছিলাম। দু'জন দু'জনার মাঝে জগত খুঁজে নেয়ার প্রচেষ্টার কমতি কখনো কেও করি নি। নিজের স্বপ্নিল জগতটা ওকে দিয়ে দিয়েছিলাম। যে মেয়ে এর পূর্বে আর কোন ছেলের সাথে কথাই বলতো না সে হয়ে উঠল স্বপ্নের সারথি। স্বপ্ন দেখানো শুরু করেছিলাম ওকে। সুন্দর সুন্দর স্বপ্ন দেখার শিক্ষা নিচ্ছিল যেন ও আমার কাছ থেকে।
নিজের সবচেয়ে বড় বিশেষত্ব "কাওকে কিছু বুঝানোর ক্ষমতা" প্রয়োগ করেছিলাম ওর উপর। শুনেছি ভালোবাসার প্রথম ধাপে একটা মুগ্ধতা কাজ করে। কিন্তু মুগ্ধতা যে এত বিশাল পরিমাণের হতে পারে সে সম্পর্কে কোন ধারণাই ছিল না। সেই মুগ্ধতার রেষ এখনো রয়েছে। এখনো দু'জন দু'জনকে পাগলের মত ভালোবাসি।
কিন্তু বাধা। জীবনে কখনো কোন জিনিস খুব সহজে পাইনি আমি। যার ফলশ্রুতিতে এটাও একই রাস্তা অবলম্বন করল। খুব সুখী হলে যেমন দুঃখগুলো চোখে পড়ে না তেমনি ওর আর আমার মাঝের একটা ফারাক কখনো চোখে পড়েনি। চোখে পড়ে থাকলেও কখনো গুরুত্ব দেই নি। ছোটখাটো সমস্যা মনে করে যেটাকে দূরে সরিয়ে রাখতে চেয়েছিলাম সেই ছোট জিনিসটাই দু'জনের মাঝে দেয়াল দাড় করিয়ে দিয়েছে। যে বিষয়টা প্রথমদিকে গুরুত্বহীন ছিল আজ সেটাই নিজেকে বিশাল গুরুত্বের সাথে উপস্থাপন করছে। 
এখন ওর সাথে কথা বলতে গেলে ভয় হয়। যদি ও হারিয়ে যায়। নিজের মস্তিষ্ক আর হৃদয় সম্পূর্ণ ভিন্ন মত পোষণ করে। মস্তিষ্কের কথা মানতে গেলে কখনোই আমরা দু'জন দু'জনার হব না। কিন্তু হৃদয়! এই আজব জিনিসটাই সবসময় ওকে নিজের করে ধরে রেখেছে।
ওর কখনোই কোন দোষ ছিল না। আমিই অপরাধী। যদি ওকে স্বপ্নগুলো না দেখাতাম। যদি আমার স্বপ্নের ভাগিদার না বানাতাম তাহলে ও কখনোই এমন পরিস্থিতিতে পড়তো না। ও এখন না পারছে আমাকে ধরে রাখতে না পারছে ছেড়ে চলে যেতে। ও এবং আমি দুইজনই জানি দু'জনকে ছাড়া কেও আমরা একদিনও থাকতে পারবো না। আমার যতটা কষ্ট সহ্য করে নেয়ার সক্ষমতা রয়েছে ওর এতটা নেই। আমি ওর জীবনে না থাকলে ও হয়তো একটা প্রাণহীন পুতুলে পরিণত হবে। কিন্তু কিচ্ছু করার নেই আমার। ওকে নিয়ে পালানো সেটা আমার দ্বারা কখনোই হবে না আর ওর কাছে সেটা পাপের সমতুল্য। তাই নিজের জীবনকে সফল একটা জায়গায় দাড় করানোর ক্ষমতা হওয়ার পরেও আমি আত্মদহনে পুড়ছি। এ যেন এমন এক অন্তর্দাহ যেটা জ্বলবেই; কখনোই শেষ হবে না।

