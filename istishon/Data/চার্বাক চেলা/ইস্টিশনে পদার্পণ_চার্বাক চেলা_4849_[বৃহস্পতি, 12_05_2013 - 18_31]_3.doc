ইস্টিশনে পদার্পণ


ইস্টিশন ক্ষনিকের জায়গা। কত পথের কত মতের কত গন্তব্যের যাত্রীরা এখানে এসে মেশে কত রুপে রসে ভরা কত সচিত্র বিচিত্র বেশে। দেশ দেশান্তর ভ্রমণান্তরে ইস্টিশনের ক্ষনিক স্মৃতি বিস্মৃতির অতলে তলিয়ে যাওয়ার কথা। যদি লক্ষ্য থাকে দৃঢ় তবে ক্ষনিকের সেই মিলনমেলাকে আনন্দমেলায় পরিনত করতে পারি।
অন্তর্জালে এই ইস্টিশনের আমি এক নবীন নগন্য যাত্রী। শুভ যাত্রার আশায় টিকিট কাটলাম। এ যে বাস্তব ইস্টিশনের মত নির্ঝঞ্ঝাট আর নিরাপদ নয় তা জেনেও কাটলাম। এখানে পদে পদে পদস্খলনের দায়ে ৫৭ ধারার ডান্ডাবেড়ি পায়ে পরে অপরাধ না জেনেই অপরাধী হতে হয়। এতদসত্ত্বেও প্রানের টানে অজানা গন্তব্যের পানে পা বাড়িয়েছি। অজানাকে জানার, নিষিদ্ধের বাঁধ ভাঙ্গার এ যাত্রায় আশা রাখি সকল যাত্রীর সহযোগিতা পাব। ঝালে ঝোলে অম্বলে যেন এই ক্ষনিক সময় পার করতে পারি সেই প্রত্যাশা করি।

