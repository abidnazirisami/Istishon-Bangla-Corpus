খান এ সবুর ; অপরাধী বাংলাদেশ। 


এই লেখাটা সম্ভবত আমি লিখতে বসতাম না। বা বলতে গেলে আমাকে লিখতেই হত না। একটা তথ্য খুজতে গিয়ে আমি হতবাক হয়ে গেছি। সেই বাকহীনতা কাটায়ে এই লেখার অবতারণা। খান এ সবুরকে হয়তো প্রজন্ম ভুলে গেছে। নয়তো উইকিপিডিয়ায় তার মত ঘৃণ্য দালালের সম্পর্কে লেখা থাকতো না,"খান-এ-সবুর বাংলাদেশের
স্বাধীনতার ইতিহাসে এক
উজ্জ্বল লক্ষত্র। লাখ লাখ
মুসলমানের রক্তের
বিনিময়ে সাতচল্লিশের
দেশবিভাগ এবং ১৯৭১
সালে বঙ্গবন্ধু শেখ মুজিবুর
রহমানের ও জিয়াউর রহমানের
নেতৃত্বে স্বাধীন সার্বভৌম
বাংলাদেশ প্রতিষ্ঠা দু'টোতেই
অসাধারণ অবদান রেখেছিলেন
খান-এ সবুর। স্বাধীন বাংলার
ইতিহাস তার নাম ছাড়া অপূর্ণ
রয়ে যাবে।" আবার কিছু সংবাদমাধ্যম ধৃষ্টতার চরম সীমা অতিক্রম করে তাকে বর্ণনা করেছে অবিসংবাদিত জননেতা হিসেবে। এবং আমাদের এগুলো সহ্য করতে হচ্ছে। কেননা প্রজন্ম একটু বেশিই ফাস্ট কিনা প্রতিবাদ করার সময় তাদের নেই। যাইহোক এজন্য শুধু দুঃখই প্রকাশ করতে পারি। এবিষয় রেখে বরং তথাকথিত অবিসংবাদিত জননেতা খান এ সবুরকে ব্যবচ্ছেদ করি। সবুর খান সারাজীবন স্বার্থপরতার রাজনীতি করেছেন। পাকিস্তান মুসলিম লীগ থেকে বাংলাদেশ মুসলিম লীগ সব জায়গায় তিনি উগ্রসাম্প্রদায়িকতার রাজনীতি করেছেন।
সাম্প্রদায়িক হত্যাকান্ডের নায়ক খান এ সবুর :
১৯৬০ সালে যোগাযোগ মন্ত্রী থাকাকালে রূপচাঁদ বিশ্বাস নামের একজন হিন্দু ভূস্বামীর ৩০বিঘা জমি জোরপূর্বক দখল করে সেখানে তিনতলা বিল্ডিং করেন। রূপচাঁদ বিশ্বাস সবুর খানের বিরুদ্ধে মামলা করেন। মামলার রায়ে রূপচাঁদ বিশ্বাসকে এক লাখ ৩৫হাজার রুপি ক্ষতিপূরণ দেওয়ার জন্য সবুর খানকে নির্দেশ দেয় আদালত। তিনি আদালতের বাইরে এর নিষ্পত্তি করতে চাইলেও রূপচাঁদ তার প্রস্তাব প্রত্যাখ্যান করেন। সেই স্মৃতি তিনি ভোলেন নি। একজন হিন্দুর কাছে পাক ওয়াতনের সাচ্চা পাহারাদারের হার এতো মানা যায় না। তাই অপেক্ষা সঠিক সময়ের হিন্দুদের শায়েস্তা করার। এই সময়ে সবুর খান মনোনীত প্রার্থী মাজেদ মিয়া জেলা পরিষদ নির্বাচনে হেরে যায়। এই হারের জন্য সবুরখান ও তার দল হিন্দুদের দায়ী করে এবং হুমকি দিতে থাকে। হিন্দুদের উচিৎ শিক্ষা দেওয়ার সুযোগ খুজতে থাকেন সবুর খান। সুযোগ আসতে দেরি হল না। সেই সুযোগ অচিরেই এসে গেল। ২৭ডিসেম্বর ১৯৬৩ সালে কাশ্মীরের হজরত বাল মসজিদ থেকে হজরত মোহাম্মদের চুল চুরি হয়ে গেল। কে করেছে এই কাজ? নিশ্চয় মালাউনরা তারা ছাড়া আর কারা? শুরু হয়ে গেল সারা পাকিস্তানে মালাউন খেদানো অভিযান। ২জানুয়ারি বিকেলে হজরত মোহাম্মদের চুল হারানোর শোকে শোক মিছিল খুলনা শহর প্রদক্ষিণ করে। মিছিলে শ্লোগান দেওয়া হয় "মালাউন খতম কর। " বিকেল ৪টায় হিন্দুদের উপর আক্রমণ শুরু হয়। ৪ ঘন্টাব্যাপী হামলার পর রাত ৮টায় কার্ফু জারি করা হয়। ৩জানুয়ারিকে মুসলিম লীগ কাশ্মীর দিবস ঘোষণা করে। খুলনায় হরতাল ডাকা হয়। খান এ সবুর দৌলতপুর শিল্প এলাকায় এক বিশাল সমাবেশের আয়োজন করেন। হাজার হাজার মুসলিম বিশেষত বিহারী এবং খুলনা শিপইয়ার্ড, ইস্পাহানী ও অন্যান্য প্রতিষ্ঠানের মুসলিম শ্রমিকরা ভারী অস্ত্রে সজ্জিত হয়ে মন্ত্রীর ভাষণ শুনতে আসে। তিনি এখানে হিন্দু বিদ্বেষী ও ভারত বিদ্বেষী বক্তব্য রাখেন এবং হজরত মোহাম্মদের চুল চুরিকে হিন্দুদের ষড়যন্ত্র বলে উল্লেখ করেন। সমাবেশ শেষে কয়েক হাজার মুসলিম (দাঙ্গাবাজ) আশেপাশের এলাকা যথা সেনহাটি, মহেশ্বরপাশা, পাবলায় ছড়িয়ে পড়ে হিন্দুদের বাড়িঘরে লুটতরাজ ও অগ্নিসংযোগ করে। অনেক হিন্দু হতাহত হয়। পরের চারদিন খুলনায় লুটতরাজ, খুন, ধর্ষণ, অপহরণের উৎসব চলে। খুলনা লঞ্চ ঘাটে আনুমানিক ২০০-৩০০ হিন্দুকে হত্যা করা হয়। ৪ঠা জানুয়ারি মংলা বন্দরে হিন্দুদের উপর আক্রমণ শুরু হয়। এখানে প্রায় ৩০০ লোক হতাহত হয়। রামপালে তিনি আরও তিনটি মিটিং আয়োজন করেন। লপপুর বাজারে আয়োজিত সমাবেশে তিনি হিন্দুদের পিঠের চামড়া দিয়ে জুতা বানানোর ঘোষণা দেন।
একাত্তরের আমলনামা :
১৯৭১ সালের ২৫ মার্চ শুরু হওয়া অপারেশন সার্চ লাইট নামের গণহত্যা জায়েজ করার উদ্দেশ্যে যেসব শীর্ষস্থানীয় দালাল অবতীর্ণ হন খান এ সবুর তাদের মধ্যে অন্যতম। একাত্তরে তিনি কাইয়ুমপন্থী মুসলিম লীগের সাধারণ সম্পাদক ছিলেন। তিনি বক্তৃতা বিবৃতির মাধ্যমে সমগ্র মুক্তিযুদ্ধকালে মুক্তিযুদ্ধের কঠোর বিরোধিতা ও পাকিস্তান সেনাবাহিনীকে সহায়তা করে গেছেন এবং তার পুরস্কারও পেয়েছেন। রাজাকার বাহিনী গঠনে এবং পরিচালনায় নেতৃস্থানীয় ভুমিকা পালন করেন।
৬ এপ্রিল দৈনিক পাকিস্তানে প্রকাশিত এক বিবৃতিতে খান এ সবুর বলেন,"এটা এখন প্রতিষ্ঠিত সত্য যে শেখ মুজিব ও তাঁর বেআইনি ঘোষিত আওয়ামী লীগের ৬ দফা পুর্ব পাকিস্তানের সরলপ্রাণ জনসাধারণকে ধোঁকা দেওয়া ছাড়া কিছুই নয় এবং প্রকৃত প্রস্তাবে তা হলো ভারতীয় অর্থ ও উৎসাহে পরিচালিত ভোটহীন একদল জঙ্গী তরুণের সহায়তায় এবং পথ নির্দেশের জন্য সর্বদাই যারা সীমান্তের অপর পারে তাকিয়ে থাকে প্রধানতঃ তাদের উপর নির্ভর করে এবং ফ্যাসিষ্ট পন্থা অনুসরণ করে নির্বাচনী প্রহসন জিতে পাকিস্তানকে খন্ডবিখন্ড করার একটা সূক্ষ্ম পন্থা মাত্র।"
পাকিস্তানিরা এদেশীয় দালালদের দ্বারা গণহত্যা হালাল করতে বেতার ভাষণের আয়োজন করে। ১২ এপ্রিল আব্দুস সবুর খান বেতার ভাষণে বলেন "বর্তমান পরিস্থিতির জন্য আওয়ামীলীগই দায়ী। এই দলের প্রকৃত লক্ষ ছিল দেশকে খন্ডবিখন্ড করা।" ভাষণে তিনি প্রেসিডেন্ট ইয়াহিয়া খান পাকিস্তানের সার্বভৌমত্ব ও অখন্ডত্ব রক্ষাকল্পে যে গণহত্যা শুরু করেন তাকে আনন্দিত করেন।
শান্তিকমিটি গঠনের পর প্রথম ১৩ এপ্রিল বাইতুল মোকাররম থেকে বিক্ষোভ মিছিল বের করা হয়।ঐ মিছিলে গোলাম আজম,খাজা খায়ের উদ্দিন গং এর সাথে অংশগ্রহণ করেন আব্দুস সবুর খান। মিছিলকারীরা পাকিস্তান জিন্দাবাদ, কায়েদে আজম জিন্দাবাদ,ইয়াহিয়া খান জিন্দাবাদ,টিক্কা খান জিন্দাবাদ,ভারতীয় সাম্রাজ্যবাদ নিপাত যাক,ভারতীয় এজেন্টরা হুঁশিয়ার হুঁশিয়ার, ভারতীয় অনুপ্রবেশ বরদাস্ত করিব না,পাকিস্তানকা মতলব কিয়া লাইলাহা ইল্লাল্লাহু ,আমার নেতা তোমার নেতা হযরত মোহাম্মদ মোস্তফা,মুসলিম মুসলিম জেগেছে প্রভৃতি স্লোগানে ঢাকার রাজপথ প্রকম্পিত করে তোলে।
২১ এপ্রিল খান এ সবুর দেশ দরদী জনগনের প্রতি পাকিস্তানের শত্রু মোকাবেলায় নির্ভীক সেনাবাহিনীর পাশে দাঁড়ানোর আহবান জানিয়ে বিবৃতি দেন। তিনি জনগণকে স্থানীয় সামরিক আইন কর্তৃপক্ষের সহযোগীতায় স্ব-স্ব গ্রাম,মহল্লা ও শহরে ভিজিল্যান্ট কমিটি গঠনের উপদেশ দান করেন।
১ লা মে প্রকাশিত সংবাদ থেকে জানা যায় খুলনার দৌলতপুর থানার দিয়ানায় খুলনা কেন্দ্রীয় শান্তি কমিটি আয়োজিত সমাবেশে সভাপতির বক্তৃতায় খান এ সবুর বলেন"দেশে স্বাভাবিক অবস্থা ফিরিয়ে আনার উদ্দেশ্যে আইন ও শৃঙ্খলা রক্ষাকারী কতৃপক্ষকে সর্বাত্মক সহযোগীতা করতে হবে।"
৩ রা মে খুলনা কেন্দ্রীয় শান্তি কমিটির উদ্দ্যোগে ইস্টার্ন জুট মিল ও খুলনা টেক্সটাইল মিল প্রাঙ্গণে অনুষ্ঠিত দুটি শ্রমিক সমাবেশে বক্তৃতা দেন খান এ সবুর।তিনি বলেন যে," ভারতীয় অনুপ্রবেশকারিরা ও তাহাদের সহযোগীদের নির্মূল করার জন্য আমাদের অসীম সাহসী সেনাবাহিনী নিয়োজিত রহিয়াছে। এই অভিযানে আমাদের সেনাবাহিনী যেখানেই গমন করিতেছে সেখানেই জনসাধারণ সাদর অভ্যর্থনা জ্ঞাপন করিতেছে।"
৪ঠা মে খুলনার অদূরে মহেশ্বরপাশা বাজারে খুলনা কেন্দ্রীয় শান্তি কমিটি আয়োজিত জনসভায় ভাষন দেন খান এ সবুর। উক্ত সভায় তিনি বলেন যে, "বেআইনী ঘোষিত আওয়ামী লীগের সহযোগীতায় পাকিস্তানের সংহতি বিনষ্ট করার ভারতীয় চক্রান্ত সম্পূর্ণ ব্যর্থতায় পর্যবসিত হইয়াছে। ভারতের কতিপয় দালাল ব্যতীত পূর্ব-পাকিস্তানের প্রতিটি মানুষ বাঙ্গালী জাতীয়তাবাদের আদর্শকে প্রত্যাখ্যান করিয়া পাকিস্তানী জাতীয়তাবাদের গৌরবজনক আদর্শকে বিশ্বাস স্থাপন করিয়াছেন।"
২০মে খুলনা শান্তি কমিটির সভায় খান এ সবুর দেশের সংহতি রক্ষাকল্পে সেনাবাহিনীর সহযোগীতার আহব্বান জানান। সভায় ভাষণ দান কালে তিনি বলেন যে, "বেআইনী ঘোষিত আওয়ামী লীগ দেশের সংহতি বিনষ্ট করার চক্রান্ত করিয়াছিল। কিন্তু আমাদের সদা জাগ্রত সশস্ত্র বাহিনী উহাকে ব্যার্থ করিয়া দিয়াছে।" এই সভায় উপস্থিত ছিলেন রাজাকার বাহিনীর প্রথম প্রতিষ্ঠাতা ও খুলনা কেন্দ্রীয় শান্তি কমিটির সভাপতি জামাত নেতা এ কে এম ইউসুফ।
২৩মে খুলনার খালিশপুর হাউজিং এস্টেট প্রাইমারি স্কুলে সমাবেশে খান এ সবুর বলেন,"যদি চরম বিপর্যয় আমাদের উপর আসে তবে পাকিস্তানের প্রতি ইঞ্চি মাটি রক্ষার জন্য দেশের ১২কোটি লোক আমাদের অপরাজেয় সশস্ত্র বাহিনীর সহিত পাশাপাশি থাকিয়া যুদ্ধ করিবে।"
১৮জুন এক বিবৃতিতে শরনার্থীদের সম্পর্কে তিনি বলেন, "ভারত আমাদের জনগনের একটি সংখ্যাকে সীমান্ত অতিক্রম করিতে প্রলুব্ধ করে। যাহারা স্বর্গসুখ ভোগের আশায় সীমান্ত পার হইয়া যান তাহারা অচিরেই উপলব্ধি করেন যে,তাহারা নরকে নিক্ষিপ্ত হইয়াছেন।"
সেপ্টেম্বরে বেলুচিস্তানের কসাই খ্যাত টিক্কাখানকে সরিয়ে পূর্ব-পাকিস্তানের গভর্নর করা হয় ডাঃ এ এম মালিককে।
৩ রা সেপ্টেম্বর তার শপথ গ্রহণ অনুষ্ঠানে গোলাম আজম,ফকা চৌধুরী,পীর মোহসিন উদ্দিন গং স্বাধীনতা বিরোধী দালালদের সাথে উপস্থিত ছিলেন খান এ সবুর।
ক্ষমতা গ্রহণের পর মালিক প্রাদেশিক ও জাতীয় পরিষদের শূণ্য আসনে উপনির্বাচনের ঘোষণা দেন। এবিষয়ে দায়িত্ব দেওয়া হয় মেজর জেনারেল রাও ফরমান আলীকে। হামলার পর থেকে যেসব ডানপন্থী রাজনীতিক হানাদার পাকিস্তান সেনাবাহিনীকে সহযোগিতা করেছিলেন তাদের আসন দিয়ে পুরস্কৃত করতে চান ফরমান আলী। এদিকে দালালদের মধ্যে আসন ভাগাভাগি নিয়ে বিরোধ দেখা দেয়। বিরোধ নিরসনে ঢাকায় পিডিপি প্রধান নূরুল আমিনের বাসায় ৬টি দালাল রাজনৈতিক দলের বৈঠক বসে। দল ৬টি হল মুসলিম লীগের তিন অংশ, পিডিপি, জামাতে ইসলামী ও নেজামে ইসলামী। বৈঠকে কাইয়ুমপন্থী মুসলিম লীগ থেকে অংশ নেন সাধারণ সম্পাদক সবুর খান। আসন ভাগাভাগি নিয়ে সমঝোতায় আসার পর ৬দলের প্রধান এক যুক্ত বিবৃতি দেন। বিবৃতিতে তারা বলেন, " দুষ্কৃতিকারীগণ ভারতকে ধূর্ত বন্ধু পাইয়াছে এবং তাহারা নাশকতামূলক এবং ধ্বংসাত্মক কার্যে লিপ্ত রহিয়াছে। তাহারা দেশপ্রেমিকদের হত্যা করিতেছে এবং বেপরোয়াভাবে নিরপরাধ মানুষকে হয়রান করিতেছে। ... পাকিস্তানের অভ্যন্তরে ও বাহিরে পাকিস্তান বিরোধী শক্তির মোকাবেলায় জনগণকে শিলাখন্ডের ন্যায় দৃঢ় অবস্থান গ্রহণ করিতে হইবে। "
ভাগাভাগির নির্বাচনে তিনি জাতীয় পরিষদের খুলনা-৪ আসন লাভ করেন।
২৬ শে নভেম্বর তিনি ভারতের প্রতি কঠোর হুঁশিয়ারি দেন। তিনি বলেন, ' ইতিহাসে এইরূপ অসংখ্য দৃষ্টান্ত রহিয়াছে যে, অতি সামান্য সংখ্যক সৈন্য ও অস্ত্রশস্ত্র থাকা সত্ত্বেও মুসলমানগণ তাহাদের চেয়ে অধিকতর শক্তিশালী শত্রুবাহিনীকে ধ্বংস করিয়া দিয়াছে। জেহাদের জোশ একবার জাগ্রত হইলে প্রতিটি মোছলেম নরনারী কাফের সেনাবাহিনীকে খতম করার জন্য সশস্ত্র বাহিনীতে যোগদান করিবে। আমাদের পক্ষে রহিয়াছে ন্যায়বিচার। আমাদের উপর রহিয়াছে আল্লাহর রহমত। ইনশাল্লাহ আমরা জয়যুক্ত হইব। ' আল্লাহর রহমত হয়তো তার উপর কিছুটা ছিল। তাইতো যুদ্ধে হারলেও স্বাধীন বাংলাদেশে বীরের মত জীবন কাটিয়েছেন।
সবুর খানের পত্রিকায় আসা শেষ কার্যক্রম ছিল সম্ভবত ২৮নভেম্বর শান্তিকমিটির ডাকা হরতালে অংশগ্রহণ। হরতালে প্রধান মিছিলটির নেতৃত্ব দেন কেন্দ্রীয় শান্তিকমিটির আহবায়ক খাজা খয়ের উদ্দিন, সবুর খান,জামাতের মাওলানা রহিম ও কৃষক শ্রমিক পার্টির সোলায়মান।
স্বাধীন দেশে বীরের বেশে :
১৬ ডিসেম্বর পাক হানাদার বাহিনীর আত্মসমর্পণের মধ্য দিয়ে জন্ম নেয় স্বাধীন বাংলাদেশ। পাক বাহিনীর আত্মসমর্পণের পর খান এ সবুর আত্মহত্যার চেষ্টা করে ব্যর্থ হন বলে শোনা যায়। এরপর কিছুদিন আত্মগোপনে থাকার পর মুক্তিবাহিনীর হাতে ধরা পড়েন। ২৪ ফেব্রুয়ারি ১৯৭২এ দৈনিক আজাদে 'সবুর খান ধরা পড়েছে ' শিরোনামের খবরে লেখা হয়, "পুলিশ গত মঙ্গলবার ইসলামাবাদের পদলেহী এবং পাক সামরিক গোষ্ঠীর শীর্ষস্থানীয় দালাল জনাব খান এ সবুরকে ঢাকায় গ্রেফতার করেছে। ব্যক্তিগতভাবে খুলনায় এবং বাংলাদেশের অন্যান্য স্থানে হাজার হাজার মানুষ হত্যা পরিকল্পনা পেশের জন্য তার বিরুদ্ধে অভিযোগ আনা হয়েছে।... পাকিস্তান সরকারের অধীনে যোগাযোগ মন্ত্রী থাকাকালীন তার বিরুদ্ধে বহু অভিযোগ আনা হয়।... আজীবন বিশ্বাসঘাতক সবুর খান গত ১৬ ডিসেম্বর তার প্রভু পাকিস্তানি শাসকগোষ্ঠীর কাপুরুষোচিত আত্মসমর্পণের পর আত্মগোপন করেছিলেন। "
দালাল আইনে তার বিচার শুরু হয়। হঠাৎ শেখ মুজিব সাধারণ ক্ষমা ঘোষণা করেন। কথিত আছে সবুর খান জেল থেকে একটি চিঠি লিখেন শেখ মুজিবকে,
"স্নেহের মুজিব! তুমি আমি অনেক
আগে দীর্ঘ সময়ে এক
সাথে রাজনীতি করেছি। কত সুখ ও
দুঃখের স্মৃতি! আজকে তুমি দেশের
প্রধানমন্ত্রী এবং আমি জেলে আছি।
এটা তোমার কাছে কেমন লাগে?"
এই চিঠি যেদিন মুজিব পান তার
পরের দিন ৫ ডিসেম্বর তিনি তার 'সবুর ভাইকে' জেল
হতে মুক্তি দেন। ১৯৭৪সালে সবুর খানের বিদেশ যাওয়ার প্রয়োজন পড়ে সম্ভবত চিকিৎসার কাজে। পাসপোর্টের প্রয়োজনের কথা শেখ মুজিবকে জানালে তিনি নিজে তার 'সবুর ভাইয়ের' পাসপোর্ট করার জন্য স্বরাষ্ট্রমন্ত্রণালয়ে নির্দেশ পাঠান। পার্লামেন্টে বিরোধী হলেও তাদের মাঝে সুসম্পর্ক ছিল। স্বাধীনতার নায়কের সাথে স্বাধীনতাবিরোধীর এমন সম্পর্ক ইতিহাসে বিরল। তার নামে স্বাধীন দেশে একটি রাস্তার নামকরণও করা হয়েছে।
১৯৮২ সালের ২৫ শে জানুয়ারি তার মৃত্যুর মধ্য দিয়ে বাংলাদেশের ইতিহাস নিষ্ঠুর রসিকতার ষোলআনা পুর্ণ করে। তাকে দেওয়া হয় রাষ্ট্রীয় সম্মান। এদেশে আব্দুল মতিন, এবিএম মুসারা রাষ্ট্রীয় সম্মান পান না ঠুনকো অজুহাতে। অবাক হওয়ার কিছু নেই যদি দেখা যায় গোলাম আযম মৃত্যুর পর রাষ্ট্রীয় সম্মান পাচ্ছেন। তাকে কবর দেওয়া হয় জাতীয় সংসদ ভবন প্রাঙ্গণে জাতীয় গোরস্থানে। সংসদ ভবনের এর চেয়ে বড় অসম্মান আর কখনই হয়নি।
কিছুদিন আগে একটা গুঞ্জন শোনা গেল যে সরকার নাকি জিয়াউর রহমানের কবর ঢাকা থেকে বগুড়ায় স্থানান্তর করবে। আচ্ছা সরকার কি কুখ্যাত স্বাধীনতাবিরোধী খান এ সবুরের লাশ সংসদ এলাকা থেকে তুলে ফেলতে পারে না? কদিন আগে কিছু লোক শান্তিকমিটির নেতার ছেলে পিয়াস করিমের লাশ শহীদমিনারে না নেওয়ার জন্য আন্দোলন করে শহীদমিনারকে ভয়াবহ অপবিত্র হওয়ার হাত থেকে বাঁচিয়েছে। আচ্ছা তারা কি জাতীয় সংসদ পবিত্র করার আন্দোলন করতে পারেন না? এসব প্রশ্নের উত্তর আমার কাছে নেই।
তথ্যসূত্র :
১ উইকিপিডিয়া
২ একাত্তরের ঘাতক ও দালালরা কে কোথায়
৩ মুক্তিযুদ্ধে দৈনিক সংগ্রামের ভূমিকা
৪ একাত্তরের ঘাতক ও দালালরা
৫ একাত্তরের দালালনামা
৬ witness to surrender
৭ Partition, Bengal and After: The Great
Tragedy of India
৮ দৈনিক পত্রিকা ও অন্যান্য। 

