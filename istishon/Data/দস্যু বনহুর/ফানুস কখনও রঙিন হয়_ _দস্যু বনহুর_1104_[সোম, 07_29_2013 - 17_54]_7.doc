ফানুস কখনও রঙিন হয়_ 


একটা ভাল মোবাইল কেনা দরকার। ভাঙাচোরা মোবাইল দিয়ে আর কতদিন। কল দিতে পারি না, রিসিভ করতে পারি না। তারপর ভাবলাম একটা ল্যাপটপ কিনব হাই কনফিগারেশনের। সবাইকে দেখিয়ে বলব, আমারও আছে। গেম এখন নিজের ল্যাপটপেই খেলতে পারব। সাথে ইন্টারনেটের স্পীড টাও বাড়িয়ে নিতে হবে। কিন্তু কোন কোম্পানির মডেম কিনব? শালারা যেই ডাকাত। ধুর! ব্রডব্যান্ডই নিয়ে ফেলব, ২ এমবিপিএস। যা আছে কপালে। 
কিছু জামাকাপড়ও কিনতে হবে। একেবারে ব্র্যান্ড নিউ। বঙ্গবাজারের ২০০ টেকার প্যান্ট শার্ট পরতে পরতে একেবারে জাতটা চলেই গেল। এবার Ecstacy, Elegant, Rich man ছাড়া কোথাও ঢুকব না। জুতাটাও চেঞ্জ করতে হবে। কতদিন ভাল জুতা পরি নাই। চটি স্যান্ডেল ছিঁড়ে গেলে, প্ল্যাস্টিকের জুতা দিয়েই কাজ সারছি। আর না। 
গুলশানে একটা ফ্ল্যাট কিনব। বেশি বড় না। মোটামুটি ৪-৫ রুম থাকলেই হবে। সাব-লেট বাসায় থাকতে থাকতে নিজের অস্তিত্বই হারাতে বসেছি। 
ভাবলাম নিজের একটা গাড়ি দরকার। রাস্তায় বাসের মধ্যে জ্যামে গরমে ঘেমে নেয়ে একাকার হয়ে যাই। মানুষের গাড়িতেও চরতাম। আড়ালে আবডালে কিছু কথাও শুনতে হত। এবার নিজের একটা গাড়ি হবে। গাড়ির তো একটা ড্রাইভারও দরকার। অরিজিনাল লাইসেন্স ওয়ালা ড্রাইভার নিব। আমার পাশের ড্রাইভারটার মনে হয় লাইসেন্স নাই।
মা বাবা, বোনদের জন্যও কিছু কিনতে হবে। সে সব পরে ভাবা যাবে। আগে নিজের জন্য কিছু কিনে নেই। ২০ কোটি টাকা। সোজা কথা। 
লেগুনার সামনের সিটে বসে সিগারেট খেতে খেতে এই স্বপ্নটাই দেখছিলাম। বাসায় ফিরে মোবাইলটা বের করে দেখি ওইটা চলছে না, নষ্ট হয়ে গেছে। মানিব্যাগে মাত্র ৫ টাকা আছে। কিভাবে মোবাইল কিনব? আমার তো আরও অনেক কিছুই কেনা বাকি? 
প্রেমিকার দেওয়া ঘড়িটা আবার চলছে। কি মনে করে কে জানে? হয়ত আশা এখনও শেষ হয়ে যায়নি। ৫ টাকা মূল্যের জ্বলন্ত বিষ খেতে খেতে আবার সেই বিশ কোটি টাকার স্বপ্নটাই দেখতে বসলাম। 

