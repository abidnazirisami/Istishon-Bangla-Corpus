আইসিটি আইন ২০০৬ এবং তার সংশোধনীঃ কালো আইনে রূপান্তর


সম্প্রতি বাংলাদেশে তথ্য ও যোগাযোগ প্রযুক্তি আইনের ৫৭ নং ধারাটি সংসধন করা হয়েছে। বিগত জোট সরকারের আমলে ২০০৬ সালের অক্টোবর মাসে তথ্য ও যোগাযোগ প্রযুক্তি আইন নামে একটি আইন প্রণয়ন করেছিল, যেই আইনের একটি ধারা ছিল যা অত্যন্ত হাস্যকর এবং সেইটা হচ্ছে ৫৭ নং ধারা। বর্তমান আওয়ামীলীগ সরকার সেই ৫৭নং ধারাটিকেই সংশোধন করে আরও হাস্যকর এবং জটিল করে তুলেছে। 
ফেসবুক, ব্লগ অথবা অনলাইন পত্রিকার নামে যা কিছু লিখে বা ছাপিয়ে দেশে অরাজক পরিস্থিতি সৃষ্টি করাই যাদের উদ্দেশ্য, তাদের নিয়ন্ত্রন করতে অথবা শাস্তি প্রদান করতে একটি কার্যকরী এবং যুগোপযোগী আইনের প্রয়োজন। কিন্তু তথ্য ও প্রযুক্তি আইনের ৫৭নং ধারায় অপরাধের ব্যাখ্যা এই অপরাধের বিরুদ্ধে কোন কার্যকরী ব্যবস্থা নয়। অনলাইন অপরাধের জন্য প্রয়োজন তথ্য প্রযুক্তির উপর প্রশিক্ষণ এবং অবকাঠামোর সামর্থ্য বৃদ্ধি। তা না করে একটি পঙ্গু আইনের মাধ্যমে মুক্ত চিন্তা এবং প্রগতিশীলতার মুখ বন্ধ করার দুরভিসন্ধি চলছে এই কাল আইনের মাধ্যমে। 
আসুন দেখি আইসিটি আইনের ৫৭ (১) ধারায় কি বলা আছে, 
" কোন ব্যক্তি ইচ্ছাকৃত ভাবে ওয়েবসাইটে বা অন্য কোন ইলেকট্রনিক বিন্যাসে এমন কিছু প্রচার বা সম্প্রচার করেন, যাহা মিথ্যা বা অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইন শৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ণ হয় বা ধর্মীয় অনুভূতিতে আঘাত করে বা করতে পারে বা এ ধরনের তথ্যাদির মাধ্যমে কোন ব্যক্তি বা সংগঠনের বিরুদ্ধে উস্কানি প্রদান করা হয়, তাহা হইলে তাহার এই কাজ হইবে অপরাধ।" 
একটি জাতীয় আইনে এরকম অস্পষ্ট অপরাধের সংজ্ঞার ফলে বহু মানুষ ফেঁসে যেতে পারেন মুহূর্তের মধ্যেই। উপরোক্ত ধারায় কোন দিক থেকেই বলা নাই যে কি কি কারণে, কোন কোন সময়, কার কাদের বিরুদ্ধে কি কি কর্মকাণ্ডের ফলে আইসিটি আইনে অপরাধ বলে গণ্য হবে। সমালোচনার মাদ্ধমেই যে কোন বিষয় খুব সুন্দরভাবে ফুটে উঠে। অথচ আপনি বুঝতেই পারবেন না যে কিভাবে আপনি সমালোচনা করবেন। রাজনৈতিক প্রতিহিংসা, ধর্মীয় উন্মাদনা, ব্যক্তিগত কলহ যে কোন বিষয়কে মানহানির পর্যায়ে ফেলে হয়রানি করা সম্ভব। মুক্তমনা বা বিজ্ঞান মনস্ক কোন ব্যক্তি প্রথাগত চিন্তা ভাবনা ছেড়ে কোন কিছু লিখলে আদিম, উন্মাদ ব্যক্তিদের মানহানি ঘটবেই এটা স্বাভাবিক। সরকার সেই উন্মাদ ব্যক্তিদের নিয়ন্ত্রন না করে যেন এই আইনের মাধ্যমে অনলাইন ইউজার বা ব্লগারদের বিরুদ্ধে ফতোয়া জারি করল। আধুনিক কালে রাষ্ট্র যন্ত্রের সমালোচনার জন্য বা পারস্পরিক ভাব বিনিময়ের জন্য ফেইসবুক, ব্লগ, টুইটার বা অনলাইন পত্রিকা খুবই জনপ্রিয়। কিন্তু আপনি সেই সমালোচনা করতে পারবেন না। পাছে রাষ্ট্র যন্ত্রের ক্ষতি সাধিত হয়। যে কোন লেখা বা মত প্রথার বাহিরে গেলেই আপনাকে অভিযুক্ত করা সম্ভব। 
এবার দেখি এই ধরনের অস্পষ্ট আইনের লঙ্ঘনকারীর বিরুদ্ধে কি কি পদক্ষেপ নেওয়া যাবেঃ 
১। আইসিটি আইন ২০০৬ এর লঙ্ঘন কারীর বিরুদ্ধে পুলিশ সরাসরি ব্যবস্থা নিতে পারবে। এক্ষেত্রে কোন ধরনের আদালত হতে কোন প্রকার ওয়ারেন্ট বা অনুমতি লাগবে না।
২। সন্দেহের বশবর্তী হয়ে পুলিশ আমলযোগ্য যে কোন অপরাধের দায়ে অভিযুক্তকে গ্রেফতার করতে পারে।
৩। যতক্ষণ অনুসন্ধান, পরীক্ষা নিরীক্ষা, প্রমাণাদি যোগাড় করতে থাকবে পুলিশ, ততক্ষন দায়ি ব্যক্তিকে আটকে রাখার ক্ষমতা পুলিশের হাতেই থাকবে।
৪। কোন অপরাধ আমলযোগ্য কিনা তা আদালতের পরিবর্তে পুলিশ নির্ধারণ করতে পারবে।
৫। এই অপরাধের দায়ে আটককৃত ব্যক্তি কোন জামিন পাবেন না। 
পদক্ষেপ গুলাতে পুলিশকে পুরোপুরি "ওয়ান ম্যান শো" হিসেবে দেখান হয়েছে। আপনি অপরাধ করার আগ পর্যন্ত জানতেও পারবেন না যে আপনি কি ধরনের অপরাধ করেছেন এবং পুলিশ যখন আপনাকে গ্রেফতার করবে, আপনি যদি মনে করেন অপরাধ আমলে নেওয়ার দায় দায়িত্ব পুলিশের নেই, সেটাও আপনি করতে পারবেন না। বাংলাদেশের যে কোন আদালতে একটি মামলার বিচার প্রক্রিয়া শুরু হতে অনেক দিন লেগে যায়। কোন কোন ক্ষেত্রে বছর গড়িয়ে যায়। ঠিক ততদিন পর্যন্ত আপনাকে জেলে বন্দী থাকতে হবে। বিচার প্রক্রিয়া শুরু হবার পরও জেলেই থাকতে হবে, কতদিন সেটা বিচারকরাই ভাল বলতে পারবেন। কারণ আপনি কোন ধরনের জামিন পাবেন না। কেউ যদি মিথ্যা তথ্যের মাধ্যমে আপনাকে ফাঁসিয়ে দেয়, সে ক্ষেত্রেও আপনার কিছু করার থাকবে না। কারণ অপরাধ আমলে নেওয়ার যোগ্যতা কেবল পুলিশেরই আছে। 
আসুন দেখি আটক কৃত ব্যক্তির কি কি শাস্তি হতে পারেঃ
১। ন্যূনতম ৭ বছরের জেল এবং সর্বাধিক ১৪ বছরের জেল।
২। অনধিক ১ কোটি টাকা জরিমানা। 
আইসিটি আইনের লঙ্ঘনের মত শাস্তি বোধয় লঘু পাপে গুরু দণ্ডের মত। কারণ অপরাধের আইনে কোথাও অপরাধের মাত্রা সম্পর্কে উল্লেখ করা নাই। আপনি যাই করেন না কেন আপনাকে ৭ বছর জেল খাটতেই হবে। আপনি কোন দাঙ্গা বা গোলমালে সরাসরি যোগ দিলে আপনার শাস্তি হবে ২ বছর জেল এবং হত্যা করার উদ্দেশে বের হলে আপনার জেল হবে ৩ বছর। অথচ আইসিটি আইনে আপনাকে বিনা জামিনে আটকে থাকতে হবে ৭ বছর। ভেবে দেখুন, মানুষের মুক্ত চিন্তাকে কিভাবে অবমাননা করা হয়েছে। পুলিশকে সর্বাধিক ক্ষমতা দানের মাধ্যমে আদালতের কার্যকারিতা অনেকাংশে খর্ব করা হয়েছে যা একটি গণতান্ত্রিক দেশে মোটেও কাম্য নয়। 
তথ্য অধিকার আইন ২০০৭ মতে, বাকস্বাধীনতা যে কোন বাংলাদেশি নাগরিকের মৌলিক অধিকার হিসেবে গণ্য হয়। সেখানে ৫৭(১) ধারা সংশোধন করে নাগরিকের মৌলিক অধিকার ক্ষুণ্ণ করার অপচেষ্টা কোন গণতান্ত্রিক সরকার করতে পারে বলে মনে হয় না। জাতিগত দাঙ্গা, রাষ্ট্রদ্রোহি কোন ব্যাখ্যা, অথবা কোন অযাচিত হুমকির বিরুদ্ধে এইরকম আইনের প্রয়োজন আছে কিন্তু ৫৭(১) ধারায় অপরাধের কোন সুনির্দিষ্ট সংজ্ঞা না থাকায় নিরীহ অথবা প্রগতিশীল জনগনের হয়রানি হবার সম্ভাবনা অধিকাংশে বেড়ে যায়। 
আমাদের দেশের সরকার ব্যবস্থার অভ্যন্তরে যারা আছেন, তাদের মধ্যে কতজন ঠিকভাবে অনলাইন দুনিয়া সম্পর্কে খুব ভালভাবে জানেন, আমি জানি না। তবে অধিকাংশ সদস্য বাংলাদেশের নাগরিকদের স্বাধীন মতপ্রকাশে বাধা প্রদান করতে খুবই আগ্রহী তা তাদের নীরবতা দেখেই বোঝা গেল। 
আইসিটি ২০০৬ আইন সংশোধনের ফলে মুক্ত চিন্তা এবং প্রগতিশীলতার পথে বাংলাদেশ এক ধাপ পিছিয়ে গেল তা আর বলার অপেক্ষা রাখে না। আমাদের সবার প্রত্যাশা, সরকার আইসিটি আইনের সুস্পষ্ট ব্যাখ্যা প্রদান করবে এবং ৫৭(১) ধারার সংশোধনী বাতিল করে বাঙালি জনগনের বাক স্বাধীনতার মৌলিক অধিকার সুপ্রতিষ্ঠিত করবে। 

