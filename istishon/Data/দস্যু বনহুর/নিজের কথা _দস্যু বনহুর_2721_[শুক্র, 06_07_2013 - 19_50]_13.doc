নিজের কথা 


কি লিখছি জানি না। মনের কথা বলে যদি একটু শান্তি পাওয়া যায়, তাই লেখা। মন ভাল নেই। একদম ভাল নেই। ঘুম আসছে না।
আগে ঘুমাতে গেলে স্বপ্ন দেখতাম আমি একটা ট্রেনে চড়ছি আর জানালা দিয়ে বাইরে তাকিয়ে আছি। সেই তাকানোর মধ্যে একটা শূন্যতা ছিল। আমি বাইরে তাকিয়ে কি যেন খুঁজতাম, ভেবে পেতাম না। ঘুমের মধ্যে অনেক অস্থির লাগত। মাঝে মাঝে ঘুম ভেঙে যেতো। মনে হত আমি যেন কি হারিয়ে ফেলেছি, কি যেন খুজে পাচ্ছি না। জীবনে পাওয়ার মত সব ই পেয়েছি। আমার জীবন, সাফল্য ছিল সবার কাছেই ঈর্ষার বিষয়। সবাই ভাল ছেলে হিসেবেও জানত। বাড়ির বড় ছেলে হিসেবে সবার আশার বোঝা চেপেছিল আমার কাঁধে। সামাল ও দিচ্ছিলাম অলরাউন্ডারের মত। দুর্দান্ত জীবন ছিল। কিন্তু কি থেকে যেন কি হয়ে গেল। ঘুমাতে পারতাম না আমি। তারপর সারাদিন ঘুমিয়ে ঘুমিয়ে কাটাতাম। সিগারেট খেতাম। প্রচুর সিগারেট খেতাম। সারাক্ষণ একটা ঝিম ধরে থাকতাম। মনে হত সারাক্ষণ একটা নেশার মধ্যে থাকতাম। ভালই লাগত। অস্থির জীবনযাত্রা থেকে দূরে থাকতেই এই অপকর্ম। মা কে অনেক কষ্ট দিয়েছিলাম টাকার জন্য। মা টাকা দেওয়া বন্ধ করে আমাকে দূরে ঠেলে দিতেন। একলা থাকতাম। কখনো খেয়ে, কখনো না খেয়ে দিন যাপন করতাম। কারো সাথে খুব বেশি মিশতাম না। একলা ঘরে পরে থাকতাম। আসতে আসতে দূরে সরে যেতে থাকলাম সবার কাছ থেকে। ছোটবেলার শহর দাপিয়ে বেরানো ছেলেটিকে কেউ চিনত না। অসুস্থ হয়ে পরলাম কিছুদিনের মধ্যে। কেউ দেখতে আসত না। পাপের শাস্তি হয়ত পাচ্ছিলাম। কিন্তু কি ছিল সেই কারণ?
জানি না যদিও। কিন্তু আজ মনে হচ্ছে আমি বুঝি আবার সেই অন্ধকার জগতে চলে যাব। 

