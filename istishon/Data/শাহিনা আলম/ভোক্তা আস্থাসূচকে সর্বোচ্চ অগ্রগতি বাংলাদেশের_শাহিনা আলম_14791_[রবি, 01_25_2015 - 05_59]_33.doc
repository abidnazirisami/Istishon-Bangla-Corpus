ভোক্তা আস্থাসূচকে সর্বোচ্চ অগ্রগতি বাংলাদেশের


এশিয়া ও প্রশান্ত মহাসাগরীয় অঞ্চলের দেশগুলোর ভোক্তা আস্থা সূচক কিছুটা কমলেও বেড়েছে বাংলাদেশের। আঞ্চলিক হিসাবে বাংলাদেশেই সর্বোচ্চ ও দুই অঙ্কের প্রবৃদ্ধি হয়েছে। আর তা সম্ভব হয়ছে সরকারের সঠিকভাবে দেশ পরিচালনার জন্য। মাস্টারকার্ডের জরিপ অনুযায়ী এশীয়-প্রশান্ত মহাসাগরীয় ১৬টি বাজারের মধ্যে বাংলাদেশের ভোক্তা সূচক সর্বোচ্চ ১৬.৯ পয়েন্ট বেড়ে হয়েছে ৮৩.৩ পয়েন্ট। যা দেশের অর্থনীতির প্রতি জনগণের আস্থার প্রতিফলন। এর মধ্যে বাংলাদেশের প্রতিবেশী মিয়ানমার ও ভারতের ভোক্তা আস্থা সূচক যথাক্রমে ৯৭.২ ও ৯১.৬ পয়েন্টে এসেছে। নতুন এ সূচক গত ছয় মাসের অর্থনৈতিক পরিস্থিতির ওপর তৈরি করায় বাংলাদেশের ভোক্তা আস্থা ইতিবাচক পাওয়া গেছে। জরিপে দেখা যায়, দক্ষিণ-পূর্ব এশিয়ার দেশগুলোর মধ্যে ভোক্তা আস্থা সূচক সর্বোচ্চ ৭.৭ পয়েন্ট বেড়েছে ফিলিপাইনে। দেশটির সূচক দাঁড়িয়েছে ৭৭.১ পয়েন্ট। তবে মালয়েশিয়ায় আস্থা সূচক ১১.৫ পয়েন্ট কমে ৪৯.৯-তে নেমে এসেছে। ২০০৯ সালের প্রথমার্ধে অর্থনৈতিক সংকটের পর এবারই প্রথম এমনটি ঘটল। এশিয়া ও প্রশান্ত মহাসাগরীয় অঞ্চলের ১৬টি দেশে গত ২০১৪ সালের অক্টোবর থেকে নভেম্বর মাস পর্যন্ত মাস্টারকার্ডের এই জরিপ পরিচালিত হয়। এতে আট হাজার ২৩৫ জন উত্তরদাতা অংশ নেয়, যাদের বয়স ১৮ থেকে ৬৪ বছর পর্যন্ত। ১৯৯৩ সালে শুরু করার পর এটি হলো মাস্টারকার্ডের ৪৪তম ভোক্তা আস্থা সূচক জরিপ। মাস্টারকার্ডের এই জরিপে অংশগ্রহণকারী বা উত্তরদাতাদের কাছ থেকে ছয় মাসের অর্থনৈতিক পরিস্থিতি, কর্মসংস্থানের সম্ভাবনা, নিয়মিত আয়ের সম্ভাবনা ও জীবনযাত্রার মানসহ পাঁচটি অর্থনৈতিক উপাদান সম্পর্কে জানতে চাওয়া হয়েছে। জরিপের সূচক নির্ণয়ে জিরো বা শূন্যকে সবচেয়ে নৈরাশ্যজনক, ১০০ নম্বরকে সর্বোচ্চ আশাবাদ ও ৫০ নম্বরকে নিরপেক্ষতার লক্ষণ বলে ধরা হয়।

