মাথা তুলে দাঁড়াচ্ছে প্লাস্টিক শিল্প। ২০২১ সালে বিলিয়ন ডলার রফতানি আয়ের লক্ষ্য নিয়ে এগিয়ে যাচ্ছে বাংলাদেশের প্লাস্টিক শিল্প খাত


২০২১ সালে বিলিয়ন ডলার রফতানি আয়ের লক্ষ্য নিয়ে এগিয়ে যাচ্ছে বাংলাদেশের প্লাস্টিক শিল্প খাত। তৈরি পোশাকের পর অন্যতম সম্ভাবনাময় খাত হিসেবে ইতোমধ্যে শক্ত অবস্থান তৈরি করেছে এই শিল্প। দেশীয় চাহিদার প্রায় শতভাগ যোগান দিচ্ছে স্থানীয় প্লাস্টিক শিল্প। তবে, এখনও খেলনা শিল্প আমদানিনির্ভর শিল্প হিসেবে রয়ে গেছে। বিশ্ববাজারের চাহিদা প্রায় ৬০০ বিলিয়ন মার্কিন ডলার। এর বার্ষিক প্রবৃদ্ধি প্রায় ১৭ শতাংশ। দেশের অভ্যন্তরীণ বাজারের প্রায় ২০ হাজার কোটি টাকার প্লাস্টিক পণ্যের চাহিদা রয়েছে। এছাড়া প্রতিবছর রফতানি হচ্ছে বছরে ৪ হাজার কোটি টাকার প্লাস্টিক পণ্য। প্লাস্টিক শিল্পে বাংলাদেশে বার্ষিক প্রবৃদ্ধির হার প্রায় ২০ শতাংশ। বিশ্বে প্লাস্টিক সামগ্রী রফতানিকারক দেশগুলোর মধ্যে বাংলাদেশের অবস্থান ১২তম। এ খাত থেকে সরকার প্রতিবছর রাজস্ব হিসেবে পাচ্ছে প্রায় ২ হাজার কোটি টাকা। বাংলাদেশের প্লাস্টিক পণ্য উন্নত ও উন্নয়নশীল বিভিন্ন দেশে রফতানি হচ্ছে। এছাড়া বিশ্বব্যাপী আরও নতুন বাজার সৃষ্টির সম্ভাবনাও দেখা যাচ্ছে। আমেরিকায় রয়েছে প্লাস্টিক পণ্যের বড় একটি বাজার। সেখানেই এখন আমাদের লক্ষ্য। তবে, অদূর ভবিষ্যতে আমরা প্রতিবেশী দেশ ভারত ও চীনে বিশাল বাজার তৈরি করে নিতে পারব। এখানেও আমাদের বিশেষ ফোকাস রয়েছে। এখন পোশাক কেনা বিভিন্ন বিদেশী ব্র্যান্ড কিছু কিছু প্লাস্টিক পণ্যও কিনছেন। তারা যখন পুরোদমে প্লাস্টিক পণ্য ক্রয় করবেন তখন পোশাক কারখানার মতো এ খাতেরও কমপ্লায়েন্স ইস্যু বড় হয়ে দেখা দেবে। তাই দ্রুত প্লাস্টিক শিল্প নগরী বাস্তবায়ন প্রয়োজন। ২০১৩ সালে সারা বিশ্বে প্লাস্টিক পণ্যের বাজার ছিল ৫৯০ বিলিয়ন মার্কিন ডলারে। যেটা প্রতি বছর ১৭ শতাংশ করে বাড়ছে। ২০০১-০২ অর্থবছরে বিশ্ব বাজারে প্লাস্টিক পণ্যে বাংলাদেশের অবদান ছিল দশমিক ০০৪ শতাংশ। ২০১৩ সালে এসে তা দশমিক শূন্য ১ শতাংশে দাঁড়িয়েছে। বর্তমানে প্রায় ৭৫ শতাংশ প্লাস্টিক পণ্য অন্যান্য পণ্যের সহজাত পণ্য হিসেবে রফতানি হচ্ছে। সেদিন আর দুরে নয়, যেদিন এই শিল্পটি দেশের অর্থনীতিতে ব্যাপক অবদান রাখবে।

