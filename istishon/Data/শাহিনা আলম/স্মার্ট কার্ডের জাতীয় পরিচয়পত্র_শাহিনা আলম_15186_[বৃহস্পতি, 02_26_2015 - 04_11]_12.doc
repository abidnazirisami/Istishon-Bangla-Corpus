স্মার্ট কার্ডের জাতীয় পরিচয়পত্র



বছরের শুরুতেই সকল ভোটারদের ১০ বছরের জন্য দেয়া হবে স্মার্ট কার্ডের জাতীয় পরিচয়পত্র। তবে স্মার্ট কার্ডের এই পরিচয়পত্র হারালে টাকা ছাড়া মিলবে না। প্রথমবার হারিয়ে গেলে বা নষ্ট হলে ২শ' টাকা, দ্বিতীয়বারের জন্য ৩শ' টাকা এবং পরবর্তী যে কোন বারের জন্য ৫শ' টাকা নির্বাচন কমিশন সচিবের অনুকূলে জমা দিতে হবে। তবে জরুরি ভিত্তিতে পরিচয়পত্র পেতে হলে ৩শ' টাকা থেকে সর্বাচ্চ এক হাজার টাকা পর্যন্ত লাগবে। আর নবায়ন করতে হলে একশ টাকা দিতে হবে নির্বাচন কমিশনকে। কিন্তু প্রথমবারের জন্য বিনামূল্যে স্মার্ট কার্ডের জাতীয় পরিচয়পত্র দেয়া হবে। বছরের শুরুতেই ১৮ বছরের ঊর্ধ্বে নাগরিকদের এই স্মার্ট কার্ড সরবরাহ করা হবে। এ জন্য বাংলাদেশ সরকার ২০১১ সালের ২১ জুলাই বিশ্বব্যাংকের সাথে এক হাজার ৩৭৯ কোটি টাকার চুক্তি স্বাক্ষর করে। স্মার্ট কার্ড প্রদানের জন্য কমিশন যে জাতীয় পরিচয়পত্র নিবন্ধন বিধিমালার খসড়া করেছে তাতে প্রথমবারের মতো অনলাইনে ভোটার হওয়ার সুযোগ থাকছে। কমিশনের ওয়েবসাইটের মাধ্যমে অনলাইনে ভোটার হওয়ার আবেদন করার সুযোগ থাকবে। এমনকি যারা ভোটার তালিকাভুক্ত নন তারাও জাতীয় পরিচয়পত্রের জন্য অনলাইনে আবেদন করতে পারবেন।

