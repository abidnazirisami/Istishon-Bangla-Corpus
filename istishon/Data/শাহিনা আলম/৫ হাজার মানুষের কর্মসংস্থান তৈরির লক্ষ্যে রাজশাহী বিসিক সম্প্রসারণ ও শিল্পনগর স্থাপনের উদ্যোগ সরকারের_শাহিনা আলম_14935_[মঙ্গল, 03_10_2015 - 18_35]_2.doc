৫ হাজার মানুষের কর্মসংস্থান তৈরির লক্ষ্যে রাজশাহী বিসিক সম্প্রসারণ ও শিল্পনগর স্থাপনের উদ্যোগ সরকারের


রাজশাহীতে বাংলাদেশ ক্ষুদ্র ও কুটির শিল্প কর্পোরেশন (বিসিক) সম্প্রসারণ করে নতুন শিল্পনগর স্থাপনের উদ্যোগ নিয়েছে সরকার। ইতিমধ্যে শিল্পনগরী গড়ে তোলার কাজ শুরু হয়েছে। গড়ে তোলা শিল্পনগরে ৩০৮টি প্লট থাকবে এবং সেখানে পাঁচ হাজার মানুষের কর্মসংস্থান হবে। সে লক্ষ্যে নিয়েই কাজ করছে সরকার। ৩০ একর জমির ওপর রাজশাহী বিসিক শিল্পনগর সম্প্রসারণের প্রকল্প প্রস্তাব ইতিমধ্যে (ডিপিপি) অনুমোদন হয়েছে। তবে প্রধানমন্ত্রীর নির্দেশে ৩০ একরের বদলে ৫০ একর জমির ওপর রাজশাহী বিসিক শিল্পনগর সম্প্রসারণের প্রস্তাবটি বর্তমানে পরিকল্পনা কমিশনে বিবেচনাধীন আছে। রাজশাহীর উন্নয়নে সরকারের আলাদা দৃষ্টিভঙ্গী রয়েছে। এখানকার শিল্প সম্ভাবনাকে কাজে লাগাতে সরকার রাজশাহী শিল্প পার্ক স্থাপনের কাজ হাতে নিয়েছে। ইতোপূর্বে ২০০৬-২০০৭ অর্থবছরে দেশের শিল্প নগরীগুলোতে যেখানে ১৫ হাজার ৩৩১ কোটি টাকার পণ্য উৎপাদিত হয়েছিল, সেখানে গত ২০১৩-১৪ অর্থবছরে ৪২ হাজার ৫০৯ কোটি টাকার পণ্য সামগ্রী উৎপাদিত হয়েছে। এর মধ্যে ২৩ হাজার ৭৪৬ হাজার কোটি টাকার পণ্যই রপ্তানিযোগ্য। এসব শিল্প নগরীর কারখানাগুলোতে পাঁচ লাখ ২৬ হাজারেরও বেশি লোকের কর্মসংস্থান সৃষ্টি হয়েছে। এ শিল্প ইউনিটগুলো থেকে দুই হাজার ৪৫০ কোটি টাকা রাজস্ব আদায় হয়েছে। এসব বিষয় মাথায় রেখে সরকার রাজশাহীর উন্নয়নে বিসিক সম্প্রসারণের মাধ্যমে শিল্প নগর স্থাপনের উদ্যোগ নিয়েছে। বর্তমান সরকারের শিল্পবান্ধব নীতি ও প্রচেষ্টা ২০২১ সালের মধ্যে বাংলাদেশকে একটি শিল্প সমৃদ্ধ মধ্যম আয়ের দেশে পরিণত করবে। কারণ সরকার ২০৪১ সালের মধ্যে বাংলাদেশকে উন্নত ও সমৃদ্ধ দেশে পরিণত করতে বদ্ধপরিকর। বর্তমান সরকার রাজশাহীর উন্নয়নে অনেক উদ্যোগ নিয়েছে। তারমধ্যে অন্যতম শিল্পনগর প্রতিষ্ঠা। সরকার রাজশাহী বিসিক সম্প্রসারণ করলে রাজশাহীর ব্যবসা-বাণিজ্যের গতি বৃদ্ধির পাশাপাশি ব্যবসায়ীরা নতুন করে উজ্জীবিত হতে পারবে।

