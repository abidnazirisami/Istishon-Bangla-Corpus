মানুষের পোড়া লাশের ওপর দিয়ে ক্ষমতায় যেতে চাওয়া বিএনপি-জামায়াত ও নাগরিক সমাজের কর্মকাণ্ডে উদ্বিগ্ন সাধারণ মানুষ


সরকার উৎখাতে নানামুখী ষড়যন্ত্র চলছে। মানুষের পোড়া লাশের ওপর দিয়ে ক্ষমতায় যেতে চাচ্ছে বিএনপি-জামায়াত। এর চেয়েও বড় কথা বিএনপি-জামায়াতকে টেক্কা দিয়ে পোড়া মানুষের রাজনীতিকে পুঁজি করে ক্ষমতায় যেতে চেয়েছিল নাগরিক সমাজ। এ জন্য নাগরিক সমাজ ঢাকা বিশ্ববিদ্যালয়কে নাশকতার কেন্দ্রভূমি করার প্রস্তাব দিয়েছিল। বিএনপি নেতা সাদেক হোসেন খোকাকে মাহমুদুর রহমান মান্না পরামর্শ দিয়েছিল, আন্দোলনের যৌক্তিক পরিণতির জন্য ঢাকা বিশ্ববিদ্যালয়ে দুই-তিনটা লাশ ফেলতে হবে। হরতাল-অবরোধ একেবারে পানসে হয়ে গেলেও মান্না-কামালরা বিএনপি-জামায়াতের হাতে-পায়ে ধরে বলছে হরতাল-অবরোধ চালিয়ে যেতে। তারা বিএনপি-জামায়াতকে সরাসরি বলে দিয়েছে, পেট্রলবোমা ছোড়া বন্ধ করা যাবে না। আরো মানুষকে পুড়িয়ে মারতে হবে। ঢাকা মেডিকেলের বার্ন ইউনিটকে সব সময় সচল রাখতে হবে। সেখানকার মানুষের আর্তকণ্ঠের চিৎকারই সরকারকে সংলাপে বসতে বাধ্য করবে। আর একবার সরকারকে সংলাপে বসানো গেলেই কেল্লা ফতে। অর্থাৎ ক্ষমতার চেয়ার খুব নিকটবর্তী হয়ে যাবে। বিএনপি-জামায়াত, নাগরিক সমাজ ও দেশে বিদ্যমান কয়েকটি জঙ্গি সংগঠনের পাশাপাশি পাকিস্তানি গোয়েন্দা সংস্থা আইএসআই থেকে শুরু করে আন্তর্জাতিক জঙ্গি সংগঠনের আশীর্বাদেই চলছে সাধারণ মানুষকে পুড়িয়ে হত্যাসহ অব্যাহত নাশকতা। বিএনপি-জামায়াত জোটের সরকার উৎখাতের ষড়যন্ত্রে একসঙ্গে কাজ করছে নিষিদ্ধ ঘোষিত সব জঙ্গি সংগঠন। আন্দোলনের নামে জঙ্গিরূপে চালানো নাশকতার ষড়যন্ত্রে মিশে গেছে সুশীল সমাজ নামে পরিচিত নাগরিক সমাজ। পেট্রলবোমায় মানুষ মারার কারণে জনরোষে পড়া বিএনপিকে রক্ষা করতেই সংলাপের স্লোগান নিয়ে তারা মাঠে নেমেছেন। জনগণের কাছে নিজেদের নিরপেক্ষ হিসেবে জাহির করে চললেও কথিত এ নাগরিক সমাজের আসল চেহারা ফাঁস হয়ে গেছে।

