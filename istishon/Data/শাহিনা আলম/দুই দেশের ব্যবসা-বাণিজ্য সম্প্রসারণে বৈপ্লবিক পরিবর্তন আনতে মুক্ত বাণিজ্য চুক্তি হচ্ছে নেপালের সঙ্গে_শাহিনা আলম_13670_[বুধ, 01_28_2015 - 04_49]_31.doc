দুই দেশের ব্যবসা-বাণিজ্য সম্প্রসারণে বৈপ্লবিক পরিবর্তন আনতে মুক্ত বাণিজ্য চুক্তি হচ্ছে নেপালের সঙ্গে


হিমালয় কন্যা হিসেবে খ্যাত নেপালের সঙ্গে এবার বাংলাদেশের দ্বিপক্ষীয় বাণিজ্য বৃদ্ধি করার উদ্যোগ নিচ্ছে সরকার। এ লক্ষ্যে নেপালের সঙ্গে বাণিজ্য চুক্তি ও মুক্ত বাণিজ্য চুক্তি করার বিষয়ে পদক্ষেপ গ্রহণ করা হয়েছে। সার্কভুক্ত এ দেশটিতে প্রতিবছর বাংলাদেশের বাণিজ্য বাড়ছে। কিন্তু বিপুল পরিমাণ পণ্য আমদানির পাশাপাশি দেশটিতে রফতানিরও সুযোগ রয়েছে। বাংলাদেশী পণ্যের চাহিদা বাড়ছে নেপালে। নেপালের সঙ্গে বাণিজ্য বৃদ্ধিতে সরাসরি সড়ক যোগাযোগ বা কানেকটিভিটি করতে ভারতের ভূখণ্ড ব্যবহার করতে চায় বাংলাদেশ। এ লক্ষ্যে ভারতকে ট্রানজিট চুক্তি করার জন্য আহ্বান করা হয়েছে। যে চুক্তির আওতায় বাংলাদেশ, ভারত, নেপাল ও ভুটানের সঙ্গে সরাসরি সড়ক যোগাযোগ ব্যবস্থা চালু হবে। সার্কভুক্ত সব দেশের সঙ্গে বাংলাদেশের বাণিজ্য বৃদ্ধি করার উদ্যোগ নিয়েছে সরকার। এজন্য নেপালের সঙ্গেও বাণিজ্য বৃদ্ধি পাবে। শিল্পের কাঁচামাল, রাসায়নিক উপাদান, তৈরি পোশাক, পাট ও পাটজাত পণ্য এবং খাদ্য ও পানীয়সহ নেপালে বাংলাদেশী পণ্যের ব্যাপক চাহিদা রয়েছে। পাশাপাশি নেপাল থেকে অনেক শিক্ষার্থী বাংলাদেশে পড়তে চায়। আবার স্থলপথে সরাসরি যোগাযোগ করা গেলে বাংলাদেশ থেকে অনেক পর্যটক যাবে নেপালে। বাংলাদেশ ও নেপালের মাঝে ভারতের করিডর ব্যবহার করতে না দেয়ায় বাণিজ্য সম্প্রসারণ করা যাচ্ছে না। তবে এখন ট্রানজিট চুক্তির মাধ্যমে এই সঙ্কট সমাধানের উদ্যোগ নেয়া হচ্ছে। বাংলাদেশ-নেপালের সঙ্গে ভারতের ৫৪ কিলোমিটার সড়কপথ দিয়ে সরাসরি যোগাযোগ স্থাপন হলে দুই দেশের ব্যবসা-বাণিজ্য সম্প্রসারণে বৈপ্লবিক পরিবর্তন আসবে বলে মনে করা হচ্ছে। 

