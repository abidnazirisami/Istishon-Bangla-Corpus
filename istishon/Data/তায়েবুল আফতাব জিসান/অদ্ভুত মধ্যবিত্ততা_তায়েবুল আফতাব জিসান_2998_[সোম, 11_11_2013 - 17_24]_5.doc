অদ্ভুত মধ্যবিত্ততা


মধ্যবিত্ত পরিবারঃ
নামটাই কেমন যেন মধ্যবিত্ত মধ্যবিত্ত ঠেকছে, তাই না? কিন্তু তারচাইতে বড় সত্যিটা হলো আমি, আপনি এবং আমাদের চারপাশের একটা বড় অংশই এই মধ্যবিত্ত পরিবারের বাঁধনে আবদ্ধ। বিত্ত'কে আড়াল করে এর ঠিক মাঝখানে জায়গা করে নিয়েই এই অসম্ভব মায়ার বাঁধন তৈরী করেছে মধ্যবিত্ত সংসারগুলো।
অনেক অনেক চাওয়ার মাঝে ক্ষণিক পাওয়া; তাও বেঁচে থাকা না পাওয়ার পূর্ণতার আশায়।
এই আমরা যারা আছি মধ্যবিত্ত পরিবারের, আমাদের স্বপ্ন থাকে অন্তিম আকাশ ছোঁয়ার কিন্তু সাধ্য? ভাগ্যে থাকলে ভাড়ায় পাওয়া ৫০ ফুট উচ্চতা। এর চাইতে অধিক যাওয়াও যায়না। কিন্তু তবু মায়ের কোলে মাথা রেখে, বাবার আঙ্গুল-হাত ধরে, ভাই-বোনের খুনসুটি মারামারি দিয়েই আকাশ ছোঁয়ার স্বপ্ন'কে পরিপূর্ণ করার একটা আশা থেকেই যায়। সেই আশা পূর্ণের আশায় মায়ের এত ত্যাগ, বাবার লালিত স্বপ্ন কখনও ফিকে হয়না। আজীবন আশাগুলো সতেজই থেকে যায়।
পথে-ঘাটে ভিখিরি দেখে খুব ইচ্ছে করে আমাদের কিছু খাওয়াই, যা পারি দেই কিছু। আমরা মধ্যবিত্তদের সাধ সত্যিই আছে কিন্তু সাধ্য যে সবসময় থাকেনা। যেখানে মাঝেমধ্যেই পুরোটা মাস, শাক-সব্জী দিয়েই আর জাল দিতে দিতে কষিয়ে ফেলা ডাল দিয়েই কাটাতে হয়, সেখানে বিরিয়ানীর স্বপ্নও বেমানান, কিন্তু তাও দেখে যাই। এবং ঠিকই সকাল ৮টায় বেরিয়ে সারাদিন খেটে সন্ধ্যে ৬টায় ঘরে আসা বাবা-মা ঠিকই ব্যবস্থা করেন কিভাবে যেন। সেই খাওয়া যতটা পরিতৃপ্তি সহকারে খাই, তখন মাথায় আসে আর কি লাগে। এইতো সুখ।
তবে মধ্যবিত্ত পরিবারগুলো বড্ড একরোখা আর গোঁয়ার। এই পরিবার কখনই চায়না তাঁদের সন্তানগুলো তাঁদের ভালবাসার গন্ডি পেরিয়ে অন্যদিকে যাক। কারণ, এই বাঁধনে টান পড়লে খুব কমই সহ্য করতে পারে। তবে একটু কেমন যেন অদ্ভুত এই বাঁধন। টান পড়লে আরও দৃঢ় হয়ে যায়, আর তখন? এই বাঁধন ছেঁড়া অসম্ভব।
তাই বিশ্বাস করি, মধ্যবিত্ত পরিবারে ভালবাসার কমতি হয়না। খাওয়া, পরা, বিলাসীতার কমতি প্রায়শই হয়, কিন্তু মধ্যবিত্ত পরিবারে অদ্ভুত সব মধ্যবিত্ত মানসিকতার মানুষগুলো কখনও ভালবাসার কমতি হতে দেয়না। এটাই যে সুখ, এইটাই বেঁচে থাকা। আর সবশেষে এইটাই এক অদ্ভুত মধ্যবিত্ততা।

