এই জনমে পাওয়া হলোনা


 এই জনমে নাহয় হলেনা আমার।
হলোনা তোমার ভেজা চুলে সুখের পরশ পাওয়া।
বৃষ্টিস্নাত দিনে হাতদুটো ধরে টিএসসি ধরে চলে যাওয়াও হলোনা।
পরজন্মে আমার হবে।
দখল নেবো সবকিছুর।
বুকের ভেতর আনাড়ি মনের বাঁধ ভেঙে একাকার।
বাম অলিন্দ থেকে ডান;
উপছে উঠছে জল।
মনের এপাড় ভেঙে ওপার গড়ে।
তোমার নখের ডগায় এক বিন্দু জল,
হলোনা দু'হাত ভরে নেয়া।
অনামিকা ধরে জল নেমে এলে পরে ছুঁড়ে দাও।
জল এসে জমে যায় আমার ভেতরে।
উপচে পড়ছি আমিও তার সাথে।
চোখের জল শেষ হলো বলে,
ব্যারিকেড দিয়েছি পুরোটা শরীর ঘিরে;
ভেজা সুবাস নেয়ার ছুতোয়।
আমি আজ আলোছায়া,
তোমাকে ঘিরে,
যেদিক যাবে সেদিক আমি।
ছুঁয়ে যাবো আলতো করে।
শিউরে উঠবে বারংবার,
তবুও বুঝবেনা কার ছোঁয়া এই শরীর জুড়ে।

