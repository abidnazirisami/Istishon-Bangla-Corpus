তাই বুঝি ভালো ছিল_


 রাতটা বোধহয় পেরিয়েই গেলো;
অসংখ্য পিছুটান এড়িয়ে কাল রাতে তুমি এসেছিলে,
ছিলে এই অবাধ্য সংসার জুড়ে।
বসলে আমার গা ঘেঁষে।
ভেবেছি বাঁ-হাত বাড়িয়ে এই বুঝি কাছে টেনে নিবো।
কিন্তু সারাদিনের ক্লান্তি শেষে ফিরে আসা অনুভূতিহীন এই মানুষটা দ্বিধান্বিত হয়।
ভাবে; উদ্ভট মাদকতায় ঘেরা এই রাত নাইবা দিলাম বিলীন হতে।
তোমার শরীরের সেই ঘ্রাণ আরও একবার আমাকে শুঁকে নিতে বাধ্য করে।
বললাম, সারাদিনের লোকাল বাসে চড়া প্রকট ঘামের গন্ধটাও পাচ্ছিনা।
ঠিক যে সময়টায় তুমি পাশে ছিলে,
সকল অনিয়ম, অপরাধ, বর্বর, অশ্লীল চিৎকার ছুঁড়ে ফেলে চলে আসতাম।
কিন্তু সব বোধহয় ভুল ছিলো; অথবা ভুল কোন সময়।
দামাম রাজনীতি আর নষ্টদের এই শহরে,
ভালবাসা বলে কিছু আছে বলে জানিনা।
আছে লুটে খাওয়া আর কাঁচা-পাকা বীর্যের জারয বাহক।
আগে যেমন মাঝরাতে ফুলের সুবাস এসে মন ভরাতো,
ইদানীং তা আর পাইনা।
কিন্তু যা'র ঘ্রাণ পাই, তা অবর্ণনীয়।
ভাবি তাই বুঝি ভালো ছিল?
অন্তত, এই মধ্যরাতে ভাবতাম না আর।
দিব্যি ভালো থাকতাম; সব পিছে ফেলে।
০৮/০৩/১৪

