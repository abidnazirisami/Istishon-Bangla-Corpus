বোকাজীবির বুদ্ধিসন্ধান


১
‘আচ্ছা , তোর মাথায় এতো বুদ্ধি কিভাবে হল রে ? এই যে তুই ক্লাসে এতো ভালো পারফরমেন্স দিস, রেজাল্টও ভালো, কেমনে পারিস এতো কিছু একসাথে ??’
“ধুর রাকিব! কি ফালতু বিষয় নিয়ে কথা বলছিস?” ঝাঁঝালো কণ্ঠে উত্তর দিলো শুভ ।
‘আহা! বল না । আমিতো তোর বন্ধু, তাই না ? আমি দেখছি, আমি তোর থেকে বেশি পড়াশুনা করি, সেই হিসেবে তুইতো বইখাতা নিয়ে বসিসই না। অথচ পরীক্ষায় তুই ফাটায় দিস আর আমার আসে এভারেজ রেজাল্ট । বল না দোস্ত , আমরা আমরাই তো .’
শুভ এবার বিরক্তি ভরে রাকিবের দিকে তাকাল। মাত্র কোচিং শেষ করে তারা দুজন বের হল। সেই সকাল থেকে ক্লাস করছে শুভ, তারপর ক্লাস শেষে দৌড়াতে দৌড়াতে কোচিংয়ে আসা লাগে ওদের। আজ পকেটে টাকাও তেমন নেই, কারণ গতকালই ও ওর মাসের সব হাতখরচের টাকা দিয়ে একগাদা গল্পের বই কিনেছে । এখন পকেতেভআছে শুধু বাস ভাড়ার টাকা, বাসায় ফিরবার জন্য । এজন্য আজ দুপুরে ও কোন নাস্তাও করতে পারিনি, শুধু পানি খেয়ে গলা ভিজিয়ে রেখেছে । ছা-পোষা মধ্যবিত্ত পরিবারের ছেলে শুভ, হিসাব করে চলতে হয় সারা মাস । সেখানে মাস শেষ হতে এখনো বাকি থাকা অবস্থায় যদি শুভ তার মায়ের কাছে হাত খরচের টাকা চাইতে যায় , তবে এবার নির্ঘাত ওকে ওর মায়ের খুন্তির বাড়ি খেতে হবে , সেই সাথে গালমন্দতো ফ্রি আছেই ! 
সারাদিন এভাবে প্রায় খালি পেটে থেকে, এতগুলো ক্লাস শেষে, যখন আর তার শরীর চলছেনা ক্লান্তিতে, তখন রাকিবের এমন আজগুবি প্রশ্ন শুনলে কার না মেজাজ খারাপ হয়ে যায় ?? রাকিবের কি আসলেই মাথায় ঘিলু বলতে কিছু নাই ? ছাগল একটা ! পুরাই হাদারাম !! বড়লোকের একমাত্র সন্তান, তার উপর ফার্মের মুরগি, ওরা কি বুঝবে শুভর মতো ছেলেদের কষ্ট ?
তবুও শুভ নিজেকে অনেক কষ্টে শান্ত রেখে বলল, “দেখ রাকিব, আমি খুব টায়ার্ড । আমি এখন যাই । যদি দশ মিনিটের মধ্যে বাস স্ট্যান্ডে না পৌছাতে পারি , তবে সন্ধ্যার আগে আর বাস পাবো না ।”
‘প্লিজ দোস্ত, বল না । খালি এটা বল, তুই কি খাস ? নিশ্চয়ই তুই এমন কিছু খাস, যেটা খাওয়ার ফলে তোর মাথায় এতো বুদ্ধি হয়েছে। তুই তো আর নিশ্চয় এমনি এমনি এতো ব্রিলিয়ান্ট হসনি ! বল না দোস্ত, কিভাবে এতো ভালো রেজাল্ট করিস , বল না ??’ রাকিব আবারো অনুনয় করলো ওকে ।
এমনিতেই টায়ার্ডনেস , তার উপর ক্ষুধায় পেট চোঁ চোঁ করেছে শুভর । তার উপর রাকিবের বেকুব মার্কা কথাবার্তা । শুভর খুব ইচ্ছা করছে, কাঁধে ঝুলানো ভারি ব্যাগটা দিয়ে যদি এখন ও রাকিবের মাথায় বাড়ি মারতে পারত একটা, তবে সবচেয়ে বেশি শান্তি পেত ।
অথচ রাকিবের চোখে শুভর বিরক্তিটুকু যেন ধরাই পড়ছে না । সে সমানতালে ঘ্যাঙ ঘ্যাঙ করেই যাচ্ছে, যেন শুভর মুখ থেকে উত্তরটা না শুনতে পেলে , ওর জীবনটাই বোধহয় ধ্বংস হয়ে যাবে আজ !!
শুভ এই মুহূর্তে তার বিরক্তির চূড়ান্ত সীমায় পৌছেছে । “সত্যি তুই জানতে চাস , রাকিব ?” চিবিয়ে চিবিয়ে জিজ্ঞাসা করলো শুভ ।
‘হ্যাঁ দোস্ত, বল বল’ রাকিবের খুশি দেখে কে!
“তবে শোন । আমি প্রতিদিন ব্রেন খাই, মানুষের ব্রেন । তবে যার তার ব্রেন না , ভালো স্টুডেন্টদের ব্রেন খাই ! অবশ্য কাঁচা খাই না, একটু ভেজে নিয়ে গোলমরিচের গুঁড়া ছিটিয়ে তারপর খাই !!! আমার মতো তুইও খাওয়া শুরু কর। দেখবি, তুইও ব্রিলিয়ান্ট পাবলিক হয়ে গিয়েছিস আমার মতো । এখন যা, ওই দেখ তোর বি.এম.ডাবলিও এসে গিয়েছে। আর, আল্লাহর ওয়াস্তে আমি যে বুদ্ধি তোকে দিলাম, এটার কথা আর কাউকে বলতে যাইস না’ বলেই শুভ ছুট লাগালো বাস স্ট্যান্ডের উদ্দেশে। কারণ ও জানে, ও আর এক মুহূর্ত দাঁড়ালে রাকিব আবারও ওকে একগাদা বেকুব মার্কা প্রশ্ন করবে । শুভর এখন একটাই চিন্তা, বাসায় যেয়ে পেটভরে ভাত খাওয়া, খুব ক্ষুদা পেয়েছে যে ওর... রাকিবের মতো বেকুব ওর ফাজলামিটা বুঝুক আর না বুঝুক, এতে ওর কিছুই আসে যায় না ............
২
রাকিব ওদিকে মারাত্মক চিন্তায় পড়ে গিয়েছে । ‘শুভ মানুষের ব্রেন খায় !! তাই তো বলি, ছেলেটার মাথায় এতো বুদ্ধি কেমন করে হল কিভাবে ! মানুষের ব্রেন খায়, এজন্য অন্যদের ব্রেনের বুদ্ধিও নিশ্চয়ই ওর মাথায় থেকে যায় । এজন্যইতো শুভ এতো কম পড়েও ফার্স্ট বা সেকেন্ড হয় । আর রাকিব এতো পড়ে, তাও যে মাঝে মাঝে ওর পাস নিয়ে টানাটানি পড়ে যায় !
কিন্তু এখন কথা হচ্ছে, মানুষের ব্রেন পাবে কোথায় ও? তাও তো আবার যেকোনো মানুষের ব্রেন হলে চলবে না, ভালো স্টুডেন্টের ব্রেন খেতে হবে! কিন্তু কোন ভালো স্টুডেন্ট নিশ্চয়ই রাকিবকে তার ব্রেন খেতে দিতে না। আর মাথার ভেতর থেকে ব্রেন বের করতে গেলে নিশ্চয় মানুষটা মরে যাবে । তাহলে কি করবে ও !!!’
‘ছোট সাহেব, ও ছোট সাহেব, গাড়ি থেকে নামেন, বাসায় পোইছা গেসিতো’
আপন খেয়ালে ডুবে থাকে রাকিব এতোক্ষন খেয়াল করেনি যে, তার গাড়ি এখন তাদের বাসার গেটের সামনে দাড়ানো। অন্যমনস্ক হয়ে গাড়ি থেকে নামলো রাকিব । এতোটাই অন্যমনস্ক ছিল যে, তাদের প্রাসাদের মতো বাসার দরজায় একবার হোঁচটও খেতে ধরেছিল ......
৩
ক্রিং ক্রিং ......
“হ্যালো , আসসালামু আলায়কুম , কে বলছেন ?”
‘আলায়কুম আসসালাম, আণ্টি আমি রাকিব বলছি, শুভ আছে ?’
“বাবা, ও তো একটু বাইরে গিয়েছে ওর বড়আপুর সাথে । কোন দরকার আছে? থাকলে বল, ও বাসায় ফিরলে, তোমাকে ফোন বলব না হয়......”
‘ঠিক আছে আণ্টি , আমি তাহলে পড়ে ফোন দিচ্ছি’ বলে মন খারাপ করে ফোনটা রেখে দিলো রাকিব । আসলে শুভকে জিজ্ঞাসা করা লাগতো, কিভাবে ও ভালো স্টুডেন্টদের ব্রেন জোগাড় করে ! কিন্তু ও তো জানতো না যে, শুভর আম্মু আসলে ভুল কথা বলেছেন রাকিবকে। শুভ বাসাতেই ছিল । যখন ফোন আসে, তখন শুভ ইশারায় ওর আম্মুকে বলেছিল ও এখন রাকিবের সাথে কথা বলতে চায় না। শুভ জানে, ফোন ধরলেই রাকিব আবারো দুপুরের বিষয়টা নিয়ে প্যাঁচাল পারবে ।! শুভ বুঝতে পারেনা, একটা সিক্সথ স্ট্যান্ডার্ডে পড়ুয়া ছেলে এতো গাধা হয় কেমনে ? ফাজলামিটুকু বোঝে না !
৪
রাকিবের বাবা মা দুজনই মহা ব্যস্ত । রাকিবের বাবা দেশের কোটিপতি ব্যবসায়িদের একজন । সারাক্ষন অফিস, মিটিং ও বিজনেস নিয়ে ব্যস্ত থাকেন। রাকিবের মাও সারাদিন অনেক ব্যস্ত থাকেন তার সোশ্যাল ওয়ার্ক নিয়ে। দুজনের কেউই ছেলেকে তেমন একটা টাইম দিতে পারেন না । তাই বিশাল বাড়িতে রাকিবকে একলা একলাই থাকতে হয়। কথা বলার মানুষ বলতে একজনই আছে ওর, রহিম দাদু । রহিম দাদু নাকি রাকিবের দাদার আমল থেকে এই বাড়িতে আছে। রাকিবের খাওয়া-দাওয়া, ঘুমান, স্কুলে যাওয়া, সব কিছুর খেয়াল মূলত রহিম দাদুই রাখেন ।
‘আচ্ছা, রহিম দাদু, বাজারে কি মানুষের মগজ কিনতে পাওয়া যে?’ রাকিবের সরল মনে প্রশ্ন করলো তার রহিম দাদুকে ।
“বেরেন কি ছোট সাহেব?” রহিম অবাক হয়ে জিজ্ঞাসা করলো।
‘আহা দাদু , ব্রেন মানে বুঝোনা? এই যে মাথার খুলির ভেতর থাকে।’
বৃদ্ধ রহিম রাকিবের কথা শুনে হা হয়ে গেলো । “ছোট সাহেব কি মগজের কথা কন ? নাউজুবিল্লাহ, মাইনষের মগজ কেমনে বাজারে পাওয়া যাইবো ? এইডা কি খাওনের জিনিস, নাকি বিক্রি করনের জিনিস?” 
‘পাওয়া যায়, দাদু। তুমি হয়তো জানোনা। জানো, মানুষের ব্রেন খেলে নাকি মাথায় অনেক বুদ্ধি হয়। আমিও খাব মানুষের ব্রেন, তখন আমার মাথাতেও অনেক বুদ্ধি হবে, পরীক্ষায় ভালো রেজাল্ট করবো । আব্বু আম্মুও তখন অনেক খুশি হবে। আমাকে নিয়ে পার্টিতে যাবে, সবার সামনে বলবে, আমার ছেলেটা অনেক ব্রিলিয়ান্ট, ওর মাথায় অনেক বুদ্ধি’ আপন মনে কথাগুলো বললো রাকিব ।
“ছোট সাহেব এগুলো কি কন?? নাউজুবিল্লাহ নাউজুবিল্লাহ । আপনে এগুলো কথা আর কাউরে কইয়েন না। মাইনষে আপনারে পাগল কইব ! আর, বড় সাহেব এই কথা শুনলে আমারে বহুত গাইল পারবো !! একটা কাজ করেন, আপনি বসেন, আমি আপনের রাতের খানা নিয়া আসি” বলে রহিম রান্না ঘরের দিকে রওনা দিলো । যেতে যেতে মনে মনে বলতে লাগলো, “ছোট সাহেব এতো বড় হইছে, এতো পড়াশুনা করে, অথচ পাগলদের লাহান কথাবার্তা কয় ! কোন ছিরি নাই !!!”
৫
গ্র্যান্ড ক্লকে বারটার ঘণ্টা বাজলো । রাকিবকে সাধারনত রাত দশটার মধ্যেই ঘুমিয়ে পড়তে হয়, এটা ওর বাবার নির্দেশ । আর ও নিজেও বিছানায় শুলেই ঘুমিয়ে পড়ে। অথচ আজ আর ঘুম আসছেনা ওর। অনেকক্ষন ধরে এইকাত ওইকাত করবার পর সে অবশেষে উঠে বসলো। ওর মাথায় এখন একটাই চিন্তা, কিভাবে ও ভালো স্টুডেন্টের ব্রেন খুজে পাবে ?? ওকে যে অনেক বুদ্ধিমান হতে হবে, অনেক ভালো রেজাল্ট করতে হবে। তা না হলে ওর আব্বু আম্মু যে ওকে অনেক বকবে! রাকিবের আব্বু আম্মু সব সময় রাকিবকে নিয়ে হিনমন্যতায় ভুগেন, ওকে তাই কোথাও নিয়েও যান না। স্কুলেও রাকিবের সাথে কেউ মিশে না, একমাত্র শুভই যা ওর সাথে একটু মিশে । রাকিবও অনেক কষ্ট পায়। ও জানে, ও অনেক বোকা । তাইতো ও এতো বুদ্ধিমান হতে চায় !
হটাত রাকিবের মাথায় একটা বুদ্ধি আসলো । আরে , এই বুদ্ধি কেন আগে ওর মাথায় আসলো না ! এটা করলেইতো সব ঝামেলা শেষ ! ওকে আর একগাদা ভালো স্টুডেন্টদের ব্রেন খেতে হবে না । কারণ ও এমন একজনের ব্রেন খাবে যার মাথায় অনেক বুদ্ধি । ওই ব্রেন খেলে যদি ওই ওতোটুকু বুদ্ধি ওর হয় , তাতেই রাকিব অনেক খুশি । আর ব্যাপারটা অনেক সহজও । খুশির চোটে রাকিব পারলেই বিছানায় বসে থাকা অবস্থাতেই লাফ দেয় । কিন্তু ও এটা করলো না । চুপচাপ খুশী মনে আবার বালিশে মাথা রাখলো । এখন ওর দরকার একটা ফ্রেশ ঘুম , কাল যে ওকে অনেক কাজ করতে হবে । খুব শীঘ্রই ওর সুখের দিন আসবে । এসব ভাবতে ভাবতে একসময় রাকিব ঘুমিয়ে পড়লো ওর নিজের অজান্তে ।
পরেরদিন ক্লাস ছুটির পর ...
‘শুভ , আজতো ম্যাথ স্যার পড়াবেন না। চল, এই সময়টুকু আমার বাসায় চল। নতুন একটা ভিডিওগেম এনেছে আব্বু আমেরিকা থেকে। এখনো খেলিনি । তুই গেলে একসাথে খেলবো।’
ভিডিও গেমের কথা শুভতো লাফিয়ে উঠলো । বাসায় অবশ্য বলে আসেনি । তবে পাঁচটার মধ্যে বাসায় ফিরলে ওর আম্মু অবশ্য ওকে কিছু বলবেনা । সব ভেবেচিন্তে শুভ রাকিবকে ওর সায় জানলো । শুভর হ্যাঁ শুনে রাকিবের ঠোটের কোণে একটা শয়তানী হাসি ফুটে উঠলো , যেটা কেউ খেয়াল করেনি ।
“রাকিব , দোস্ত তোর রুমটা এতো বড় । আমাদের পুরা বাসাও এতো বড় হবেনা । আর কতো খেলনা , কতো ভিডিওগেমস আছে তোর ? তুই অনেক লাকি রে !”
‘কি যে বলিস না শুভ ! বাদ দে এগুলো । ওই যে খাটের ডানদিকের বড় তাকটায় নতুন ভিডিওগেমসটা নিয়ে আয় । এই ফাঁকে আমি টিভিটা সেট করি।’
“ঠিক আছে” বলে শুভ ওদিকে গেল ভিডিওগেমসটা আনতে । কিন্তু রাকিব নিঃশব্দে এগিয়ে গেল ওর পড়ার টেবিলের দিকে । ড্রয়ার খুলে আস্তে করে একটা বড় ধারালো চাকু বের করলো , যেটা ও সকালে ঘুম থেকে উঠেই রান্নাঘর থেকে সবার চোখে লুকিয়ে এনে পড়ার টেবিলের ড্রয়ারের মধ্যে লুকিয়ে রেখেছিল। এরপর চাকু হাতে নিয়ে পা টিপে টিপে বিড়ালের মতো নিঃশব্দে এগিয়ে গেল যেখানে শুভ দাড়িয়ে আছে । ঠোটে ওর ফুটে ওঠেছে একটা অদ্ভুত শয়তানী হাসি, এক পরিতৃপ্তির হাসি ....
……………………………………………………………………………………………………………………….
“রহিম দাদু , তাড়াতাড়ি একটা প্লেট নিয়ে আসো । শুভর ব্রেনটা রাখার জন্য কিছু পাচ্ছিনা । তাড়াতাড়ি নিয়ে আসো” রাকিব রুম থেকে চেঁচিয়ে বললো ।
[প্রথম প্রকাশ: শুধুই গল্প পেজে 

