নিষিদ্ধ অনুকাব্য - ১ 



(১) কিছুটা আড়ালঃ 
অর্ধেক আড়াল হল, পলকে হারাল,
চপলা হরিণী তনয়া, চমকে হৃদয় কাড়িলা,
যৌবন অস্তপ্রায়, চক্ষু দেখে শুধু তোমায়,
জীবন বিলায়ে দিলাম, তোমার আঙ্গিনায়।
তোমার ঘরে আযান, আমার ত্রোস্তপাঠ,
তুমি পড়িলে নামায, আমার হাতে প্রসাদ,
ফিরাইলে যবে সালাম, জিজ্ঞাসিলে মোর নাম,
আমার হৃদয় প্রসাদ করে, তোমায় দেবী বিলায়ে দিলাম।
(২) সিনেমাঃ 
রাত বাড়ে, নিঝুম কালো রাতের আঁধার জ্বলে,
আঁধারের আলো আজ বড়ই রহস্যময়, জ্বলে আঁধার জ্বলে,
আলো থাকে, বুকের আঁধারের জোছনা থাকে,
পোড়া কয়লার মতন জ্বলে, একশ দুশ হাজার ডিগ্রী সেলসিয়াসে।
রাত বাড়ে, বেশ্যা মেয়েটারও আসল প্রেমের সখ জাগে,
ধার্মিকেরও অধর্মের নেশা বাড়ে, বুকের ভেতর কাঁপন জাগে,
আগুন থাকে, ধর্ম অধর্মেরও মিলন থাকে,
এক সুতো জমিরও দাম থাকে, সে জন্যে মানুষও মরে।
রাত বাড়ে, হায়েনারা ঘরে ফেরে,
এনকাউন্টারে ভিলেন মরে, হো হো হো নায়ক হাসে,
হিরোইন থাকে, হয়তো পাকা রাস্তার পাড়ে বেশ্যাপাড়ায়,
অপরাধীরও প্রেম থাকে, সেও প্রেমে পড়ে। 
(৩) ক্ষুদ্র ইচ্ছে
আমি বিদ্রোহের কথা বলছি,
আমি জনগণের বিভ্রান্তে কলুষিত রাজনীতি ধ্বংসের কথা বলছি,
রাজনীতি যা রাজার নীতি, আমি আজ তাঁর সংজ্ঞা বদলানোর কথা বলছি,
নষ্ট সময় আর দেহের নির্বাণের কথা বলছি।
চিকন সুতোয় আটকে রাখা সুচ্ছিদ্র জালের ছিদ্রে প্রবেশ কর,
সেই নীতির চুলোয় আগুন দিচ্ছি আমি।
ধর্মে অধর্মের আগুন ঢেলে দিচ্ছি আমি,
ছা-পোষা মানুষের জীবনে কালো থাবা তুলে দেবার কথা বলছি। 

