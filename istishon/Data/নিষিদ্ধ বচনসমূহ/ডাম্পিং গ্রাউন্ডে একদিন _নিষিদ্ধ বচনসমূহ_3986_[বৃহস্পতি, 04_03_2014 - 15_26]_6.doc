ডাম্পিং গ্রাউন্ডে একদিন 



আমি এলাকায় একটা নির্জন জায়গায় বসে আছি। জায়গাটা পানির ধারে। সারা এলাকার পাইলিং এর কাদাপানি এইখানে ট্রাক দিয়ে এনে ফেলা হয়। আমি আর এক বড় ভাই তাই এর নাম দিয়েছিলাম, “ডাম্পিং গ্রাউন্ড”।
আশেপাশে বাড়ি নেই। শুধু পেছনে মসজিদ। আর ডানদিকে কিছুটা দূরে একটা ছয়তালা বাড়ি দাঁড়িয়ে আছে।
আমি দাঁড়িয়ে সিগারেট ধরাচ্ছি। আজ ডাম্পিং গ্রাউন্ডে আরো কিছু ছেলে আছে। ওরা একটু দূরে। খুব সম্ভব এইবারের এইচ এস সি পরীক্ষার্থী। সবাই হাসি মশকরা করছে।
হঠাৎ ছয়তালা বাড়ি থেকে একটু উচ্চ স্বরে তর্কাতর্কি গড়িয়ে আসে। আমি কান খাড়া করে শুনতে চাইলাম কুকুরের মতন।
- ... আরে এইসব ছেলেপিলের কোন ইয়ে আছে নাকি। আল্লাহ বলেছেন এশার নামাজ পড়া এই সেই...
- ... থাক ভাই ধইরেন না।
পেছনে আজান দিচ্ছে এশার। নামাজ শুরু হল বলে। আমি মন দিয়ে শুনছি কি কি বলে।
এইচ এস সি পরীক্ষার্থীরা একটু থতমত খেয়ে গেল। কী হচ্ছে এইসব !
- ... আরে এদের ধরে ধরে পিটানো দরকার। দল বেঁধে আড্ডা দেয়...
- ... না ভাই ছোটমানুষ।
আমি এইবার সিগারেট আরামসে টানতে লাগলাম। রিং বানিয়ে ছাড়তে লাগলাম।
সিগারেট শেষ হতে হতে পিছনে নামাজ শুরু হল। আমি আরামসে আরেকটা ধরালাম। রাগান্বিত ভাইয়ের গলা এখন বুলডগের মতন শুনা যাচ্ছে। এই মারে সেই মারে অবস্থা।
এইচ এস সি পরীক্ষার্থীরা গুছিয়ে উঠা শুরু করল। কারো হাতে আর আগুন জ্বলছে না। পেছনে নামাজ দুই রাকাতের মতন হয়ে গেছে।
আমি দুই নাম্বার সিগারেটটা শেষ করে উঠলাম। এরপর সরাসরি ওই বাসার দিকে এগিয়ে গেলাম। বুলডগ ভাইজান গ্যারেজে। তাঁর সাথে ইনিয়ে বিনিয়ে থাকা এক বুড়া মানুষ।
আমি সরাসরি বুলডগ ভাইজানের দিকে এগিয়ে গেলাম,
- ভাই আপনার কথাগুলা খুব সুন্দর। আমার খুব মনে ধরেছে।
- জ্বী কি বলেন! বুলডগ ভাইজান থতমত খেয়ে গেছে।
- জ্বী ভাই, ভাবছি আর সিগারেট খাব না। এইতো মসজিদ, আসেন নামাজে যাই।
এই বলে আমি তাঁর হাত ধরে ফেললাম।
এইচ এস সি পরীক্ষার্থীরা খুব আগ্রহ সহকারে দেখছে। আমি বুলডগ ভাইয়ের হাত ধরে টানতে শুরু করলাম, “ভাই আসেন, আসেন। আর দুই রাকাত বাকি আছে। এশার নামাজ পড়া বিশাল সোয়াবের কাজ। অজু করেন। নামাজ পড়ি। চলেন ভাই”
“হেই মিয়া কি করেন। ছাড়েন ছাড়েন। আমার কাজ আছে”
বলেই বুলডগ ভাইসাহেব ঘুরে উপরের তলায় দৌড় দিলেন। বুড়া মানুষটা আমার দিকে তাকিয়ে আছে। আমি আরেকটা সিগারেট বের করে ধরালাম। পেছনে এইচ এস সি পরীক্ষার্থীরা হিহি করে হাসতে হাসতে গড়িয়ে পড়ছে। আমি তাদের হাসি শুনতে পাচ্ছি। 

