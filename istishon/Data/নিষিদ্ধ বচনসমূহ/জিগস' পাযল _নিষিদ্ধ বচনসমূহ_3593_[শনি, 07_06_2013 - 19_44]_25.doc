জিগস' পাযল 


 
- হ্যালো লাবীবা।
- হ্যালো, ধ্রুব, বল কি বলবি।
- সরি রে, ভুলে চলে গেছে। আমি আমার জানুকে ফোন দিচ্ছিলাম।
ধ্রুবর প্রেমিকার নামও লাবীবা। তাই মাঝে মাঝে লাবীবার ফোনে কল চলে আসে। কললিস্টের সমস্যা। আর ধ্রুবর কারো নাম্বার মুখস্থ থাকে না জানে লাবীবা। তবে লাবীবা এভাবে মাঝে মাঝে মজাও করে ধ্রুবর সাথে।
দুদিন পর হঠাৎ আবার কল এলো ধ্রুবর। ধরল লাবীবা। কিন্ত কিছু বলার আগেই কাঁদো কাঁদো গলায় ধ্রুবর গ...লা শুনল।
- লক্ষীটি, প্লিজ, কেটে দিও না। প্লিজ শোনো।
লাবীবা চুপ করে আছে।
- আমি কখনো আর কিছু বলব না তোমায়। কারো সাথে দেখলেও কিছু বলব না, গড প্রমিজ। আমি তো তোমাকে বকাও দেইনি। কখনো দেবও না। বিশ্বাস করো।
লাবীবা চুপ করে আছে এখনও।
- প্লিজ একবার কথা বল। প্লিজ প্লিজ। আমি সাত জনম তোমায় ভালোবেসে যাব। পাস্ট ইজ পাস্ট। কার সাথে কি হয়েছিল আমি জানি না, জানতে চাইও না। তুমিই আমার সব। প্লিজ পাগলামী করে না। আমি তোমাকে অনেক বেশি ভালোবাসি। তুমিই আমার অস্তিত্ত্ব। আমার দেবী।
লাইনটা কেটে দেয় লাবীবা। কিছুক্ষণ হতভম্ব হয়ে বসে থাকে। ধ্রুবর গলার আবেগ এখন তার বুকের ভিতর একটা ব্যথা জাগিয়ে দিচ্ছে। কথাগুলো নয়, আবেগের গলাটাই তার কানে বাজছে। মানুষ মানুষকে এতোটা ভালবাসে !!!
তারও একটা অতীত আছে। কথাগুলো তাকে কেউ বললে সেও শান্তি পেত।
পরদিন কলেজে গিয়ে কথার ছলে ধ্রুবর ফোনটা হাতে নেয় লাবীবা। নরমাল সেট। খুঁজে বের করে লাবীবা তার নাম্বার ফোনবুকে কোথায় আছে। ধ্রুব তখন মনটা উদাস করে অন্যদিকে তাকিয়ে। লাবীবা তার নাম্বারটা রেখে আরেকটা যে নাম্বার আছে লাবীবা নামে সেটা ডিলিট করে দেয়...
পরিশিস্টঃ লাবীবা চলে যাবার পর ফোনটা হাতে নেয় ধ্রুব। ফোনবুক ঘাটে। হুম। একজন লাবীবার নাম্বারই আছে এখন। ক্ষীণ এক চিলতে হাসি ফুটে উঠে ধ্রুবর ঠোঁটে।

