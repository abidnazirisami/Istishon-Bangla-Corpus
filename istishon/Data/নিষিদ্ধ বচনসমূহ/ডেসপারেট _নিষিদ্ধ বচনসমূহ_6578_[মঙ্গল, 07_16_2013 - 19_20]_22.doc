ডেসপারেট 


 
- হ্যালো, কি খবর ফারিহা?
- ভালো, কে শিমুল?
- হুম, জানু। কী কর? আজকে চল ঘুরতে যাই। হিহি।
- ঘোড়ার ডিম করি। ফোন দিলে আর কাউকে দাও।
বলেই লাইনটা কেটে দেয় ফারিহা। আবার ফোনটা বেজে ওঠে।
- কল দিবা না বললাম না?
- কি হয়েছে ফারিহা?
- ও রবি, তুমি?? আমি ভাবলাম বজ্জাত শিমুলটা আবার কল দিয়েছে।
- ও তাই? ছেলেটা তোমাকে আবার জ্বালাচ্ছে?
- ব্যাপার না, জানে তুমি আমার ভালোবাসা, তবুও ঝামেলা করা চাই।
- বেশি জ্বালালে বল, আমি কথা বলি।
- আরে নাহ, এসব ডেসপারেট পোলাপানের কোন দাম নেই আমার কাছে।
- আচ্ছা, ভালো থেকো। রাতে কথা হবে। আজ একটা ধর্ষণবিরোধী লেখা দিলাম পত্রিকায়। পড়ে দেখো।
- তোমার লেখা? অবশ্যই দেখব রবি। আই লাভ ইউ।
তিনদিন পর রাতে বাসায় ফেরার পথে ধর্ষিত হয় ফারিহা। পাঁচজন মিলে পরস্পর ধর্ষণ করে তাকে। ফেলে রেখে যায় পথের ধারে।
জ্ঞানহীন ফারিহা চেতনা পায় দুদিন বাদে। উঠেই পাশে পায় তাঁর মোবাইলটা। আশেপাশে কেউ নেই। আর কিছু না দেখে ভাবে রবিকে কল দেবে। বুক ফেটে কান্না আসছে তাঁর।
কল দেয় সে রবিকে। রিং হচ্ছে। ওপাশে কেউ ধরছে না। রবিকে একটা এস এম এস পাঠায়, "প্লিজ তুমি কোথায় আছ? ফোনটা ধর"। এরপর ক্লান্তিতে আবার শুয়ে পড়ে। পাশে একটা বেল দেখে চাপ দেয়।
দৌড়ে আসে নার্স। ডাকাডাকি করে সবাইকে, "রোগীর জ্ঞান ফিরেছে"।
ফারিহা শুধু জিজ্ঞেস করে, " রবি কোথায়? "।
নার্স বলে, " কে? যে দুরাত ধরে আপনার সাথে?"
আশায় বুক বেঁধে ফারিহা বলে, "হ্যাঁ"।
যে মানুষটা ঘরে ঢোকে তাকে দেখে চমকে যায় ফারিহা। তাঁর চোখের নিচে দুরাত না ঘুমানো কালি। যে চোখ বেয়ে তাকে দেখামাত্র কান্না বেয়ে পড়ে। ছুটে এসে তাঁর হাত ধরে মানুষটা। মানুষটা রবি না, সে শিমুল। সেই ডেসপারেট পোলাপান। ফারিহা আর কিছু বলতে পারে না, বলে, "ভালোবাসি"।

