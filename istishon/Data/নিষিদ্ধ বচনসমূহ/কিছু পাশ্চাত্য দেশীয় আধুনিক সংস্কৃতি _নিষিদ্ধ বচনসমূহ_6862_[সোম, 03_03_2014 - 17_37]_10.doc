কিছু পাশ্চাত্য দেশীয় আধুনিক সংস্কৃতি 



পৃথিবীতে বিভিন্ন মানুষ, বর্ণ, গোত্র ভেদাভেদ আছে। দেশ, ধর্ম, মতানুসারে বিভিন্ন দেশে বিভিন্ন ধরনের সংস্কৃতি আছে। আমাদের চেনাজানা সংস্কৃতির ভেতর পড়ে মুসলিম রীতিনীতি, সনাতন অনুষ্ঠান ইত্যাদি। প্রত্যেকটিই মানুষের আচার অনুষ্ঠানের সাথে সাথে পোশাক আশাক এবং বাহ্যিক দর্শনে পরিবর্তন এনেছে।
তো আধুনিক কালে বিভিন্ন দেশে চলমান কিছু সংস্কৃতি সম্পর্কে জানার চেষ্টা করেছি আমি। যেগুলো আকর্ষক মনে হয়েছে তাঁর উপর কিছু আলোকপাত করছি। বলা বাহুল্য উইকিপিডিয়া থেকেই বেশিরভাগ অংশ অনুবাদকৃত। এছাড়াও অন্য আরো কিছু ওয়েবসাইট ও পত্রিকা থেকে কিছু প্রয়োজনীয় অংশ তুলে ধরলাম। 

ছবিঃ আমেরিকান বোহেমিয়ান 
বোহেমিয়ানিজমঃ Bohemianism
বোহেমিয়ান, কথাটা বললেই মনে ভেসে ওঠে যাযাবর একজন মানুষ, যিনি ঘুরে বেড়াচ্ছেন রাতের আঁধারে, পথের মানুষ আর তাঁদের কাজকর্মই তাঁর সঙ্গী, কিন্ত তিনি সেই কাজের অংশ নন।
আসলেই বোহেমিয়ান জীবনযাত্রা এইরকম। বোহেমিয়ান মানুষেরা ভবঘুরে, আমোদপ্রিয়, যাযাবর- এককথায় জীবনকে উপভোগ্য করে তুলতে চান।
এর উদ্ভব যদ্দুর জেনেছি ইউরোপে, মূলত ফ্রান্সে। উনিশ শতকের গোঁড়ার দিকে। বোহেমিয়ানরা ছিলেন শিল্পী, অভিনেতা, গায়ক, লেখক, কবি, ফুর্তিবাজ। এইরকম মানুষেরা। নাম খুঁজতে গেলে আনাইস নিন, হেনরি মিলার এদের নাম প্রথমেই আসবে।
আবার ফ্রান্স থেকে সরে আমেরিকার দিকে তাকালেও বোহেমিয়ান লাইফস্টাইল দেখা যায় পিছিয়ে নেই। নামে না হলেও কাজে বহু শিল্পী ছিলেন বোহেমিয়ান। কিন্ত বোহেমিয় ধারা সেখানে গেঁড়ে বসতে সময় নিয়েছে। তবে এই ধারা পরে বদলে হিপ্পি সংস্কৃতির দিকে চলে গিয়েছে।

বাংলাদেশে বোহেমিয় জীবনধারা আসলেই বোঝা যায় শুধুমাত্র একটা নাম দিয়েই – “হিমু”। হুমায়ুন আহমেদের অমর চরিত্র। যে জীবনযাত্রাকে সঙ্গী করে আজও হাজার যুবক ঘরছেড়ে নিরুদ্দেশ।
কিছু মুভি যা থেকে এর সম্পর্কে জানতে পারবেনঃ
1. Henry and June
2. Delta of Venus
3. Vicky Christina Barselona
4. Summer In February
5. Frida

হিপ্পি সংস্কৃতিঃ Hippie Subculture
“হিপ্পি” আসলে সংস্কৃতি নয়, উপ-সংস্কৃতি। “হিপ্পি” শব্দের উদ্ভব “হিপ্সটার” থেকে। ষাটের দশকে আমেরিকায় হিপ্পি সংস্কৃতির উদ্ভব। এর মূল ধারাটা ছিল তরুণদের এক বিশেষ জীবনযাত্রার প্রতি আগ্রহ। বাদ্য, গানবাজনা, শিল্প এসবের দিকে আগ্রহ থেকেই এর উদ্ভব।
হিপ্পিরা প্রথমত “শান্তি” এই শব্দটার উপর জোর দেয় বেশি। যেখানেই হিপ্পিদের দেখবেন, তারা দুই আঙ্গুল “ভি” এর মতন করে একটা সাইন দেখায়। এই সাইনটা বিজয় নয়, শান্তির সমার্থক।
হিপ্পিরা একেবারেই সাধারণ কাপড়চোপড়, এমনকি নিজে হাতে বুনেও কাপড় পড়েন, বেশিরভাগ হিপ্পি মেয়েদের চুল হয় লম্বা। জিপসিদের মতন একটা রুমাল বাধা থাকে তাঁর ওপর। পরনে থাকে ফতুয়া আর হালকা জিন্স।

ছেলেদের চুল হয় লম্বা, দাড়ি বেশিরভাগের।
বোহেমিয়ানদের সাথে হিপ্পিদের জীবনযাত্রার মূল পার্থক্য হল বোহেমিয়ানরা কোন আইন কানুন মানতে পছন্দ করেন না। মুক্ত বিহঙ্গের মতন অনেকটা। কিন্ত হিপ্পিরা নিজ নিজ কমিউনিটিতে হালকা হলেও কিছু নিয়ম কানুন রাখেন।
“গাঁজা সেবন” হিপ্পিদের জন্যে উন্মুক্ত, আর একই সাথে যৌনতা নিয়েও তাঁদের ধারণা অনেকাংশেই আলাদা। যেমন এক জায়গায় আছে, গ্রিনউইচে এক একজন হিপ্পি আরেকজনের সঙ্গীদের সাথে মিলন করতে পারবেন। এবং তাঁর যদি নিজের একজন সঙ্গী স্থির করা থাকে তাঁর পরেও।
“যাযাবর” শব্দটি অবশ্য বোহেমিয়ানদের চেয়ে হিপ্পিদের সাথে মানায় বেশি। কারণ হিপ্পিরা বেশিরভাগ সময়েই থাকেন চলার উপর। তাঁদের কমিউনিটি ভর্তি থাকে গাড়ি, বাইক, বাস ইত্যাদি এবং তারা একেক জায়গায় সম্মেলনের সময় সেখানে শুধু এক কমুনিটি থেকে না, প্রায় হাজার হাজার কম্যুনিটি থেকে যাত্রা করেন। 

কিছু বিশেষ মুভি যা থেকে হিপ্পি কালচার সম্পর্কে জানতে পারবেনঃ 
 1.“Hair” – directed by Milos Forman
 2.“Harold and Maude”- directed by Hal Ashby
 3.“Woodstock” – directed by Michael Wadleigh
 4.“Alice’s Restaurant” – directed by Arthur Penn
 5.“The Doors” – directed by Oliver Stone
হিপ্পিরা পরিবেশ বান্ধব, পরিবেশের ক্ষতি করে এইরকম যে কোন কিছুর বিরুদ্ধে সোচ্চার। এরা বন্ধুসুলভ।
গথ সংস্কৃতিঃ Goth Subculture
ইংরেজী মুভিতে মাঝে মাঝেই আমরা দেখি কেউ কেউ চুল কালো করে, কালো নেলপলিশ আর কালো লিপ্সটিক দিয়েছে। তাঁর পরনের পোশাকটিও পুরো কালো। ভ্যাম্পায়ার ভেবে ভুল করবেন না যেন, এরা বেশিরভাগ গথ কালচারের অনুসারী। উঠতি বয়েসি টিনেজারদের ভেতর এটা বেশি দেখা যায়।
“হিপ্পি”র মতন “গথ”ও একটা সাবকালচার। “কালো”, “আঁধার”, “শীতল” এই তিনটা শব্দ বোধকরি এদের বর্ণনার জন্যে সবচেয়ে নিখুঁত। 

গথ আসলে আমরা যাকে বলতাম “পাঙ্ক” বা “রক-বয়েজ” তাঁর বর্তমান রূপ। আশির দশকে ইংল্যান্ডেই এর সূচনা। “রক গান” ,”ডেথ রক” , “পোস্ট পাঙ্ক” , “হেভি মেটাল” ইত্যাদি গানের কট্টর ফ্যানরা সাধারণত এই কালচার ফলো করতে পছন্দ করেন।
মাঝে মাঝে কিছু এক্সট্রিম লেভেলে গথরা নিজেদের ভ্যামাপায়ার দাবী করে থাকেন। বেশিরভাগ সময়েই মজা করবার জন্যে অবশ্য। 
এদের হাতে, কানে, পাঞ্চ করা থাকে, কাঁটা লাগানো, ট্যাটু করা, গলায় কাঁটাওয়ালা ব্রেসলেট, গায়ে কালো জ্যাকেট ইত্যাদি এদের সঙ্গী।
আমেরিকা বা ব্রিটেনে আবার উঠতি বয়েসি ছেলেমেয়েরা অনেকেই প্রথমে গথ থাকে, আবার পরে বদলে যায়। তাই এখনো এটা অতো জনপ্রিয় নয়। আবার গথরা সাধারণত বন্ধুত্বপূর্ণ হয় না, হলেও রেয়ার বলা যায়। এটাও এর পেছনে একটা কারণ বলা যায়। 

ছবিঃ হ্যারি পটার গথ হলে কেমন দেখাতো 
গথ কালচার সম্পর্কিত কিছু মুভি(যদিও বিভিন্ন হরর মুভিকে গথিক বলা হয়, গথ কালচারের ব্যাপারটি আসলে ভিন্ন)ঃ
1. Only Lovers Left Alive (2013)
2. Goth-the movie
3. The Crow
4. The craft 

