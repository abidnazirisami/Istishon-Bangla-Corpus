সেলুনে একদিন 



আমি সেলুনে বসে আছি। সেলুনের নাম ফেমাস। এলাকার ভেতরেও ফেমাস। পেছনে জাহিদ মামা। সেলুন খুবই উন্নত। শীততাপ নিয়ন্ত্রিত। শীততাপ হবে নাকি শীতাতপ হবে সেইটা নিয়ে আমি চিন্তিত।
ঠিক এই সমায়আমার পেছনের উলটাপাশের চেয়ারে একটা পিচ্চি এসে বসল। ছেলেটা ফর্সা। চুলগুলো হালকা উড়ু উড়ু টাইপ। এই চুলের রঙ কালো না। এই চুলের নাম পিঙ্গলবর্ণ চুল। পিচ্চির সাথে সাথে বডিবিল্ডার টাইপ একজন আছে। খুব সম্ভব পিচ্চির মামা টাইপ কেউ হবে।
টিভি ছাড়া হল। তাতে আঁখি আলমগীরের গান চলছে- ও বাবুজী, ও বাবুজী। সাথে দক্ষিণ ভারতীয় স্টাইলে নাচ চলছে। আমি গানের তালে তালে মাথা ঠুকছি।
জাহিদ মামার অসুবিধা হচ্ছে। কিন্ত উনি আমাকে কিছুই বলছেন না। মৃদু হাসছেন।
পেছনে নতুন ছেলেটা পিচ্চিটার চুল কাটছে। ক্ষুর দিয়ে ঘাড়ের কাছে চুল কাটতেই পিচ্চিটা ভ্যা করে কেঁদে দিল। আমার কাটা শেষ। আমি চেয়ার ঘুরিয়ে দেখতে লাগলাম কী হয়!
বডিবিল্ডার মামা অত্যন্ত ব্যতিস্ত হয়ে জিজ্ঞেস করলেন, কি হইসে, কি হইসে বাবা?
আমাকে কেটে ফেলসে। ভ্যা।
ফিটকিরি দেন ভাই ফিটকিরি দেন।
ভ্যা।
বডিবিল্ডার ফিটকিরি খুঁজছেন। এই সময় পিচ্চি আমার দিকে তাকালো।
আমি চোখ বড় বড় করে বললাম, বাবা তোমাকে তো আসলেই কেটে ফেলেছে। রক্ত পড়ছে। হায় হায়।
পিচ্চি আরো জোরে কেঁদে উঠল। আ আ আ আ। আমি বাসায় যাব। আম্মু উ উ।
বডিবিল্ডার আমার দিকে চোখ বড় বড় করে তাকিয়ে আছে। মনে হচ্ছে এই মেরে উঠল আমাকে। আমি এইফাঁকে জাহিদ মামার হাতে টাকাটা গুঁজে দিয়ে বের হয়ে গেলাম।

