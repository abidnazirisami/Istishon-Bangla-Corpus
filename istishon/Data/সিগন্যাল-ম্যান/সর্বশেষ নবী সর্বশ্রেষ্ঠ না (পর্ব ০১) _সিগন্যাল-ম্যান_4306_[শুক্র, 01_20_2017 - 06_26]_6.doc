সর্বশেষ নবী সর্বশ্রেষ্ঠ না (পর্ব ০১) 


শিরোনামের বক্তব্য তীর্যক ও সরাসরি। লেখার শেষ-সিদ্ধান্তও তাই। অত্যন্ত নিরাবেগ এবং নির্মোহ দৃষ্টিভঙ্গী নিয়েই লেখাটি পড়ার আবেদন থাকবে। যুক্তি উপস্থাপনায় যুগ-যুগ ব্যাপী লালিত আবেগের উপর কুরআনের দিক-নির্দেশনাকেই সর্বাধিক গুরুত্ব দেয়া হয়েছে। যে বিষয়টি অনেকের জন্য আপাত-আহত হবার কারণ হবে তা আমার জন্যও কোন সময় যে ছিল না তা নয়। তবে সত্য সবসময়ই সুন্দর, শক্তিশালী এবং শেষবিচারে তা সবার জন্য সর্বাধিক কল্যাণকর। 

এক. সর্বশ্রেষ্ঠ তত্ত্বের বিষবৃক্ষ
সর্বশেষ নবী হযরত মুহাম্মদ (তাঁর উপর শান্তি) “সর্বকালের সর্বশ্রেষ্ঠ মহামানব”, “তাঁকে সৃষ্টি করা না হলে কিছুই সৃষ্ট হত না”, “তিনি সকল নবী-রাসূলগণের নেতা বা ইমাম”- এগুলো বিশ্বের মুসলমান সম্প্রদায়ের বৃহত্তর অংশের অসত্য দাবী।
সর্বশেষ নবীর সর্বশ্রেষ্ঠত্বের দাবী এজন্য অসত্য যে, তার সপক্ষে মহিমান্বিত কুরআন মাজিদে কোন দলিল নাযিল করা হয় নি, অন্যদিকে দাবীর অন্তঃসারশূন্যতা নির্ণয়ে বিস্তর বক্তব্য এসেছে। 
দাবীটি মিথ্যা শুনে ধর্মভীরু মুসলমান মর্মাহত ও ক্ষুব্ধ হবে। বক্তব্যের সততা নিয়ে প্রশ্ন উঠবে, ঔদ্ধত্যপূর্ণ মনে হবে। আমাদের মাঝে নবী-প্রেমের কপট দরদী ভুরি ভুরি- যারা তাঁর উপর নাযিলকৃত কুরআন অনুশীলন করেনি, রাসূলুল্লাহর নামে সূরা মুহাম্মদও পড়েনি। 
মিথ্যার যে পাহাড় আমরা ইসলামের নামে রচনা করেছি, তা থেকে ঘুরে দাঁড়ানোর জন্য আমাদের এখন জোর দিয়ে বলা প্রয়োজন যে, “সর্বশেষ নবী সর্বশ্রেষ্ঠ না”; যেভাবে ঈসা মাসিহ আল্লাহর পুত্র না। অতি জনপ্রিয় অথচ ভয়ানক একটি মিথ্যা বিশ্বাসকে চালু রেখে দ্বীনের অন্যান্য বিভ্রান্তিকে সংশোধনে প্রয়াসী হয়ে আমরা সফলকাম হব না। 
মুসলমান তার বিশ্বাসের ভূমিতে “সর্বশেষ নবী সর্বশ্রেষ্ঠ” তত্ত্বের যে বিষবৃক্ষ রোপন করেছে, তা খ্রীস্টানদের ত্রিত্ববাদের মতই, বরং তার চেয়েও ভয়াবহ। শেষে আগত দু’জন নবীর কেউই তাঁদের দায়িত্বহীন উম্মতের জিম্মাদার বা ত্রাণকর্তা নন।
যার উপর সর্বশেষ আসমানী গ্রন্থ আল-কুরআন অবতীর্ণ হয়েছে, সেই নবী “সর্বশ্রেষ্ঠ মানব”- এটি বিশ্বের সিংহভাগ মুসলিম সম্প্রদায়ের ঈমানের অবিচ্ছেদ্য অংশ। সে চেতনে-অবচেতনে তা লালন করে, এই বিশ্বাস নিয়েই ঘুমাতে যায়, আবার জাগে। 
এই বিশ্বাস তাকে এক ভিন্ন মাত্রার আনন্দ দেয়। এটি নিয়ে সে যে কোন ধর্মীয় জলসায় প্রায় ব্যতিক্রমহীনভাবে এবং জোর গলায় গর্ব করে। এ বিশ্বাস তাকে অন্যান্য ধর্মাবলম্বীদের উপর নিজেকে একটি উচ্চতর মর্যাদায় ভাবতে উদ্বুদ্ধ ও অনুপ্রাণিত করে। 
কেবলমাত্র পৃথিবীতেই নয়, আখেরাতেও এই মর্যাদা তাকে আলাদা অগ্রাধিকার প্রদান করবে তেমন প্রত্যাশা-প্রত্যয়ও সে পোষণ করে। তাই সে এই বিশ্বাসের কথা স্বজাতি এবং সুযোগ পেলে অন্যদের কাছেও জোরেশোরে প্রচার করে। বিশ্বাসের এই বদ্ধ-ভূমিতেই তার নিরন্তর বসবাস। 
দুই. কুরআন-বিচ্ছিন্নতার মহাসংকট
মানবসভ্যতার সংকট মূলতঃ মুসলমান সম্প্রদায়ের সংকট। মুসলমানের মহাসংকট কুরআন-বিচ্ছিন্নতার নতিজা। সে যখন কুরআন-কেন্দ্রিক মুসলমান হবে তখন মুসলিম উম্মাহ তথা মানবতার সংকট সর্বনিম্ন পর্যায়ে নেমে আসবে।
আল্লাহ নিজে যা তাঁর গ্রন্থে বলেননি, মুসলমান প্রতিনিয়ত সেইসব মনগড়া কথার দাওয়াত দেয়। যে দূষ্কর্ম তার আগে থেকেই ইহুদী-খ্রিস্টান ও অন্যান্য ধর্মীয় সম্প্রদায় করে আসছে। 
সাহসিকতা ও সত্যিকারের বীরত্ব তথা জিহাদের পরিচয় এখানেই। এইসব মিথ্যার বিরুদ্ধে কুরআন দ্বারা তীব্র প্রতিরোধ গড়ে তোলাই এখন মুসলিম উম্মাহর মুক্তির সমার্থক হয়ে দাঁড়িয়েছে। 
সর্বশ্রেষ্ঠ তত্ত্বের মিথ্যাটি শেষনবীর নামে চালানো এক অতি বড় হীন চক্রান্ত- একজন মুসলমানের যাবতীয় গলদ বিশ্বাস আর ভিত্তিহীন পোষাকী ক্রিয়াকর্মের সূত্রপাত সেখান থেকেই। বিষয়টি মুসলিম জাতির অস্থি-মজ্জার মধ্যে এমনভাবে সংক্রামিত করে দেয়া হয়েছে যে তারা এটি বিশ্বাস না করে পারেনা। 
শেষনবীকে জবরদস্তিমূলক ও নিষ্প্রয়োজনীয় ভাবে ‘শ্রেষ্ঠতম’ বানাতে গিয়ে আমরা তাঁর সম্মান ভীষণভাবে ক্ষুন্ন করেছি। তাঁর চেয়েও বড় জুলুম করে চলেছি আল্লাহ তায়ালার উপর এই মিথ্যা আরোপ করে। মিথ্যার ভাইরাসে আক্রান্ত আম-মুসলিমও আজ ভীষণ অসুস্থ। 
দেড় সহস্রাব্দের কুরআনী উত্তরাধিকারিত্বের কোন প্রমাণ তার কথোপকথনে নেই- সে মনীষীর জীবন থেকে উদ্ধৃতি দেয় কিন্তু কুরআনে এসে বোবা। কুরআনের শাশ্বত ও চিরন্তন সত্যে তার আগ্রহ নেই বললেই চলে। কুরআনকে প্রতিস্থাপিত করা হয়েছে মুসলিম ইতিহাস আর কল্পকাহিনী দ্বারা; সেগুলোই তার ধর্মীয় জীবনাচরণের উপজীব্য। মি’রাজ সংক্রান্ত ঘটনায় অতিরঞ্জনেরও অতি করা হয়েছে; যেখানে কুরআন আমাদের প্রয়োজনীয় ধারণা প্রদান করে। 
এক ও অদ্বিতীয় আল্লাহ এবং তাঁর নবী-রাসূলগণের নামে চালু করা সকল মিথ্যা থেকে বেরিয়ে আসতে পারলেই মুসলমান জাতির মহামুক্তি। প্রজ্ঞাময় আল্লাহ বহুবার প্রশ্ন রেখেছেনঃ তার চেয়ে বড় জালেম আর কে হতে পারে যে আল্লাহর উপর মিথ্যা আরোপ করে? অর্থাৎ এমন বিষয় যা তিনি বলেন নি, তা তাঁর মহান শানে, দ্বীনের বা রাসূলের নামে তৈরি করা। 
ইন্নাল্লাহা গনিয়্যুল ‘আনিল ‘আলামিন- আল্লাহর পূর্ণ কর্তৃত্ব, সার্বভৌমত্ব, মুখাপেক্ষিহীনতার কথা বলা হয়েছে এর মাধ্যমে। স্রষ্টা তাঁর কোন সৃষ্টিরই মুখাপেক্ষী নন। যখন বলা হয়, “মুহাম্মদকে সৃষ্টি না করলে আল্লাহ কিছুই সৃষ্টি করতেন না”, তখন সেই ঘোষণার মাধ্যমে একজন মুসলমান মূলতঃ মহামহিম ও অমুখাপেক্ষী আল্লাহকে তাঁরই এক সৃষ্টির মুখাপেক্ষী করে দেয়। 
মহাপরাক্রান্ত আল্লাহকে টেনে এমন জায়গায় নামানো হয় যা তিনি নন- যা থেকে তিনি পবিত্র। অন্যদিকে খাতামান নাবিয়্যিনকে টেনে এমন এক তথাকথিত মর্যাদায় অভিষিক্ত করা হয় যা তিনি নন। এটা স্রেফ শয়তানি উক্তি- যেমনটি খ্রিস্টান সম্প্রদায় হযরত ঈসাকে (তাঁর উপর শান্তি) আল্লাহর সন্তান সাব্যস্ত করার মাধ্যমে করেছে। শয়তান ও তার দোসররাই এর প্রচার-প্রসার করে থাকে। 
তিন. মিথ্যাবাদী মুসলমান! 
যাকে প্রমান হিসেবে উপস্থাপন করে সম্প্রদায়ের এক বৃহৎ অংশ শ্রেষ্ঠত্বের দাবী করে থাকে তার সূত্র কুরআন বহির্ভূত- “হে মুহাম্মদ! তুমি সৃষ্টি না হ’লে আসমান-যমীন, আরশ-কুরশী, চন্দ্র-সূর্য ইত্যাদি কিছুই আমি সৃষ্টি করতাম না।“ কুরআন থেকেও অনেক আয়াত উপস্থাপন করা হয় যা শ্রেষ্ঠত্ব প্রতিপাদনে সম্পর্কহীন, খন্ডিত এবং শেষবিচারে উদ্দেশ্য প্রণোদিত, অসাড়। 
যেমন. ‘বক্ষ-বিদারন’, ‘শেষনবী সকল নবীগণের উপর সাক্ষী’, ‘নেয়ামতকে পূর্ণ করা’, ‘আগের নবীগণ বিশেষ কাল ও জাতির জন্য, কিন্তু শেষনবী কিয়ামত পর্যন্ত সকলের জন্য’ ইত্যাদি বিষয়ে অনেক ব্যর্থ চেষ্টা-কসরত করা হয় তাঁকে শ্রেষ্ঠত্ব প্রমান করতে। 
যিনি সৃষ্টির সেরা, তিনি নবীগণের নেতা হবেন না কেন? অতএব তিনি ‘সাইয়্যিদুল মুরসালুন’ বা ‘ইমামুল আম্বিয়া’। আসলেই কি সর্বশেষ নবী “সাইয়্যিদুল মুরসালুন”? 
“কিছুই সৃষ্টি করতাম না” টাইপের বাণীকে ‘জাল হাদীস’ মেনে নিলেও অনেকে ‘সাইয়্যিদুল মুরসালুন’-এর খুঁটিকে শক্ত করেই ধরে রাখে- কোনভাবেই হাতছাড়া করতে চায় না। তাতে বাণিজ্য হারাবার ঝুঁকি থাকে। 
নবীজিকে সর্বশ্রেষ্ঠ করা গেলে তার প্রবক্তা হিসেবে ব্যক্তি বা গোষ্ঠীগত ভাবে নিজেও তার সুবিধা ও ভাগ আদায় করা যায়। আর সেটাই হয়ে আসছে যুগ যুগ ধরে। 
শেষনবীর কিছু ভাষ্যের ব্যাপারে সাধারণতঃ কাউকে সোচ্চার হতে দেখা যায় না। ক. “তোমরা নবীদের মাঝে কাউকে শ্রেষ্ঠত্ব দিও না।” খ. “আমাকে তোমরা মূসার উপর শ্রেষ্ঠত্ব দিও না।” 
হযরত ইউনুস ইবনে মাত্তার (তাঁর উপর শান্তি) কথা এসেছে বিশেষভাবে- “তোমাদের কেউ যেন না বলে আমি মুহাম্মদ ইউনুস থেকে শ্রেষ্ঠ।” আরও বলা হয়েছে - “যে ব্যক্তি বলে আমি ইউনুস ইবনে মাত্তার থেকে উত্তম সে অবশ্যই মিথ্যা বলে।” 
বাহ্যিকভাবে লোকসমাজকে খুশি করা কোন নবীরই কাজ নয়- যেমন লৌকিকতা সাধারণ মানুষ চর্চা করে থাকে। শেষনবী যখন বলেন, আমাকে তোমরা মূসার উপর শ্রেষ্ঠত্ব দিও না অথবা যে আমাকে ইউনুস ইবনে মাত্তার চেয়ে উত্তম মনে করে সে মিথ্যাবাদী- তখন তা কোন লৌকিকতা বা কথার কথা নয় (অমা আনা মিনাল মোতাকাল্লিফীন-৩৮:৮৬)। 
এই ভাষ্য কুরআনের শিক্ষার সাথে সামঞ্জস্যপূর্ণ। এই স্বীকারোক্তির মাধ্যমে তাঁর মহিমা এতটুকুও ম্লান হয় নি বরং এক অনির্বচনীয় সৌন্দর্য ফুটে উঠে। হযরত ইউনুসের প্রতি তাঁর পূর্ণ শ্রদ্ধার বহিঃপ্রকাশ ঘটে- যাঁর নাম অন্যান্য বহু নবীর নামের সাথে উল্লেখ করে শেষনবীকে আদেশ করা হয়েছে তাঁদের সবার এক্তেদা বা অনুসরণ করতে। 
পরিহাস এই যে, আমরা শেষনবীকে হযরত ইউনুসের চেয়ে কেবল উত্তমই মনে করিনা, তাঁকে সর্বোত্তম মনে করি; শুধু তাই নয়, সকল নবী-রাসূলগণের নেতা ঘোষণা করি। দেখা যাচ্ছে, নবীজির ভাষ্য অনুযায়ীই তাঁকে সর্বশ্রেষ্ঠত্বের তকমা প্রদানকারীরা চরমতম মিথ্যাবাদী। 
‘ইমামুল আম্বিয়া’ বা ‘নবীগণের নেতা’ তাই একটা মিথ। এটি হতে পারত স্রষ্টার পক্ষ থেকে সৃষ্টির কাছে তাঁর নাযিলকৃত কিতাবের সবচে’ গুরুত্বপূর্ণ তথ্য। কিন্তু এই অতীব গুরুত্বপূর্ণ তথ্যটি পুরো কুরআনে অনুপস্থিত। 
চার. সকল কপট ও ভ্রান্ত বিশ্বাসের প্রসূতি 
হ্যাঁ, সর্বশেষ নবীর সর্বশ্রেষ্ঠত্বের ধারণা এমন একটি আকিদা যা ইসলাম সম্পর্কিত অন্যান্য সকল ভ্রান্ত বিশ্বাসের প্রসূতি। একই সাথে যাবতীয় কপট বিশ্বাস থেকে মুসলমানদের সত্যে প্রত্যাবর্তনের পথে তা প্রধানতম অন্তরায়। ভ্রান্তি, ভ্রান্তি, শুধুই ভ্রান্তি! ভ্রান্তি আর ভেজালের অথৈ পাথারে মুসলমান হাবুডুবু খাচ্ছে। ধর্মের বাজারে এখান থেকে সেখানে গিয়েও তার নিস্তার নেই। ইসলামী লেবাসে মোড়ানো সব জলসাই মেকী। বাজারে যে ইসলাম বিকোয় তা কুরআনে টেকে না; আর কুরআনের ইসলাম বাজারে চলে না। এখানে কেতাবধারী পাদ্রী-পুরোহিত, ইমাম-রাব্বী একই সূত্রে গাঁথা- একই সমান্তরালে। সব মিলিয়ে সত্যানুসন্ধিৎসু মুসলমানের ত্রিশংকু অবস্থা। 
মুসলিম উম্মাহ এই মিথ্যা আর লালন করতে পারে না, জারি রাখতে পারে না। এর মাধ্যমে সে নবীর উপর যারপরনেই জুলুম করে চলছে শতাব্দীর পর শতাব্দী ধরে। এই মিথ্যাচারের মাধ্যমে সে আল্লাহর সার্বভৌমত্বকে ঠুনকো প্রতীয়মান করে চলছে। এই মিথ্যা প্রচারের মাধ্যমে সে নিজেকে মহীয়ান করার পরিবর্তে ঘৃণিত-ধিকৃত করে তুলছে। 
এহেন বিশ্বাস তাকে দায়িত্বহীন ও কুরআন-বিমুখ করেছে। ‘সেরা নবীর উম্মত’ হিসেবে বিনা টিকিটে জান্নাত-যাত্রায় সাহসী করে তুলেছে। 
নবী সম্পর্কিত এই পঙ্কিল বিশ্বাসকে পুঁজি করেই নকল ইসলামের সিপাহসালাররা দ্বীনকে বাণিজ্যে রূপান্তরিত করেছে। এই বিষাক্ত বিশ্বাসের দূষিত বাতাসে কলুষিত মুসলিম মানস। 
সত্যের সাথে মিথ্যা মিলিত হলে তার যোগফল মিথ্যা হয়ে যায়। আর জেনেবুঝেই যে এই মিথ্যার বাজার কায়েম করা হয়েছে সে গুমরও ফাঁস করে দেয়া হয়েছে (২:৪২, ৩:৭১)। মুসলমান মনগড়া তত্ত্বের চর্চা করে নকল মুসলমানে পরিণত হয়েছে। 
পাঁচ. ইন্নাকা লামিনাল মুরসালিন 
কুরআন শেষনবী সম্পর্কে সকল দ্ব্যর্থতা পরিহার করে সরাসরি জানিয়ে দেয়- “ইন্নাকা লামিনাল মুরসালিন”- নিশ্চয়ই তুমি প্রেরিত রাসূলগণের একজন [إِنَّكَ لَمِنَ الْمُرْسَلِينَ]-২:২৫২, ৩৬:৩।
ঠিক একই বাক্যরীতি ‘কা’ সর্বনামের পরিবর্তে তিন তিনজন নবীর নাম ব্যবহার করে করা হয়েছে।
ক. আর নিশ্চয়ই ইলইয়াস রাসূলগণের একজন [وَإِنَّ إِلْيَاسَ لَمِنَ الْمُرْسَلِينَ]-৩৭:১২৩।
খ. আর নিশ্চয়ই লূত রাসূলগণের একজন [وَإِنَّ لُوطًا لَمِنَ الْمُرْسَلِينَ]-৩৭:১৩৩।
গ. আর নিশ্চয়ই ইউনুস রাসূলগণের একজন [وَإِنَّ يُونُسَ لَمِنَ الْمُرْسَلِينَ]- ৩৭:১৩৯।
তিনজন মহান নবী সম্পর্কিত এই আয়াতগুলোর মোকাবেলায় সূরা বাক্বারা এবং সূরা ইয়া-সীনের আয়াত দুটি ছিল যথার্থ ক্ষেত্র যেখানে শেষনবীর উচ্চতর মর্যাদা এভাবে ঘোষিত হতে পারতঃ-
ক. ইন্নাকা সাইয়্যিদুল মুরসালুন বা
খ. ইন্নাকা ইমামুল মুরসালুন 
কিন্তু “ইমামুল আম্বিয়া”র দাবীদারদের খুশি হবার কোন সুযোগ এখানে রাখা হয় নি। সূরা সাফ্ফাতে হযরত ইলইয়াস, হযরত লূত, এবং হযরত ইউনুস সম্পর্কে যেভাবে বলা হয়েছে, আল্লাহ তাঁর শেষনবী সম্পর্কে তা থেকে আলাদা কোন বাক্যবিন্যাস করেননি। 
ফেরাউনের সমক্ষে হযরত মূসার (তাঁর উপর শান্তি) জবানিতেও একই অভিব্যক্তি ফুটে ওঠেঃ এরপর আমার রব্ব আমাকে প্রজ্ঞা দান করেন এবং আমাকে রাসূলগণের একজন করেন [فَوَهَبَ لِي رَبِّي حُكْمًا وَجَعَلَنِي مِنَ الْمُرْسَلِينَ]-২৬:২১।
কুরআনে সুস্পষ্ট করে বলা হয়েছে -“আর মুহাম্মদ একজন রাসূল ছাড়া আর কিছু নয়; তাঁর পূর্বে অনেক রাসূল অতিক্রান্ত হয়েছে” [وَمَا مُحَمَّدٌ إِلَّا رَسُولٌ قَدْ خَلَتْ مِنْ قَبْلِهِ الرُّسُلُ]-৩:১৪৪। “মরিয়ম-তনয় মাসিহ একজন রাসূল ছাড়া আর কিছু নয়; তাঁর পূর্বে অনেক রাসূল অতিক্রান্ত হয়েছে” [مَا الْمَسِيحُ ابْنُ مَرْيَمَ إِلَّا رَسُولٌ قَدْ خَلَتْ مِنْ قَبْلِهِ الرُّسُلُ]-৫:৭৫। 
নামবাচক বিশেষ্য ‘মুহাম্মদ’ এবং ‘আল-মাসিহ ইবনে মারইয়াম’ বাদ দিলে সূরা নিসা এবং মায়িদার আয়াতদ্বয়ের বাকী অংশের মধ্যে কোন পার্থক্য নেই। একই বক্তব্য আল্লাহ তাঁর দু’জন প্রেরিত মহান নবী সম্পর্কে বলছেন।
সূরা নাজমে (৫৩:৫৬) বলা হয়েছেঃ হাজা নাজিরুম মিনাল নুযুরিল উলা- অতীতের সতর্ককারীদের ন্যায় এই নবীও একজন সতর্ককারী। 
তুমি বলো- “আমি রাসূলগণের মধ্যে অভিনব কেউ নই, এবং আমি জানি না আমার প্রতি কি করা হবে বা তোমাদের প্রতি কি করা হবে। আমার কাছে যা প্রত্যাদিষ্ট হয়েছে তা ব্যতীত আমি কিছুই অনুসরণ করি না, আর আমি একজন সুস্পষ্ট সতর্ককারী ব্যতীত আর কিছুই নই।“-৪৬:৯ 
উপরে উদ্ধৃত আয়াতসমূহ থেকে শেষনবী অন্য সবার চেয়ে সেরা এমন কোন প্রমান কি বেরিয়ে আসে? 
কুরআনে একাধিক ঘটনা রয়েছে যেখানে দেখা যায়, আল্লাহ তাঁর শেষনবীকে এমন কোন বিষয়ের শিক্ষা দিচ্ছেন যা পূর্ববর্তী নবীগণ চর্চা করেছেন। 
বিত্তশালী সমাজপতিদের মর্জি মাফিক নবীর দরবার থেকে হতদরিদ্র শ্রেণীর মুসলমানদের তাড়িয়ে দেবার আবদার হযরত নূহ নবী প্রত্যাখ্যান করেছিলেন।
''আর আমি তো মুমিনদের তাড়িয়ে দেবার পাত্র নই।-২৬:১১৪ 
“আর হে আমার সম্প্রদায়! এর বিনিময়ে আমি তোমাদের কাছে ধনদৌলত চাই না। আমার শ্রমফল কেবল আল্লাহর কাছেই রয়েছে, আর যারা বিশ্বাস করেছে তাদের আমি তাড়িয়েও দেবার নই। নিঃসন্দেহ তাদের প্রভুর কাছে তারা মুলাকাত করতে যাচ্ছে, কিন্তু আমি তোমাদের দেখছি একটি অজ্ঞ সম্প্রদায়। আর হে আমার সম্প্রদায়! কে আমাকে সাহায্য করবে আল্লাহ্‌র বিরুদ্ধে যদি আমি তাদের তাড়িয়ে দিই? তোমরা কি তবে ভেবে দেখবে না?”-১১:২৯-৩০ 
পূর্বে ক্রীতদাস ছিলেন কতিপয় এমন মুসলমানের ক্ষেত্রে একই ঘটনা ঘটলে শেষনবী তাঁদের মসজিদ থেকে বাইরে যেতে বলেন, যা নিম্নোক্ত আয়াত নাযিলের প্রেক্ষাপট হয়ে দাঁড়ায়। 
“আর তাদেরকে তাড়িয়ে দিও না যারা সকাল-বিকাল স্বীয় পালকর্তার এবাদত করে, তাঁর সন্তুষ্টি কামনা করে। তাদের হিসাব বিন্দুমাত্রও তোমার দায়িত্বে নয় এবং তোমার হিসাব বিন্দুমাত্রও তাদের দায়িত্বে নয় যে, তুমি তাদেরকে বিতাড়িত করবে। নতুবা তুমি জালেমদের অন্তর্ভূক্ত হবে”।-৬:৫২ 
সর্বশেষ নবীর জন্য সর্বশ্রেষ্ঠ হওয়া জরুরী নয়। কিন্তু বিশ্বাসটিকে সবচে’ জরুরী বিষয়ে পরিণত করা হয়েছে এবং একই সাথে তা মুসলিম উম্মাহ এবং মানবজাতির উপর চাপিয়ে দেয়ার প্রচেষ্টা অব্যাহত রয়েছে। এই ভ্রান্তি আমাদের ভাঙতে হবে যদি সত্যিকারের মুসলমান হিসেবে আল্লাহর সামনে উপস্থিত হতে চাই।
চলবে... 
লিখাটি একজন মুসলমানের ফেসবুক নোট থেকে নেয়া। 

