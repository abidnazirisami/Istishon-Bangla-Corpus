হিন্দু হিন্দু তুলসী পাতা, হিন্দুরা খায় গরুর মাথা



একদিন বিকেলে খেলতে বেরিয়েছি, পাড়ার পোলাপানরা হঠাৎ আমাকে এই ছড়া বলে ক্ষেপাতে লাগল। সেটা ছিল প্রথম দিন। আমার মাথায় আকাশ ভেঙ্গে পড়ল, চোখের সামনে সারা দুনিয়া কাঁপতে লাগল। যে আমি কোনদিন একটুকুরা গরুর মাংস দেখিনি তাকে কিনা বলছে গরুর মাথা খায়! গরুর মাথা খাওয়া যায় নাকি? শুনেছি গরুর মাংস খায়। আমি কাঁদতে কাঁদতে দৌড়ে বাসায় এলাম, মা তখনও অফিস থেকে ফেরেনি। আমাকে যে দেখাশুনা করত মায়ের মামাত বোন আবু মাসীর কাছে বললাম। আবু মাসী আমাকে ধমক দিয়ে বলল , তোর আর বাইরে খেলতে যেতে হবে না, তুই এখানে (উঠানে) বসে থাক। আমার মন খুব খারাপ লাগল। ঐ বয়সের জীবনে মনে হয় এত খারাপ লাগেনি। যে ছেলেমেয়েগুলো আমাকে ক্ষেপাচ্ছিল ওরা কিন্তু আমাদের প্রতিবেশীর ছেলেমেয়ে , আমার খেলার সাথী,সহপাঠী । এরপর প্রায়ই ক্ষেপাত, আমি ভাবতাম ওদের বাবা মার কাছে বিচার দিব। আবু মাসিকে বলতাম ওদের বাসায় চল, আবু মাসি বলত 'বিচার দিয়া কোন লাভ হবে না। ওদের বাপ মা কিছু বলব না।' জানস না, বাবরী মসজিদের গণ্ডগোল যখন হয়, তখন ওগো বাপেরাই তো তগো বাসার সামনে বসে চাপাতি ধার দেয়।' তখনও আমি চাপাতি চিনি না। আমি ভাবেছিলাম, চা বানানোর চা-পাতা!! কিন্তু ঐ পাতা ধার দেয় কিভাবে?
এরপর থেকে ওরা যখনই আমাকে ঐ ছড়া বলে ক্ষেপাত, আমি নির্লিপ্ত থাকতাম। যেন কিছুই শুনতে পাইনি। আমি অন্যকিছু নিয়ে একা একা খেলা শুরু করে দিতাম নয়তো অন্যদিকে তাকিয়ে থাকতাম, ওদের দিকে চেয়ে বড় একটা হাসি দিতাম। যেহেতু 'বিচার দিয়ে কাজ হবে না' এই ব্যাপারটা বুঝে গেছিলাম। বড় হবার পর আরো বুঝলাম এই সব ব্যাপারে মানে সংখ্যালঘুর ধর্মীয় অনুভূতিতে আঘাত বিষয়ক কোন বিচার সরকারের কাছেও দিয়ে কোন লাভ নেই। আমার ছেলেবেলার এক আতংকের নাম এই গোমাংস । ভয়ানক ব্যাপার। প্রায় নিরামিষভোজী ছিল আমাদের পরিবার। দিদিমা মাসীমাদের প্রায় প্রতিদিনই একদশি দ্বাদশী লেগে থাকত। শাকপাতা,সব্জি, সামান্য ফলমূল আর সাবুদানা। কপাল ভাল থাকলে, দুধ, টকদই বা ছানা, দুয়েকটা কদমা, আমিত্তি সাথে খই ছাতু খেতে পেতাম। প্রতিদিন এক লাবড়া, আর উস্তা ভাজি খেতে আমার কান্না আসত। দিদিমনি ভীমের গল্প বলে খাওয়াত। ভীমের মতো শক্তি হবে এই মনে করে চোখ বুজে আমি আরা আমার ছোট ভাই ঐসব পটল, বেগুন,কুমড়া গিলতাম। গোমাংস নিয়ে আমাদের পরিবারের বাড়াবাড়ি রকমের সংস্কার তো ছিলই। কোরবানীর দিন আর তার পরের দিনগুলোতে আমার ঘর বেরুনো নিষেধ ছিল। গরুর রক্ত কিংবা মাংসের ছিটেফোটা দেখলেও নাকি পাপ হবে! পাড়ার কোন বাচ্চা প্রায়ই রান্না করা গোমাংসের হাড়ের কোন একটা বড় টুকরা চাটত আমাদের বাসার সামনে এসে। এটাও আমাকে ক্ষেপানো জন্য ছিল। আবু মাসি বলত ঘরে আয় ,আয়। সঙ্গে সঙ্গে না আসলে বকা দিত খুব। বলত, খাইতে মন চায়, না? যা ওগো বাসায় যা। ডেকচি ভরা রান্না করা আছে!” প্রতিবেশীরাও কম যায় না, প্রায়ই ছলচাতুরী করে মিথ্যা বলে আমাকে গরুর মাংস খাওয়ানোর চেষ্টা করত।
নাজিরবাজার চৌরাস্তা দিয়ে আমরা যখন মোজাফফর ডাক্তারের চেম্বারে যেতাম, কসাইয়ের দোকানগুলোর সামনে আসলে মা হাত দিয়ে আমার চোখ ঢেকে দিত। কালভদ্রে আমাদের বাসায় আমিষ রান্না হতো, এই যেমন -পাত্রী দেখা উপলক্ষে কিংবা দূর্গাপূজার দশমীর দিন। আমার এখনো মনে আছে, আবু মাসীকে দেখতে আসা পাত্রপক্ষের জন্য মা মুরগীর মাংস আর সুগন্ধি চাল দিয়ে কি যেন, রেঁধেছিলেন। পরে মাকে প্রায়ই বলতাম মা ঐটা রাঁধ না। কোন হিন্দু প্রতিবেশী যদি সপ্তাহান্তে পাঁঠার মাংস রাঁধত , আমাদের বাসায় এক বাটি দিয়ে যেত।আমরাও দিতাম। তখন এটাই নিয়ম ছিল। পাশের বাসার মীরা’দির মা রাঁধত প্রায় মসলাবিহীন খাসীর মাংসে পাতলা ঝোল। আমি শুধু বাটির দিকে একবার চেয়ে দেখে বেগুনভাজা দিয়েই ভাত খেতাম।
বাইরে কোথাও গেলে কোন কিছু খাওয়া নিষেধ ছিল। বন্ধুরা পেট ভরে বার্গার, পেটিস, রোল খেত। আমি চুপ করে থাকতাম। ঐসবের ভেতর নাকি চিকেনের কথা বলে গরুর লিভার দেয়। একসময় যেকোন মাংসের প্রতি আমার অভক্তি চলে আসে। যেটা এখনো আছে। এভাবে গোমাংস’ আতংকে দিন কেটেছে আমার শৈশব কৈশোরের। পরে বুঝেছি, গরুর মাংসে আমার জাত ধর্ম থাকে না। কোন খাদ্যেই কারো জাত ধর্ম যায় না। কিছুই যায় আসে না। তবে, আমি মানুষ আমার মন্যুষত্ববোধ চলে যায় মাঝে মাঝে যখন আমি অন্যের বোধকে, অনুভূতি, সংস্কারকে, ভাবনাকে সম্মান দিতে পারি না তখন।
বিপাশা চক্রবর্তীর ফেসবুক ওয়াল থেকে লিখাটি সংগ্রহ করা।

