ধর্মীয় দায়িত্ব ও সামাজিক দায়িত্ব


প্রতিনিয়ত হাজারো সমস্যায় জর্জরিত হতে হতে আমরা আজ একপ্রকার বুদ্ধি প্রতিবন্ধী হয়ে গেছি। মার খেতে খেতে আমাদের পিঠের চামড়া গণ্ডারের মতো হয়ে গেছে। আমরা গুমরে কাঁদি, কিন্তু ঐক্যবদ্ধ হয়ে রুখে দাঁড়াতে ভয় পাই। আমরা বারবার প্রতারক রাজনীতিকদের দ্বারা সর্বশান্ত হই, আবার সেই রাজনীতির কাছেই সমাধান আশা করি। মানুষকে জীবন্ত পুড়িয়ে ফেলা হয়, আমাদের নেতারা এর দায়ভার একে অপরের উপর চাপানোর চেষ্টা করেন। তবু আমরা নির্বাচন এলেই ভোটের লাইনে দাঁড়িয়ে যাই। আমরা চিৎকার করি, ‘আমাদের গণতান্ত্রিক অধিকার ফিরিয়ে দিন।’ হায়রে দুর্ভাগা জাতি! কবে আমরা বুঝব যে, আগুনে পুড়ে মরাই আমাদের গণতান্ত্রিক অধিকার। একটি ভোটের বিনিময়ে নিজেদের নিরাপত্তা, সমাজের নিরাপত্তার সমস্ত দায়িত্ব আমরা সরকারের উপর কিংবা আইন-শৃঙ্খলা রক্ষাকারী বাহিনীর উপর চাপিয়ে দিয়ে নির্বিকার জীবনযাপন করে এই বোমা খাওয়ার অধিকার আমরা অর্জন করেছি। আমরা চোখের সামনে অপরাধ হতে দেখলেও বাধা দেই না, ভাবি, ‘এগুলো দেখার দায়িত্ব তো আইন-শৃঙ্খলা রক্ষাকারী বাহিনীর। আমি কেন খামাখা নিজের খেয়ে বনের মোষ তাড়াতে যাব।’ আজকে আমাদের যে জাতীয় সংকট, তা এই আত্মকেন্দ্রিকতা ও স্বার্থপরতার ফল।
এভাবেই আমরা বছর বছর মরব। আমাদেরকে অবরুদ্ধ করে রাখা হবে, আমাদের সহায়, সম্পদ ভস্মীভূত করে দেওয়া হবে, আমাদেরকে না খাইয়ে মারা হবে। ঘুমন্ত যাত্রী, নারী-শিশুর উপর বোমা মারা হবে। আমরা আসমানের দিকে তাকিয়ে হাউমাউ করে কাঁদব, অজানা শত্রুকে অভিশম্পাত করব। তারপর আবার সব ভুলে যাব। আবার দোকান খুলব, চাকরি-বাকরি করব, ফুটবল-ক্রিকেট করে চিৎকার করব। কিছুদিন পর আবার আমাদেরকে বোমা মারা হবে, আবার পুড়িয়ে মারা হবে, আবার আমরা কাঁদব...।
আজ আমরা নিজের চোখের সামনে আপনজনকে পুড়তে দেখছি, কিন্তু ভবিষ্যতে আর যেন কাউকে এমন করুণ পরিণতির সম্মুখীন হতে না হয়, সেজন্য কোনো উদ্যোগ নিচ্ছি না। কেন? আমরা কি এতই নিরুপায়? ষোল কোটি মানুষ কি এই সমস্যার সমাধান করতে অক্ষম? এখনও যদি আমরা না জাগি তাহলে আমাদের এই ঘুম কালঘুম হয়ে দাঁড়াবে; যেমন কালঘুমে ঘুমিয়েছিল ইরাক, সিরিয়া, আফগানিস্তানের মানুষগুলো। আজ সে দেশগুলো ধ্বংস¯তূপ।
এই চরম সংকটময় মুহূর্তেও যদি আমরা একতাবদ্ধ না হই, তবে সংখ্যায় ষোল কোটি হয়েও গুটিকয় লোকের কাছে মার খেয়ে ধ্বংস হয়ে যাব। পক্ষান্তরে যদি সত্য ও ন্যায়ের পক্ষে - অন্যায়ের বিরুদ্ধে, ধর্মব্যবসা, অপরাজনীতি, সন্ত্রাসের বিরুদ্ধে ঐক্যবদ্ধ হই, তাহলে অধিকাংশ সমস্যার সমাধান সঙ্গে সঙ্গে হয়ে যাবে। এটা বাস্তবতা যে, আইন-শৃঙ্খলা রক্ষাকারী বাহিনী প্রতিটি মানুষকে, দেশের প্রতিটি রাস্তাঘাট, প্রতিটি ইঞ্চি জমি পাহারা দিয়ে রাখতে পারবে না। কিন্তু সমাজের মানুষগুলো যদি দেশের ও জাতির নিরাপত্তা দেওয়াকে নিজেদের দায়িত্ব মনে করে তবে সহজেই এটা সম্ভব। এটা করা এখন অত্যন্ত জরুরি। 
দুটি কারণে এ জাতির সমস্যা সমাধানের ক্ষেত্রে প্রত্যেকের ভূমিকা রাখা কর্তব্য।
প্রথম কারণ, ধর্মীয় দায়িত্ববোধ। আমাদের অধিকাংশই আল্লাহ ও রসুলকে বিশ্বাস করি, পরকালকে বিশ্বাস করি, জান্নাতকে বিশ্বাস করি, আমরা যদি আল্লাহর সন্তুষ্টি পেতে চাই, ধর্মীয় দৃষ্টিকোণ থেকে আমাদের দায়িত্ব মানুষের শান্তিময় নিরাপদ জীবনের জন্য সংগ্রাম করা। ধর্ম সম্পর্কে আমাদের ধারণা নামায, রোযা ইত্যাদির মধ্যে সীমাবদ্ধ। কিন্তু প্রকৃতপক্ষে ধর্ম কী? মানুষ হিসাবে আমাদের প্রকৃত ধর্ম হচ্ছে মানবতা, দয়া। ইসলাম শব্দের অর্থই শান্তি, অর্থাৎ মানুষের শান্তির লক্ষ্যে কাজ করাই ইসলামের মূল কাজ, এটাই এবাদত। এই কাজই করে গেছেন আল্লাহর সকল নবী রসুল ও মো’মেনগণ। এই এবাদত না করলে হাশরের দিন আমাদেরকে জবাবদিহি করতে হবে। সেদিন আল্লাহ আমাদেরকে বলবেন যে, তোমার চোখের সামনে আমার সর্বোত্তম সৃষ্টি মানুষ জ্বলে পুড়ে ছারখার হয়ে গেল তুমি কী করেছিলে? কাপুরুষের মতো ঘরে লুকিয়েছিলে, রাত জেগে তাহাজ্জুদ পড়েছিলে, রোজা রেখেছিলে, আকাশের দিকে হাত তুলে শুধু দোয়া করেছিলে, হজ্ব করেছিলে? আমি কি বলি নি যে, মানুষকে ভালো কাজে আদেশ করা আর খারাপ কাজ থেকে ফেরানোই তোমার মূল কাজ। যাও, তোমার এ নামায রোযাশুদ্ধ আমি তোমাকে জাহান্নামে নিক্ষেপ করলাম। কাজেই এখন আমাদের প্রত্যেকের এবাদত, ধর্মীয় কর্তব্য, ঈমানী দায়িত্ব হলো এই অশান্তি থেকে মানুষকে মুক্তি দেয়ার লক্ষ্যে কাজ করা।
দুই. সামাজিক কর্তব্য। অনেকে আছেন যারা ধর্মীয় দায়িত্ব পালনের জন্য বিশ্বাসগতভাবে প্রস্তুত নয়। তাদের প্রতি কথা হলো, মানুষের নিরাপত্তাবিধানের জন্য এগিয়ে আসা এই মুহূর্তে আপনার সামাজিক কর্তব্য। আপনি এই সমাজে বাস করছেন, এই সমাজ থেকে নিশিদিন হাজারো সুবিধা ভোগ করছেন। এখানেই আপনাকে থাকতে হবে, তাই এই সমাজের প্রতি, এ জাতি ও রাষ্ট্রের প্রতি আপনি আজন্ম ঋণে আবদ্ধ। এদেশের আলো বাতাসে আপনি বড় হয়েছেন, এদেশের বিদ্যালয়ে শিক্ষালাভ করেছেন। আপনার সেই ঋণ পরিশোধের সময় আজ এসেছে। আজকে সমাজ যখন আক্রান্ত তখন তা থেকে সমাজের মানুষকে রক্ষা করা আমাদের সামাজিক কর্তব্য, সামাজিক দায়বদ্ধতা।
আজ যদি আমরা আত্মকেন্দ্রিক স্বার্থপরের মতো ভাবি যে, আমার তো কিছুই হয় নি, তাহলে সেটা আত্মঘাতী ভুল হবে। কারণ জাতি যদিও এখনো একাত্তরের মতো বহিঃশত্রুর দ্বারা আক্রান্ত হয় নি, কিন্তু অভ্যন্তরীণ শত্রুর দ্বারা আক্রান্ত। কার্যত ঘটনা একই। আমাদের দেশের মানুষ আক্রান্ত, সবার নিরাপত্তা বিপন্ন, জনসাধারণের জীবন-জীবিকা ধ্বংসের পথে। আগামীকাল আমি বা আমার সন্তান যে আক্রান্ত হবে না তার কোনো নিশ্চয়তা কেউ দিতে পারে না। অনেক নিষ্পাপ শিশু এই সহিংসতার বলি হচ্ছে প্রতিদিন। কাজেই ধর্মীয় বা সামাজিক যে দৃষ্টিতেই দেখুন না কেন, আমি যদি নিজেকে মানুষ দাবি করি তাহলে আমি বসে থাকতে পারি না, আমাকে মানুষের এই সঙ্কটে এগিয়ে আসতেই হবে। স্বার্থপর, আত্মকেন্দ্রিক মানুষের কোনো এবাদতই কবুল হয় না, অপরদিকে স্বার্থপর কোনো লোকের সমাজে বসবাস করার অধিকার নেই। যে শুধু নিজেকে নিয়ে ব্যস্ত সে তো পশু, মানবসমাজে তার বসবাসের যোগ্যতা নেই, অধিকার নেই।

