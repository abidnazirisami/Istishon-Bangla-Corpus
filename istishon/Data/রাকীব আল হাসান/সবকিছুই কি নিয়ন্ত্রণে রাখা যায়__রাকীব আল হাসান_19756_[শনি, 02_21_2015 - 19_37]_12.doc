সবকিছুই কি নিয়ন্ত্রণে রাখা যায়_


কোনো কিছু নিয়ন্ত্রণ করা মানে হলো তা পরিমিত বা স্বল্প মাত্রায় চালান। নিয়ন্ত্রণ মানে সেটা একেবারে বন্ধ করা নয়। যেমন: জন্ম নিয়ন্ত্রণ করে কেউ নিঃসন্তান হয় না, পরিমিত মাত্রায় অর্থাৎ ১ থেকে ২টা সন্তান নেয়। একইভাবে খাবার নিয়ন্ত্রণের মাধ্যমে যখন কেউ স্বাস্থ্য ঠিক রাখতে চায় তখন কিন্তু সে খাওয়া বন্ধ করে না, সে খাবার গ্রহণ করে পরিমিত মাত্রায়। অর্থাৎ নিয়ন্ত্রণ শব্দটা সেই জিনিসের ক্ষেত্রেই ব্যাবহার হওয়া উচিত যে জিনিস আপনার প্রয়োজন নিয়ন্ত্রিত মাত্রায়। কিন্তু আজ দেখা যায় নিয়ন্ত্রণ শব্দটি অনেক জায়গায় ব্যাবহৃত হচ্ছে যেখানে ব্যাবহার হওয়া সমীচীন নয়। যেমন: মাদক নিয়ন্ত্রণ অধিদপ্তর। এর কাজ কী? এর কাজ হলো- মাদক নিয়ন্ত্রণ করা, মাদক বন্ধ করা নয়। কারণ মাদক বন্ধ করলে কিছু অসাধু মাদক ব্যবসায়ীদের ইনকাম কমে যাবে। অনেক রাজনৈতিক নেতা-নেত্রীদের ও সরকারী আমলাদের ইনকাম কমে যাবার অশঙ্কা থাকায় তা বন্ধ করা যাবে না। এমন ভাবে নিয়ন্ত্রণ করতে হবে যেন তাদের ছেলে-মেয়েরা এতে অভ্যস্ত হয়ে না পড়ে। কিন্তু এটি কি সব সময নিয়ন্ত্রণে থাকে? থাকে না।
আমার এক ডাক্তার বন্ধু আছে। সে চর্ম ও যৌন বিশেষজ্ঞ। তার চেম্বারে একদিন গেছি দেখা করতে, চিকিৎসার উদ্দেশ্যে নয়, শুধুই দেখা করার উদ্দেশ্যে। তার কাছে একজন চর্মরোগে আক্রান্ত রোগী এসেছে, তার সমস্ত শরীরে চুলকানি, কিন্তু রোগীর অদ্ভুত চাওয়া। সে তার চুলকানি সারাতে চায় না, সে শুধু চুলকানি নিয়ন্ত্রণে রাখতে চায়। সে চায় তার চুলকানি থাক, কিন্তু যেন খুব বেশি না ছড়ায়, সে মৃদু ভাবে যেন চুলকাতে পারে। আমি তাকে প্রশ্ন করেছিলাম, আপনি চুলকানি সারাতে চান না কেন? সে বলে- চুলকাইতে অনেক ভাল লাগে। এর আগেও নাকি সে ঔষধ খেয়ে নিয়ন্ত্রণে রেখেছে, কিন্তু মাঝে মধ্যেই এটি সাংঘাতিক রকম বেড়ে যায়, তখনই লোকটি দুশ্চিন্তায় পড়ে। কিছুক্ষণ পর আমার বন্ধু প্রেসকিপশন লিখে দিলে সে চলে গেল।
আমার বন্ধু আমাকে বলল- লোকটি নিজেই তার অসুখ সারাতে চায় না, নিয়ন্ত্রণে রাখতে চায়, আমিই বা কেন সারাতে চাইব? আমি তো কিছুদিন পর পর মোটা অঙ্কের ভিজিট পাব, সুতরাং রোগ না সারলেই ভাল।
আসলে রোগ কখনো নিয়ন্ত্রণে রাখা যায় না, এটি নির্মূল না করলে বাড়তেই থাকে এবং এক সময় ছোট্ট রোগও বিপদের কারণ হতে পারে, এমনকি মৃত্যুর কারণ হতে পারে। 
আজকে আমরা যে সিস্টেমের মধ্যে আটকা পড়ে আছি সেখানে যে সরকারই নির্বাচিত হোক না কেন, ক্ষমতায় এসে তারা সমাজের চুলকানি নিয়ন্ত্রণে রাখতে চায়। সুদ, ঘুষ, দুর্ণীতি, সন্ত্রাস, চাঁদাবাজী, মাদক ব্যবসায়, বেশ্যাবৃত্তি ইত্যাদির মতো সামাজিক চুলকানিগুলি পুষে রেখে, নিয়ন্ত্রণে রেখে, আচতে আচতে চুলকিয়ে মজালুটতে চায়, স্বার্থ সিদ্ধি করতে চায়, ফায়দা হাসিল করতে চায়। না হলে মদের লাইসেন্স, বেশ্যালয়ের অনুমোদন, সুদের পূর্ণ সমর্থন, ঘুষের সুযোগ সৃষ্টি, সন্ত্রাসকে লালন করার প্রয়োজন কোথায়? এই সামাজিক চুলকানিগুলি নিয়ন্ত্রণে রাখতে চাইলেও কি সবসময় নিয়ন্ত্রণে রাখা যায়? এক সময় এটি বিপদের কারণ হতে পারে, এমনকি মৃত্যুও ঘটাতে পারে।

