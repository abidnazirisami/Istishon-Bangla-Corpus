ভবিষ্যৎ প্রজন্ম এবং একটি স্বাধীনতার বিতর্ক


প্রতিবছর ২৬ শে মার্চ এলেই আমি খুব দুশ্চিন্তায় থাকি। আর অপেক্ষা করি সময়টা কখন! সময় বলতে ঝগড়াঝাঁটির সময়। এই লাগল এই! না না মার্চ পাস্টে কোন স্কুল জিতলো বা গার্লস গাইড হারলো কি না সেটা নিয়ে আমার কোন চিন্তা নেই।
২৬ মার্চ এলেই একদল বলা শুরু করল আমাদের নেতা স্বাধীনতা ঘোষণা করেছে আরেকদল বলল আমাদের নেতা বা জাতির পিতা ঘোষণা করেছে। ব্যস লেগে গেল ধুন্দুমার ঝগড়া যেটা ২৬ মার্চ পেরিয়ে বাকি মার্চ মাসটা কেটে গেল। যে যেই দলের অনুসারী তারা সেই দলের মত করে দালালের মত তাদের কথাই বলে যাবে। অথচ সত্য মিথ্যা সে নিজে কখনো যাচাই করবে না। বিম্পি পন্থিরা কখনো মুনতাসির মামুন, আ খ ম আখতারুজ্জামান মুকুল, জাফর ইকবাল তথা বিম্পি-জামাত বিরোধী কারো লেখা পড়ে কখনো তা বিশ্বাস করবে না। অথচ এদেরই মধ্যে কেউ যদি কখনো সামান্য একটু আওয়ামী বিরোধী কথা বলে তো খপ করে সেটা লুফে নিবে।
আমি ইতিহাস বলতে আসি নাই। সেটা আমার চেয়ে অন্যরাই ভাল জানে। আমি শুধু বলি, আমরা চোখ কান বন্ধ করে একটু ২৫-২৭ মার্চের প্রেক্ষাপট গুলো পড়ি। করাচি যাওয়ার আগে বঙ্গবন্ধুর শেষ বাণী কিংবা কি পরিস্থিতিতে জিয়া সেই ঘোষনা দিয়েছিলেন সেটা জানি। আমার ভয়টা হচ্ছে এই দ্বন্দ্বটা আজীবন চলতে থাকলে একসময় দেখা যাবে আমাদের স্বাধীনতা নিয়ে তখনকার প্রজন্মের কারো কোন উৎসাহই থাকবে না। উৎসাহ না থাকাটাই স্বাভাবিক।
আমাদের মিডিয়া এই বিতর্কের বিষয়গুলো ২৬ মার্চ নিউজে খুব ফলাও করে প্রকাশ করবে। কারণ এসব কথা আসেই স্বাধীনতা দিবসের নানা টক-শো, আলোচনা সভা, সেমিনার থেকে। আমাদের নেতা-নেত্রী'রা নানা অনুষ্ঠানে যাবেন ঠিকই, কিন্তু ২৬ শে মার্চ তারা কেউই খোঁজ নিবে না তারাই পাশে একজন যুদ্ধাহত মুক্তিযোদ্ধার, খোঁজ নিবেন না তারা বুকে কতটা কষ্ট নিয়ে বেঁচে আছেন। কেউ জানতে চাবেন না সেই মুক্তিযোদ্ধারা কি এই বাংলাদেশ চেয়েছিল? তারা কোনদিন জানতে যাবেন না। আমাদের মিডিয়াও কখনো সেটা প্রকাশ করতে যাবে না। একটা মাত্র দিনও তারা মুক্তিযোদ্ধাদের জন্য রাখতে পারে না। সেদিন তারা নেতাদের নানা সেমিনার কাভার করতে প্রচুর ব্যস্ত।
স্বাধীনতা আমাদের অনেক দাম দিয়ে কেনা ৩০ লক্ষ শহীদের রক্তের বিনিময়ে কেনা। (আমি জানি স্বাধীনতা বিরোধীরা কখনো এই সংখ্যাটা বিশ্বাস করে না। এমনকি তারা এটাকে ৩ লক্ষ বলতেও একটুও চমকায় না)। ৩৩ বছরের সংগ্রামের পর আমাদের এই স্বাধীনতা। আমার স্বজন হারিয়ে পাওয়া এ স্বাধীনতা। মুক্তিযোদ্ধারা আমাদের দিয়েছে একটা লাল সবুজ পতাকা, এই ছাপ্পান্ন হাজার বর্গমাইল, একটা 'আমার সোনার বাঙলা।'
এ স্বাধীনতা ধূলোয় মিশে যেতে কিংবা নষ্টদের অধিকারে আমি যেতে দেব না। এ আমার রক্তের স্বাধীনতা। উপরে তাকালে যে আকাশ দেখছি, নিচে তাকালে যে মাটি দেখছি, তার স্বাধীনতা। যে বাতাস নিচ্ছি সেটার স্বাধীনতা। এই শ্বাস-প্রশ্বাসে মিশে আছে স্বাধীনতার ঘ্রাণ। যে কলমটা নিয়ে লিখছি, তা দিয়ে লেখার স্বাধীনতা। সবাইকে যে ভালবাসছি, সেটার স্বাধীনতা। এই যে আমি হেলান দিয়ে থিওরি অফ রিলেটিভিটি পড়ছি, সেটার স্বাধীনতা। এ স্বাধীনতা শুধুই আমার।
২৬ মার্চের এই প্রথম রাতে যারা প্রস্তুতি নিচ্ছিলেন পরদিন এই বাঙলাকে মুক্ত করার কিংবা যারা নেমে পড়েছিলেন যুদ্ধে কিংবা যাদের কেড়ে নিয়েছিল ঘাতকের বুলেট, তাদের জন্য অজস্র সালাম আর শ্রদ্ধাঞ্জলি।
"শুভ জন্মদিন বাংলাদেশ"
পুনশ্চ: কোন মুক্তিযোদ্ধা দেখলেই আমার জানতে ইচ্ছা করে তারা ২৫ মার্চ রাত্তিরে কি করছিলেন? তাঁরা কি কখনো ভেবেছিলেন তাঁরা পরদিন আমাদের যা উপহার দিচ্ছেন সেটার কথা ভেবে আমাদের সবসময় চোখেন জল ফেলতে হবে?

