বিজয় দিবস আর নগ্নতার পদধূলি


দেখতে দেখতে আরেকটা বিজয় দিবস এসে কড়া নাড়ছে । ৪৩ তম বিজয় দিবস পার করেই ফেললাম । কিন্তু প্রাণ ভরে বিজয়ের স্বাদ এখনো নিতে পারলাম না । এখনও রাজাকারেরা এই বাংলার মাটিতে জুতার ছাপ ফেলে হেঁটে বেড়ায় স্বদর্পে । এখনো জামাত-শিবির বীরদর্পে এদেশের রাজনৈতিক অঙ্গনে বিশিষ্টতার পরিচয়ে হানা দেয় । আজো মুক্তিযুদ্ধের চেতনায় একটা সংবিধান প্রতিষ্ঠা করতে পারলাম না ।
প্রথম বিজয়ের মাসে আমরা মোটামুটি সুন্দর একটা সংবিধান তৈরি করে নতুন এক বিজয় পেয়েছিলাম । কিন্তু বেশিদিন ধরে রাখতে পারলাম না । ‘৭৫ সালে বিজয়টাকে আরেকটু নিচে নামানো হল । ঘাতক দল এদেশ তৈরির কারিগর বঙ্গবন্ধুকে ফিরিয়ে দিল পাতালপুড়িতে ।
এরপর সময়ের সাথে সাথে বিজয়টা আরো নিচে টেনে নামানো হল । ৭৫ এর পরবর্তি থেকে ৮৫ পর্যন্ত নানা বিতর্কিত ব্যাপার সৃষ্টি করে বিজয়টাকে শুধু নিচেই নামানো হল না,আজম,নিযামীদের এদেশে ফিরিয়ে এনে জামাত-শিবিরকে রাজনীতি করার অধিকার দিয়ে বিজয়টাকে চূড়ান্তভাবে অপমান করা হল । এরপর এলো আরো আঘাত । ৮১ থেকে ৯০ পর্যন্ত চলল স্বৈর শাসক এরশাদের শাসন । দেশটাকে ইলাস্টিকের বানানো পুতুলের মত নানাভাবে নাচানো হল, আঘাত করা হল । ‘৯০ তে গড়ে উঠল তীব্র আন্দোলন । স্বৈরাচার বিরোধী আন্দোলন । 
চারিদিক স্লোগানে গর্জে উঠলো আবার ।“গণতন্ত্র মুক্তি পাক স্বৈরাচার নিপাত যাক……”৬৯ এর বাংলার যেন পুণর্জাগরন হল । তীব্র আন্দোলনে গণতন্ত্র মুক্তি পেল । নতুন বিজয় এল । কিন্তু সেটা তেমন কোন বিজয় হয়ে দেখা দিল না । শুধু ক্ষমতা এবং ক্ষমতাবান মানুষটার পরিবর্তন হল । বিজয়ের নামে শাসক শ্রেণি নানাভাবে সেটাকে পরাজিত আর দেশটাকে নুইয়ে রেখে দিল । এর মধ্যে আমরা আবার বেশ কিছু ‘রাজনৈতিক নোংরামি’ লক্ষ্য করলাম । যেমনঃ ’৯১ এর প্রেসিডেন্ট নির্বাচনে আওয়ামী লীগের প্রার্থীর গোলাম আযমের কাছে আশির্বাদ নিতে যাওয়া, ’৯৬ এর নির্বাচনে স্বয়ং শেখ হাসিনার আশির্বাদ নেয়া বিশিষ্ট রাজাকার গোলাম আযমের কাছ থেকে ।এমন কিছু চমৎকারিত্ব বাংলার মানুষ বেশ আগ্রহের সাথে মনে রেখেছে ।
২০০১ থেকে ২০০৫ সাল পর্যন্ত বিজয় আর সংবিধান নিয়ে একরকম খেলা করে গেল বিএনপি-জামাতের তৎকালীন চারদলীয় জোট সরকার । সাম্প্রদায়িক নানা দাঙ্গা-হাঙ্গামা চলল । উদীচির কিংবা ছায়ানটের অনুষ্ঠানে জঙ্গীবাদদের হামলা সহ আরো নানা ধর্মীয় নোংরামী আমাদের তলিয়ে দিল । ভীতিকর অবস্থায় পৌছে দিল । ‘০৯ সালে সরকার পাল্টালো । এল আওয়ামী লীগ এর নেতৃত্বে মহাজোট সরকার । এ সরকারের সময় শেষ । কিন্তু অপূর্ণ বিজয়গুলো আজো অর্জিত হল না । ‘৭১ এর বিজয়ের পর নানা প্রতিকূল অবস্থায় নানা আন্দোলনে নানা বিজয় অর্জিত হলেও সেগুলোর কোনটাই প্রকৃত বিজয় না । শুধু ক্ষমতাগুলো পাল্টেছে নানা মানুষের হাত ধরে । 
 সেদিনই আমাদের পূর্ণ বিজয় আসবে যেদিন এদেশ থেকে রাজাকারের প্রতিটি পদধূলা সরিয়ে ফেলা হবে । সেদিনই বিজয় পূর্ণতা পাবে যেদিন জামাত-শিবির নামে কোন দল,সংগঠন বা প্রতিষ্ঠান থাকবে না । সেদিন বিজয় আসবে যেদিন বাংলার প্রতিটি মানুষ পেটপুরে খেয়ে দিন কাটাবে । কৃষকের মুখে ফসলের হাসি ফুটবে । 
তবে এতকিছুর পরও বলা যায় এবারের বিজয় দিবসটা একটু ভিন্নতার প্রশ্ন রাখে এবং একটু বিশেষ বিশিষ্টতার আবদার রাখে । এবার যে আমরা এক রাজাকার মিরপুরের কসাই খ্যাত কাদের মোল্লাকে ফাসির দড়িতে ঝুলিয়েছি । একটাকে যখন ঝুলিয়েছি তখন আশা করা যায় বাকিরাও ছাড় পাবে না । এক এক করে সব গুলো ফাসিতে ঝুলে গেল তবেই এই বাংলা মুক্ত হবে । বাংলার মাটি পবিত্র হবে । বাংলার পবিত্র মাটিতে কোন রাজাকার নামক কীটপতঙ্গ পদধুলি দিক তা আমরা চাই না ।
বিজয় দিবসগুলো যেমন নিরবে আসছে তেমন নিরবে নিভৃতেই চলে যাচ্ছে । বিজয়গুলো আমরা ধরে রাখতে পারছি না । ক্ষণিকের সংঘাতকে জয় করলেই বিজয়কে টিকিয়ে রাখা যায় না । ভবিষ্যতেও যেন সেই বিজয় বজায় থাকে সেই চেষ্টাই আমাদের রাখতে হবে । বিজয়ের স্বাদ নিয়ে,বাংলার বিজয়ের আকাশের নিশ্বাস নিয়ে তবেই চোখ বুঝতে চাই । কোন বিজয়কেই আমরা খালি হাতে ফেরাতে দিতে পারি না । আমাদের বিজয় অর্জন করতে হবে । আমাদের কাঙ্খিত বিজয়গুলো অর্জন করতে হবে । আমাদের চিরচেনা সবুজ আর ওই টকটকে লাল বৃত্তটাকে সমুন্নত রাখতে হবে । 
আমাদের বিজয় চাই ।
বিজয় ।

