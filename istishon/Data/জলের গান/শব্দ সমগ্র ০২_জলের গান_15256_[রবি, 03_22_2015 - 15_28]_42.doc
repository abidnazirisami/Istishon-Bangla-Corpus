শব্দ সমগ্র ০২


পঙতি ১০
কখনো মাঝরাতে বেড়ে যাচ্ছে বন্ধুত্ত্বের আহাজারি গুলো,
আসলে দেখতে দেখতে বড় হয়ে যাচ্ছি সবাই।
ঋজু পদক্ষেপের শিশুরাও আজ মাথা তুলে দাঁড়িয়ে বাঘ তাড়ায়
পূর্ণিমা রাতের হারিয়ে যাওয়া আজ বাতিলের খাতায় উপস্থিতি দেয় আর বন্ধুত্ত্ব, বন্ধু, বন্ধুরা
হারিয়ে গিয়ে নগ্ন হয়ে ভুলে যাচ্ছে একসাথে থাকার প্রতিশ্রুতি,
হারিয়ে যাও সবাই, হারিয়ে যাও.....
(একটু দীর্ঘশ্বাস ফেলতে চাই। কিন্তু ছোট্ট সেই জায়গাটিরও বড্ড অভাব। অন্ধকার আজকাল ভয় দেখায় না। আহাজারি দেয়)
পঙতি ১১
স্বপ্নের ব্যর্থতা, পরাজয় অথবা
ইচ্ছাশক্তির বিরুদ্ধে দু'পা এগুলেই
শুরু হচ্ছে রোজ রোজ,
হাহাকার
আর্তনাদ
ক্ষোভে, বিক্ষোভ
মৃত্যু পরোয়ানা
শ্রদ্ধাঞ্জলী...
সূর্যায়নের উজ্জ্বল দিনগুলোয়
ওপাশের রাস-উৎসবের ঝলকানিতে
প্রতিবাদ করে ওঠে,
আজন্ম সাধ
সত্ত্বার দূর্গা
দুপুরের শঙ্খচিল...
উষ্ণতায় প্রিয়তমাকে আলিঙ্গন করতেও
আজ পেরোতে হয় হাজার চীনের প্রাচীর।
আর স্বপ্ন টিকিয়ে রাখতে রোজ হাজিরা দিতে হয়
অর্ণপূর্না, মানস সরোবরে, দু'হাতে মৃত্যু নিয়ে।
পঙতি ১২
তোমাকে ভালবাসতে গিয়ে
ফিরে এসেছি বারবার।
কি যেন এক অদৃশ্যতা টেনে ধরে পিছন থেকে
আর বোবা ধরার মত করে নিঃশব্দে
আর্তনাদ করে ওঠে কণ্ঠনালী প্রতিবার।
পঙতি ১৩
তোমার আকাশ, অবাস্তবতায়
আমি ভেঙে পড়ি উড়ো চুম্বনে
এসো উষ্ণতার চাদরে...
পঙতি ১৪
নিয়মিতভাবে ঐ দূরে নিভে যেতে থাকে
কোনো নক্ষত্র, হতে থাকে ব্ল্যাকহোল।
হারিয়ে যাওয়া মায়ান সভ্যতার দীর্ঘশ্বাসগুলো
চাপা পড়তেই থাকে রোজ দিনশেষে।
আর নিত্য গ্রেগরিয়ান ক্যালেন্ডারের দিনগুলো
পাল্টে যায়, যেমন আজ আবার সেই ১৯!
পঙতি ১৫
মনে কর তোর কথা ভেবে রাত জেগে আছি
মনে কর তোর কথা ভেবে ঘুম আসে না
রোজ রাতের নির্জনতা খুন করেছি তোর জন্য
রোজ রাতের অন্ধকার গিলেছি তোর জন্য
ধরে নে ভুলেছি তোর কাজলমাখা চোখদুটো
ধরে নে ভুলেছি ভালবাসাতে তোকে আর...
পঙতি ১৬
তোমার মাঝে আমার আনাগোনা
নিষিদ্ধ করেছো সুকৌশলে-
তবু আক্ষেপ বেড়ে যায়নি কখনো।
বরং নিষিদ্ধতা আমার খুব প্রিয় হয়েছে
নিষেধের আঁধার কিংবা তোমার অপেক্ষায়
মরে যাওয়া শুকনো খটখটে গোলাপের
পাপড়িগুলো আমার খুব প্রিয় এখন।
আমি আবার গড়ে তুলেছি নতুন আকাশ
তোমাকে ছাড়াই উড়ছে মেঘদল।
নিষিদ্ধতার সংকেত আরো বাড়িয়েছি
অন্ধকারকে বলেছি আরো কাছে আসতে।
পঙতি ১৭
সেই উষ্ণ হাতের ছোঁয়ায়
লজ্জা পেয়েছিল শীতের বুড়ি।
ক্ষণিকে সেই কাছে আসার ব্যাকুলতা
হারিয়ে দিয়েছে সব মতবাদ।
অথবা অভিযোগে ম্লান হওয়া মুখটি
বাড়িয়ে দিয়ে যাচ্ছে ভালবাসা।
কিংবা বিদায়বেলার সেই ক্লান্ত পদক্ষেপ
রোজ রোজ বাড়িয়ে দিচ্ছে সাথে থাকার প্রশ্ন।
পঙতি ১৮
মোবাইল ফোন মুক্তি দিয়েছে মানিব্যাগে প্রিয়তমার ছবি রাখার দিনগুলো।
ইমোটিকন গিলে খেয়েছে সেইসব মুহূর্ত কিংবা অনুভূতির বাহানা।
আর পূর্ণিমা রাতে জোৎস্না দেখার সময়টুকু চলে গেছে আলাপনে...
পঙতি ১৯
অথচ ওরা কেউ খেয়াল করেনি
সেই নীল পত্রের
এককোণে কালো অক্ষরে লেখা ছিল,
অপর পৃষ্ঠায় দ্রষ্টব্য...
পঙতি ২০
কাজলা দিদির দিন সেই তখনই ফুরিয়েছে
বাঁশপাতার ঝিরঝিরে শব্দ কিংবা
প্যাঁচার ডাকে ভয় পায় না বীরপুরুষেরা।
ঝিকঝিক শব্দে রাত-দুপুরে ট্রেনটি এ স্টেশন
ছেঁড়ে অন্যতে ভিড়েছে স্বপ্ন কেড়ে নিয়ে।
নন্দেবাবু পা গুটিয়ে বসে এখনো
আদর্শ ছেলেরা এ তল্লাটে আসেনি আজো।
ওপাশে চিচিংফাঁক এর অপেক্ষা, রিপ ভ্যান উইঙ্কেল
হওয়ার ভয় কিংবা ইচ্ছা আছে তবু।
চলবে...

