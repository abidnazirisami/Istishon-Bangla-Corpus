উপত্যকা উপাখ্যান 


ভালবাসার শব্দগুলো একটু অদ্ভুত-
মাঝ রাতেও জেগে উঠে, হঠাৎ যেমন
নিঃস্তব্ধ রাত ভেঙে ডেকে ওঠে রাতপাখি।
নিজেকে উষ্ণতায় ডুবিয়ে রেখে
সে হতে চায় অমর প্রেমকাহিনী।
ভালবাসার রাতে শীতের হিমেল হাওয়াও
রূপ নেয় কার্তিকের লিলুয়া বাতাসে। 
ভালবাসার শব্দগুলো একটু অদ্ভুত-
হতে পারে প্রথম, দ্বিতীয়, তৃতীয়, চতুর্থ
অথবা নতুন, হঠাৎ করে কিংবা চোখের
গাঢ় কাজল দেখে, চুল দেখে, ওষ্ঠ দেখে। 
ভালবাসার শব্দগুলো কেমন অদ্ভুত-
হতে পারে মৃত উপত্যকার পঙ্গুত্ব ছেড়ে বেরিয়ে আসা
ছোট্ট ঘাসফুলটার মত মায়ায় জড়ানো। 

