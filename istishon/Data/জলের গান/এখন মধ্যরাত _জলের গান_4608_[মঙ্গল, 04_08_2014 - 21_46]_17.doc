এখন মধ্যরাত 


আকাশটা কেমন যে লাল
না না গোধুলী নয়,
এখন যে রাত।
সোডিয়ামের আলো
রাজপথ ছাড়িয়ে, মনে হয় যেন
আকাশজুড়ে ফানুসের ক্যানভাস,
এখন যে মধ্যরাত।
হঠাৎ বিরতি দিয়ে
রাতজাগা পাখিগুলো ডাকছেই।
হুতোম প্যাঁচাদের আনাগোনা
বাঁশ ঝাড়ের আড়ালে ঠিক আগেরই মত,
এখন যে মধ্যরাত।
ব্যস্ত দিন পেরিয়ে
মায়ের উষ্ণতায় শিশুটি ঠিকই ঘুমিয়ে আছে।
কিংবা ছোট্ট অভিমান নিয়ে
চোখের কাজল লেপ্টে বালিশে মাথা দিয়ে,
মেয়েটি আশ্চর্য নিরবতা নিয়ে চোখ বুঁজেছে,
এখন যে মধ্যরাত। 
সূর্যমুখী ফুলগুলো নুইয়ে আছে-
আলো এলে তবে উঠে দাঁড়াবে।
কাঠালপাতার বাঁশি
নতুন সুর নিয়ে ডাকছে রাখালকে।
ঝি ঝি পোকারাও খেই হাঁরিয়েছে
কারণ দিন পেরিয়ে
এখন যে মধ্যরাত।

