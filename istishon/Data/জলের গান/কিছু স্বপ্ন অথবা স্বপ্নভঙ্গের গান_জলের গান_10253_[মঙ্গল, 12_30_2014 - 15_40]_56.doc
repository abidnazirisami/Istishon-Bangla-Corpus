কিছু স্বপ্ন অথবা স্বপ্নভঙ্গের গান


"আছে বইয়ের ভেতর ভূত,
আছে মোঘল আর রাজপুত
ছেড়ে দিন প্লিজ আমাকে ছেড়ে দিন..."
গানটা ওপার বাংলার, আমাদের খুব পরিচিতই বলা চলে। আজ গান নিয়ে কথা বলব না। একটু আবেগের কথা বলব। ভালবাসার না, স্বপ্নের। 
আসলে আমি জানি শিক্ষা ব্যবস্থা নিয়ে কথা বলার সময় আমার এখনো আসেনি। অত মহান বা বিখ্যাত কেউ আমি নই। বিখ্যাত হতাম যদি আমি ঢাবি বা বুয়েটের (!!!) একজন স্নাতক হতাম। তবুও কিছু বলার থেকে যায়, ভিতর থেকে অস্ফুট আর্তনাদ হিসেবে বেরিয়ে আসে। আমি আমাদের শিক্ষা ব্যবস্থাকে গালাগালিও করব না। পড়াশুনা করে যদি খুব ভাল অবস্থায় যেতাম তবেই তা করার যোগ্যতা আমার হত। একটু সিস্টেম নিয়ে কথা বলি।
স্কুলে থাকাকালীন মানে মাধ্যমিক লেভেলে খুব ভাল ছাত্র ছিলাম। আর আমাদের দেশে 'ভাল' মানেই এরপরের পর্বটা হতে হয় 'আরো ভাল'। মানে অর্ণপূর্না জয় করেছো??? খুব ভাল, এবার তোমাকে তবে এভারেস্টই জয় করতে হবে এমন। তৃতীয় শ্রেণীতে যখন জিলা স্কুলে ভর্তি হতে পারলাম, বছর পেরোতেই সামনে নতুন ঠিকানা টাঙিয়ে দেয়া হল, "পঞ্চম শ্রেণী"র বৃত্তি পরীক্ষা। ভাল, বৃত্তি পরীক্ষায় ট্যালেন্টপুলে বৃত্তি পেয়ে হলামও জেলায় চতুর্থ। ষষ্ঠ শ্রেণীতে ওঠে বছর ঘুরতেই সামনে আবার নতুন সাইনবোর্ড! ক্লাস এইটের বৃত্তি। এবারও বৃত্তি পেলাম। দুটোই বৃত্তি! তারমানে তখন সবার চোখে আমি এক খুব ভাল ছাত্র। এ ছেলেকে এসএসসিতে গোল্ডেন পেতেই হবে।
এসএসসি পরীক্ষাকালীন সময়ে কিছু ব্যক্তিগত সমস্যায় পড়েছিলাম, তবুও গোল্ডেনই পেলাম। মানে এবার আর রাখে কে! তখন সবার কাছেই এক তুখার ছাত্র। এ সামনে অনেকদূর আগাবে। ব্যাপারগুলো এমনই। ভালর পরে খারাপটা আমাদের কেউ কখনো ভাবতেই পারে না।
সবকিছু মিলে এত ভাল রেজাল্ট! তারমানে আমাকে এখন ঢাকাতে পড়তে হবে। আমার নিজেরও ইচ্ছা ছিল ঢাকায় পড়ার। 
ছোটবেলা থেকে স্বপ্ন ছিল "ঢাকা রেসিডেনসিয়াল মডেল কলেজ"এ পড়ার। বাংলাদেশের সবচেয়ে বড় কলেজ। ভর্তি হতেও পারলাম। আব্বু-চাচ্চুর কথামত হোস্টেলে উঠতে হল। আমি কি চাই কেউ শুনতেও চাইলো না একবার। হোস্টেলে উঠার মধ্যে দিয়ে আরেকবার মৃত্যবরণ করলাম। হোস্টেলে আমি কিভাবে ২ বছর কাটালাম, তা কেউ একটাবার দেখার প্রয়োজনই মনে করল না। আমি আকাশ দেখতে পারি না, আমি রাত দেখতে পারি না, আমি পৃথিবী দেখতে পারছি না। অথচ কেউ একটা বার অনুভব করল না সেই ব্যাথাটা। মাঝে মাঝেই আমি অসুস্থ থাকতাম। প্রথম দিকে বাসায় জানাতাম। যখন দেখলাম তবুও কেউ দেখতে আসে না, তখন জানানোই বাদ দিলাম। কিছু কিছু বন্ধু প্রায় আসে দেখে যেত আর বলত, এখানে কেমনে আছিস তুই? তাও সামী!!!" অথচ দুইটা বছরে আমার ফ্যামিলির একটা মানুষ, অ্যা সিঙ্গেল ম্যান মনে করল না ওকে একবার দেখে আসি। কেউ আসেনি। বরং আমাকেই হাউস থেকে পালায়, কাঁটাতারের দেয়াল টপকে তাদের দেখতে যেতে হয়েছে। হাস্যকর হলেও সত্যি যে, হোস্টেলে আমার অভিভাবক ছিল আমারই এক বন্ধু। অথচ ঢাকাতে আমার আত্মীয়ের অভাব ছিল না।
সেসব কথা আর না বলি, এইচএসসি পরীক্ষায় রেজাল্ট খারাপ করলাম এ প্লাসই এল না। অথচ এ প্লাস না পাওয়ার মত পরীক্ষা আমি দেইনি আমি জানি। স্বয়ং ঈশ্বর এসে বারবার আমার কানের কাছে যদি বলে আমি খারাপ পরীক্ষা দিয়েছি দেখে আমি এ প্লাস পাইনি, তবুও আমি তা বিশ্বাস করব না।
সেসব যাক, ভর্তি পরীক্ষাতে এটার প্রভাব পড়ল। জাহাঙ্গীরনগর ছাড়া কোথাও চান্স পেলাম না। তেমন ভাল সাবজেক্টও পেলাম না। বেশি জায়গায় পরীক্ষাও দিলাম না। আমার ইচ্ছা আর স্বপ্ন "জার্নালিজম" নিয়ে পড়ব। হল না স্বপ্নপূরণ। এবার এ স্বপ্ন নিয়ে কিছু বলব। 
সরকারি ভার্সিটির বিকল্প প্রাইভেট ভার্সিটি কিংবা দ্বিতীয়বার ভর্তি পরীক্ষা দেয়া। আমি দ্বিতীয়বার পরীক্ষা দেয়ার জন্য প্রস্তুতি নিচ্ছি। বেশ কিছু প্রাইভেট ভার্সিটিতেই আমি জার্নালিজম নিয়ে পড়তে পারি। কিন্তু প্রাইভেট ভার্সিটিতে জার্নালিজম নিয়ে পড়ার ইচ্ছা আমার নাই।
যেমন ধরি, ULAB এ জার্নালিজম নিয়ে পড়তে আমার মোটামুটি সাড়ে সাত লাখের মত শুধু টিউশন ফি লাগবে। আমার বাবার যে এ সাধ্য নেই তা না। আরো বেশি দিয়ে পড়ানোর সাধ্যও আছে। কিন্তু আমার নিজের ইচ্ছা নেই। ৭লক্ষ শুধু টিউশন ফি ই। সেই সাথে ক্যামেরাসহ আনুষাঙ্গিক আরো দুই-আড়াই লক্ষের খরচ আছে, সেই সাথে প্রাইভেট ভার্সিটি একটা ব্যাপার। শুধু পড়তেই যদি আমার এত খরচ হয় তবে প্র্যাকটিস করার জন্য আমার অবশিষ্ট থাকলই কি!!! আমার ইচ্ছা আমি দেশে বিদেশে ঘুড়ব ক্যামেরা কাঁধে নিয়ে। ফ্রেমের মধ্যে উৎসব আটকাবো। সেই সুযোগ থাকল আর কই??? অথচ জার্নালিজম পড়তে এত খরচ কখনো হওয়ার মত না। এটা প্র্যাকটিক্যাল সাবজেক্ট।
আমাদের দেশে স্বপ্ন বানাতে টাকা লাগে টাকা। টাকা দিয়ে আমাদের দেশে স্বপ্ন কেনা যায়। 
যখন হাতে মাত্র দুটো অপশন তখন মোটামুটি ভাল মানের একটা ভার্সিটিতে বাংলাদেশের সবচেয়ে ভাল একটা সাবজেক্ট বেছে রেখেছি পড়ার জন্য। "মেডিকেল ফিজিক্স এন্ড বায়োমেডিকেল ইঞ্জিনিয়ারিং"। অথচ সায়েন্সে পড়ার ইচ্ছা আগেই ত্যাগ করেছি।
আর হ্যা অবশ্যই সেই প্রাইভেট ভার্সিটির কাছেই হাত পাততে হচ্ছে। যদিও এখনো ভর্তি হইনি, তবুও প্রাইভেটে পড়ার ইচ্ছা আমার কখনো ছিল না, এখনো নেই। তবে যদি পড়তেই হয়, তবে এই সাবজেক্টই পড়ব অন্যকিছু নয়। অন্য আরেকটি অপশন রেখেছি, যদি দ্বিতীয়বার কোন সরকারি ভার্সিটিতে "জার্নালিজম" বা "আই আর" পাই তবেই সরকারিতে পড়ব, নয়ত প্রাইভেটেই। নতুন জেদ!
খুব আফসোস হয় স্বপ্নের কাছাকাছি যেতে পারিনি দেখে। অথচ কখনো আমাদের স্বপ্নগুলো, আমাদের স্বপ্নঘরগুলো কেমন হবে, তা জানতেই চাওয়া হয়নি। আমাদের নিঃশ্বাস গুলো কেমন হবে কেউ দেখতেই চায়নি। আমার ব্যর্থতাই তাদের কাছে সমালোচনার ভাষা। আমার ভাষা এখানে রুদ্ধ, কারণ আমি ব্যর্থ। এদেশের পরাজিতের গান শোনার মত কেউ নেই। আমদের ছোট থেকেই বানানো হয় বস্তাপচা বইগুলো গেলার জন্য। সেখানে কোথাও স্বপ্ন বানানোর আওয়াজ নেই, তবে টাকা বানানোর মন্ত্র দেয়া আছে। দম বন্ধ হয়ে এলেও সেসব বইয়েই আমাদের পড়তে হবে, পরীক্ষায় ভাল রেজাল্ট করতে হবে। মানুষ হতে হবে বেশি বেতনের চাকুরি দিয়ে। নিজের স্বপ্ন তৈরি করে নয়। 
আমরা খুব সুন্দর করে আমাদের স্বপ্নকথন গুলো আছড়ে ভেঙে ফেলছি। স্বাপ্নিক কিছু থাকছে না অবশিষ্ট।
হয়ত স্বপ্ন পূরণ হবে, নয়ত স্বপ্নের বিপরীতে যাব।

