তোমার বাড়ি অথবা অস্তিত্বের অংশবিশেষ


আনিস চাচার চায়ের দোকান পেরিয়ে ওপাশে ছিল তোমাদের বাড়ি।
রোদ পড়ে যাওয়া বিকেলে ছাদে তুমি হেঁটে যেতে আনমনে। আমি চায়ের কাপ হাতে নিয়ে রোজ তোমাকে দেখে যেতাম। সন্তর্পণে। বিকেলের সব ভাললাগা চুষে খেত তোমার সেই রূপলাবণ্য। ঠোঁটে নিকোটিনের আগুন নিয়ে আমি তাকিয়ে থাকতাম অপলক। যেন বায়রনের কোন কবিতার স্টেজ শো দেখছি।
তুমি দ্যাখোনি। দ্যাখোনি কখনো। দেখার কথাও ছিল না। অত নিচুতে তোমার চোখ যাবে কেন নারী! 
তোমার সৌন্দর্যের অহংকারে চূর্ণ-বিচূর্ণ হয়েছি হাজারবার। নক্ষত্রের খসে পড়া দেখতে দেখতে আমি ক্লান্ত। ওপাশে হারিয়ে যাওয়া সূর্যের মত ডুবে গেছি বারবার। শেষ সন্ধ্যায় ছোট্ট ডিঙ্গি হাঁকিয়ে চলে গিয়েছি প্রত্যেকবার বহুদূর। বিপরীত স্রোতে তবে এসেছি আবার।
আনিস চাচার দোকানটা এখন নেই। চুম্বনে ডাকা তোমার সেই অধর দেখা হয় না। হবে না আর। যেন পেরিয়ে যাচ্ছে বহুকাল, যুগ। তবু আক্ষেপ নেই আমার। অপেক্ষায় আছি। অজানা দ্বীপে প্রাচীন রত্ন সন্ধানে গিয়ে যেন আঁটকে আছি রবিনসন ক্রুসো'র মত। যদিও সে রত্ন চায় নি কখনো। কিন্তু আমি চেয়েছি। তোমাকে। 
এখন তুমিও নেই আগের মত আর। সেই ছাদ বেড়েছে আরেক ধাপ। তুমিও নেই সেখানে আজ। তারের মধ্যে শালিকটা বসে না আর। চায়ের দোকানটায় বসেছে পাড়ার আড্ডাবাজদের কুঁড়েঘর। ওই যে সুপুরি গাছগুলো ছিল, সেদিন ঝড়ে ভেঙে পড়েছে। শুনেছি আনিস চাচা এখন রুটির দোকান দিয়েছে কাচারির গেটে। আগে ডাল ফ্রিতে দিত, এখন দু'টাকা নেয়। কিচ্ছু নেই আর আগের মত বুঝলে!
তবে আমি আছি। সেই বিষকাঠি, সেই সন্ধ্যাপ্রদীপ। সেই চায়ের কাপ। সেই কালবোশেখির ঝড়ে আছি। সেই ক্লান্ত বিকেলে আমি আছি, এখনো...

