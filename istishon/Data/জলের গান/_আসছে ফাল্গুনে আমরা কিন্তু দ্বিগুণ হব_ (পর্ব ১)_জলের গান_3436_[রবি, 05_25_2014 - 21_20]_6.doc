_আসছে ফাল্গুনে আমরা কিন্তু দ্বিগুণ হব_ (পর্ব ১)


"শহরে তখন গভীর উত্তেজনা। লালবাগে সিপাহীরা যেকোন মুহূর্তে বিদ্রোহ করবে। যে কয়টি ইংরেজ পরিবার ছিল তারা স্বভয়ে আশ্রয় নিল বুড়িগঙ্গার তীরে গ্রীনবোটে।
খবর পেয়ে যথাসময়ে বৃটিশ মেরিনের সেনারা এসে পৌঁছেছিল। তারা শহরের এ অংশটা দখল করে তাবু ফেলেছিল এখানে। সে থেকে এর নাম হয়েছিল আন্ডারগোরা ময়দান। লোকে বলত আন্ডারগোরার ময়দান।
শেষ রাতে লালবাগে নিরস্ত্র সেপাহীদের ওপর অতর্কিতে আক্রমণ করেছিল তারা। মানুষের রক্তে লালবাগের মাটি লাল হয়ে উঠে। কিছু সেপাহী মার্চ করে পালিয়ে যায় ময়মনসিংহের দিকে। যারা ধরা পড়ে, তাদের ফাসি দেয়া হয় আন্ডারগোরার ময়দানে। মৃত দেহগুলো ঝুলিয়ে রাখা হয়েছিল গাছের ডালে ডালে।"
না আমি কোন ইতিহাসের কথা বলছি না। এটা কোন ইতিহাসের অংশ নয়। এটা সাধারণ এক সাহিত্য। একজন নিরব সাহিত্যিকের সাহিত্য। সেই নিরব সাহিত্যিকের নাম 'জহির রায়হান।' আসল নাম মোহাম্মদ জহিরুল্লাহ। ১৯৭২ সালের ৩০ জানুয়ারি কোথায় যে চলে গেলেন নিরবে কাউকে কিছু না বলে, আর ফিরে এলেন না। বিশ্বের মানচিত্রে তখন সবেমাত্র বাংলাদেশ নামে নতুন এক রাষ্ট্রের অভ্যুদ্বয় হয়েছে।
খুব বড় কিংবা কালজয়ী সাহিত্যিক বলতে যা বোঝায় তিনি হয়ত তা ছিলেন না। কিন্তু যেসব সাহিত্য তিনি আমাদের উপহার দিয়ে গেছেন, সময় বিবেচনা করলে, সাহিত্যগূণ বিবেচনা করলে তিনি কোন অংশে কম হবেন না। কথাটা বাড়িয়ে বলা হয় নি। সন্দেহ থাকলে তাঁর যেকোন একটি সাহিত্য হাতে নিয়ে দেখতে পারেন।
ষাট-সত্তরের দশকে আমরা বড় বড় সাহিত্যিক পাইনি এ বাংলায়। তবে বেশ কিছু ভাল মানের, উঁচু মানের সাহিত্যিকদের আমরা পেয়েছিলাম সেই সময়ে। সংখ্যাটা খুব বেশি ছিল না। সেই অল্প ক'জনের মধ্যে জহির রায়হান একজন। বাংলা ভাষা অনেক পুরোনো হলেও এ ভূ-খন্ডে বাংলা ভাষা তখন নতুন এক জন্ম পেয়েছে। আমাদের ভাষা আন্দোলনের ইতিহাসে যে ক'জন সাহিত্যিকের প্রত্যক্ষ অংশগ্রহণ ছিল তাঁদের মধ্যে তিনি অন্যতম। নতুন জন্ম পাওয়া বাংলা ভাষায় মাত্রি কয়েকটি গল্প, উপন্যাস রচনা করে জহির রায়হান দেখিয়েছেন এপাড় বাংলার মানুষও লিখতে পারে, এবং অনেক ভাল লিখতে পারে। এপাড় বাংলার মানুষও বাংলা নিয়ে খেলা দেখাতে পারেন।
শুরুর অংশটুকু ছিল জহির রায়হানের "আরেক ফাল্গুন" উপন্যাসের অংশ বিশেষ। '৫২ এর বাষা আন্দোলনের প্রায় দু'বছর পরের ২১ শে ফেব্রুয়ারিতে ভাষা শহীদদের স্মরণ করে তৎকালীন ছাত্র, শিক্ষকদের আন্দোলনের কিছু দিনলিপি নিয়ে উপন্যাসটি রচিত। জহির রায়হানের প্রতিটি লেখাই অনেক যত্ন করে বানানো। যেন শিল্পীর নিখুঁত ক্যানভাস। তাঁর লেখায় অদ্ভুত এক মায়া আছে। সেই মায়ার কিছু অংশ তিনি ঢেলে দিয়েছেন "আরেক ফাল্গুন" উপন্যাসে।
চট করে বইটি খুলে বসলে প্রথমে হয়ত একটু ঘোলাটে মনে হবে। আস্তে আস্তে তিনি ঘটনায় নিয়ে গেছেন পাঠকদের। ঘটতে যাওয়া একটি ঘটনার শুরু তিনি যেভাবে করেছেন এমন সাহিত্য সেসময় বিরল ছিল। শুধু তখন কেন, এখনো এমন সুন্দর লেখা খুঁজে পাওয়া যাবে না। যেমন-
"কর্মচঞ্চল লোকেরা গন্তব্যে ছুটছে, রাস্তার দু'ধার ঘেঁষে। কিন্তু ওদের সাথে ছেলেটির আশ্চর্য অসামঞ্জস্য প্রথম দৃষ্টিতেই ধরা পড়ে। সব আছে তার। ধবধবে সাদা প্যান্ট। পকেটে কলম। কবজিতে বাঁধা ঘড়ি। হাতে একটা খাতা। মুখের দিকে তাকালে ভদ্রলোকের সন্তান বলে মনে হয়। কিন্তু পায়ে জুতো নেই কেন?
জুতো অবশ্য এদেশের অনেকেই পড়ে না। পড়ে না, পরার সামর্থ্য নেই বলে। আর সামর্থ্য যে নেই, ওদের জীর্ণ মলিন পোশাকের দিকে তাকালেই বোঝা যায়। এ ছেলেটির পোশাকে কোন দৈন্য নেই। বরং আভিজাত্যের চমক আছে। তবে এ পোশাক পড়ে খালি পায়ে হেঁটে যাবে কেন সে?"
না, শুধু এই একজন জুতো না পড়া ছেলেকে নিয়েই "আরেক ফাল্গুন" লেখা হয়নি। আরো পাত্র-পাত্রী আছে। মুনিম আছে, আসাদ আছে, আছে সালমা কিংবা নীলা। একেকটা চরিত্র তিনি সামনে এনেছেন সুন্দর বর্ণনা দিয়ে।
"ঠাটারি বাজার পর্যন্ত সংখ্যায় দু'জন ছিল। রেলওয়ে লেভেল ক্রসিং পেরিয়ে গুলিস্তানের কাছে এসে পৌছাতে সংখ্যা দু'জন ছাঁড়িয়ে দশজনে পৌছালো। ওরা এখন দশজন।
দশজন মার্জিত পোশাক পরা নগ্ন পায়ের যাত্রি।"
[......]
"ওপাশ থেকে আরো একটি মেয়ে এগিয়ে আসছিল মেডিকেল কলেজের দিকে। তার গায়ের এপ্রোন আর হাতের স্টেথোখানা দেখে সহজে অনুমান করা যাচ্ছিল যে সে ডাক্তারি পড়ে। অন্যদিন তার পায়ে একজোটা স্যান্ডেল পড়ানো থাকত। আজ সেও নগ্ন পায়ে।"
'৫২ এর ভাষা আন্দোলনে সালাম, রফিক, জব্বার, বরকতসহ আরো বেশকিছু ছাত্র-জনতাকে প্রাণ দিতে হয়েছিল তৎকালীন পাকিস্তানি শাসক গোষ্ঠীরর বিরুদ্ধে প্রতিবাদের আগুণ ছোঁড়ার জন্য। যাঁদের আত্বদানের স্বীকৃতি স্বরূপ আজজ আমরা পেয়েছি এই বাংলা ভাষা, এই স্মৃতির মিনার। ভাষা আনন্দোলনে ঝড়ে পরা প্রাণ গুলোর স্মরণে প্রায় তিন বছর পর কিছু কর্মসূচি হাতে নিয়েছিল তৎকালীন ছাত্র-শিক্ষকেরা। কারণ তখনো রাষ্ট্রীয়ভাবে বাংলাকে রাষ্ট্রভাষা ঘোষনা করা হয়নি। এ ঘোষনাটা এসেছিল ১৯৫৬ সালে। ছাত্ররা যেসব কর্মসূচি হাতে নিয়েছিল, সেসব কর্মসূচিও বেশ চমকপ্রদ ছিল। কখনো খালি পায়ে হাঁটা, রোযা রাখা। একটা ঐক্যবদ্ধ আন্দোলন কিভাবে শুরু করতে হয়, কিভাবেই বআ চালাতে হয়, সফল করতে হয় কিংবা সকলকে ঐক্যবদ্ধ রাখতে হয়, তার সঠিক কিছু নির্দেশনা এবং উদাহারণ আরেক ফাল্গুনে ধরা দিয়েছে নিপূণ দক্ষতায়। একটা ঐক্যবদ্ধ বৃহৎ আন্দোলন যে কতটা সুন্দরভাবে করা যেতে পারে "আরেক ফাল্গুন" পড়লে তা বুঝতে পারা সম্ভব। 

