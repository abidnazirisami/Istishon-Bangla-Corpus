নতুন যুদ্ধ


চোখ মেলে অন্ধকার দেখলাম ।
আমরা এখনও নৌকায় । চাঁদের আলোয় নদীর পানি চিকচিক করছে । দূরের একপাশটা লাল হয়ে আছে । ওটা আমাদের গ্রাম । আগুনে জ্বলছে । শান্তিবাহিনীর লোকেরা পুড়িয়ে দিয়েছে । ওরা মানুষ নয়,পশু রাজাকার ।
আপুর কাঁধে মাথা রেখে আছি । কাল রাতের দৃশ্যগুলো এখনও চোখের সামনে ভাসছে । খেতে বসেছিলাম বাবা-মা,আপু সহ । হঠাৎ বাইরে থেকে কে যেন বাবার নাম ধরে ডেকে উঠলো । গলার স্বর শুনে বুঝতে পারলাম ওটা কলিম চাচা । দরজা খুলে বাবা বাইরে গেল । বাবা বের হওয়ার পর কিছু কথা শোনা গেল আর তারপর শোনা গেল একটা পরিচিত আওয়াজ । ঠাঠা...ঠা...ঠা...ঠা... গুলির আওয়াজ । তারমানে বাবাকে ওরা......
অনেক রাতে বাবাকে দাফন করা হল । জালাল চাচা খবর নিয়ে এলেন রাজাকারেরা নাকি পুরো গ্রাম পুড়িয়ে দিচ্ছে । এক্ষুনি গ্রাম ছাড়তে হবে । সবাই তাড়াহুড়ো করে বেরিয়ে পড়লাম এক অনিশ্চত ভবিষ্যতের দিকে । দুঃস্বপ্নের মত কাটলো প্রহরগুলো ।
-----আজ যুদ্ধের ৪১ বছর পরও কলিম চাচার মত রাজাকারদের কোন শাস্তি হয়নি । তাদের শাস্তির জন্য আজ আমরা রাস্তায় নেমেছি । '৭১ এর কসাইদের হাতে প্রাণ দিতে হয়েছে লাখো বাঙালি সত্ত্বাকে । ওরা মানুষ হত্যা করেছিল আর আমরা পশু হত্যা করবো । আমরা যুদ্ধ দেখিনি । এ আমাদের নতুন যুদ্ধ । সময় এখন দেখিয়ে দেওয়ার ।
"বাবা, ওদের আমরা ছেড়ে দিইনি । ছাড়বো না । তোমাদের রক্তের ঋণ ভুলবো না । দেখো এ যুদ্ধে জয়ী আমরা হবই...."

