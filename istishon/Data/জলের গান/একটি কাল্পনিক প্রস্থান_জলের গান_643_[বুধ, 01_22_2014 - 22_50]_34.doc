একটি কাল্পনিক প্রস্থান


সাদা কাপড়ের উপর মাথা রেখে তৃণা এখনো খুব কাঁদছে । কাপড়ের ভিতর আরেকটা আমি । ঘুমন্ত, চিরঘুমন্ত । পার্থিব ভাষায় যেটাকে বলে লাশ, মৃতদেহ সেটা । না না, জীবন্ত লাশ না । ওটা সত্যিকারের লাশ । ওই আমি আর কথা বলবো না । ওই আমি আর নিকোটিন হাতে বিপ্লবের কথা বলবো না, আর কবিতা লিখবোনা । মধ্যরাতে হঠাৎ জেগে উঠে অবাক হয়ে পঞ্চমীর চাঁদ দেখবো না আর । ওই আমি আর বৃষ্টিস্নানে যাব না, বৃষ্টিভেজা কদম তুলতে যাব না । ওই আমি পার্থিব ছেড়ে এখন অপার্থিবের দ্বারে । আমার সব উল্লাস কেড়ে নিয়েছে ওই ঐশ্বরিক শক্তি ।
তৃণার চোখে কাজল ছিল । ও কাজল খুব পছন্দ করত । আমারো খুব ভাল লাগতো ওর কাজলমাখা চোখ দু'টো দেখতে । কান্নার জলে কাজল লেপ্টে গেছে । ভয়ংকর লাগছে এখন । ওকে মনে হয় আজ খুব সুন্দর লাগছিলো । মেয়েটাকে দেখে খুব মায়া হচ্ছে । কাঁদলেও যে একটা মানুষকে এত সুন্দর লাগে আগে জানতাম না । ইচ্ছে করছে, ওকে জড়িয়ে ধরে বলি, 'এত কাঁদেনা মেয়ে। ' কিন্তু এটা বলার ক্ষমতা আমার আর নেই । কেড়ে নিয়েছে । কাঁদছে, কাঁদুক না একটু । 
ওপাশে মা নির্লিপ্ত হয়ে বসে আছে । এটাকেই মনে হয় পাথর হওয়া বলে । পাশে বসে ফুপু মাকে জড়িয়ে ধরে কাঁদছে । আর কোনদিন মায়ের বকা শোনা হবে না । শোনা হবে না মায়ের কোন ডাক আর । মা এখন কাকে খোকা করে ডাকবে ??? মা, মাগো, কেঁদো না মা । আমার কোন শব্দ মায়ের কানে যাবে না, আমি জানি । বাবাকে দেখতে পাচ্ছি না ।
আশে-পাশে অনেক মানুষজন । কারো কারো চোখে পানি । কেও আবার রাজ্যের বিরক্ত কিংবা বিস্ময়ভরা মুখ নিয়ে তাকিয়ে আছে । কেন তা বুঝলাম না । কয়েকজন ব্যস্ত ভঙ্গিতে এদিক ওদিক দৌড়াদোড়ি করছে । বুঝলাম এদের উপর সব দায়িত্ব পড়েছে, কিভাবে আমার পার্থিব অংশটাকে অন্ধকারে নিমজ্জিত করবে, কিভাবে সব আলোর পথ রুখে দিবে । ভেসে থেকে সব কিছু দেখতে কেমন জানি লাগছে । আবার এই আমিকে কেও দেখছে না, কিন্তু আমি সবাইকে দেখছি ।
একটা মেয়ে কাঁদতে কাঁদতে এসে তৃণাকে জড়িয়ে ধরে বসে পড়লো । মেয়েটাকে চেনা যাচ্ছে না । ও হ্যাঁ, চিনতে পেরেছি । ওটা অনন্যা । মেয়েটা খুব সুন্দর গায় । ওঁর খুব মায়াবী গলাটা দিয়ে যখন রবীন্দ্র সংগীত গাইত, চোখে পানি চলে আসতো । 
একটুপর স্বদেশদা এসে ঢুকল । সাথে বরাবরের মতই দু'তিনজন আছে । স্বদেশদাকে আড়ালে আমরা 'নকশাইল্যা' করে ডাকতাম । উনার মুখে সবসময় বিপ্লবের বড় বড় কথা আর হরেক রকম তত্ত্ব শোনা যেত । কিন্তু আজ পর্যন্ত তাঁর দ্বারা কোন বৈপ্লবিক কিছু হতে দেখলাম না । এমনকি শাহবাগ আন্দোলন শুরু করে যখন আমরা এক বড় বিপ্লবের পথে তখনও নিজে বিপ্লব শুরু করতে পারেননি বলে চিকিৎসার নাম করে তিনি কলকাতায় চলে গেলেন । মানুষটা বড়ই আজব কিসিমের ।
সবুজরা এসে ঘুমন্ত আমিকে দেখেই কিসব কাজে ব্যস্ত হয়ে পড়লো । একসাথে মশাল হাতে মিছিলে যেতাম আমরা, শ্লোগানে গলা মেলাতাম, ছবিরহাটে আড্ডা দিতাম । ওরা আমাকে খুব পছন্দ করত । কিন্তু কারণটা আজো অজানাই রইলো । আমার বেশকিছু পুরাতন বন্ধুকেও দেখা যাচ্ছে । বিপ্লবী বলে যাদের অনেকে আমার সাথে কথা বলাই বন্ধ করে দিয়েছিল । ওদেরও দেখা যাচ্ছে । সব বন্ধুদের মাঝে একটা 'রি-ইউনিয়ন' টাইপ ব্যাপার ঘটছে । এটা দেখতেও ভাল লাগছে । তবে একটা অভিমানী বন্ধুকে আজো দেখছি না । আমার শেষটুকু দেখতেও ও আসবে না !!! জানি না, মানুষ বড়ই বিচিত্র । 
*************************************** 
হাতে খুব বেশি সময় নেই । আমার খুব পরিচিত কয়েকটা জায়গায় খুব যেতে ইচ্ছা করছে ।শেষবারের মত । যাই একটু দেখে আসি । প্রথমেই শাহবাগ । এহ কারওয়ান বাজারের জ্যাম । জ্যাম ছাড়া জায়গাটা যেন কল্পনাই করা যায় না ।
শাহবাগ বরাবরের মতই ব্যাস্ত । এপ্রোন পড়া তরুণ বা সদ্য এপ্রোন গায়ে চড়ানো সুন্দরী মেয়ে ডাক্তার, ভার্সিটিতে পড়ুয়া লাজুক মেয়েটি কিংবা খুব মেধাবী ছাত্রটির পদচারণায় মুখর চারপাশ । চায়ের কাপে চুমুক চলছেই । জাদুঘরের গেটের সামনে বরাবরের মতই মাইক বাঁজছে । সভা ঘিরে প্রগতিশীলদের আনাগোনা । কোন সুশীল সমাজের প্রতিনিধি আসর বসিয়েছে । আসর ভালই জমেছে । সেই একই কাহিনী । যে বক্তৃতা দিচ্ছে তাকে দেখে মনে হচ্ছে এক্ষুনি মাইক্রফোনটা নিংড়ে খেয়ে ফেলবে । আচ্ছা, এরা কি সারাজীবন এভাবেই মাইক সামনে নিয়ে গলা শুকিয়ে ক্ষণিকের জন্য বাতাস কাঁপিয়ে যাবে ??? আর কিছু কি করবে না কখনো ? খুব জানতে ইচ্ছা করে ।
চারুকলার বকুলতলা গেটে এলাম । কে যেন করুণ সুরে বাঁশি বাজাচ্ছে । "কাছের মানুষ দূরে থুইয়া, মরি আমি...." ছবির হাটের গেটে কিসের জানি জটলা । কোন বিষন্ন, ক্লান্ত আঁকিয়ের ছবি প্রদর্শনী চলছে মনে হয় । শিল্পীদের বিষন্ন ক্যানভাসে নিজেকে ভাবতে খুব ভাল লাগছে আজ । 
ছবির হাটের ভিতরে গেলাম । ভিতরে কিসের জানি স্টেজ হচ্ছে । মনে এল এখানেই তৃণার সাথে প্রথম দেখা হয়েছিলো । চায়ের দোকানগুলো সব ব্যস্ত । সবাই চায়ের কাপে চুমুক আর নিকোটিন চুম্বনে ব্যস্ত ।
একটু মুক্তমঞ্চের দিকে যাই । সামনে এগুতেই একটা পরিচিত ঘ্রাণ আচ্ছন্ন করে দিল । আচ্ছা মৃতও কি ঘ্রাণ পায় ?? আমিতো জানতাম পায় না । তাহলে আমি পাচ্ছি কিভাবে !!! মাথায় ঢুকছে এখন ।
লালন মঞ্চে চলছে মানবতার সুর । "...লালন বলে জাত কারে কয়...এ ভ্রম তো গেল না..." চারপাশে নানা বাদ্যযন্ত্রের সেই পরিচিত আওয়াজ । 
শিখা অণির্বান এখনো ঠিক সেভাবেই জ্বলছে, যেভাবে জ্বলতো । এ আগুন নিভবে না কোনদিন । এ আগুন ৩০ লক্ষ শহীদের দ্রোহের আগুন । বাঙালী স্বত্ত্বার সাথে মিশে আছে এ আগুনের প্রতিটা শিখা, প্রতিটা ফুলকি । মুক্তমঞ্চটা, যেখানে একদিন বঙ্গবন্ধু ঝড় তুলেছিলো, সেটা তেমনি আছে । পাশ দিয়ে একটা আলোর প্রভা বেশ উঁচুতে উঠে গেছে । যেন বাংলার বিশালতা, একাত্তরের বিশালতা বুঝিয়ে দিচ্ছে ।
এখানে আর থাকতে ইচ্ছে করছে না । একটু মধুর ক্যান্টিনে যাই । নানান নেতাদের পদচারণায় ব্যস্ত বাতাসের প্রতিটি ইঞ্চি-কোণা । আর থাকা সম্ভব না ।
আবার পার্থিব আমির কাছে ফিরে এলাম । এখন লোকজন একটু বেড়েছে । তৃণা এখনো কাঁদছে । মাকেও কাঁদতে দেখলাম । আমাকে মনে হয় এখন সেই অন্ধকার প্রকোষ্ঠে নিয়ে যাওয়া হবে । এইতো সবাই এসে শেষ দেখা দেখা যাচ্ছে । 
********************************* 
মাংস চামড়ায় মোড়ানো আমার পার্থিব অংশটুকুকে মাটির ঘরে ডুবিয়ে রাখার সব আয়োজন সম্পন্ন । আর ওটাকে কেও দেখতে পাবে না । কি লাভ ওটা ওখানে রেখে? তারচেয়ে এটা যদি কোন মেডিকেল কলেজে দেয়া হত তবে শিক্ষার্থীরা হয়ত উপকৃত হত । কি আর করা! এক এক করে সবাই চলে যাচ্ছে এই জঙ্গলঘেরা জায়গাটা থেকে । ওদেরও সময় ফুরিয়ে এসেছে ।
আমাকে এখনই চলে যেতে হবে উপরে, ওপারে । আর এ মাটির ঘ্রান নেয়া হবে না । আর বৃষ্টি দেখা হবে না । আর হাঁটা হবে না নিয়ন আলোয় । শেষবারের মত তৃণাকে খুব দেখতে ইচ্ছা করলো । ও কি এখনো কাঁদছে ?? নাহ দেখা হবে না । হাতে সময় নেই । ওপারের ডাক শোনা যাচ্ছে ।
তোমরা ভালো থেকো । 
ভালো থেকো প্রতিটা ধূলিকণা
ভালো থেকো প্রতিটা জলকণা... 
প্রস্থান সম্পূর্ণ

