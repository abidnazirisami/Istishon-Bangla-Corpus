নীল আকাশ অথবা গিটারের ছ'টি তার


: এই নে তোর কফি। এবার ওঠ তো বিছানাটা থেকে
: উমমম মা... উঠতে ইচ্ছে করে না তো
: ভার্সিটিতে গেলি না কেন? কিছু হয়েছে নাকি!
: কিসু না। ইম্পর্টেন্ট ক্লাস নাই কোন।
: হয়েছে এবার ওঠ। কফি ঠাণ্ডা হয়ে গেল।
: হুম উঠছি......
গরম কফির মগটা হাতে নিয়ে বারান্দায় গিয়ে দাঁড়াল অপর্ণা। শীত আসছে। হালকা ঠাণ্ডা ঠাণ্ডা লাগছে। বারান্দায় সকালের মিষ্টি রোদের হালকা আভা। গোলাপের গাছটায় নতুন দু'টো ফুল ফুটেছে। ফুল দু'টোর কাছে গিয়ে ঘ্রাণ নিল ও। পুরো ঢাকা শহরে সারাদিন ভীড়ভাট্টা থাকলেও ধানমন্ডি ১৫ এর ভিতর পাশটা বেশ নিরিবিলিই থাকে। গাছপালাও আছে অনেক। চারপাশে একধরণের স্নিগ্ধতা আছে। খুব সুন্দর একটা সকাল।
হঠাৎ গিটারের টুংটাং শব্দ শুনে অপর্ণা থমকে গেল। এখানে তো কেউ গিটার বাজায় না! খুঁজতে গিয়ে সামনের বাড়ির বারান্দাতেই একটা ছেলেকে পায়ের ওপর পা তুলে গিটার হাতে নিয়ে বসে থাকতে দেখল। "কে হতে পারে? আগে তো কখনো দেখিনি। তাহলে নতুন ভাড়া এসেছে মনে হয়!" - মনে মনে ভাবল অপর্ণা। 
ছেলেটা গুনগুন করে কি যেন গাইছে। ঠিক শোনা যাচ্ছে না, টিউনটা অপর্ণার পরিচিত মনে হল। কিন্তু কিছুতেই গানটার নাম ওর মনে আসছে না। অনেক চেষ্টা করেও গানটার কোন কলি মনে করতে পারল না অপর্ণা। হঠাৎ মনে এল মা'কে এনে শোনানো যায়। মা নিশ্চিত বলতে পারবে। মা খুব গান শোনে। মা'কে ডাকার জন্য ভিতরে প্রায় দৌড়ে গেল অপর্ণা।
: মা... কই তুমি.....
: কি রে...! এইত ঘরে।
মা'র রুমে ঢুকে বারান্দায় চোখ পড়তেই গানটার কথা মাথায় এল অপর্ণার।
: না মা, থাক।
: কি যে করিস তুই!
মা'র রুম থেকে বেরিয়ে আবার বারান্দায় গেল অপর্ণা। কিন্তু ছেলেটা এখন নেই। অপর্ণা কিছুক্ষন দাঁড়িয়ে থাকল। কিন্তু ছেলেটা আরর বারান্দায় এল না। অপর্ণার ইচ্ছে হল ছেলেটাকে ভিতর থেকে ধরে আনে গান শুনতে। নিশ্চয়ই ও খুব ভাল গায়!
ল্যাপটপে গানটা আছে কি না দেখতে রুমের ভিতরে চলে গেল অপর্ণা। মা'র ঘরের বারান্দায় বাবার ভেজা পাজামা-পাঞ্জাবিটা ঝুলছিল। আর গানটা অঞ্জন'দার, নাম "বন্ধু"।
"... হয়তো তোমার আলনায়
থাকবে না আমার জামা
ঝুলবে না তোমার বারান্দায়
আমার পাঞ্জাবী পাজামা
তবু মনের জানালায়
অবাধ আনাগোনা, দু’জনা।"
__________________________________ 
নতুন বাসাটা আনিসের বেশ পছন্দ হয়েছে। ওদের ফ্ল্যাটবাড়িটা দুইতলায়। এমনিতে ধানমন্ডির এই ভিতরটা খুব সুন্দর, একটু দূরেই ধানমন্ডি লেক, তারসাথে বাসাটায় খুব সুন্দর একটা বারান্দাও আছে। নতুন বাসায় এসে গোছগাছ সেরে আজ ভার্সিটিতে যাওয়া হল না। যদিও সকালেই ঘুম ভেঙেছে।
সকালটা বেশ সুন্দরই ছিল। আনিস গিটারটা নিয়ে বারান্দায় গিয়ে বসল। আনিসের প্রিয় মানুষ "অঞ্জন দত্ত"। আর ওর গানের গলাও খুব সুন্দর। গিটারে 'বন্ধু' গানটা শুরু করতেই ও দেখলো সামনের বাড়ির বারান্দা থেকে খুব সুন্দর একটা মেয়ে ওকে দেখছে। মেয়েটাকে দেখতে আনিসের বেশ বেগ পেতে হল। মেয়েটা শুধু সুন্দরই না, ভয়ংকর রকমের সুন্দর। আবার বেশ লম্বা চুল!
হঠাৎ চোখের সামনে এত সুন্দর একটা মেয়ে চলে আসাতে আনিসও বেশ থতমত খেয়ে গেল। গিটারের কর্ড না পাল্টে একই কর্ডে গাইতে গাইতে নিজেকে সামলে নিল। নিজের গানে মন দিল। গানটা শেষ হওয়ার পর আনিস তাকিয়ে দেখল মেয়েটা চলে গেছে। আনিসও ভিতরে চলে এল।
মেয়াটাকে খুব মনে ধরেছে...
________________________________
সারাদিন যে অপর্ণা কতবার গানটা শুনলো তার হিসেব নেই। অথচ কোন কারণই নেই তেমন। কোনদিন কারো প্রেমে পড়েনি ও কিংবা বন্ধু হারানোর মত কোন ব্যাপারও ঘটেনি। তবুও কেন জানি হঠাৎ করে গানটা খুব ভাল লাগছে। আর হ্যাঁ, অনেকবার গিটারের সেই টুংটাং শব্দটা শোনার চেষ্টা করল। কিন্তু বৃথা। কেউ আর গিটার বাজাল না।
আনিসও সারাদিন অপর্ণাকে দেখার অনেক চেষ্টা করল। কিন্তু না, অপর্ণা একবারো বারান্দায় আসেনি। কিংবা যখন এসেছে তখন হয়ত আনিস বারান্দায় ছিল না। 
পরদিন রাত।
"সিডনি শেলডন"এর একটা বই হাতে নিয়ে ইজিচেয়ারে বসে আছে অপর্ণা। হঠাৎ সেই পরিচিত গিটারের শব্দ। এটারই তো অপেক্ষায় ছিল অপর্ণা। ঘরের বাতি নিভিয়ে চুপচাপ বারান্দার এককোণে গিয়ে দাঁড়ালো, যেন আনিস দেখতে না পায়। ওপাশেও অন্ধকার। তবে ছোট্ট একটা আলোয় গিটারের তারগুলো চিকচিক করছে। হ্যা অপর্ণা এবার আনিসের গান শোনা পাচ্ছে স্পষ্ট। খুব মিষ্টি গলায় আনিস গাইছে,
"আজ বিজন রাতে নিশীথরাতে আসবে যদি শূণ্যহাতে
আমি তাইতে কি ভয় মানি
জানি জানি বন্ধু জানি...
তোমার আছে তো হাতখানি"
আনিসও স্পষ্ট দেখতে পেল অপর্ণা বারান্দার রেলিং ধরে দাঁড়িয়ে আছে। তবে এবার আর আগের মত থতমত খেল না। সামলে নিল নিজেকে। "যারা এমন ভয়ংকর সুন্দর, তাদের কি এমন অন্ধকারেও দেখা যায়!!!"- ভাবছে আনিস। 
হঠাৎ ফোনের রিংটোনের শব্দে বাস্তবে ফিরে এল আনিস। ঘরে গিয়ে ফোনটা ধরলো আনিস।
: হ্যালো
: ঘুমিয়েছিলে নাকি?
: না মানে... কে??
: আওয়াজটাও চিনতে পারছো না!!!
: ও... তুমি! হঠাৎ এ পথে যে??
: হঠাৎ তোমাকে শুনতে ইচ্ছে হল...
: আমার কিন্তু শুনতে ইচ্ছে হয় না।
: বিরক্ত হলে নাকি?
: কিছুটা বটে। ভালো থেকো...
________________________________ 
সকালে ঘুম থেকে ওঠার জন্য ডাক দিতেই মা'কে জড়িয়ে ধরে অপর্ণা জিজ্ঞেস করল,
: মা! ওই বাড়িতে কি নতুন লোক এসেছে?
: ওই যে ছেলেটা গিটার বাজায় যে?
: হুম মা
: প্রেমে ট্রেমে পড়লি নাকি!!!
: মা তুমি.....
: তুই গান শেখাটা যে কেন ছেড়ে দিলি!
: মা, ওভাবে গান শিখতে ভাল লাগে না। আমার নাচতেই ভাল লাগে।
(অপর্না নাচতে জানে।ওর দখলে বেশ কিছু পুরষ্কারও আছে।)
: সবসময় তো আর নাচতে পারবি না। কিন্তু গাইতে পারবি।
: লাগবে না, আমার গলা অতটা ভাল না।
: হয়েছে, যা ওঠ। ভার্সিটিতে যা।
__________________________________ 
: গিটার কিন্তু আপনি ভালই বাজান।
তিনচারদিন পর এক বিকেলে হঠাৎ লেকের পাড়ে আনিসের দেখা পেল অপর্ণা। রবীন্দ্র সরোবর পেরিয়ে একটু সামনে একপাশে বসে সিগারেট টানছিল আনিস। তবে গিটার নেই সাথে।
: উহ... ধোঁয়াটা একটু ওপাশে ছাড়ুন। - আনিসকে অবাক করে দিয়ে পাশে বসতে বসতে বলল অপর্ণা।
: গান শোনার ইচ্ছে হলে বাসায় চলে আসবেন। লুকায় লুকায় কি আর গান শোনা যায়!!! - নিজেকে সামনে আনিস।
: আপনার গিটারের সুরের মত দেখি আপনার চোখও বেশ চালাক!
: সামনে আপনার মত সুন্দরি এলে সবারই এমন অবস্থা হয়।
: অপমান করলেন নাকি?
: তাহলে বলতে হয় আমার গিটারের সুরকেও অপমান করছেন আপনি!!!
: না সেটা না। কিন্তু......
: কিন্তু আপনার নাম?
: জ্বি মানে! ও... অপর্ণা
: বাহ বেশ। অ... আ...
: মানে! কিছু বললেন??
: না। আমি আনিস 
বারান্দার গ্রিলে খুব সুন্দর একটা টিয়া উঁকি দিচ্ছে।
হঠাৎ এভাবে টিয়া দেখতে পেয়ে অপর্ণা চমকে গেল। আনিসের চোখও ওদিক চলে গেল। অপর্ণার বাসার বারান্দায় বসে আড্ডা দিচ্ছিল ওরা দু'জন। সেদিনের দেখার পর ওদের খুব ভাল একটা সম্পর্ক হয়েছে।
বিকেলটা খুব সুন্দর। বারান্দায় পড়ন্ত বিকেলের মিষ্টি রোদটা হালকা করে উঁকিঝুঁকি মারছে। খুব ছোট্ট একটা স্বর্গ। আসলে আমাদের প্রতিটা ছোট ছোট আনন্দই এক-একটা স্বর্গ। অ আর আ তে মিলে সন্ধি হয়, সন্ধির নিয়মে পড়ে। সন্ধি মানে "মিলন"। 
পাখিটা উড়ে যেতেই আনিস গিটারটা হাতে নিল। কন্ঠে সেই পুরোনো সুর,
"আকাশটা আজ বড়ই নীল..." 
সমাপ্ত

