তোমার বাড়ি অথবা অস্তিত্ব


শফুর চাচার চায়ের দোকান পেরিয়ে ওপাশে ছিল তোমার বাড়ি
রোদ পড়ে যাওয়া বিকেলে ছাদে তুমি হেঁটে যেতে আনমনে। আমি চায়ের কাপ হাতে নিয়ে রোজ তোমাকে দেখে যেতাম সন্তর্পণে। বিকেলের সব ভাললাগা চুষে খেত তোমার সৌন্দর্যমাখা মুখশ্রী আর আমার ঠোঁটে নিকোটিনের আগুন।
তুমি দেখোনি কখনো। দেখার কথাও না। অত নিচুতে তোমার চোখ যাবে কেন নারী!
তোমার সৌন্দর্যের অহংকারে চূর্ণ-বিচূর্ণ হয়েছি হাজারবার। নক্ষত্রের খসে পড়া দেখতে দেখতে আমি ক্লান্ত। তবু...
শফুর চাচার দোকানটা এখন নেই। চুম্বনে ডাকা তোমার সেই অধর দেখা হবে না আর। তবু আক্ষেপ নেই আমার।
এখন তুমিও নেই আগের মত আর। সেই ছাদ বেড়েছে আরেক ধাপ। সেই ছাদে তুমিও নেই আজ। তারের মধ্যে শালিকটা বসে না আর।
তবে আমি আছি। সেই বিষকাঠি, সেই সন্ধ্যাপ্রদীপ। সেই চায়ের কাপে আমি আছি। সেই কালবোশেখির ঝড়ে আছি। সেই ক্লান্ত বিকেলে আমি আছি এখনো...

