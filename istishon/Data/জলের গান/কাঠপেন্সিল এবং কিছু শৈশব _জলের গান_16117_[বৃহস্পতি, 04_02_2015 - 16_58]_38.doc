কাঠপেন্সিল এবং কিছু শৈশব 


ছোটবেলায় ইশকুলে পেন্সিল দিয়ে লিখতে হত। মানে জীবনে শিক্ষার হাতেখড়ি কাঠপেন্সিল দিয়ে। সম্ভবত 'কেজি' পর্যন্ত লিখতে হয়েছে কাঠপেন্সিল দিয়ে। তারপর এসেছে বলপয়েন্ট। কাঠপেন্সিলের ব্যাপারটা আমার কাছে একটু বিশেষ কিছু ব্যাপার। অনুভূতিও বলা চলে।
ছোটবেলায় আমরা লিখতাম ভারতীয় 'নটরাজ বা Nataraj' কোম্পানি পেন্সিল দিয়ে। রাবার বা শার্পনারও তাদেরই। মাঝে সাঝে ফেবার ক্যাসল এর রাবার ব্যবহার করতাম। তো সেই লাল-কাল ডোরাকাটা নটরাজ পেন্সিলেই কেঁটে গিয়েছে আমাদের সেই ছোট্ট শৈশব। তখন সেই পেন্সিলের দাম ছিল সম্ভবত ২-৩ টাকা। এক ডজনের সুন্দর বক্স পাওয়া যেত, সাথে একটা ইরেজার আর শার্পনার ফ্রি। তখন কিছু ফ্রি পাওয়ার আনন্দটাই ছিল অন্যরকম। হোক সেটা যত ক্ষুদ্রই।
কখনো কখনো বাংলাদেশের কাঠপেন্সিল হয়ত থাকত। সেগুলা মানে খুব একটা ভাল ছিল না, তবে আকর্ষণ করত পেন্সিলের মাথায় লাগানো ছোট্ট গোলাপি ইরেজারটা। ছোট্ট খাতায়, ছোট্ট হাতের, ছোট্ট ভুল মুছতে গিয়ে সেই পেন্সিল দিয়ে খাতা হয়ে যেত কাল কিংবা বিধ্বস্ত। কখনো ব্যবহার করা হত জার্মান 'স্টেডলার' কোম্পানির কাঠপেন্সিল, বিশেষ করে তাদের ইরেজার। 
ফেবার ক্যাসল এর পেন্সিল ব্যবহার করেছি আরেকটু পরে, আঁকাআকির খাতিরে। ফেবার ক্যাসলের কয়েক ধরণের পেন্সিল ছিল। একটা গোল্ডেন ফাইবার আরেক কি যেন নাম মনে পড়ছে না। লাল রঙের পেন্সিল সাথে মাথায় ছোট্ট শাদা ইরেজার। এসবের বাইরে মাঝে সাঝে নানা রঙ-বেরঙের কাঠপেন্সিল ব্যবহার করেছি নানা সময়ে। 
একটু বড় হওয়ার পর আঁকিবুঁকির দিকে একটু ঝোঁক এসে যায়। আস্তে আস্তে নানান কাঠপেন্সিলও চিনতে শিখলাম। ফেবার ক্যাসল এর পেন্সিলই ছিল আঁকার জন্য সবচেয়ে ভাল। আমি 3B পেন্সিল ব্যবহার করতাম সবসময় আঁকার জন্য। এটা দিয়ে আঁকে শান্তি পাই। এখনো আমার। কাছে সবসময়ই একটা 3B পেন্সিল থাকে। কখনো কখনো 2B ও ব্যবহার করতাম। ফেবার ক্যাসলের সেই লাল রঙা ইরেজারওয়ালা নানা রকম 2B পেন্সিল পাওয়া যেত। 1/2, 1-1/2, 1 এমন আরো কিছু। 
অনেক কথা বলে ফেললাম  । আমি সবসময়ই কাঠপেন্সিল দিয়ে লিখতে স্বাচ্ছন্দ্যবোধ করি। এবং বাসাতে পড়া এবং লেখালেখির কাজে আমি পেন্সিলই ব্যবহার করি। বই দাগাতেও, ডায়রি লেখাতেও। এবং এটা আমার খুব ভাল্লাগে। আমার কাসে নানা রকম কাঠপেন্সিল থাকে। এবং একেকটা একেক কাজের জন্য। যদিও আঁকা আকি ছেড়ে দিয়েছি, তবু আঁকার পেন্সিল থাকে। আমার কাছে কলম না থাকলেও পেন্সিল থাকবেই। (আগে তো প্রাইভেটে কেও কলম না আনলে তাকে কলম দিয়ে আমি পেন্সিলে লিখতাম  ) 
আজ পেন্সিল কিনতে গিয়ে হঠাৎ চোখে এল সেই শৈশবের লাল-কাল 'নটরাজ' পেন্সিল। দেখে নস্টালজিক হয়ে গেলাম। তৎক্ষণাৎ মনে পড়ার জিজ্ঞেস করলাম দোকানিকে, "এটার সাথে তো একটা রাবার একটা শার্পনার ফ্রি দেয়!!!" বলল, ভিতরে আছে, দেখেন। দেখি সেই একই আছে আমাদের সেই শৈশব। শুধু দামটা বেড়ে দ্বিগুন হয়েছে এই যা।
পুনশ্চ: সেদিন ছোট্ট ভাই ইশকুলে যাবে। তার নাকি পেন্সিল লাগবে। বললাম, আব্বুকে বলতে পারো না? করুণ মুখ করে সে বলে, তুমি আনে দাও না... বললাম, আচ্ছা। ঘড়ির কাঁটাটা ওই জায়গায় গেলে ফোন করে মনে করায় দিবা। রাতে এনে দিয়ে বললাম, একটা আমাকে দাও লাগবে। বলে, "না দেয়া যাবে না। আগে এইটা দিয়ে লিখব তারপর এইটা শেষ হইলে এইটা দিয়ে।"
সেটা আমাদের সেই লাল-কাল 'নটরাজ' ছিল না, ওটা পাইনি। ছিল নটরাজই কিন্তু সেটা আলাদা এবং আধুনিক উজ্জ্বল এবং আকর্ষণীয় রংয়ের।
ক্ষণিকে মনে এল, আচ্ছা কেমন ছিল সেই অনুভূতিটা, যখন আমরা হাতে জীবনের প্রথম কাঠপেন্সিলটা পেয়েছিলাম সেই শৈশবে...???

