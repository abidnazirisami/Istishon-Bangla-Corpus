শব্দ সমগ্র ০১


পঙতি ১
এমনই কিছু বাতাস বয়ে যাক
গাছের পাতাগুলো এভাবেই শিরশিরিরে যাক
দূরের টিমটমে জ্বলা লন্ঠনটার ছায়া এভাবেই নেচে যাক
বৃষ্টির ফোঁটাগুলো এভাবেই ঝরে যাক
এ শহরে কিছু ভালবাসা এভাবেই পড়ে থাক..
পঙতি ২
এবং তখন সেইসব আকাশ ভেঙে পড়ে
একবার, দুইবার, বারবার, আবার।
শুকনো সেগুন পাতার মত মড়মড় করে
ঝড়ে পরে, বেরিয়ে আসে কঙ্কাল।
ছলকে ওঠা চায়ের কাপের
উষ্ণতাও মিলিয়ে যায় কর্পূরের মতন।
পঙতি ০৩
সবশেষে বেজে ওঠে পুরাতন ঘন্টাটি
মরচে ধরা হাতল যোগ করে বাড়তি শব্দ।
ক্লান্ত পদক্ষেপে নিচে নেমে আসে আদিম ছায়াটি
দু'আনার নিকোটিনে ভুলে যায় ক্লান্তি।
এ ক্লান্তির নিস্তার নেই বছর জুড়ে, দিন শেষে
কিছু পরে আবার বেজে উঠবে, ঢং, ঢং, ঢং...
ভদ্রলোকেরা এ পথে পা মাড়ায় না অযথা
নিশ্চুপ চকচকে সুইসের বেল্ট টাকা প্রসব করে।
আর ঈশ্বর! আজকাল,
ঈশ্বর থাকেন ভদ্রপল্লীতে।
পঙতি ০৪
সবে তখন ডুবেছে উষ্ণতার
শেষ আভা।
সেই তখন হঠাৎ জেগে উঠেছিল অধরে
উষ্ণতা, ব্যস্ততা এবং আবার।
সময়গুলো আস্তে হাঁটে অসময়ে-
আবার কখনো হয়ে উঠে ক্ষীপ্র
কালবোশেখীর মত, লাগামহীন উদভ্রান্ত।
আচ্ছা, শীতের শুকনো পাতায় যদি কালবোশেখী
খেলা করে তবে কেমন হবে দেখতে?
অথবা খুব উষ্ণতার দিনে যদি হিমেল হাওয়ায়
খেলা করে কিশোরীর চুল, তখন?
পঙতি ০৫
কখনো কিছুটা সময় রাখা দরকার,
পিছনে ফিরে তাকানোর জন্য।
যেখানে পরে আছে বিস্তৃতি,
পরে আছে ইচ্ছাশক্তি,
পরে আছে অস্পষ্টতা।
কিছুটা সময় রাখা দরকার
শবযাত্রার জন্য..
পঙতি ০৬
নষ্ট করে দাও সব প্রাঞ্জলতা
হাসো হাসো হাসো,
মেকি হাসি...
পঙতি ০৭
সোডিয়াম বৃষ্টিতে ভিজে ভিজে একাকার হয়ে
অযথাই শুধু মগ্নপ্রায় ধ্যান।
তবে ভাল থাকুক সেইসব রাস্তাগুলো,
সিঙড়া প্যালেস, তাজমহল রোড, লেবুর চা।
তবু ভাল থাকুক সেইসব কথাগুলো
বলা না বলা নাহয় জমে থাকা গল্পগুলো।
আর ভাল থাকুক তোমায় আমায়
সোডিয়ামে না ভেজার আক্ষেপগুলো।
পঙতি ০৮
সময়ে সময়ে অসময়ের
শব্দ, অনুভূতিগুলো খেলা করছে।
নতুন হাসির রংয়ে বিজলীর মত
ঝিলিক দিয়ে ওঠে দূর আকাশ, মেঘদল।
হাজার বছরের পথ ঘুরে
ভাল লেগে যায় 'বনলতা সেন'কে।
ক্লান্ত পদক্ষেপ খুঁজে নেয় নতুন হাসি
এ বৃষ্টির প্রতিটা ফোঁটা আবার জাগিয়ে তোলে,
ঠান্ডার প্রতিটি স্পর্শ ভাসিয়ে দিয়ে যায় হাসিতে। 
পঙতি ০৯
তবে সেদিন দিনশেষ আলোয়
তোমায় দেখেছিলাম লুকিয়ে লুকিয়ে।
সান্ধ্যপ্রদীপের মত জ্বলজ্বল করে জ্বলছিলে
তুমি, তোমার ওষ্ঠ আর ক্ষুদে পদক্ষেপ।
কল্পনার সোডিয়াম বৃষ্টিতে তোমাকে ভেবে,
পাশে বসিয়ে নিঃষ্পলক দৃষ্টিতে দেখেছি তোমার গভীরতা।
মঙ্গলধ্বনির আহ্বানে তোমাকে প্রেম নিবেদন
করতে গিয়ে ফিরে এসেছি বারেবার।
সভ্যতার কোন ধ্বনিতে বিশ্বাস নেই আমার-
ঐশ্বরিকতার প্রলোভন আমাকে ভাবায় না।
আবার যেদিন সান্ধ্যপ্রদীপ জ্বলে উঠবে,
তোমার শীতল স্পর্শে বেজে উঠবে মঙ্গলধ্বনি,
চলে যাব তোমার কাছে, বৃষ্টিভেজা কদম নিয়ে।

