কখনো সাধ জাগে


 কখনো কখনো সাধ জাগে-
মধ্যরাতের নিস্তব্ধতা
ভেঙে খান খান করে দিয়ে
কিছু "তুমি"-হীন দীর্ঘশ্বাস ফেলি।
কখনো কখনো সাধ জাগে-
মধ্যরাতে কোন চিলেকোঠায় জ্বালানো
টিমটিমে লন্ঠনটাকে অব্যর্থ-
কোন নিশানা দিয়ে ভেঙে চূড়মার করে,
রাত্রিটাকে আরো গাঢ় অন্ধকারে ডুবিয়ে দিই।
কখনো কখনো সাধ জাগে-
মধ্যরাতে মেঠো পথে ঘুরে ঘুরে
বসন্তের মাতাল হাওয়ায় মেতে উঠি আর
কোকিলের ডাকে বিরক্ত হয়ে চিৎকার করে বলি,
"চুপ কর রে হতভাগা,
ভালোবাসাগুলো সব নিভিয়ে দিয়েছি।"

