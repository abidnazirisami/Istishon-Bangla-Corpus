ফানুস


যাদুর শহরে অগোছালো ফানুস ভাসে
নিয়ন ভেজা পথে কখনও;
এসে স্পর্শ করে যায়,
শরীরে,নিউরনে ধাক্কা মেরে যায়-
কখনও সরে যেতে বলে পথ থেকে,
দৈত্য পাজেরো বা মার্সিডিজের হর্ণ এর মত ।
যেন বসুন্ধরা গেট অথবা
বিজয় স্মরণীর জ্যামে আটকা পড়েছি ।
যাদুর শহরে অগোছালো ফানুস ভাসে
সাত নাম্বার গাড়ির মত ক্ষণে ক্ষণে । 
তবে অনেক চোখের আড়ালে কিছু ফানুস
লুকিয়ে রেখেছি সন্তর্পনে, খুব সন্তর্পনে ।
একদিন ভাসিয়ে দেবো তোমার কাজল্মাখা চোখের সামনে দিয়ে ।
চাইলে তোমাকেও এনে দিতে পারি একশ ফানুস
তুমিও পারো ওড়াতে
অথবা পারো তোমার ঘর আলো করে রাখতে । 
আমি পারিনা ফানুসে ঘর সাজাতে
পারিনা ঘর আলো করতে
পারিনা ফানুসদের জ্বালিয়ে রাখতে ।
মাঝে মাঝে মনে হয়
ফানুস হয়ে উড়ে যাই অসীমে ।
ফানুস হয়ে জ্বলে যাই, পুড়ে যাই-
সেই কবে থেকেই তো জ্বলছি ।
আরো জ্বলবো, পুড়বো, তারপর ভস্ম হয়ে
ভেসে বেড়াবো এখানে ওখানে । 
তখন নিয়ন আলো দেখবো, মার্সিডিজ দেখবো,
সংসদ ভবন দেখবো, বিজয় সারণীর জ্যাম দেখবো,
দেখবো তোমাকে, খুব সন্তর্পনে
শুধু তুমি দেখবে না আমাকে ।

