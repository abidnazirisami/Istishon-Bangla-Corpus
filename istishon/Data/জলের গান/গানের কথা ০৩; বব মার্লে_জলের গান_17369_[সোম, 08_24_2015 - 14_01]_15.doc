গানের কথা ০৩; বব মার্লে


"বব মার্লে"। বিংশ শতাব্দীর সবচেয়ে শক্তিশালী এবং পরিচিত একজন সংগীতশিল্পী। ঢাকার চারুকলার পাশ দিয়ে হেঁটে যেতে যেতে পাশের ফুটপাতে এই জটচুলধারী ব্যক্তির পোস্টার আমাদের সবারই নজর কাড়ে কিংবা আজিজ মার্কেটে টি-শার্টের উপর উনার প্রিন্ট চোখে পড়েছে সবারই।
জ্যামাইকার কুখ্যাত একটি শহরতলির বস্তিতে ১৯৪৫ সালের ৬ ফেব্রুয়ারি জন্মগ্রহণ করেন মার্লে। তৃতীয় বিশ্বের কোনো দেশ থেকে উঠে আসা রক শিল্পীর মধ্যে যার নামটি সবার আগে উচ্চারিত হয় তিনি হলেন প্রয়াত নেস্তা রবার্ট মার্লে বা বব মার্লে। তিনি ছিলেন একাধারে গায়ক, গীতিকার এবং সঙ্গীতপরিচালক। ষাটের দশকে জ্যামাইকায় জন্ম নেয় Raage মিউজিকের ধারা। সেই ধারাকে বিশ্বব্যাপী জনপ্রিয় করে তোলার পেছনে সবচেয়ে বড় ভূমিকা রেখেছেন মার্লে। তার জন্মের সময় জ্যামাইকা ছিল একটি অশান্ত দেশ। রাজনৈতিক, সামাজিক, অর্থনৈতিক সব ক্ষেত্রেই অস্থিরতা চলছিল দেশটিতে। শ্বেতাঙ্গ-কৃষ্ণাঙ্গ বিভেদের কারণে সংঘাতও ছিল নিয়মিত ঘটনা। বব মার্লে ১৯৮১ সালে মাত্র ৩৬ বছর বয়সে ক্যান্সারে আক্রান্ত হয়ে মারা যান। মার্লে ছিলেন রাস্তাফেরিয়ান ধর্ম বা জীবনব্যবস্থায় বিশ্বাসী যেখানে গাঁজাকে পবিত্র বলে গণ্য করা হয়।
'বাফেলো সোলজার', 'নো ওম্যান, নো ক্রাই', 'গেট আপ স্ট্যান্ড আপ', 'ব্ল্যাক প্রগ্রেস'-এর মতো অনেক ভুবনকাঁপানো গান দিয়ে সংগীতপ্রেমীদের মন জয় করেছিলেন বব মার্লে। অবহেলিত মানুষের অধিকার নিয়ে গান গাওয়ায় অনেকের প্রিয় মানুষে পরিণত হয়েছিলেন মার্লে। নিজের গানে নানা ক্ষোভ ও সমস্যার কথা বলে মন জয় করেছিলেন তরুণদের। মার্লে ও তার ব্যান্ড ওয়েলার্স ১৯৭৪ সালে 'বার্নিন' নামে যে অ্যালবামটি নিয়ে আসে তাতে ছিল বিখ্যাত গান 'গেট আপ অ্যান্ড স্ট্যান্ড আপ'। ষাট ও সত্তরের দশকে দেশে দেশে উত্তাল জাতীয়তাবাদী ও সাম্রাজ্যবাদবিরোধী আন্দোলনে বিদ্রোহী মানুষের বুকে সাহস জুগিয়েছে এ গান।
১৯৩০ সালের দিকে জ্যামাইকার সেন্ট ইন এ "রাসতাফারি আন্দোলন" হয়। রাসতাফারি জনগোষ্ঠী বাইবেলের অনেক অনুশাষনেই আস্থাশীল। কিন্তু তাঁরা মনে করেন বাইবেলের বাণীকে অনেক ক্ষেত্রেই বিকৃত করা হয়েছে। ঈশ্বরকে তাঁরা ডাকেন ''জাহ্‌'' বলে- এটা ঈশ্বরের বাইবেল আনুমোদিত কাব্যিক নাম। অনেকেই মনে করে থাকেন যে, রাসতাফারা আন্দোলন মূলত একটি ধর্মীয় আন্দোলন। কিন্তু আসল সত্য হল এই যে, এই আন্দোলন আফ্রিকার নিপীড়িত জনগোষ্ঠীর জন্যে ঘুরে দাঁড়ানোর ইতিহাসে নতুন পর্বের সূচনা যা ধর্মীয় আদলে গড়ে ও বেড়ে উঠেছে। পারিবারিক ভাবে এই বিশ্বাসের উত্তোরাধিকারি হিসেবেই বব মার্লের জন্ম- বেড়ে ওঠা, তাঁর শৈশব- কৈশোর-যৌবন।
১৯৬৩ সালে মাত্র ১৮ বছর বয়সে ওয়েলারস [wailers - যার অর্থ বিলাপ করে করুণ সুরে কাঁদছে এমন একদল মানুষ] নামে গানের দল দিয়ে তাঁর যাত্রার শুরু। খুব অল্প সময়েই মার্লের গায়কি ধরণ সংগীত জগতে ছড়িয়ে পড়ে আর তার নিনাদ আমরা আরো অনেকের মাঝে খুঁজে পাই;অনেক দূর দূর থেকে। এখানেই মারলের সার্থকতা। ১৯৭৪ এর দিকে ওয়েলারস দল ভেঙ্গে গেলে তিনি একক পরিবেশনায় মনযোগ দেন এবং ১৯৭৭-এ আমরা পাই তাঁর একক গানের এলবাম Exodus; যা তাঁকে বিশ্বের কাছে নতুন পরিচয়ে পরিচিত করিয়ে দেয়। আধ্যাত্মিকতা বা পারলৌকিকতার প্রগাঢ় বোধ তাঁর সংগীতের অনুপ্রেরণা বলেই মনে করা হয়। কিন্তু তবু লৌকিকতাকে তিনি উপেক্ষা করেননি।
দু'দুটো বিশ্বযুদ্ধে ছিন্নভিন্ন সভ্যতার কংকালসার দৃশ্যপটে দাঁড়িয়ে আবার সেই মার্লেকেই আমরা দেখি অসমতার বিরুদ্ধে অবিনাশী সুরের মায়াজাল সৃষ্টিতে। তিনি সুর তোলেন-
''them belly full but we hungry.
A rain a-fall but the dirt it tough;
A pot a-cook but the food no 'nough."
সাম্রাজ্যবাদী পাশ্চাত্য আর মুনাফা ভিত্তিক ব্যাবিলিনীয় আধিপত্যের বিরুদ্ধে লড়াই করা সুর সৈনিক মারলে এক সাক্ষাত্কারে নিজেই এ ব্যাপারে বলেছিলেন, ‘My music fights against the system that teaches to live and die.’
মার্লের অনবদ্য সৃষ্টি হলো এই ‘নো ওম্যান নো ক্রাই’ গানটি। নিজে লিখলেও, গানটি কম্পোজের কৃতিত্ব তিনি দিয়েছিলেন বন্ধু ভিনসেন্ট ফোর্ডকে। জ্যামাইকায় যখন অসম্ভব দারিদ্রের মধ্য দিয়ে মার্লের দিন কেটেছে, তখন স্যুপ বিক্রেতা এই বন্ধুটিই সাহায্য করেছেন তাকে। বন্ধুর সেই ঋণ মার্লে ভুলে যাননি। গানটির রয়্যালটি চেক যেন ফোর্ড পান সেটা নিশ্চিত করতেই পরবর্তী সময়ে সেটির কম্পোজার হিসেবে ফোর্ডের নাম ঘোষণা করেন বন্ধুঅন্তঃপ্রাণ এই গায়ক। মার্লের মৃত্যুর ত্রিশ বছর পেরিয়ে গেলেও, তার ‘নো ওম্যান নো ক্রাই’ কিংবা ‘ইজ দিস লাভ’-এর মতো গানগুলো আজও শ্রোতাদের ভেতর অদ্ভুত এক ধরনের শিহরণ সৃষ্টি করে।
"... Good friends we have, oh good friends we've lost
Along the way, yeah!
In this great future, you can't forget your past;
So dry your tears, I seh. Yeah!
No, woman, no cry;
No, woman, no cry. Eh, yeah!
A little darlin', don't shed no tears:
No, woman, no cry. Eh!"
"... তাই আমি বলছি, তোমার চোখের অশ্র“ শুকিয়ে ফেলো
না নারী, তুমি কেঁদোনা, সবকিছু ঠিক হয়ে যাবে।"
মার্লের বাবা ছিলেন সাদা চামড়ার জ্যামাইকান আর মা ছিলেন কৃষ্ণাঙ্গ। নিজের বর্ণপরিচয় নিয়ে জীবনের পুরোটা সময়ই নানা প্রশ্নের সম্মুখীন হতে হয়েছে তাকে। কিন্তু তার ভেতর বর্ণপরিচয় নিয়ে কখনোই কোনো রকম সংস্কার ছিলো না। এ ব্যাপারে তার ভাষ্য, ‘নিজের বর্ণপরিচয় নিয়ে আমার ভেতর কোনো সংস্কার নেই। আমার বাবা সাদা চামড়ার আর মা কৃষ্ণাঙ্গ। তাই নিজেকে আমি সাদা বা কালো কোনো দলেই ফেলতে চাই না। নিজেকে আমি ঈশ্বরের দলের মনে করি যিনি সাদা এবং কালোর সংমিশ্রণে আমাকে সৃষ্টি করেছেন।’
"get up, stand up, get up for your rights
get up, stand up
don't give up the fight"
বব মার্লের প্রকাশিত এলবামসমূহঃ
The Wailing Wailers (1965),
Soul Rebels (1970), Soul Revolution (1971),
The Best of the Wailers (1971),
Catch a Fire (1973), Burn in' (1973),
Natty Dread (1974), Reshaping Vibration (1976),
Exodus (1977), Kaya (1978), Survival (1979),
Uprising (1980), Confrontation (1983),
Live! (1975), Babylon By Bus (1978)
তথ্যসূত্র:
বিভিন্ন ব্লগ,
উইকিপিডিয়া 

