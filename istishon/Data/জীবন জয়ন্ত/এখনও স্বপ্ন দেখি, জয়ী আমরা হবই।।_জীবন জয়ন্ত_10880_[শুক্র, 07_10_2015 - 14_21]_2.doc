এখনও স্বপ্ন দেখি, জয়ী আমরা হবই।।


গ্রিসবাসী দেখিয়ে দিয়েছে- ইউরোজোন, আই্এমএফ কেউই গুরুত্বপুর্ণ নয়। গুরুত্বপূর্ণ হলো স্বাধীনভাবে সিদ্ধান্ত গ্রহণের ক্ষমতা অর্জন। গ্রিসের জনগণের ‘না’ সূচক ভোটের এই বিজয়ে বিশ্বমোড়ল হিসেবে পরিচিত ইউরোপিয় ইউনিয়ন, আই্এমএফ, বিশ্বব্যাংকসহ মোড়লিপনায় অভ্যস্থ সকল প্রতিষ্ঠানের এবার লজ্জা হবে নিশ্চয়।
বাংলাদেশ যা এখনও পারিনি, গ্রিসের নতুন সরকার তা করে দেখালো জনগণকে সাথে নিয়ে। বাংলাদেশও এমন কিছু একটা করবেন বলে বিশ্বাস করি। যদিও পদ্মাসেতু নির্মাণে বিশ্বব্যাংকসহ অন্যান্য মোড়লদের টাকা না নেওয়ার সাহস বর্তমান সরকার তার গত মেয়াদে দেখালেও নতজানু-আনুগত্য প্রকাশের সম্পর্ক থেকে এখনও বের হয়ে আসতে পারেনি। মুক্ত হতে পারেনি বিশ্বব্যাংকের অনুমোদিত ব্যক্তিকে অর্থমন্ত্রী হিসেবে নিয়োগ দেওয়ার প্রেসক্রিপশন থেকে।
আমাদের সাবেক অর্থমন্ত্রী সাইফুর রহমান সাহেব এই সকল প্রতিষ্ঠানের শর্তে ভ্যাট চালু করে গেছেন, এর আগে জিয়াউর রহমানের সামরিক সরকার বাস্তবায়ন করেছেন ‘কাঠামোগত সংস্কার কর্মসূচি (এস.এ.পি)’, আমরা ওদেরই কথায় আমদানি করেছি ‘পিআরেএসপি’-এর ভূত! যা আমাদের কোনো কাজেই আসেনি। ওদের পরামর্শেই আমরা আমাদের নিজস্ব ‘পঞ্চবার্ষিক পরিকল্পনা’-কে পাঠিয়ে ছিলাম নির্বাসনে। যদিও আবার তা চালু হয়েছে কিন্তু সেটিও এথন ‘কাঠামোগত সংস্কার কর্মসূচি’ কিংবা ‘পিআরেএসপি’ আক্রান্ত।
গ্রিসবাসী আমাদের যা দেখালো তা থেকে শিক্ষা নিতে পারে আমাদের সরকার। দেশ ও জনগণের প্রতি আনুগত্য দেখাতে পারলেই কেবল দেশের স্বার্থ রক্ষা করা যাবে এবং কারো সাথেই আপোষ করতে হবে না।
অভিনন্দন গ্রিসের বীর জনতা
তোমাদের দেখানো পথে আমরাও পারবো ঐ সকল প্রতিষ্ঠানের বিরুদ্ধে মাথা উচু করে দাঁড়াতে। আমরা জানি এই প্রতিষ্ঠানগুলো বার্ষিক যে ঋণ দেয় তার চাইতে আমাদের ‘রেমিটেন্স’-এর পরিমাণ বেশি ।
ঐ সকল প্রতিষ্ঠানের প্রতি নতজানু-আনুগত্য প্রকাশ বন্ধ করে, শুধু দেশ ও জনগণের প্রতি অঙ্গিকার বাস্তবায়নের কর্মপন্থা নির্ধারণ ও বাস্তবায়ন করতে পারলেই চলবে।
এখনও স্বপ্ন দেখি,
জয়ী আমরা হবই।।

