প্রজন্মের এই প্রত্যাশা খুব বেশি চাওয়া নয়


গতকাল পত্রিকায় প্রকাশিত সংবাদের তাৎক্ষণিক প্রতিক্রিয়ায় ‘কুখ্যাত যুদ্ধাপারধী কামারুজ্জামানের বিরুদ্ধে আপিল বিভাগের রায় কার্যকরে নাটকীয়তা এবং
২য় পর্বের মঞ্চায়ন শুরু’ শীর্ষক পোস্টটি দিয়েছিলাম।
আজ পত্র পত্রিকায় বেশ বড়সড় করেই সংবাদ প্রকাশ হয়েছে। সেখানে বলা হয়েছে, ‘আদালতের অন্তর্নিহিত ক্ষমতা বলে ‘ রিভিউ-এর আদেশ দেওয়া হয়েছে। প্রশ্ন হলো আপীল বিভাগের অন্তর্নিহিত ক্ষমতার বলটি কোথায়। আইন অনুযায়ী যেহেতু যুদ্ধাপরাধ ট্রাইব্যুনাল আইনটি সুরক্ষিত সেহেতু সংবিধানের কোনো অনুচ্ছেদ এখানে কার্যকর নয়। অপর দিকে দেওয়ানী কার্যবিধির ১৫১ ধারা ‘আদালতের সহজাত ক্ষমতার রক্ষা’ বিষয়টির প্রয়োগ হয় দেওয়ানী মামলায় এবং ফৌজদারি কার্যবিধির ১৬১-ক ধারা ‘হাইকোর্ট বিভাগের অন্তর্নিহিত ক্ষমতা অক্ষু্ন্ন থাকবে’ বিষয়টি ফৌজদারি মামলা এবং হাইকোর্ট-এর এখতিয়ার সম্পকিত হলে আপীল বিভাগের অন্তর্নিহিত ক্ষমতার উৎস কোনটি। নিশ্চয়ই আদালতেরও নৈতিকতার মানদণ্ড রয়েছে; সেদিক থেকে এটি কতটা যৌক্তিক?
বৃটিশ কমল ল-এ যে বিষয়গুলোর আইনগত সমাধান সম্ভব হতো না তা আইনের আওতায় এনে সিদ্ধান্ত দেওয়ার জন্য চ্যান্সারি আদালত সিদ্ধন্ত দিতেন। যা ইক্যুইটি আইন হিসেবে খ্যাত। বাংলাদেশে আদালতে সেটির প্রায়োগিক কোনো প্রেক্ষাপট নেই। তবে ইক্যুইটি বা ন্যায়পরতার বিচারে যদি তার ম্যাক্সিম অনুসরণ করা হয় সেক্ষেত্রে এটি কোন ম্যাক্সিম-এর আওতায় পড়ে? ন্যায়পরতার নীতি অনুযায়ী যদি ‘ইক্যুইটি প্রতিকার বিহীন কোনো অন্যায়কে সহ্য করে না’ নীতিটি প্রয়োগ করা হয়ে থাকে তাহলে তার ভিত্তি কী? কেননা এখানে প্রতিকার বিহীন অন্যায়ের অস্তিত্ব পাওয়া যায় না; গণপ্রজাতন্ত্রী বাংলাদেশের সংবিধান-এর ৪৭ ক অনুচ্ছেদের ২ দফায় বিষয়টি স্পষ্ট করে বলা আছে।
বিজ্ঞ আদালতের সিদ্ধান্ত শীরধার্য। কিন্তু বিভিন্ন সময় যখন আইন ও বিচার প্রক্রিয়া নিয়ে আলোচনা উঠেছে তখন বার বারই তা আইনের বিচারে সুবিধা করতে পারেনি। তাহলে এখন কেন এমন ঘটছে? যদি আরো কোনো পর্যবেক্ষণ থাকে তাহলে এখনই তা শেষ করা উচিত।
মুক্তিযুদ্ধের প্রেক্ষাপটে স্বাধীন ভুখন্ড সৃষ্টি হওয়ায় আমরা আমাদের নিজস্ব সুপ্রীম কোর্ট, জাতীয় সংসদ ও পতাকা পেয়েছি। মুক্তিযুদ্ধ স্বাধীন বাংলাদেশের জন্য একটি সাংবিধানিক অনুশাসন দিয়েছে, যেটি অবশ্য অনুসরণীয়। সংবিধান-এর প্রস্তাবনায় বলা আছে, ‘‘আমরা দৃঢ়ভাবে ঘোষণা করিতেছি যে, আমরা যাহাতে স্বাধীন সত্তায় সমৃদ্ধি লাভ করিতে পারি এবং মানবজাতির প্রগতিশীল আশা-আকাঙ্খার সহিত সঙ্গতি রক্ষা করিয়া আন্তর্জাতিক শান্তি ও সহযোগিতার ক্ষেত্রে পূর্ণ ভূমিকা পালন করিতে পারি, সেইজন্য বাংলাদেশের জনগণের অভিপ্রায়ের অভিব্যক্তিস্বরূপ এই সংবিধানের প্রাধান্য অক্ষুন্ন রাখা, ইহার সংরক্ষণ, সমর্থন ও নিরাপত্তাবিধান আমাদের পবিত্র কর্তব্য’’ (প্রস্তাবনা; ৪র্থ প্যারা; গণপ্রজাতন্ত্রী বাংলাদেশের সংবিধান)-জাতি হিসেবে আমরা সেই পথেই এগিয়ে যেতে চাই। কিন্তু এই যুদ্ধাপরাধ ইস্যুটি আমাদের ইপ্সিত লক্ষ্যে পৌঁছাতে প্রধান প্রতিবন্ধক।
যেটি বলে শেষ করতে চাই, ট্রাইব্যুনাল আইন সংশোধনের পর দ্রুত বিচারিক কার্যক্রম নিষ্পত্তির বিষয়টি থাকলেও এখনও সকল প্রক্রিয়াই ইচ্ছাধীন ঝুলে যায়, এটি দূরীকরণে কি কোনো আয়োজন দরকার নেই। আমরা তাকিয়ে আছি সাঈদির রায়ের রিভিউ-এর দিকে। কিন্তু ১৭ সেপ্টেম্বর আপীল বিভাগ রায় দিলেও তার পূর্ণাঙ্গ আদেশ এখনও প্রকাশ হয়নি।
যুদ্ধাপরাধ ট্রাইব্যুনাল সম্পর্কিত বিষয়াবলী দ্রুত এগিয়ে নেওয়ার জন্য উচ্চ আদালতের নির্দেশনা সবিনয়ে প্রার্থনা করি, যার মাধ্যমেই নাটকীয়তা বন্ধ হবে। প্রজন্মের এই প্রত্যাশা খুব বেশি চাওয়া নয়।

