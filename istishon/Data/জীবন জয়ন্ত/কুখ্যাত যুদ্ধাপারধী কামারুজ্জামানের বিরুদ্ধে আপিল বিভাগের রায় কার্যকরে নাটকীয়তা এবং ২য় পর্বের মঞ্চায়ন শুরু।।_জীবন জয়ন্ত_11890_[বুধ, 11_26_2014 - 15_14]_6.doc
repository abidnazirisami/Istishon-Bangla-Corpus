কুখ্যাত যুদ্ধাপারধী কামারুজ্জামানের বিরুদ্ধে আপিল বিভাগের রায় কার্যকরে নাটকীয়তা এবং ২য় পর্বের মঞ্চায়ন শুরু।।


গত ২ নভেম্বর কুখ্যাত যুদ্ধাপরাধী কামারুজ্জামানের বিরুদ্ধে আপিল বিভাগ যুদ্ধাপরাধ ট্রাইব্যুনালের দেওয়া মৃত্যুদণ্ডের রায় বহাল রেখে আপিলের রায় ঘোষণা করেন।তৎপরবর্তী সময়ে দেশের খ্যাতিমান আইনজ্ঞবৃন্দ, সরকারের আ্ইনজ্ঞ আইনমন্ত্রী, বাংলাদেশ সুপ্রিমকোর্টের সর্বোচ্চ আইন কর্মকর্তাসহ যুদ্ধাপরাধীর আইনজীবিদের বক্তব্য আমরা শুনেছি।কিন্তু আজ জামাত ও যুদ্ধাপরাধীদের আইনজীবির বক্তব্য ছাড়া সকলের বক্তব্য মিথ্যা বলে প্রমাণীত হলো। স্বভাবতই প্রশ্ন জাগে তাহলে বাকীরা কি আইন সম্পর্কে্ জানেন না? বিশেষ করে রাষ্ট্রের আইন বিষয়ক গুরুত্বপূর্ণ পদে যারা দায়িত্ব পালন করছেন তারা অনুপযুক্ত? এই প্রশ্নের সমাধান কিভাবে করবেন সেটি সংশ্লিষ্টদের ব্যাপার।
কামারুজ্জামানের রায় পরবর্তী এই প্রেক্ষাপটকে আমি নাটকের ১ম পর্ব হিসেবেই নিয়েছি। কামারুজ্জামানের রায়ের প্রায় ৩ সপ্তাহ ধরে যার মঞ্চায়ন হয়েছে। তিন সপ্তাহ পর আমরা ২য় পর্বের মঞ্চায়ন দেখতে শুরু করেছি। এই পর্বটি কতদিন চলে সে সম্পর্কে এখনই ভবিষ্যদ্বানী করা যাবে না। কারণ কাদের মোল্লার রিভিউ আবেদন সম্পর্কিত পূর্ণাঙ্গ রায় প্রকাশের পর কিছু বিষয় নতুন করে নির্ধারিত হয়েছে।
রিভিউ সংক্রান্ত এই রায় অনুযায়ী আপিলের পূর্ণাঙ্গ রায় প্রকাশের ১৫ দিনের মধ্যে রিভিউ করতে হবে। এক্ষেত্রে কবে আপিলের রায় হবে তারপর রিভিউ, আবার রিভিউ-এর পূর্ণাঙ্গ রায়, এরপর ট্রাইব্যুনাল আদালতের পরোয়ানা, রাষ্ট্রপতির ক্ষমা ইত্যাদি নানান বিষয়! কাজেই ধরে নেওয়া যেতে পারে ২য় পর্বটি হবে বেশ বড়সড়।এরপর অন্যান্য পর্বে্র বিষয় আসতে পারে এবং এগুলো নির্ভর করছে রিভিউ-এর সিদ্ধান্ত এবং কার্যকারিতার ওপর। কিন্তু এখন পর্যন্ত এটি নিশ্চিত যে, যুদ্ধাপরাধীদের জন্য এখনও অবারিত সুযোগ রয়েছে এবং জাতিও সন্দেহ প্রকাশের যথেষ্ট ক্ষেত্র পাবে।
৫ ফেব্রুয়ারি ২০১৩ সালে গড়ে ওঠা আন্দোলনের প্রেক্ষাপটে কাদের মোল্লার যাবজ্জীবন কারাদণ্ডের বিরুদ্ধে সরকার আইন সংশোধন করে্ আপীল করতে বাধ্য হয়েছিলো।এ্ই আপিলের প্রেক্ষিতে প্রয়োজনীয় শুনানী ও বিজ্ঞ আইনজীবিদের মতামত শ্রবণ করে আদালত ২৩ জুলাই ২০১৩ কাদের মোল্লার মামলা রায়ের জন্য অপেক্ষমান রাখে।পরবর্তীতে ১৭ সেপ্টেম্বর রায় ঘোষণা করা হয়।রায়ে ৪:১ সংখ্যাগরিষ্ঠতায় আসামিকে মৃত্যু পর্যন্ত ফাঁসিতে ঝুলিয়ে মৃত্যুদণ্ড কার্যকর করতে বলা হয়। এর প্রায় আড়াই মাস পর রায়ের পূর্ণাঙ্গ অনুলিপি প্রকাশ করে আপিল বিভাগ এবং কাশিমপুর থেকে কাদের মোল্লাকে নিয়ে আসা হয় ঢাকা কেন্দ্রীয় কারাগারে।
৮ ডিসেম্বর ২০১৩ দুই পৃষ্ঠার একটি ‘মৃত্যু পরোয়ানা’ খামে করে এবং লাল কাপড়ে মোড়ানো ৭৯০ পৃষ্ঠার নথিসহ রায়ের কপি পৌঁছে দেয়া হয় ঢাকা কেন্দ্রীয় কারাগারে। ১০ ডিসেম্বর সন্ধ্যায় স্বরাষ্ট্র প্রতিমন্ত্রী শামসুল হক টুকু জানান, কাদের মোল্লার ফাঁসির রায় কার্যকর করার সব আইনি প্রক্রিয়া সম্পন্ন হয়েছে। কাদের মোল্লা রাষ্ট্রপতির কাছে ক্ষমা চাওয়ার সুযোগও নেননি। ওইদিন রাত ১২টা ১ মিনিটেই মৃত্যুদণ্ডের রায় কার্যকর করা হবে বলে জানায় কারা কর্তৃপক্ষ (সূত্র: বিডিনিউজ২৪.কম)।
ওই রাতেই কাদের মোল্লার পক্ষে রায় পুনর্বিবেচনার আবেদন করা হলে সুপ্রীম কোর্টের চেম্বার জজ রাতে এক আকস্মিক আদেশে রায় কার্যকর স্থগিত করেন।এরপর ১১ ও ১২ ডিসেম্বর আসামিপক্ষের রিভিউ আবেদনের ওপর শুনানি শেষে তা নাকচ করে দেয় প্রধান বিচারপতি নেতৃত্বাধীন আপিল বিভাগের পূর্ণাঙ্গ বেঞ্চ। ১২ ডিসেম্বর রাত ১০টা ১ মিনিটে ঢাকা কেন্দ্রীয় কারাগারে আবদুল কাদের মোল্লার ফাঁসি কার্যকর করা হয়। এরপর অনেক পানি পদ্মা মেঘনা হয়ে বঙ্গোপসাগরে গড়ালেও আজ মঙ্গলবার সেই রিভিউ খারিজের ১ বছর পর পূর্ণাঙ্গ রায় প্রকাশ হওয়ায় নতুন করে নাটকীয়তা তৈরি হলো।
কেন এত সময় লাগলো এটি কি সবিনয়ে জানার অধিকার নাগরিক হিসেবে আমাদের আছে? না কি এটা আদালতের বিপক্ষে যাবে এবং অপরাধ হিসেবে আমলে নেওয়া হবে? সে যেটাই হোক তারপরও বলবো, যে কোনো মামলার ক্ষেত্রেই দ্রুততার নীতি অনুসরণে বিশেষ করে জাতীয় গুরুত্বপূর্ণ মামলা হিসেবে এই মামলায় যথাযথ মনোযোগ দেওয়া হচেছ না। আজ একবছর পর যখন কামারুজ্জামানের মামলার রায় কার্যকর করার বিষয়টি সামনে এসেছে তখনই জাতির সামনে নাটকের নতুন দৃশ্যের অবতারণা করা হলো।
একবছর পর আরও যে প্রশ্নটি উঠে এসেছে তাহলো, সংবিধানে বর্ণিত বিষয়ে স্পষ্ট করে ঘোষণা থাকার পরও কেন বা কিভাবে কাদের মোল্লার রিভিউ আবেদনের রায়ে রিভিউ করার সিদ্ধান্ত থাকে? সংবাদ মাধ্যমে প্রকাশিত তথ্যে জানা যায় যে, আপিল বিভাগের অর্ন্তনিহীত ক্ষমতাবলে মানবতাবিরোধী অপরাধীদের এ রিভিউ পিটিশন দায়েরের সুযোগ দেয়া হয়েছে।
যে বিষয়টি মনে করিয়ে দিতে চাই তাহলো, কাদের মোল্লার মামলার শুনানির এক পর্যায়ে কাদের মোল্লার আইনজীবী আব্দুর রাজ্জাক সংশোধিত আইন এ মামলায় প্রযোজ্য হবে কি না- তা নিয়ে প্রশ্ন তুললে সিদ্ধান্তের জন্য অ্যামিকাস কিউরিদের বক্তব্য নেওয়ার পর রায়ের জন্য অপেক্ষমান রাখা হয় এবং সংশোধিত আইনের আওতায় রায় ঘোষণা ও কার্যকর করা হয়।অপরদিকে আইনের সংশোধনী বিবেচনায় সংবিধানেও কিছু বিষয় সন্নিবেশিত হয়। যেখানে রিভিউ সংক্রান্ত বিষয়টি স্পষ্ট করা আছে। তারপরও কি আদালত এ ধরনের আদেশ দিতে পারেন? এ ক্ষেত্রে আপিল বিভাগ গণপ্রজাতন্ত্রী বাংলাদেশের সংবিধান-এর অনুচ্ছেদ-১০৪ ‘আপীল বিভাগের পরোয়ানা জারী ও নির্বাহ’ সংক্রান্ত নির্দেশনা প্রয়োগ করে থাকলে তা কি সংবিধানের সাথে সাংঘর্ষিক হবে না? এমনকি মুক্তিযুদ্ধ বিষয়টিতে আইনের কোনো নৈতিক রক্ষাকবজ থাকবে না?
কেননা সংবিধান-এর অনুচ্ছেদ ৪৭ (৩) ও ৪৭ ক-এ যথা ক্রমে বলা হয়েছে ‘এই সংবিধানে যাহা বলা হইয়াছে, তাহা সত্ত্বেও গণহত্যাজনিত অপরাধ, মানবতাবিরোধী অপরাধ বা যুদ্ধাপরাধ এবং আন্তর্জাতিক আইনের অধীন অন্যান্য অপরাধের জন্য কোন সশস্ত্র বাহিনী বা প্রতিরক্ষা বাহিনী বা সহায়ক বাহিনীর সদস্য বা অন্য কোন ব্যক্তি, ব্যক্তি সমষ্টি বা সংগঠন কিংবা যুদ্ধবন্দীকে আটক, ফৌজদারীতে সোপর্দ কিংবা দণ্ডদান করিবার বিধান-সংবলিত কোন আইন বা আইনের বিধান এই সংবিধানের কোন বিধানের সহিত অসমঞ্জস বা তাহার পরিপন্থী, এই কারণে বাতিল বা বেআইনী বলিয়া গণ্য হইবে না কিংবা কখনও বাতিল বা বেআইনী হইয়াছে বলিয়া গণ্য হইবে না [অনুচ্ছেদ ৪৭ (৩)]।
এবং ‘সংবিধানের কতিপয় বিধানের অপ্রযোজ্যতা’ সম্পর্কে সংবিধানের অনুচ্ছেদ ৪৭ক-এ উল্লেখ আছে, ‘(১) যে ব্যক্তির ক্ষেত্রে এই সংবিধানের ৪৭ অনুচ্ছেদের(৩) দফায় বর্ণিত কোন আইন প্রযোজ্য হয়, সেই ব্যক্তির ক্ষেত্রে এই সংবিধানের ৩১ অনুচ্ছেদ, ৩৫ অনুচ্ছেদের (১) ও (৩) দফা এবং ৪৪ অনুচ্ছেদের অধীন নিশ্চয়কৃত অধিকারসমূহ প্রযোজ্য হইবে না।’ এবং ‘(২) এই সংবিধানে যাহা বলা হইয়াছে, তাহা সত্ত্বেও যে ব্যক্তির ক্ষেত্রে এই সংবিধানের ৪৭ অনুচ্ছেদের (৩) দফায় বর্ণিত কোন আইন প্রযোজ্য হয়, এই সংবিধানের অধীন কোন প্রতিকারের জন্য সুপ্রীম কোর্টে আবেদন করিবার কোন অধিকার সেই ব্যক্তির থাকিবে না।’
এটুকু বুঝি আদালতের সিদ্ধান্ত অবশ্য পালনীয়। কিন্তু সাংবিধানিক নির্দেশনার প্রেক্ষিতে যে প্রশ্নটি উঠে আসে তাহলো-কাদের মোল্লার রিভিউ আবেদন খারিজের পূর্ণাঙ্গ রায়ে আদালত ‘রিভিউ আবেদন গ্রহণযোগ্য’ বলে যে সিদ্ধান্ত দিয়েছে তা কি গণপ্রজাতন্ত্রী বাংলাদেশ সংবিধান-এর সাথে সাংঘর্ষিক নয়?
এখানেই শেষ নয় স্বাভাবিক আরও যে সকল বিতর্ক উঠে আসে-
১) আপীল আদালতের সাংবিধানিক ক্ষমতা প্রয়োগের ক্ষেত্রে নৈতিক রক্ষাকবজ কি থাকতে পারে না?
২) কাদের মোল্লার রিভিউ আবেদন খারিজের পূর্ণাঙ্গ রায় ঘোষণা করতে যে সময় অতিবাহিত হয়েছে তার কি কোনো প্রেক্ষাপট রয়েছে?
৩) কামারুজ্জামানের রায়ের পর তার আইনজীবিগণ আপিল বিভাগের রায়ের বিরুদ্ধে রিভিউ করা যাবে মর্মে নিশ্চিত ছিলেন এবং ‘কাদের মোল্লার রিভিউ আবেদন সম্পর্কিত পূর্ণাঙ্গ রায়ের আদেশে’-কী আছে সেটির জন্য অপেক্ষা করার যে পরামর্শ দিয়ে বক্তব্য দিয়েছেন-এটির পিছনে কি কোনো হেতু ছিলো বা আছে?
৪) কাদের মোল্লার রিভিউ সম্পর্কিত আবেদন খারিজ হওয়ার পর দেশের আইনজ্ঞ ব্যক্তিবর্গ বলেছিলেন আরকোনো মামলায় রিভিউ করা যাবে কি যাবে না সেটিও এখানে নিশ্চিত হয়ে গেল।এই বক্তব্যের সাথে রায়ের এত পার্থক্য কেন ঘটলো?
সব শেষে বলতে চাই, মুক্তিযুদ্ধের পরের প্রজন্ম কি ভুল করেছে যুদ্ধাপরাধী ও তাদের সংগঠনের বিরুদ্ধে সাজা নিশ্চিত এবং মুক্তিযুদ্ধের অমিমাংসিত বিষয়গুলোর মিমাংসা করে সমৃদ্ধ বাংলাদেশ গড়ে তোলার রাজনৈতিক কর্মসূচি নিয়ে এগিয়ে যাওয়ার প্রতিশ্রুতি দাবি করে? যেখানে দেশ পরিচালিত হবে মুক্তিযুদ্ধের চেতনাকে ধারণ করে।

