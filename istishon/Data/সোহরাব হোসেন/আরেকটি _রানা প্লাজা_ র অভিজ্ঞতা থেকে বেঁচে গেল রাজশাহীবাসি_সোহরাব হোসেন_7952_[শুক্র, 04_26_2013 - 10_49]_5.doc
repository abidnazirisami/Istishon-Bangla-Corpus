আরেকটি _রানা প্লাজা_ র অভিজ্ঞতা থেকে বেঁচে গেল রাজশাহীবাসি


রাজশাহী মহানগরীর আরডিএ মার্কেটের তৃতীয় তলায় ফাটল দেখা দিয়েছে। ঘটনার পর মার্কেটটি বন্ধ ঘোষণা করা হয়েছে।মার্কেটটি রাজশাহীর সবচেয়ে বড় শপিং সেন্টার হিসেবে পরিচিত।
শুক্রবার দুপুরে জুমার নামাজের আগে মার্কেটে ফাটল দেখে ব্যবসায়ীরা আতঙ্কিত হয়ে রাস্তায় বেরিয়ে আসেন। এসময় তারা বিক্ষোভ করে। মার্কেটটিতে প্রায় আড়াই হাজার দোকান রয়েছে।
পরে সিটি মেয়র খায়রুজ্জামান লিটন ও স্থানীয় সাংসদ ফজলে হোসেনবাদশা ভবনটি পরিদর্শন করে মার্কেট রোববার পর্যন্ত বন্ধ রাখার নির্দেশ দেন।
প্রত্যক্ষদর্শীরা জানান, রাজশাহী উন্নয়ন কর্তৃপক্ষ (আরডিএ) মহানগরীর সবচেয়ে ব্যস্ত এলাকা সাহেব বাজারে এই মার্কেটটি নির্মাণ করে। বিল্ডিংকোড না মেনে মার্কেট ভবনটি নির্মাণ করা হয়েছে বলে ব্যবসায়ীদের অভিযোগ।
জানা যায়, শুক্রবার দুপুরে হঠাৎ করে মার্কেটের উত্তর-পূর্ব কোনায় ফাটল দেখতে পায় ব্যবসায়ীরা। খবরটি মার্কেটে দ্রুত ছড়িয়ে পড়লে ব্যবসায়ীদের মাঝে আতঙ্ক ছড়িয়ে পড়ে। মুহূর্তের মধ্যে মার্কেটের দোকান বন্ধ করে বিক্ষোভ শুরু করেন ব্যবাসায়ীরা।
তাদের অভিযোগ, তৃতীয় তলার ওপরে নিয়মনীতি তোয়াক্কা না করে চতুর্থ তলা নির্মাণ করায় এই ফাটলদেখা দিয়েছে। ফাটল দেখা দেওয়ার পর মার্কেট মসজিদ থেকে দোকান বন্ধের ঘোষণা দেওয়া হয়।
অনাকাঙ্খিত ঘটনা এড়াতে আরডিএ মার্কেট বন্ধ রাখার নির্দেশ দিয়েছে পুলিশ।
এদিকে, খবর পেয়ে ঘটনাস্থল পরিদর্শন করেন রাজশাহীর মেয়র ও সদর আসনের সংসদ সদস্য। তারা তাৎক্ষনিকভাবে মার্কেটের ভবনে ফাটল ধরার কারণ খতিয়ে দেখার নির্দেশ দিন কর্তৃপক্ষকে।
এদিকে, রাজশাহী ফায়ার সার্ভিসের উপ-সহকারী পরিচালক আবদুল মান্নান ঘটনাস্থল পরিদর্শন করে জানান, চতুর্থ তলায় এখনও নির্মাণকাজ চলছে।
কিন্তু ঝুঁকিপূর্ণ হওয়ায় তা বন্ধ রাখা জরুরি বলে জানান তিনি।
সূত্র: বাংলানিউজ২৪ডট কম

