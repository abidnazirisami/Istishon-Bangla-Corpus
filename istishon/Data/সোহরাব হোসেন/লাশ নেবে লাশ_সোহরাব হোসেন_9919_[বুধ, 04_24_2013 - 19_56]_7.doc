লাশ নেবে লাশ


 লাশ নেবে লাশ
হরেক রকম লাশ আছে
লাশ নেবে লাশ !
লাল লাশ নীল লাশ কাঁচা হলুদ রঙের লাশ
পাথর চাপা সবুজ ঘাসের সাদা লাশ,
আলোর মাঝে কালোর লাশ
‘মালটি-কালার’ লাশ আছে
লাশ নেবে লাশ ।
ঘরের লাশ পরের লাশ পাখি এবং পাতার লাশ
দাড়ির লাশ
চোখের বুকের নখের লাশ,
একটি মানুষ খুব নীরবে নাশ হবার লাশ আছে
লাশ নেবে লাশ ।
প্রেমের লাশ ঘৃণার লাশ নদী এবং নারীর লাশ
অনাদর ও অবহেলার তুমুল লাশ,
ভুল রমণী ভালোবাসার
ভুল নেতাদের জনসভার
হাইড্রোজনে দুইটি জোকার নাশ হবার লাশ আছে
লাশ নেবে লাশ ।
দিনের লাশ রাতের লাশ
পথের এবং পায়ের লাশ
অসাধারণ করুণ চারু লাশ ফেরীঅলার লাশ
লাশ নেবে লাশ ।
আর কে দেবে আমি ছাড়া
আসল শোভন লাশ,
কার পুড়েছে জন্ম থেকে কপাল এমন
আমার মত ক’জনের আর
সব হয়েছে নাশ,
আর কে দেবে আমার মতো হৃষ্টপুষ্ট লাশ ।
হেলাল হাফিজের ফেরীঅলা অবলম্বনে

