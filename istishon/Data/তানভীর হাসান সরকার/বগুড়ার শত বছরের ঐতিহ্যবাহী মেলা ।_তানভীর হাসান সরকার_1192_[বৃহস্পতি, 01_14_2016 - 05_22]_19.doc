বগুড়ার শত বছরের ঐতিহ্যবাহী মেলা ।


জৈষ্ঠ্য মাসের ২য় রবিরার থেকে তিনদিন শেরপুর শহর থেকে অদুরে কেল্লা ও পোশী ওই দুই গ্রামের মধ্যবর্তী স্থানে ৪৫৯ বছরের প্রাচীন ঐতিহ্যবাহী কেল্লাপশী মেলার আয়োজন করা হয়। স্থানীয় ভাষায় ”জামাইবরণ” বলা হয়ে থাকে।
এই অঞ্চলের হাজার বছরের গ্রাম বাংলার সংস্কৃতির অন্যতম ঐতিহ্য এই কেল্লাপশী মেলা। মেলা উপলড়্গে এই অঞ্চলের আনন্দ-উৎসবে ভরে উঠে প্রতিটি ঘর। মেলা ঘিরে চলে রকমারি আয়োজন। মেলা শুরু হওয়ার দু’এক সপ্তাহ আগে থেকে চলে পূর্ব প্রস্তুতি। মেলা উপলক্ষে আত্মীয়-স্বজনদেরকে দাওয়াত করেন। বিশেষ করে নতুন জামাই-মেয়েকে নিয়ে আনন্দ উৎসবে মেতে উঠে। শ্বশুর বাড়ীতে থেকে জামাই বাবু কে মোটা অংকের সেলামী দেয়া হয়। জামাইবাবু সেলামীর টাকা ও নিজের টাকা নিয়ে সাধ্য অনুযায়ী খাসি, বড় বড় মাছ, মহিষের মাংশ হাড়ি, কলস ভর্তি মিষ্টি, বিভিন্ন মৌসুমী ফল যেমন, লিচু, আম সহ বিভিন্ন খেলনা কেনেন। এছাড়া জামাই শ্যালক-শ্যালিকাদের নিয়ে মেলায় যান। তাদের নিয়ে সার্কাস, নাগোরদোলা, হন্ডা খেলা, জাদু খেলা, পুতুল নাচ খেলা দেখিয়ে আনন্দ উলস্নাস করে, মেলায় চুড়ি, ফিতা, দুল ঝিনুকের মালা সহ বিভিন্ন খেলনা সামগ্রী নিয়ে বিকালে বাড়ি ফেরেন।
কথিত আছে যে, ১৫৫৬ খিষ্টাব্দ থেকে এই ঐতিহ্যবাহি কেল্লাপশী মেলা অনুষ্ঠিত হয়ে আসছে । এ সর্ম্পকে আরো জানা যায়, বৈরাগ নগরের বাদশা সেকেন্দারের এক ঔরশজাত এবং এক দত্তক পুত্র ছিলেন। ঔরশজাত পুত্রের নাম ছিল গাজী মিয়া আর দত্তক ছেলের নাম কালু মিয়া। গাজী মিয়া দেখতে খুবই সুন্দর ছিলেন। তারা রাজ্যের মায়া ত্যাগ করে ফকির সন্ন্যাসীর বেশ ধারণ করে ঘুরতে ঘুরতে ব্যাক্ষণ নগরে আসেন। এখানে ব্যাক্ষণ রাজমুকুটের একমাত্র মেয়ে চম্পাবতীকে দেখে মুগ্ধ হয়ে দু’জন দু’জনাকে ভাল বেসে ফেলেন। পালিত ভাই কালু মিয়া বিষয়টি জানতে পেরে গাজীর বিয়ের প্রস্তাব নিয়ে মুকুট রাজার কাছে যান। মুকুট রাজা ফকিরবেশী যুবকের স্পর্ধা দেখে ক্ষিপ্ত হয়ে তাকে বন্দি করেন। এতে গাজী মিযা দারুণ আঘাত পান। কালু মিয়াকে উদ্ধারের জন্য কেল্লাপশী নামক স্থানে দূর্গ নির্মাণ করেন। পরে রাজার সাথে যুদ্ধ করে কালু মিয়াকে উদ্ধার করেন এবং মুকুট রাজার মেয়ে চম্পাবতী কে বিয়ে করেন। তিথি অনুয়ায়ী ওইদিনটি ছিল জৈষ্ঠের ২য় রবিবার। গাজি মিয়ার বিয়ে উপলক্ষে তিন দিন ব্যাপী কেল্লাপশিতে বিয়ের উৎসব চলে । ওইদিনকে স্মরণী করে রাখার জন্য প্রতি বছর জৈষ্ঠ্য মাসের ২য় রবিবার থেকে তিনদিন ব্যাপি মেলা বসে। আর এই মেলা উপলক্ষে এ অঞ্চলের নতুন জামাইকে ঘরে এনে আনন্দ উৎসবে মেতে উঠেন। এছাড়া আত্মীয়-স্বজনের পদচারনায় মুখরিত হয়ে উঠে মেলা প্রাঙ্গন।
অন্যদিকে মেলা শুরুর প্রায় সপ্তাহ খানেক আগে থেকে গ্রামে গ্রামে চলে মাদার খেলা। একটি বড় বাঁশকে লাল কাপড়ে মুড়িয়ে সেটির সাথে চুল লাগিয়ে ১০-১৫ জনের একটি দল বেরিয়ে পড়েন। ঢাক-ঢোল পিটিয়ে গান -বাজনার মাধ্যমে এবং বিভিন্ন সরঞ্জামাদি আর লাঠি নিয়ে তারা গ্রামগঞ্জে ও শহরে খেলা দেখায়। মেলা শুরুর আগ পর্যন্ত চলে এই খেলা। জৈষ্ঠের ২য় রবিবার মেলা প্রাঙ্গনে শেষ হয় এই খেলা। মেলা উপলক্ষে চারদিকে সাজসাজ রব পড়ে যায়। এখানে সার্কাস, যাত্রা, লাঠি খেলা, পুতুল নাচ, বিচিত্রা, হোন্ডা খেলা, কার খেলা সহ চলে নানা অনুষ্ঠান। মেলার এক পার্শ্বে চলে নিত্য প্রয়োজনীয় আসবাবপত্র কাঠের মেলা। নতুন জামাই-মেয়ের ঘর সংসারের জন্য আসবাব পত্র কেনা হয়। 

