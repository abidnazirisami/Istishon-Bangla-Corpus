বাল্য বিবাহ প্রতিরোধ করুন


#বাল্য_বিবাহ_প্রতিরোধ_করুন
"তোমরা আমাকে একটি শিক্ষিত মা দাও, আমি তোমাদের একটি শিক্ষিত জাতি দিব" বলেছিলেন প্রখ্যাত মনিষী ও দার্শনিক নেপোলিয়ন বোনাপার্ট। অথচ আজ এই একুশ শতকে এসেও বাংলাদেশের ৬৬% মেয়ে এখনো শিক্ষা থেকে বঞ্চিত, যার প্রধান কারণ বাল্যবিবাহ ।
জাতিসংঘের সহযোগী সংগঠন ইউনিস্ফের সাম্প্রতি রিপোর্ট অনুযাযী, দক্ষিণ এশিয়ার ৪৬% মেয়ের বিয়ে হয় ১৮ বছর পূর্ণ হওয়ার আগে, যা বাল্য বিবাহ। আর এই তালিকায় সবার উপরে বাংলাদেশ ৬৫%। এর পরেই রয়েছে ভারত- ৪৩ শতাংশ। এছাড়া নেপালে ৪১ শতাংশ, আফগানিস্তানে ৪০ শতাংশ, ভূটানে ২৬ শতাংশ, পাকিস্তানে ২৪ শতাংশ, শ্রীলঙ্কায় ১২ শতাংশ এবং মালদ্বীপে ৪ শতাংশ।
বাংলাদেশ সরকার ১৯৯২ সালে বাল্য বিবাহ বিরোধী আইন পাশ করেন। এ আইন অনুযায়ী বাল্য বিবাহ শাস্তিযোগ্য অপরাধ। এ আইনে পুরুষের বিয়ের ন্যূনতম বয়স ২১ বছর এবং নারীর ন্যূনতম ১৮ বছর নির্ধারণ করা হয়েছে। এ আইন লঙ্ঘন করে বিয়ের সঙ্গে জড়িত বর-কনের অভিভাবক, আত্মীয়, ইমাম বা কাজীসহ সবার শাস্তির বিধান রয়েছে। জড়িত পুরুষদের বিনাশ্রম কারাদ- অথবা এক হাজার টাকা জরিমানা অথবা উভয় দ- এবং নারীর ক্ষেত্রে জরিমানা হতে পারে। ছেলে সাবালক ও মেয়ে নাবালক হলে ছেলের এক মাস পর্যন্ত বিনাশ্রম কারাদ- অথবা এক হাজার টাকা জরিমানা অথবা উভয় দ- হতে পারে। বর-কনে দু’জনই নাবালক হলে তাদের কোনো শাস্তি হবে না। কিন্তু বাস্তব পরিস্থিতি হলো কাজির গরু গোয়ালেই রয়েছে- এসব আইন আছে ঠিকই, কিন্তু তার প্রয়োগ নেই, বর্তমানে এই আইনকে আরো শিথিল করা হয়েছে, যা উস্কে দিতে পারে বাল্য বিবাহকে । বাল্য বিবাহের কারণ একাধিক। অধিকাংশ দরিদ্র পরিবার কন্যা সন্তানকে বোঝা বলে মনে করে। ফলে ভরণ পোষণের বাড়তি চাপ থেকে মুক্তি পেতে অনেকে কিশোরী বয়সে মেয়েদের বিয়ে দিয়ে থাকে। এছাড়া বয়স হলে মেয়ের বিয়ে হবে না, এ ভয়েও অনেক অভিভাবক অল্প বয়সে মেয়ে সন্তানকে বিয়ে দেন। ছেলে এবং তার পরিবারের মানসিকতাও এক্ষেত্রে অনেকাংশে দায়ী। তাছাড়া রাস্তাঘাটে মেয়েদের যৌন নির্যাতন এবং ইভটিজিং এর ভয়ে অভিভাবকরা অপ্রাপ্ত বয়সে মেয়েদের বিয়ে দিয়ে থাকে। তাদের ধারণা মেয়ে স্বামীর বাড়িতে গেলে নিরাপদ থাকবে। কিন্তু তারা এটা ভুলে যায় যে, প্রকৃতপক্ষে মেয়েকে তারা সম্পূর্ণ অচেনা অজানা পরিবেশে এই অল্প বয়সে তাকে বিয়ে দিয়ে নিঃসঙ্গ করে দিচ্ছে। তারা যে শুধু মেয়েটির ভবিষ্যত ভাবনাকে অঙ্কুরে বিনষ্ট করছে তা নয়, শারীরিক ও মানসিকভাবে পঙ্গুত্বের দিকে ঠেলে দিচ্ছে তাকে।
এবার আপনাদের সামনে বাল্য বিবাহের কুফল সম্পর্কে আমার বাস্তব অভিঙ্গতা তুলে ধরছি ; আমার গ্রামের গরীব কৃষক রহমান, যার দুই মেয়ে তিন ছেলে। বড় মেয়ের বিয়ে হয়েছে ২ বছর আগে আর ছোট মেয়ের ৫ মাস আগে ( বিয়ের সময় তাদের বয়স ১৩-১৪)। কিছু দিন আগে খবর পেলাম সন্তান প্রসব করতে গিয়ে মৃত্যু বরন করেছে রহমান চাচার ১৫ বছর বয়সের মেয়ে। 
আমার স্কুলে ক্লাসের সবথেকে মেধাবী ছাত্রী; নুপুর। যে কিনা কখনো ক্লাসে ২য় স্থান অর্জন করেনি। তার ইচ্ছে ছিল, বড় হয়ে খুব ভাল উকিল হবে, আমার বিশ্বাস ছিল সে অবশ্যই একদিন ভাল উকিল হবে। কিন্তু আমার বিশ্বাস ও তার ইচ্ছে কোনটি সত্যি হয় নি। সে যখন ক্লাস ১০, বিয়ে হয়ে যায় তার। স্বপ্ন গুলো যেন অঙ্কুরে নষ্ট হয়ে যায়।
এরকম হাজার কাহিনী বাংলার পথে-প্রান্তরে বিদ্যমান। আমরা কম-বেশি গ্রাম অথবা শহরে সব জায়গায় এই দৃশ্য দেখতে পাই। এর থেকে যেন আমাদের আর কোনো পরিত্রাণ নেই। মজার ব্যাপার হলো আমরা যারা তথাকথিত সচেতন জনগোষ্ঠী তাদের চোখের সামনে অহরহ ঘটে চলেছে এ ধরনের অনাচার।
তানভীর হাসান
আহব্বায়ক:পুস্তুক সৌহার্দ্য

