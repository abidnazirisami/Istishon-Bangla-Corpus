র‍্যাগিং!!! একটা জঘন্য অপরাধ___


কয়েক বছর আগের কথা। আমার বড়ভাই আমাকে তার ভার্সিটির হোস্টেল জীবনের গল্প বলছে- "...সেদিন পাশের রুমে আমার কিছু ক্লাসমেট ফার্স্ট ইয়ারের এক ছেলেকে ডেকে এনেছে। তারপর ওকে প্রশ্ন করছে- সাঁতার পারিস?
- জ্বি ভাইয়া।
- সাঁতার কোথায় পারে? মাটিতে না পানিতে?
- পানিতে!
একজন বোতল থেকে মেঝেতে একটু পানি ঢেলে- নে সাঁতরা!
ছেলেটা বিব্রত হয়ে দাঁড়িয়ে রইল। বাকিরা হো হো করে হাসতে লাগলো।
সেখানেই শেষ নয়। ছেলেটাকে আরো প্রায় আধা ঘণ্টা নানাভাবে নাজেহাল করে পরে ছেড়ে দেয়া হয়েছিলো..."
গল্পটা শুনে আমার নিজেরই গাঁ জ্বলছিলো! ভাইয়াও যে খুব আনন্দের সাথে বলেছিল তা না। প্রচলিত ভাষায় এটাকে বলা হয় "র‍্যাগিং"! ভাইয়া তার ভার্সিটিতে র‍্যাগিং বন্ধ করার পক্ষে সেই সময় একটা জোড়ালো পদক্ষেপ নিয়েছিলো! সেটা এখনও ঐ ভার্সিটিতে ওয়াকিবহাল আছে কিনা কে জানে!
তবে ভার্সিটি জীবনে র‍্যাগিং একটি ঐতিহ্যবাহী ঘটনা। আমার নিজের জীবনে এরকম কোন ঘটনা নেই যদিও। ঢাকা পলিটেকনিক ইন্সটিটিউটে ক্যাম্পাসে র‍্যাগিং দেবার রেওয়াজ ছিল না। (অতিমাত্রায় রাজনৈতিক কলেজ হওয়ার কারণে কিঞ্চিত অসুবিধা ছিল! দেখা গেল- ফার্স্ট ইয়ারের একজনকে র‍্যাগ দেয়া হলো। সে আবার "ছাত্র......" এর সভাপতির "ছোটভাই"! পরদিন ৪/৫জন এসে ঐ "র‍্যাগার" বড়ভাইকে মেরে ঠ্যাং ভেঙ্গে দিলো!) তবে হল-এর বড় ভাইয়েরা মাঝে মাঝে র‍্যাগ দিতো। সেটাও তেমন ভয়ঙ্কর ধরনের কিছু না। আমি হল-এ থাকতাম না বলে সেটাও পাইনি। আর ভার্সিটির ইভিনিং শিফট্‌-এ তো প্রশ্নই ওঠে না! ক্লাস করারই সময় নেই আবার র‍্যাগ!
তবে নামকরা ভার্সিটিগুলোতে র‍্যাগিং একটা জনপ্রিয় বিষয়। এর অস্তিত্ব পাওয়া যায় কিছু হিন্দি মুভিতেও। "মুন্না ভাই এম,বি,বি,এস" বা "থ্রি ইডিয়টস" মুভিতে আমরা উলটো সিনিয়রদের র‍্যাগ দেবারও নজির দেখতে পাই! কিন্তু বাস্তবতা মুভির মত না। অনেক ক্ষেত্রেই র‍্যাগিংটা মারাত্মক পর্যায়ে চলে যায়। সেটা মারাত্মকভাবেই ইফেক্ট ফেলে জুনিয়র সেই ছেলে/মেয়েটির মনে ও জীবনে... তার একটি পরিসংখ্যান দেখানো হয়েছে হিন্দি "টেবিল নং ২১" মুভির শেষে।
যারা এখনও দেখেননি মুভিটা তারা অতিসত্ত্বর দেখে নিবেন। পুরো মুভিটার শুরু থেকে শেষ পর্যন্ত না দেখলে বিষয়টা বোঝা যাবে না। র‍্যাগিং-এর ভয়বহতা সম্পর্কে সচেতন করার এবং একটা বাস্তব উপলব্ধি তৈরী করার চেষ্টা করা হয়েছে মুভিটাতে। চেষ্টাটি বিফল হয়নি বোধহয়...
মুভিটির একদম শেষে একটা কথা বলা হয়েছে-
Ragging is not a Joke, It's a Crime!
কথাটি যে কোন রসিকতার ব্যাপারেই সত্য। আমাদের ফান/জোক/মজা/রসিকতার সীমা এতোটা অতিক্রম করা কখনওই উচিৎ নয় যেটা অপরকে মানসিকভাবে তীব্র আঘাত করে... একজন মানুষ হিসেবে এইটুকু মনুষ্যত্ব, একটুকু বিবেকবোধ বোধহয় আশা করা যেতেই পারে।
(পুনশ্চঃ কিছুদিন আগে জাহাঙ্গীর নগর বিশ্ববিদ্যালয়-এর 'প্রান্তিক গেট' দিয়ে ঢোকার সময় দেখলাম একটা বেশ বড়সড় সাইনবোর্ড লাগানো। সেখানেও লেখা আছে-
"র‍্যাগিং কোন বিনোদন নয়, এটা একটা অপরাধ"
পুরো সাইনবোর্ডটিতে এর ক্ষতিকারক দিকগুলো সম্পর্কে সচেতনতা তৈরী ছাড়াও হুসিয়ারী বার্তা দেয়া হয়েছে। কারো বিরুদ্ধে র‍্যাগিং-এর অভিযোগ পাওয়া গেলে কী ধরনের শাস্তি দেয়া হবে এবং কেউ র‍্যাগিং-এর শিকার হলে কাকে কোন ফোন নাম্বারে অভিযোগ জানাতে হবে তা-ও লেখা আছে। আমি জানি না, এতো কিছুর পরেও সেখানে র‍্যাগিং বন্ধ হয়েছে কিনা।
অনেকে বলে- র‍্যাগিং নাকি সিনিয়র-জুনিয়রের মধ্যে সম্পর্কের সেতু বন্ধন তৈরী করে! হবে হয়তো... তবে সেটা যেন মাত্রা ছাড়িয়ে না যায়। শুধু র‍্যাগিং নয়, যে কোন রসিকতার সময়ই নিজের বিবেকবোধটাকে সামনে রাখা দরকার। হোক সেটা সামনা সামনি অথবা কোন সামাজিক যোগাযোগ মাধ্যম- ফেসবুক/ব্লগ-এর কমেন্ট বা পোষ্টে।)
-সফিক এহসান
বিকাল ৩:০০টা
৪ মে ২০১৩ইং 

