_আল্লামা শফির বক্তব্য এবং আমার ধর্ম বিরোধীতা_ শিরোনামের ব্লগটির প্রত্যুত্তর___


বিভিন্ন ব্লগে লেখালেখি করি বেশ কিছুদিন ধরেই। এর মধ্যে ইস্টিশন ব্লগটা বিশেষ ভাবে ভালো লাগে কারণ এখানে সত্যিকার অর্থেই কিছু ভদ্র-মার্জিত ব্যক্তির সান্নিধ্য পাওয়া যায়। ভিন্ন মত থাকে, সেটা আছে বলেই না ব্লগে আসা! নানা মতের আলোতে আলোকিত হবো তবেই না ব্লগের মজা। কিন্তু ধাক্কা খেলাম শ্রদ্ধেয় সহব্লগার "শামীমা মিতু" আপুর "সময়: শনি, 13/07/2013 - 8:29অপরাহ্ন"তে লেখা "আল্লামা শফির বক্তব্য এবং আমার ধর্ম বিরোধীতা" শিরোনামের ব্লগটিতে। না, ""আল্লামা শফির বক্তব্য" ও অন্যান্য বিষয় নিয়ে ওনার কথার সাথে আমিও একমত। কিন্তু যখন উনি এই বক্তব্যের সাথে স্বয়ং আল-কোরাআন এর সাদৃশ্য তুলনা করে ধর্মকে গালাগাল ও অপবাদ দেয়া শুরু করলেন, তখন একটা মুসলিম পরিবারে জন্ম নেয়ার কারণে সেটা হজম করা কঠিন হয়ে গেল...
ওনার পক্ষে অনেকগুলো কমেন্টও ছিল! তাই, খুব বিনয়ের সাথে কমেন্ট করে শুধু বলতে চেয়েছিলাম- কোন ভন্ডামীর সমালোচনার মাঝে ধর্ম টেনে না আনলে কি চলতো না? সেই সাথে কোরআনের ২ইটা লাইনও তুলে দিয়ে ওনার ব্যাখ্যা চাইলাম।
কিন্তু প্রত্যুত্তরে উনি কোন যৌক্তিক আলোচনার ধার না ধরে ব্যক্তিগত আক্রমণ ধরে নিয়ে আমার দেয়া ঐ ২টি লাইনের ব্যাখ্যা তো দিলেনই না, বরং এমন ভাবে রিএক্ট করলেন যে আমার কিছু বলার ছিল না...
ইস্টিশন-এ কারো কাছ থেকে এরকম অশালীন মন্তব্য পেয়ে ভেবেছিলাম এটা নিয়ে আর কোন আলোচনায় যাব না। কিন্তু বাঙ্গালী নিরবতাকে দুর্বলতা ভাবে! অন্তত, তারিক লিংকন ও গোলাম সারোয়ার-এর মন্তব্যে তেমনই মনে হলো! তাই এই প্রতি পোস্টটি দিতে বাধ্য হচ্ছি...
মূল্যায়নের সুবিধার্থে মূল পোস্টটির লিঙ্কটাও নিচে দিয়ে দিলাম...http://istishon.com/node/3391
স্বভাবতই এই লেখাটি অনেক বড় হবে। কারণ, মূল পোস্টের উদ্ধৃতি কোট করে সেটার আলোকে কথা বলতে হবে। সুতরাং...
সেই সাথে একটু ভুমিকা দেয়াও জরুরী! তবে শুরুতেই বলে নিচ্ছি আমি কোন ইসলাম বিশারদ নই। জন্মগত ভাবে মুসলমান তাই পারিবারিক শিক্ষার কারণে "ইসলাম" ভালোবাসি... আমার ক্ষুদ্র জ্ঞানে কোরআনের আয়াত ব্যাখ্যা করার দুঃসাহস কারো চোখে ধৃষ্টতা মনে হলে ক্ষমা করে দেবেন...
ব্যক্তিগত ভাবে আমি কোন ধর্মকে আক্রমণ করে কথা বলা পছন্দ করি না। অনেকেই ব্যক্তি স্বার্থে বিভিন্ন ধর্মগ্রন্থের এক-দুইটা বিশেষ লাইন কোট করেন। এটা একটা ভয়াবহ রকমের চালাকি! কারণ, স্থান-কাল-পাত্র বিচার করা খুব খুব খুবই জরুরী! প্রেক্ষাপট বর্ণনা না করে আগে-পাছের কথা বাদ দিয়ে মাঝখান থেকে একটা লাইন অনেক সময়ই সম্পূর্ণ উলটো একটা অর্থ বহন করে। এজন্য আমি সবাইকে সবসময় কোন আয়াত কোট করা হলে তার আগের ও পরের মিনিমাম ৩/৪টা আয়াত পড়ার অনুরোধ করব। খুব ছোট্ট একটা উদাহরণ দেই- ইসলাম গ্রহণের প্রথম শর্ত কালেমা। এই কালেমার (তায়্যেবা) এর বাংলা অর্থঃ"আমি সাক্ষ দিচ্ছি- আল্লাহ ছাড়া কোন ইলাহ্‌ নাই এবং মোহাম্মদ (সঃ) তাঁর রাসুল"
এই কথাটার একটা ছোট্ট অংশ হচ্ছে- "কোন ইলাহ্‌ নাই" ইংরেজিতে "There are no God!" কালেমার অংশ বিশেষ হওয়া সত্যেও কি ভয়ঙ্কর স্ববিরোধী কথা এই শব্দ কয়েকটাতে! রিতিমত নাস্তিকতা! এইভাবে কোট করাটাকে আপনি কী বলবেন?
শ্রদ্ধেয় শামীমা মিতু আপুও তেমনিভাবে কিছু কোরআনের আয়াত তুলে দিয়ে প্রমাণ করতে চেয়েছেন- ইসলাম ধর্ম প্রচন্ড নারীবিদ্বেষী! এবং সব শেষে উনি "বোখারী শরীফ, ভলুম -২, বই-১৮, হাদিস নং-১৬১"-এর রেফারেন্স দিয়েছেন! [এখন আমি হাদিস শরীফ কই পাই? অনেক খুঁজে-টুঁজে একটা বোখারী শরীফ খুঁজে বের করেছি। সেখানে ওনার দেয়া রেফারেন্স অর্থাৎ ভলুম-২ এ কোন ১৮নং বই-ই নেই! ১৬১ নং হাদিসও এটা না! আমার পাওয়া বোখারী শরীফটির (১০খণ্ড একত্রে) ২য় খণ্ডের বিস্তৃতি ৯৫ থেকে ২৪৩ পেজ! এই বিশাল পেজে ডিউরশনে পাওয়া গেল ৩৩৬নং থেকে ১৩০৫নং হাদিস! ৯৬৯টি হাদিসের মধ্যে কোনটার কথা উনি বলেছেন আমি তা অনেক চেষ্টা করেও খুঁজে পাইনি! তাছাড়া হাদিসের ব্যাপারে স্বভাবতঃই সবার (বিশেষতঃ আমার) জ্ঞান একটু কম! তারচেয়েও বড় কথা হাদিস ব্যাখ্যার ক্ষেত্রে "শানে নজূল" ও প্রেক্ষাপট খুবই গুরুত্বপূর্ণ! আমি নিতান্তই নাদান, তাই না পড়ে একটা ব্যাখ্যা করতে পারছি না... সরি!] ওনার দেয়া হাদিসের বক্তব্য ছিলঃ
"আমি দোজখও দেখলাম আর এমন ভয়ংকর দৃশ্য আমি আর দেখি নি। আমি দেখলাম অধিকাংশ দোজখবাসী হলো নারী। লোকেরা জিজ্ঞেস করল, হুজুর, কেন তা ? উত্তরে আল্লাহর হাবিব বললেন- তাদের অকৃতজ্ঞতার জন্য। আবার নবীকে জিজ্ঞেস করা হলো- নারীরা কি আল্লাহর প্রতি অকৃতজ্ঞ কি না। উত্তরে তিনি বললেন- নারীরা হলো তাদের স্বামীর প্রতি অকৃতজ্ঞ। তোমরা তাদের প্রতি সারা জীবন প্রীতিপূর্ন হলেও যদি একবার কোন কাজ কর যা তোমাদের স্ত্রীদের আশানুরূপ নয়, তাহলে তারা বলবে সারা জীবনেও তোমাদের কাছ থেকে ভাল কিছু পায়নি।"
এই হাদিস নিয়ে আমি তর্কে যাব না তার কারণটাও আগেই বলেছি। শুধু একটা জিনিস মনে মনে বলতে চাই- পৃথিবীর সবচেয়ে সুন্দর আচরনের নাম "Gratitude", "কৃতজ্ঞতাবোধ"; সেটা প্রত্যেকেরই থাকা আবশ্যক- একজন মুসলিম (সে নারীই হোক বা পুরুষ) এর তো বটেই। আর স্বাভাবিক ভাবেই "অকৃতজ্ঞতা" একটি ঘৃণিত অপরাধ! এই হাদিসটায় যদিও নারীকেই উদাহরণ দেয়া হয়েছে কিন্তু সহজ বাস্তবতা হচ্ছে নারী-পুরুষ যেই হোক না কেন, অকৃতজ্ঞ ব্যক্তি অবশ্যই শাস্তি প্রাপ্ত হবে। আর এখানে "স্ত্রীদের" যে আচরণের ঈঙ্গিত দেয়া হয়েছে তা এখনও প্রত্যেকটা স্ত্রীর মধ্যেই যে বিদ্যামান তা কোন নারী বুকে হাত দিয়ে অস্বীকার করতে পারবে? আমার অবাক লাগছে যে, এই হাদিসটাতেই যদি নারী না হয়ে এমন হতো যে- "কোন পুরুষ তার স্ত্রীর প্রতি অকৃতজ্ঞতা প্রকাশের জন্য দোজখবাসী হয়েছে" তাহলে কি উনি এই হাদিসটা রেফারেন্স করতেন কোনদিন? অথচ এমন হাদিসও কিন্তু খুঁজলে পাওয়া যাবে!
যাহোক, কোরআন থেকে দেয়া ওনার উদ্ধৃতিগুলোর ব্যাখ্যা নিচে আলোচনা করা হলোঃ
প্রথমতঃ উনি কোট করেছেন- "তোমাদের স্ত্রীগণ তোমাদের শস্যক্ষেত্র, সুতরাং তোমরা তোমাদের শস্যক্ষেত্রে যে প্রকারে ইচ্ছা অবতীর্ন হও। সূরা-২: বাক্কারাহ,আয়াত:২২৩"
-এটা ২২৩নং আয়াতের প্রথমাংশ। এর পরেও আরো তিনটি লাইন ছিলো! যাহোক, এই আয়াতের আগের আয়াতটা পড়লেই এই আয়াত সম্পর্কে স্পষ্ট একটা ধারনা পাওয়া যেতে পারে..."২২২. আর আপনার কাছে জিজ্ঞেস করে হায়েয (মাসিক/ঋতু) সম্পর্কে। বলে দিন, এটা অশুচি। কাজেই তোমরা হায়েয অবস্থায় স্ত্রীগমন থেকে বিরত থাক। তখন পর্যন্ত তাদের নিকটবর্তী হবে না, যতক্ষণ না তারা পবিত্র হয়ে যায়। যখন উত্তম রূপে পরিশুদ্ধ হয়ে যাবে, তখন গমন কর তাদের কাছে, যেভাবে আল্লাহ্‌ তোমাদেরকে হুকুম দিয়েছেন। নিশ্চয়ই আল্লাহ্‌ তওবাকারী এবং অপিবত্রতা থেকে যারা বেঁচে থাকে তাদেরকে পছন্দ করেন।
২২৩. তোমাদের স্ত্রীরা হলো তোমাদের জন্য শস্যক্ষেত্র। তোমরা যেভাবে ইচ্ছা তাদেরকে ব্যবহার কর। আর নিজেদের জন্য আগামী দিনের ব্যবস্থা কর এবং আল্লাহ্‌কে ভয় করতে থাক। আর নিশ্চিতভাবে জেনে রাখ যে, আল্লাহ্‌র সাথে তোমাদেরকে সাক্ষাত করতেই হবে। আর যারা ঈমান এনেছে তাদেরকে সুসংবাদ জানিয়ে দাও।"
-২২২ নং আয়াত ব্যাখ্যার প্রয়োজন দেখিনা কারণ মেডিক্যাল সায়েন্সও এর পক্ষেই কথা বলে! তাছাড়া ওটা মিতু আপু কোটও করেন নি। তবে ২২৩নং ব্যাখ্যার দাবী রাখে। বলাই বাহুল্য, এখানে "শস্যক্ষেত্র" বলতে পুরুষের 'সম্পত্তি' নয় বরং 'সম্পদ' বা "প্রিয় বস্তু" (প্রিয়তমা!) অর্থে বোঝানো হয়েছে। কথা হলো "প্রিয়তমা"র উপমা হিসেবে "শস্যক্ষেত্র" কেন ব্যবহার করা হলো? "হিরা-চুনি-পান্না" এই জাতীয় কিছু বলতে পারতো!
কিন্তু খেয়াল করুন- ততকালীন সাধারণ আরবীয়দের কাছে হিরা-জহরতের চেয়েও "খেজুরের বাগান" বা "শস্য ক্ষেত্র" অনেক বেশী আকর্ষনীয় ছিল। তাছাড়া সন্তানকে যদি ফসলের সাথে তুলনা করা হয় স্ত্রীকে শস্যক্ষেত্রের সাথে তুলনাটাই বেশী যুক্তিযুক্ত! তবুও যদি বলে "শস্যক্ষেত্র" উপমাটাই আপত্তিকর তাহলে বলতে হয় কোরআনে নারী ও পুরুষকে একে অপরের "ভূষণ" অর্থাৎ, পোষাকের সাথেও তো তুলনা করেছে! সেটাও নিশ্চয়ই আপত্তিকর! এভাবে বিচার করলে ১৪শ' বছর আগের প্রেক্ষাপটই আপত্তিকর!
আর "যে প্রকারে ইচ্ছা অবতীর্ন হও" কথাটা দিয়ে যৌন মিলনের বিভিন্ন (বৈধ) আসনের কথা বোঝানো হয়েছে। [কোরাআন-এর আলোকে যৌনমিলনের বিভিন্ন বৈধ আসন ও অন্যান্য নিয়ামাবলী নিয়ে আরো অনেক আয়াত বা হাদিসের ব্যাখ্যা টানা যেতো, সময়ের অভাবে সেদিকে যাচ্ছি না।]
এর মানে কিন্তু এই না যে কোরাআনে স্ত্রীকে একচেটিয়া ভোগের অধিকার দেয়া হয়েছে! বরং অপর এক আয়াত (২২৮) এর শেষাংশে বলা হয়েছে- "আর পুরুষদের যেমন স্ত্রীদের উপর অধিকার রয়েছে, তেমনি ভাবে স্ত্রীদেরও অধিকার রয়েছে পুরুষদের উপর নিয়ম অনুযায়ী।"
তাহলে নারীকে কিভাবে অসম্মানিত করা হয়েছে- একটু বলবেন কি?
দ্বিতীয়তঃ উনি কোট করেছেন-"তোমাদের আপন পুরুষ লোকের মধ্য হইতে দুইজন সাক্ষী রাখ। যদি দুইজন পুরুষ না পাওয়া যায়, তাহা হইলে একজন পুরুষ ও দুইজন স্ত্রীলোক। সূরা-২: বাক্কারাহ, আয়াত:২৮২"
-এটাও ২৮২নং আয়াতের মাঝখান থেকে তুলে দেয়া। পুরো আয়াতটা অনেক বড় বিধায় আর তুলে দিলাম না। মূলতঃ আয়াতটা ছিল লেন-দেন বিষয়ক এবং তার সারমর্ম হচ্ছে- কেউ যদি কারো কাছ থেকে ঋণ গ্রহণ করে তবে যেন তা লিখিত (অর্থাৎ, দলিল) রাখে। আর এব্যাপারেই প্রসঙ্গত দুইজন পুরুষ সাক্ষী রাখার কথা বলা হয়েছে। তবে যদি দুইজন সাক্ষী না পাওয়া যায় তবে একজন পুরুষ ও দুইজন নারী সাক্ষী... এর কারণও ব্যাখ্যা করা হয়েছে এভাবে- একজন ভুলে গেলে অন্যজন তাকে স্মরণ করিয়ে দেবে। আয়াতের মধ্যেই সব বলা আছে! আমি আর কী বলব?
এছাড়াও উনি কোট করেছেন সূরা-৪: নিসা, আয়াত:১৫-১৭ নং আয়াতগুলো। [সেগুলো আবার একসাথে মিলিয়ে লেখা! পড়ার সুবিদার্থে আমি আয়াতগুলো আলাদা করে লিখলামঃ]"১৫. তোমাদের মধ্যে যে সকল নারী ব্যাভিচার করিবে, তোমরা তাহাদের বিরুদ্ধে তোমাদের মধ্যেকার চারজনকে সাক্ষী রাখ, যদি তাহারা সাক্ষ্য দেয়, তবে তোমরা তাহাদিগকে (সংশ্লিষ্টদেরকে) সেই সময় পর্যন্ত গৃহে আবদ্ধ করিয়া রাখিবে যে পর্যন্ত না মৃত্যু তাহাদের সমাপ্তি ঘটায় কিংবা আল্লাহ তাহাদের জন্য কোন পৃথক পথ বাহির করেন।
১৬. তোমাদের মধ্যেকার যে দুইজন ব্যাভিচার করিবে, তোমরা সেই দুইজনকে শাস্তি দিও। অত:পর যদি তাহারা(উভয়ে) তওবা করে এবং (নিজেদের) সংশোধন করে তবে তাহাদের নিন্দাবাদ হইতে বিরত রাখ, নিশ্চয় আল্লাহ অতিশয় ক্ষমাশীল দয়ালু।
১৭. নিশ্চয়ই যারা অজ্ঞতাবশত: দোষের কাজ করিয়া বসে, অতঃপর অল্পকাল মধ্যে তওবা করে, তাহাদের তওবা কবুল করা আল্লাহর দায়িত্ব, আল্লাহ তাহাদের প্রতি সুদৃষ্টি করিয়া থাকেন, আল্লাহ মহাজ্ঞানী ও মহাবিজ্ঞানী। "
[বিঃদ্রঃ () এর ভেতরের গুলো আমার বাংলা কোরআনে ছিল যা উনি লিখেননি বা ওনার রেফারেন্স কোরআনটিতে ছিল না]
- তো এই তিনটি আয়াতে স্পষ্ট দেখা যাচ্ছে ব্যভিচারী নারী ও পুরুষ (সাক্ষী প্রাপ্তি সাপেক্ষে) "উভয়"কেই একই শাস্তির বিধান দেয়া হয়েছে। (নইলে "দুইজন" শব্দটা আসে কোথা থেকে?) তাহলে নারীর প্রতি অবিচার করা হলো কিভাবে? নাকি ১৫নং আয়াতটার শুরু হয়েছে "নারী" শব্দটা দিয়ে এটাই দোষের কারণ? বরং ১৭নং আয়াতে অনুতপ্ত ও ক্ষমাপ্রার্থীদের প্রতি সদয় হবারও ঈঙ্গিত দেয়া হয়েছে যা মানবতারই নিদর্শন প্রকাশ করে! 
উনি উদ্ধৃতি দিয়েছেন সূরা-৪:নিসা, আয়াত:৩৪ "পুরুষগণ নারীদিগের উপর কর্তৃত্বশীল, এই কারনে যে, আল্লাহ উহাদের কাহাকেও কাহারও উপর মর্যাদা প্রদান করিয়াছেন, এবং পুরুষেরা স্বীয় মাল হইতে তাহাদের অর্থ ব্যয় করিয়াছে, ফলে পূন্যবান রমনীগন অনুগত থাকে, অজ্ঞাতেও তত্ত্বাবধান করে, আল্লাহর তত্ত্বাবধানের মধ্যে এবং যাহাদের অবাধ্যতার সম্ভাবনা দেখিতে পাও, তাহাদিগকে উপদেশ দাও, এবং তাহাদের সহিত শয্যা বন্ধ কর এবং তাহাদিগকে সংযতভাবে প্রহার কর, তারপর যদি তোমাদের নির্দেশ অনুযায়ী চলিতে থাকে, তাহা হইলে তাহাদের উপর নির্যাতনের পন্থা অবলম্বন করিও না, নিশ্চয়ই আল্লাহ সুউচ্চ মর্যাদাশীল মহান।"
- এই আয়াতেও আমি নারী বিদ্বেষী কিছু খুঁজে পাইনি। তবে জানি ওনার খটকা লেগেছে কোন জায়গাগুলোতে। আমি সেগুলো ব্যাখ্যা দেবার চেষ্টা করছি-
প্রথম লাইনে বলা হয়েছে নারীদের ওপর পুরুষের কর্তৃত্ব দেয়া হয়েছে কারণ নারীর জন্য (পিছনে) পুরুষের অর্থ ব্যয় হয়। আমি প্রথমেই বলে নিয়েছি কোন জিনিসকে বিচার করতে গেলে স্থান-কাল-পাত্রটা খুবই গুরুত্বপূর্ণ! এই লাইনটাতেও তার ব্যতিক্রম নয়। কারণ আজকের দিনে যদি এমন দেখা যায় যে, কোন পরিবারের স্ত্রী রোজগার করে আর স্বামী ঘরে বসে বসে খায় এবং সেক্ষেত্রেও স্বামী স্ত্রীর ওপর কর্তৃত্ব করছে, তাহলে ওপরের লাইনটা হয়তো প্রযোজ্য হয় না। কিন্তু স্থানটা ছিল আরব, কালটা ছিল আজ থেকে ১৪শ' বছর আগের মধ্যযুগ আর পাত্র/পাত্রিরা ছিল ততকালীন আরববাসী! সে সময় পুরুষরাই নারীদের ভরন পোষণ করতো। আর এটাই বোধহয় খুব স্বাভাবিক যে, একটা পরিবারের যিনি কর্তা (যেমনঃ বাবা) তিনিই ঐ পরিবারের মা-ছেলে-মেয়ে এমনকি কাজের লোক সহ সবার গার্ডিয়ান! কাজেই এক্ষেত্রে স্বামীকে (গার্ডিয়ান হিসেবে) কর্তৃত্ব দেয়াটা দোষের কিছু দেখি না! তবে কর্তৃত্ব মানেই কিন্তু স্বেচ্ছাচারী নয়! বরং তাদেরকে দায়ীত্ব দেয়া হয়েছে "পোষ্যদের" দেখভাল করতে... যেটা পরের লাইনে স্পষ্ট করে বলা হয়েছে "এবং যাহাদের অবাধ্যতার সম্ভাবনা দেখিতে পাও, তাহাদিগকে উপদেশ দাও", উপদেশে কাজ না হলে শয্যা ত্যাগ ও "সংযতভাবে" প্রহার (অর্থাৎ, শাস্তি) দেয়ার অনুমতি দেয়া হয়েছে এবং সাথে সাথে আবার সতর্কও করে দেয়া হয়েছে যখন তারা সঠিক পথে চলবে তখন যেন "তাহাদের উপর নির্যাতনের পন্থা অবলম্বন করিও না"!
প্রসঙ্গত একটা কথা বলে রাখি ছোটবেলায় দুষ্টুমী বা অকাজ করে বসলে বাবার অনুপস্থিতিতে মা আমাদের এরূপ শাষণ করেছে যা সব বাবা-মাই সন্তানদের করে। এমন কী এখনও আমার মা আমার বিভিন্ন বিষয়ে কর্তৃত্ব ফলায়! আমি কী তাহলে বলব এখানে একজন নারী (আমার মা) একজন পুরুষ (আমার ওপর)-এর ওপর কর্তৃত্ব ফলাচ্ছে! -নিশ্চয়ই না। আসলে সঠিক দৃষ্টিকোণ থেকে দেখলে একজন অভিবাবক তার পোষ্যকে শাষণের অধিকার রাখেন। কোরআনেও এর ব্যতিক্রম কিছু বলা হয়নি। একজন পুরুষকে অভিবাবক হিসেবেই (পোষ্য) নারীর ওপর অধিকার এবং দায়িত্ব দেয়া হয়েছে... আবার অন্য আরেক জায়গায় আবার "মায়ের পায়র নিচে সন্তানের বেহেস্ত" বা "আল্লাহর পর কাউকে বড় বলে মানতে হলে ৩বার মা, ৪র্থ বার বাবার কথা" বলা হয়েছে! নারী কি সম্মানিত হয়নি এখানে?
বিবাহের ব্যাপারে উনি কোট করেছেন সূরা-৪: নিসা, আয়াত:৩- "নিজেদের ইচ্ছা অনুযায়ী দুই-দুই, তিন-তিন ও চার-চার রমনীকে বিবাহ কর, কিন্তু তোমরা যদি আশংকা কর যে, সমতা রক্ষা করতে পারিবে না, তদবস্থায় একই স্ত্রী কিংবা তোমাদের অধীনস্ত দাসী; ইহা অবিচার না হওয়ারই অতি নিকটতর।"
-এই জায়গাটায় রিতিমত "ইয়োলো জার্নালিজম" হয়েছে! উপরের গুলো যা হোক একটা আয়াতের অংশ বিশেষ ছিল, কিন্তু এটা রিতিমত একটা লাইনেরও অংশ বিশেষ যার মূল অর্থ পুরোই বিনিষ্ট হয়েছে! (এরূপ মিথ্যাচারের কারণ কি? -মিতু আপুর কাছে সুস্পষ্ট ব্যাখ্যা চাই!) বাক্য ব্যয় না করে আমি মূল আয়াতটি এর আগের আয়াত সহ তুলে দিচ্ছি-"২. এতীমদেরকে তাদের সম্পদ বুঝিয়ে দাও। খারাপ মালামালের সাথে ভালো মালামালের অদল-বদল করো না। আর তাদের ধন-সম্পদ নিজেদের ধন-সম্পদের সাথে সংমিশ্রিত করো না। নিশ্চয়ই এটা বড়ই মন্দ কাজ।
৩. আর যদি তোমরা ভয় কর যে, এতীম মেয়েদের হক যথাথভাবে পুরণ করতে পারবে না, তবে সেসব মেয়েদের মধ্যে থেকে যাদের ভাল লাগে তাদের বিয়ে করে নাও দুই, তিন, কিংবা চারটি পর্যন্ত। আর যদি এরূপ আশঙ্কা কর যে, তাদের মধ্যে ন্যায় সংগত আচরণ বজায় রাখতে পারবে না, তবে, একটিই অথবা তোমাদের অধিকারভুক্ত দাসীদেরকে; এতেই
পক্ষপাতিত্বে জড়িত না হওয়ার অধিকতর সম্ভাবনা।"
-বুঝতেই পারছেন কোরআনে ইচ্ছামত বিয়ে করার কথা নয় বরং "ন্যায় সংগত আচরন" করার নির্দেশ দেয়া হয়েছে। জানি খটকাটা কোথায়। খটকা হচ্ছে চার বিয়ের অনুমতি কেন? এই বিষয়ে ধর্মীয় ও বিজ্ঞানী মতবাদ দিলে হাজার পাতা লেখা যাবে! অতো সময় কই? জাস্ট ২/১টা হিন্টস দেই।
একাধিক বিয়ের অনুমতি ইসলাম শুধু পুরুষকেই নয় বরং নারীকেও দিয়েছে। তবে হ্যাঁ, পুরুষকে যেমন একই সাথে চার বিবি (শর্ত স্বাপেক্ষে) রাখার অনুমতি দিয়েছে তেমনটা নারীকে দেয়া হয়নি। এর কারণ, খুব সহজ! সেটা হলো- পুরুষকে চার বিয়ের অনুমতি "ফুর্তি" করার জন্য দেয়া হয়নি বরং সন্তান ধারন বা অন্য কোন সমস্যার জন্য প্রথম স্ত্রী অক্ষম হলে বা অন্য কোন বৈষয়িক স্বার্থে প্রথম স্ত্রীর অনুমতি এবং "ন্যায় সংগত আচরন" করার গ্যারান্টি দিতে পারলেই কেবল ২য় বা ৩য়... (বানিয়ে বলছি না! কোরআনের বিভিন্ন আয়াতে এব্যাপারে আলোচনা করা হয়েছে... সেই সাথে আরেকটা বিষয় মাথায় রাখা দরকার- তৎকালিন সময়ে নারীরা ছিল শুধুই ভোগ্য পণ্য! মেয়ে শিশুদের জ্যান্ত মাটিতে পুতে ফেলা হতো অথবা বাজারে গরু-ছাগলের মত বিক্রি করে দেয়া হতো। অনেক রাজা বাদশারা যখন হাজার হাজার নারী দিয়ে "হারেম" বানিয়ে আমোদ-ফুর্তি করতো, অনেক বৃত্তশালীরা একাধিক দাসী রেখে নির্বিচারে ভোগ করতো সেই সময়ে ইসলাম এবং কেবল মাত্র ইসলামই নারীকে দাসী নয় বরং যথাযথ দেনমোহর দিয়ে স্ত্রীর মর্যাদা দান করতে নির্দেশ দিয়েছে! ইতিহাসে অনেক রাজা বাদশার রঙ্গলীলার হাজারও রসালো গল্প আছে। আপনি ইতিহাস ঘেটে রাসুল (সঃ) বা তার কোন অনুসারীর এরকম "হারেমখানা"র নজির দেখাতে পারবেন কি? আরব-এর বাদশা তো ওনারাও ছিলেন!)
হাজার হাজার দাসীর একজন হবার চেয়ে ৪জন যথাযথ "সম্মানপ্রাপ্ত স্ত্রী"র একজন হওয়া কি ততকালীন আরব্য নারীদের জন্য সম্মানতর ছিল না?
অপরদিকে ইসলামে, স্বামী অক্ষম হলে স্ত্রীও তাকে তালাক দেবার ক্ষমতা রাখে! এখন কথা হলো নারী কেন একই সাথে ৪ স্বামী রাখতে পারবে না? এখানে বৈজ্ঞানিক ভাবেই বলা যায়- একজন নারী একাধিক স্বামীর সাথে বসবাস করলে সন্তানের পিতৃত্বজনিত সমস্যার সমাধান দেয়া যায় না। একজন পুরুষ একই বছরে একাধিক নারীকে সন্তান দিতে পারলেও একজন নারী একই বছরে একাধিক পুরুষকে সন্তান উপহার দিতে পারে না... এসব হাবিজাবি যুক্তি তো আছেই! তাছাড়া প্রাকৃতিক নিয়মেই নারীদের একাধিক "পুরুষ সহবাসে" কোন প্রজননগত সুবিধা তৈরী হয় না! এবিষয়ে আরো জানতে চাইলে আপনারা "অভিজিৎ রায়"-এর মনোজীববৈজ্ঞানিক গবেষণা মূলক "ভালোবাসা কারে কয়" বইটি পড়তে পারেন। নাম শুনেই বুঝতে পারছেন আমি কোন "কাঠ মোল্লা"র বইয়ের রেফারেন্স দিচ্ছি না। যারা "অভিজিৎ রায়"কে ব্যক্তিগতভাবে চেনেন না বা ওনার নাম শুনেন নি তাদের জন্য বলছি- উনি অত্যন্ত বিজ্ঞান মনষ্ক, কঠোর যুক্তিবাদি এবং ভয়াবহ রকমের নাস্তিক একজন মানুষ! এছাড়াও উনি "মুক্তমনা" [http://mukto-mona.com/] ব্লগের এডমিন। বই সংক্রান্ত তথ্য ছাড়াও নিখাদ "মুক্তমন চর্চা"র জন্য হলেও ব্লগটিতে ঘুরে আসার অনুরোধ রইলো...
ওনার দেয়া কোরআন-এর শেষ রেফারেন্সটা হলো সূরা-৪:নিসা, আয়াত:১২৯-১৩০।"তোমরা কখনো ভার্যাগনের মধ্যে সমতা রক্ষা করতে পারবে না যদিও লালায়িত হও, তবে সামগ্রিকভাবে ঝুকিয়া পড়িও না যে অপর স্ত্রীকে ঝুলানবৎ করিয়া রাখিবে এবং যদি সংশোধন কর এবং উভয়ে যদি পৃথক হইয়া যায়, তবে আল্লাহ অতিশয় ক্ষমাকারী দয়ালু। যদি উভয়ে পৃথক হইয়া যায় তবে আল্লাহ আপন উদারতায় প্রত্যেককে অমুখাপেক্ষী করিয়া দিবেন।"
- এই আয়াত ২টা উনি যেভাবে লিখেছেন তার অর্থ আমি নিজেই ভালো বুঝি নাই! (মনে হলো 'গুগল ট্রান্সলেট' এর অনুবাদ পড়তেছি!) তাই আমি আমার রেফারেন্স কোরআন থেকে হুবহু তুলে দিলাম। আশা করি সবাই ক্লীয়ার বুঝবেন। (সেই সাথে অনুরোধ করবো সূরা-৪:নিসা, আয়াত:১২৪,১২৮ ও অন্যান্য আয়াতগুলোও একটু পড়ে দেখবেন সেখানে কি চমৎকার ভাবে সাম্যের ও ইনসাফ-এর গান গাওয়া হয়েছে! জায়গার অভাবে সেগুলো আর দিলাম না...)"১২৯. তোমরা কখনও কখনও স্ত্রীদের মধ্যে সমতা রক্ষা করতে পারবে না, যদিও এর আকাঙ্খী হও। অতএব, তোমরা একজনের প্রতি সম্পূর্ণ ঝুকেও পড়ো না এবং অপরজনেক ফেলেও রেখো না দোদুল্যমান অবস্থায়। যদি সংশোধন কর এবং খোদাভীরু হও, তবে আল্লাহ্ ক্ষমাশীল, করুণাময়।
১৩০. যদি উভয়েই বিচ্ছিন্ন হয়ে যায়, তবে আল্লাহ্ স্বীয় প্রশস্ততা দ্বারা প্রত্যেককে অমুখাপেক্ষী করে দিবেন। আল্লাহ্ সুপ্রশস্ত, প্রজ্ঞাময়।"
- আমার স্বল্প আইকিউ এই দুই আয়াতে নারীবিদ্বেষীতা নয় বরং অত্যন্ত সুক্ষ্মভাবে (দুই সতিন) নারীর প্রতি ইনসাফ-এর নজির দেখেছে! আপনারা কেউ ভিন্ন কিছু দেখে থাকলে আমাকে একটু চোখে আঙ্গুল দিয়ে দেখিয়ে দেবেন প্লীজ...
শামীমা মিতু আপু! হ্যাঁ আপনাকেই বলছি- আপনার উত্থাপিত আয়াতের ব্যাখ্যা তো আমি দিলাম। মার্জিত ভাষায় এবার আপনার কথার ও আচরনের ব্যাখ্যা তো দিন!
আরো অনেক কথা বলার ছিল! কিন্তু যারা এখনও চলে না গিয়ে এতো কষ্ট করে এতো বড় লেখা পড়েছেন তাদের আর বিরক্তির কারণ হতে চাই না...
একটা চ্যালেঞ্জ দেবার ইচ্ছা ছিল (যা ঐ পোস্টের কমেন্টে ঈঙ্গিত করেছিলাম)।[পরবর্তী অংশটি শুধুমাত্র অতি ধৈর্যশীলদের জন্য]
"চ্যালেঞ্জ"টা সেই সব স্বঘোষিত নাস্তিকদের জন্য যারা কথায় কথায় কোরআন-হাদিস এর মৌলিকতা ও গ্রহণযোগ্যতা নিয়ে প্রশ্ন তোলেন...
আপনি আল্লাহ্‌ তো দূরে থাক কোন ঈশ্বরেই বিশ্বাস করেন না। প্রশ্ন ওঠে তাহলে কোরআন কার লেখা? নিশ্চয়ই বলবেন- মুহাম্মদ-এর!
ওকে ফাইন। আপনাদের ভাষ্য মতেই বলি- আজ থেকে ১৪শ' বছর আগে এক অন্ধকারের যুগে আরবের এক অক্ষর জ্ঞানহীন অবৈজ্ঞানিক লোক ত্রিশ পারার একটা বিশাল গ্রন্থ লিখে ফেলল যার কিছু তথ্য কাকতালীয়(!) ভাবে আজও অনেক বৈজ্ঞানিক গবেষনার সাথে মিলে যায়! যেটাকে আজও সারা পৃথিবীর এক-চতুর্মাংশ লোক একটি পূর্ণাংগ "জীবন আদর্শ" হিসাবে মানে! এই একবিংশ শতাব্দিতেও প্রতিদিন আধুনিক শিক্ষায় শিক্ষিত বিশ্বের হাজার হাজার মানুষ নতুন করে এই পুস্তকের আলোকে জীবন গঠণের সিদ্ধান্ত নেয়! 
কি আছে এই পুস্তকটায়? এই প্রশ্নের উত্তর আপনার কাছে চাচ্ছি না। কারণ, আপনার চোখে- এসব ভন্ডামী, সব ভুলে ভরা...
আপনি শুধু আমার একটা চ্যালেঞ্জ নিন-
আপনি তো আধুনিক শিক্ষায় শিক্ষিত, সম্পূর্ণ বোধজ্ঞান সম্পন্ন, বিজ্ঞান মনস্ক, যুক্তিবাদী, মুক্ত বুদ্ধির একজন সক্ষম ও পূর্ণাংগ মানুষ! আপনি এবং আপনার মত সকল জ্ঞানী-গুণিদের নিয়ে সব্বাই মিলে আমাকে একটা "জীবন আদর্শ" বা "জীবন দর্শন" বা "নীতি শ্রাস্ত্র" বা... লিখে দিন, যাতে কোন ধর্ম গ্রন্থের গোড়ামী থাকবে না, নারীবিদ্বেষ বা পুরুষবিদ্বেষ থাকবে না, ধনী গরিবের শ্রেণী বৈষম্য থাকবে না, সমাজের কোন কুসংস্কার ঠাঁই পাবে না, কোন অনাচার-অবিচার মাথা তুলতে পারবে না, কেউ হবে না লাঞ্ছিত-শোষিত...
যে পুস্তক অনুসরন করলে প্রজন্মের পর প্রজন্মে বইবে সাম্য আর সুবিচারের নির্মল সুবাতাস... যেখানে পাওয়া যাবে সকল সমস্যার বৈজ্ঞানিক সমাধান... মিলবে আলোর দিশা, বইবে মনুষত্বের জোয়ার!!!
...দিন না আমায় তেমন একটা কিছু, যা ফলো করলে সমাজ হয়ে উঠবে স্নিগ্ধ সুনির্মল... ঠিক আপনার প্রত্যাশার মত!
আমি কথা দিচ্ছি- ১৪শ' বছর অপেক্ষা করবো না, আপনার থিওরী যদি মাত্র তিনটা প্রজন্মকে কন্ট্রোল করতে পারে- আমি নির্দিধায় কোরআনকে ছুড়ে ফেলে দিয়ে আপনার পিছু হাঁটবো...
চ্যালেঞ্জটা তোলা রইলো- প্রয়োজনে স্ক্রীণ শট নিয়ে রাখেন, নয়তো পরে যদি অস্বীকার করি!
- সফিক এহসান
১৪/৭/২০১৩
(রাত ৯:০০ ঘটিকা)

