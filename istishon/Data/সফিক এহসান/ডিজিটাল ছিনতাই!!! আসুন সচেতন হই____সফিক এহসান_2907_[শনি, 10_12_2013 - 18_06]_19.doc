ডিজিটাল ছিনতাই!!! আসুন সচেতন হই___


ইদানিং অনলাইনে কেনাকাটা বেশ জনপ্রিয় হয়ে উঠেছে। জনপ্রিয় হবার কারনও আছে যথেষ্ট। নতুন বা পুরোনো যে কোন কিছু মনের মত দামে কেনা বেচা করার জন্য বিভিন্ন সাইটে ফ্রি বিজ্ঞাপন দেয়া যাচ্ছে। বাস্তবতা হলো আমি নিজেও কয়েকদিন আগে একটা সেকেন্ড হ্যান্ড বাই সাইকেল কিনলাম "বিক্রয় ডট কম" থেকে!
কিন্তু এসব অনলাইন মার্কেটের বিজ্ঞাপন দেখে কোন কিছু কিনতে যাবার আগে একটু সতর্ক হওয়া দরকার...! কারণ, যেহেতু এসব সাইটে বিজ্ঞাপন দিতে কোন টাকা লাগে না সুতরাং অনেক সময় ভুয়া বিজ্ঞাপন দিয়ে নির্দিষ্ট ঠিকানায় নিয়ে গিয়ে ছিনতাইয়ের ঘটনা অহরহই ঘটছে!
এমনই একটা ঘটনা ঘটেছে গত বৃহঃপতিবার সন্ধ্যায় আমার এক বন্ধুর বড় ভাইয়ের সাথে। অনলাইনে বিজ্ঞাপন দেখে উনি গিয়েছিলেন একটা সেকেন্ড হ্যান্ড ল্যাপটপ কিনতে। ওখানে যাবার পর তাকে একটা গলিতে ঢুকিয়ে চার/পাঁচজন মিলে প্রচুর মারধর করে। মানিব্যাগে নগদ টাকা না পেয়ে মোবাইল ও অন্যান্য জিনিস রেখে দেয়। পকেটে এ.টি.এম কার্ড ছিল। মারধর করে কার্ডের পিন কোড জেনে নিয়ে একজনকে বুথে পাঠিয়ে প্রায় ২৫ হাজার টাকা তুলে নেয়। এরপর বাসায় ফোন করে আরো টাকা মুক্তিপণ দাবি করে। এক পর্যায়ে অনেক বলে কয়ে ছাড়া পেয়ে একরকম পালিয়ে এসেছেন...!
মারের চোটে সারা শরীর ফুলে গেছে। হাতের বেশ কয়েকটা আঙ্গুল ভেঙ্গে গেছে... আরো বিভিন্ন জায়গায় দারুন জখম হয়ে এখন বেড রেস্টে আছেন!
একদম চোখের সামনে ঘটে যাওয়া এরকম একটা দুর্ঘটনা দেখে এখন মনে হচ্ছে- আমাদের মূল্যবোধের কত অবক্ষয়ই না হয়েছে! প্রযুক্তি যত উন্নত হচ্ছে সেই সাথে বেড়ে যাচ্ছে বিভিন্ন ক্রাইমে প্রযুক্তির ব্যবহার! তাহলে কী আমরা প্রযুক্তির ব্যাবহার ছেড়ে দেব?
প্রায় একই রকমের কিছু দুর্ঘটনার কথা আমদের কানে আসে যখন আমরা স্বেচ্ছায় রক্তদান করতে যাই। ফেসবুকে কিছু পেজ আছে যেখানে যে কোন সময় যে কোন জায়গায় যে কোন গ্রুপের রক্ত চাইলেই মোটামুটি ভাবে অল্প সময়ের মধ্যে ডোনার ম্যানেজ হয়ে যায়! এরা প্রত্যেকেই যে কোন মানুষের জন্য বিনা মূল্যে এক ব্যাগ রক্ত ডোনেট করতে প্রস্তুত! কিন্তু এমনও হয়েছে যে এরকম একজন মহানুভব ডোনারকেও রাত-বিরাতে রক্তের কথা বলে ডেকে নিয়ে গিয়ে সব কিছু ছিনতাই করে রেখে দিয়েছে!
আমরা বিভিন্ন স্বেচ্ছা রক্তদানের পেজ/গ্রুপের এডমিনরা তাই সবাইকে কিছু কথা বলে দিই। যেহুতু পোস্ট দেখে বোঝার উপায় থাকে না যে আবেদনটি আসল না ফেইক তাই আবেদন কারীকে বলা হয় সে যেন রোগীর ডিটেইল (যেমনঃ রোগের বর্ণনা, হাসপাতালের নাম, বেড নাম্বার ইত্যাদি) উল্লেখপূর্বক রক্তের আবেদন করে। অন্যাথায় আবেদন গ্রহণ করা হবে না।
একই ভাবে ডোনারদের বলা থাকে- গ্রুপ/পেজের প্রতি আস্থা আছে বলেই যে কারো ডাকে না জেনে না শুনে চলে যাবেন না। অবশ্যই নির্দিষ্ট হাসপাতালে রক্ত দিবেন। হাসপাতাল ব্যতিত অন্য কোথাও রক্ত দিবেন না। সম্ভব হলে একা না গিয়ে পরিচিত কাউকে সাথে করে নিয়ে যান। রক্ত দেয়ার আগে অবশ্যই রোগী দেখে নিবেন এবং (রোগি আই.সি.ইউ বা ও.টি.তে থাকলে অন্তত) ডাক্তারের সাথে কথা বলে নিবেন।
বিচ্ছিন্ন ঘটনার জন্য আমরা বসে থাকতে পারি না! সেটা রক্ত দানের মত একটা মহৎ কাজেই হোক আর কেনা কাটার মত নিত্য প্রয়োজনীয় কাজেই হোক। তাই অনলাইন বিজ্ঞাপন দেখে কেনা কাটা করার ক্ষেত্রেও একটু সতর্ক থাকলেই আমরা অনেক বড় দুর্ঘটনা সহজেই এড়িয়ে যেতে পারি। যেমনঃ
১. বিজ্ঞাপণ দেখে ফোন করলে বা ফোন আসলে আগে ভালো ভাবে সব বিস্তারিত খোঁজ খবর জেনে নিন যে সন্দেহজনক কিছু আছে কিনা?
২. অচেনা বা সন্দেহজনক কোন জায়গায় কোন কিছু কেনা-বেচা করতে যাওয়া ঠিক নয়।
৩. কোন গলি বা কারো বাসায় না গিয়ে বরং কোন পাবলিক প্লেস যেমনঃ বাস স্ট্যান্ড/যাত্রি ছাউনি/বাজার বা লোকারণ্য কোন রেস্টুরেন্টকে কেনা-বেচার জন্য বেছে নেয়া উচিৎ।
৪. সব সময় সাথে এক দুইজন বন্ধু বা পরিচিত বিশ্বস্ত লোক নিয়ে যাওয়া উচিৎ।
৫. যত ব্যস্ততাই থাকুক এসব ধরনের লেন-দেন দিনের বেলায় করাই ভাল। প্রয়োজনে ছুটির দিনে করা যেতে পারে!
৬. পরে যদি না পাই বা কাস্টমার হাত ছাড়া/অন্যত্র বিক্রি হয়ে যেতে পারে ভেবে কোন ধরনের রিস্ক নেয়া ঠিক হবে না। কারণ, একটা পছন্দের জিনিস সস্তায় অন্যত্র বিক্রি হয়ে গেলে বা কাস্টমার হাত ছাড়া হয়ে গেলেও এর চেয়ে ভালো আরেকটা পাওয়া যাবে। হয়তো ২/১দিন সময় লাগবে... কিন্তু রিস্ক নিতে গিয়ে টাকা/জিনিস তো হারাতে হয়ই সেই সাথে জীবনের ওপর দিয়ে বয়ে যেতে পারে ভয়ঙ্কর বিপদ এমনকি প্রাণ নাশের সংশয় পর্যন্ত থেকে যায়!
তাই আসুন, আমরা সকল ধরনের কাজে আরো বেশি সতর্কতা অবলম্বন করি। আমাদের যাপিত জীবনকে রাখি সকল প্রকার অনাকাঙ্খিত দুর্ঘটনা মুক্ত...

