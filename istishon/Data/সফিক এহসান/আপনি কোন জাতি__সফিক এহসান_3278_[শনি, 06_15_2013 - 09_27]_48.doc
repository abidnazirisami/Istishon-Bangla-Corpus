আপনি কোন জাতি_


তর্কটা শুরু হয়েছিল অন্য একটা প্রসংগে। কিন্তু সেটা গিয়ে শেষ পর্যন্ত গড়ালো "জাতির পিতায়"! ওনার বক্তব্য- মুসলমানদের জাতির পিতা ইব্রাহিম (আঃ), যারা বলে শেখ মুজিব- তারা কাফের!
আমি বললামঃ কে কবে দাবী করলো শেখ মুজিব মুসলমান জাতির পিতা?
তাহলে ওনাকে জাতির পিতা বলে কেন?
আশ্চর্য! ওনাকে বলা হয় বাঙ্গালী জাতির পিতা। বাঙ্গালী কি শুধু মুসলমানই নাকি, আর কোন ধর্মের লোক নাই? বাঙ্গালী জাতির পিতা শেখ মুজিব, আর মুসলমান জাতির পিতা ইব্রাহিম (আঃ), ঠিকই তো আছে! এখানে কাফের হওয়ার কি হলো?
ওনার সোজা কথা- জাতির পিতা একজনই হবে; দুইজন না! পিতা আবার কয়জন হয়?
আমার আর তর্ক করার রুচি হলো না। পিতা কয়জন হয়- এই প্রশ্ন করলে তো বলতে হয় অলরেডি দুইজন হয়ে গেল! একজন জন্মদাতা আরেকজন জাতির পিতা!
বাস্তবিক- আমাদের পিতা অনেক! জন্মদাতা বাবা, শ্বশুর আব্বা এবং উকিল বাপ! শিক্ষক পিতৃতুল্য! আবার ছোট ভাগ্নে-ভাতিজাদেরও ডাকা হয় বাপ! তাছাড়া মানব জাতির আদি পিতাও তো একজনকে বলা হয় (এডাম/আদম/মনু/...) বাপের কি শেষ আছে? আন্ডারগ্রাউন্ডে তো রিতিমত গডফাদারও থাকে!
তবু একেবারে চুপ থাকতেও পারলাম না। বললাম- তা আপনার জাতীয়তা কোনটা? আপনি কি নিজেকে বাঙ্গালী মনে করেন না?
উনি দম্ভের সাথে বললেন- আমার প্রথম এবং একমাত্র পরিচয় আমি মুসলমান জাতি! আর কোন জাতিতে আমি বিশ্বাস করি না...!
তা বেশতো- আপনি যখন পাসপোর্ট বা বায়োডাটা বানাবেন তখন জাতীয়তা (Nationality)-এর ঘরে লিখে দিয়েন "মুসলমান"!
উনি তবু তর্ক করতে লাগলেন। বয়োজেষ্ঠ্য হওয়ার কারণে আমি আর কথা বাড়ালাম না।
কিছু লোকের স্বভাবই হচ্ছে একরোখা তর্ক করা। স্বম্ভবত এই প্রজাতির প্রাণীদের জন্যই "ছাগু" শব্দটার উদ্ভব!
আসলে জাতের ব্যাপারটা বেশ জটিল। তাই বলে গুবলেট করে ফেলার মত কিছু নয় নিশ্চয়ই। স্থান-কাল-পাত্র বিশেষ আমাদের জাত বিভিন্ন হতে পারে। যেমন প্রথমতঃ আমরা মানুষ; কুকুর বা ছাগল জাত নই। দ্বিতীয়তঃ পৃথিবীতে অনেক মানুষ আছে, ভৌগলিকভাবে আমি বাংলাদেশী জাতি। তারপরে আমি ধর্মীয় ভাবে মুসলমান বা হিন্দু বা... হিন্দুদের মধ্যে আছে আবার ব্রাহ্মন-ক্ষত্রিয়-নমঃশূদ্র... ইত্যাদি। আবার সাদা-কালো বা মঙ্গোলিয়ান-ভোটচীনিয় এসবও কী কী যেন আছে জাতিভেদে! জাতের কি আর শেষ আছে? এক কথায় তো বলা মুশকিল "আমি কোন জাতি?"
এজন্যই বোধ হয় লালন বলেছিলেনঃ
"জাত গেল জাত গেল বলে
একি আজব কারখানা..."

