আমার যাপিত জীবন-২ [বিড়াল বিলাস]



আমাদের বাড়িটা যে চৌচালা সে কথা তো সবাই জানেই। শহরে আজকাল চৌচালা বাড়ি দেখা যায় না। হয় বিন্ডিং নয়তো দোচালা বাড়িতেই ফলস সিলিং লাগিয়ে এমন ভাবে ডেকারেশন করে যে বাইরে বা ভেতর থেকে দেখলেও ফ্ল্যাট বাসা মনে হয়! তবে আমাদের বাড়িটা যে ঠিক শহরে নয় সেটাও তো আগেই বলেছি। শহরের ভেতরেই একটুকরো মফঃস্বল, সেখানেই আমাদের বাড়ি।
আমাদের এই চৌচালা বাড়ির ঘরে আবার মাচা/চাঙ্গও আছে। যারা মাচা/চাঙ্গ চেনেন না তাদের জন্য বলছি- আগে গ্রামের চৌচালা বাড়িগুলোতে এই মাচা বা চাঙ্গ খুব কমন জিনিস ছিলো। এখনকার সময়ে এই জিনিস খুব একটা দেখা যায় না যদিও! জিনিসটা অনেকটা আধুনিক ফ্ল্যাট বাসার "ফলস রুফ"-এর মত। মূল টিনের চালের নিচে কাঠ বা মুলি বাঁশের একটা মাচা বানানো হয় মূলতঃ যাতে টিনের চালের গরমটা সরাসরি ঘরে ঢুকতে না পারে। বিশেষত্ব হলো- এই মাচার একটা অংশে ছোট একটা খোপ রাখা হয় যেটা দিয়ে ইচ্ছা করলে মাচার ওপর ওঠা যায়। সাধারণতঃ বিভিন্ন ওকেশনাল সামগ্রী (যেমনঃ হাঁড়ি-পাতিল-থালা-বাসন-তৈজসপত্র) ফেলে রাখার জন্য স্টোর রুম হিসেবে এই মাচা বা চাঙ্গ ব্যবহার করা হয়।
যাই হোক, 'চাঙ্গ' পরিচিতি পর্ব শেষ করে এবার মূল গল্পে আসি। আমাদের বাড়িটা পারিবারিক ভাবেই পশু-পাখিদের অবাধ আশ্রম! "জীবে দয়া করে যেইজন, সেইজন সেবিছে ঈশ্বর" এই মূল মন্ত্রে দীক্ষিত হওয়ায় বরাবরই আমাদের বাড়িতে পশু-পাখিদের অবাধ বিচরণ। আমাদের আম গাছে কাকের বাসা আর আমার ঘরে খড়-কুটোর জঞ্জালে ভরিয়ে ফেলা চড়ুই পাখির একান্নবর্তি সংসার তার উৎকৃষ্ঠ উদাহরণ! এদের যন্ত্রণায় অতিষ্ঠ হলেও আমরা কখনও এদের ওপর উচ্ছেদ অভিযান চালাই না। কারণ, মা বলে- যে বাড়িতে পাখ-পাখালি থাকে না সেই বাড়িতে আল্লাহর রহমত থাকে না! ফল স্বরূপ এরা কিভাবে যেন বুঝে গেছে এই বাড়িটা খুব নিরাপদ। তাই তারা প্রতি বছর তাদের সঙ্গীসাথি বাড়িয়েই চলছে!
তবে পাখিরা খুব একটা বিরক্ত না করলেও আক্ষরিক অর্থেই যে প্রাণিটা প্রতি বছর একটা নির্দিষ্ট সময় আমাদের রাতের ঘুম ও পাতিলের খাবার নষ্ট করে দেয় সে হচ্ছে বিল্লি দ্যা গ্রেট!
বছরের নির্দিষ্ট সময়ে আমরা চাঙ্গের ওপর তাদের হুটোপুটির আওয়াজ পাই। একটানা কয়েকরাত চলে সেই আওয়াজ! আমরা বুঝতে পারি- এবারও আমরা একটা বিড়ালিনীর নয়া সংসারের হোস্ট হতে যাচ্ছি! তারপর কয়েকদিন সব চুপচাপ। এর কিছুদিন পর এক রাতে শোনা যায় চিকন স্বরে একত্রে ৪/৫ বিড়াল ছানার মিঁউ মিঁউ! কাহিনি এখানেই শেষ হলে কোন কথা ছিল না। কিন্তু অত্যাচার শুরু হয় তার পর থেকে...! প্রায় প্রতি রাতে বাবা বিড়ালটা আসে তার নিজের সন্তানদের মেরে ফেলার জন্য আর মা বিড়ালটা সেটা কাউন্টার করে। শুরু হয় এক তুলকালাম কান্ড! দুই বিড়ালের হুঙ্কার আর ধ্বস্তাধস্তিতে সয়লাব হয়ে যায়। চাঙ্গের ওপর রাত দুপুরে আচমকা তাদের শুধু পায়ের আওয়াজ শুনলেই যে কেউ ভয় পেয়ে যাবে! তার মধ্যে যখন ঝগড়া শুরু হয় তখন তো কথাই নেই! মা বিড়ালটা বাচ্চা রেখে খাবারের সন্ধানে দূরে কোথাও যেতে পারে না বলে সেই মাশুল দিতে হয় আমাদেরকেই। প্রায়ই দেখা যায় খাবার টেবিলের ওপর মাছ তরকারির বাটিটা উলটে পরে আছে কিংবা রান্না ঘরের মাংসের পাতিলের ঢাকনা খুলে পরে আছে পাশে! এতো যন্ত্রণা সত্যেও আমরা ওদের তাড়িয়ে দিই না... তাড়িয়ে দিলে যাবেই বা কোথায়? বরং সপ্তাহ খানেক পর এক সকালে বাড়ির সবাই আয়োজন করে চাঙ্গে উঠে দেখে আসি- এবারে বিড়ালের কয়টা বাচ্চা হলো! অন্ধকারে এক কোনায় সদ্য চোখ ফোঁটা বাচ্চাগুলো কুত কুত করে চেয়ে থাকে আমাদের দিকে...!
মাঝে মাঝে এমনও হয় যে একটা বাচ্চা মরে গেছে! পঁচে গলে গন্ধ হয়ে গেছে রিতিমত! সেটা তখন আমাকেই বেলচা দিয়ে উঠিয়ে এনে ফেলে দিতে হয়। বাচ্চার চোখ ফুটলেই যে ওদের নিয়ে মা বিড়ালটা চলে যায় এমন নয়। একটু বড় হলেই শুরু হয় তাদের ট্রেনিং... এবং সেটাও আবার এই আমাদের বাড়িতেই! কখনো চাঙ্গে কখনও বা বারান্দার চালের ওপর শোনা যায় মা বিড়াল ও তার বাচ্চাদের পদচারণার মহড়া! বাচ্চাগুলো চালের ওপর হুটোপুটি করে খেলে বেড়ায়।
মাঝে মাঝে আমাদের বাড়ির উঠোনেও নেমে পরে ওরা। লাফ দিয়ে দেয়ালে ওঠা বা আধমরা একটা তেলাপোকা ধরে খাওয়ার প্রশিক্ষণগুলো তখন আমরা লাইভ দেখতে পাই।
এরও কিছুদিন পর তারা স্বদলবলে বিদায় হয়। আবার আমরা শান্তিতে ঘুমাতে পারি। আবার আমরা খাবার টেবিলের ওপর নিশ্চিন্তে মাছের বাটি রাখতে পারি। 
তবে বিড়ালগুলো বছর শেষে ঠিকই আবার আসে! এতো সুযোগ সুবিধা শহরের বাড়িতে আর কোথায় পাবে? তাই প্রতি বছর কোন না কোন বিড়ালিনী তার সঙ্গীকে নিয়ে আবার এসে ঘাটি গাড়ে আমাদের বাড়ির চাঙ্গে...!
এভাবেই চলছে আমাদের যাপিত জীবন। বাড়ি ভেঙ্গে বিল্ডিং না হওয়া পর্যন্ত এভাবেই চলবে বোধহয়! খারাপ কী? চলুক...

- সফিক এহসান
২২ অক্টোবর ২০১৩

