 ন্যাশনাল আইডি কার্ড বৃত্তান্ত___


আমার ন্যাশনাল আইডি কার্ডের ডেলিভারী এখনও পাই নাই। শুনেছি এলাকার এক স্কুল থেকে লাইনে দাঁড়িয়ে তুলতে হবে। লাইনে দাঁড়ানোর ভয়ে তোলা হচ্ছে না। অপেক্ষায় আছি- সপ্তাহখানেক পর ভিড় আরেকটু কমলে গিয়ে তুলে আনবো...
আমার ভাবি আমার চেয়ে বয়সে প্রায় সাড়ে তিন মাসের ছোট! সে পর্যন্ত আরো ২/৩ বছর আগেই ন্যাশনাল আইডি কার্ড পেয়ে গেছে! বুঝলাম না- নারী ভোটারদের প্রতি কি সরকার একটু বিশেষ খাতির দেখায় নাকি? বাড়ির মধ্যে একমাত্র আমারই এখনও ন্যাশনাল আইডি নাই! 
সরকার চোখে আঙ্গুল দিয়ে বুঝিয়ে দিলো- আমি এখনও পিচ্ছি! ভালো তো! ভালো না?
বাংলাদেশের নিয়ম-কানুনগুলো আবার বরাবরই একটু বিদঘুটে... তার একটা উৎকৃষ্ট উদাহরণ- মোবাইলের সীম কিনতে হলে ন্যাশনাল আইডি কার্ড থাকা বাধ্যতামূলক! ড্রাইভিং লাইসেন্স বা স্বয়ং পাসপোর্টের ফটোকপি হলেও হবে না! ২৩+ বয়স হওয়া সত্যেও এখনও পর্যন্ত যেখানে আমিই আইডি কার্ড পাইনি সেখানে লাখ লাখ ১৮+ মানুষের কথা নাহয় বাদই দিলাম। (অথচ কম্যুনিকেশনের এই যুগে ১২/১৩ বছর বয়স থেকেই পোলাপাইন মোবাইল ইউজ করে... বাবা-মাই বাচ্চার খোঁজ খবর রাখার জন্য মোবাইল কিনে দেয়!)
এখনকার যুগে (অন্তত একাডেমিক বয়স অনুসারে) ১৮ বছর বয়সে একটা ছেলে বা মেয়ে অনার্স সেকেন্ড ইয়ারে পড়ে! অথচ তখনও বাংলাদেশের প্রচলিত আইন অনুসারে তার নিজের নামে রেজিস্ট্রেশন করা একটা সীম চালানোর অধিকার জন্মায় না! আর তার যদি আবার আমার মত কপাল দোষে ২৩+ বছর লেগে যায় একটা আইডি কার্ড পেতে- তাহলে তো কথাই নেই!
আমি নিজে মোবাইল ব্যবহার করি ২০০৬ সাল (১৬ বছর বয়স) থেকে। তখন আমি ডিপ্লোমা সেকেন্ড ইয়ারের ছাত্র। ক্লাসের ৮০% স্টুডেন্টের মোবাইল আছে- আমার নেই! তাই কি হয়? নিলাম আমিও একটা "মিষ্টি কমলা" (বাংলালিংক!) রেজিস্ট্রেশনের এতো কড়াকড়ি কোন আইন ছিল না সেসময়। নিজের ন্যাশনাল আইডি না থাকায় রেজিস্ট্রেশনও করা হয়নি। বছরখানেক আগে একবার আমার মোবাইল চুরি হয়ে যায়। সীম তুলতে গিয়ে দেখি আমার সীম অন্য কারো নামে রেজিস্ট্রেশন করা! (মোবাইল আমার এমনিতেও বছরের এমাথায় ওমাথায় ২/১বার করে চুরি যায়! আগেও অনেকবার সীম রিপ্লেস করেছি। কিন্তু এমন বিপদে আগে পড়ি নাই!) অনেক তদবির করেও সেই সীমটা আর তোলা গেল না। অথচ প্রায় হাজারখানেক লোক (এদের মধ্যে অনেকেই আবার আমার ব্যবসায়িক ক্লায়েন্ট!) কেবল ঐ নাম্বারেই আমার সাথে যোগাযোগ করতো! কী পরিমান ক্ষতি যে আমার হয়েছে তা বলে বোঝানো যাবে না! কাস্টমার কেয়ারকে রিকোয়েস্ট করলাম যার নামে রেজিস্ট্রেশন করা তার মোবাইল নাম্বারটা অন্তত দেন। আমি তার সাথে কন্ট্রাক্ট করে আমার সীম তোলার ব্যবস্থা করি...
তাদের সাফ জবাব- কাস্টমারের কোন পার্সোনাল ইনফরমেশন বাইরের কাউকে দেয়া যাবে না!
খোঁজ নিয়ে জানলাম- আমার মত এমন ভুক্তভোগীর সংখ্যা হাজার হাজার! কথা হলো- কেন এই হয়রানি? জানি- আইন প্রণয়ন করা হয় একটা বিশেষ সুবিধার কথা বিবেচনা করে। কিন্তু সব জায়গাতেই এমন "বজ্র আটুনি ফসকো গেঁরো" কেন? এতো হাঙ্গামা করেও কি আদৌ মোবাইলের অপব্যবহার রোধ করা গেছে? আদৌ কি সীমের রেজিস্ট্রেশন কার নামে- এটা দেখে আজ পর্যন্ত কোন সন্ত্রাসী-কিডন্যাপার-প্রতারক-জ্বিনের বাদশাকে গ্রেফতার করা গেছে? তাহলে কেন শুধু শুধু আমার মত নিরিহ মানুষকে এমন ভোগান্তি?
ব্যবসায়িক কারণে প্রায় দেড় বছর ধরে আমি একটা পোস্টপেইড সীম চালাই। ন্যাশনাল আইডি কার্ড না থাকার কারণে আব্বুর নামে তুলতে হয়েছে সীমটা। এখনও মাস শেষে কাস্টমার কেয়ার থেকে বিলিং ইনফরমেশন জানানোর জন্য ফোন করে বলে- আসসালামু ওলাইকুম... স্যার, আমি কি জনাব আব্দুল মোতালেব সাহেবের সাথে কথা বলছি?
প্রথম প্রথম ধাক্কা খেতাম! বলতাম- না... ও, হ্যাঁ... মানে- জ্বি বলুন!
মাঝে একদিন বিলের ফোন পেয়ে বললামঃ না! মোতালেব স্যার মিটিং-এ আছে... আমি ওনার পি.এস বলছি। যা বলার আমাকে বলুন...
বিলের কথা বলতেই বললাম- কিসের বিল? এই মাসে কোন বিল-টিল পাশ হবে না! স্যারের কড়া হুকুম... বিদেশি বায়ারদের কাছে কয়েক কোটি টাকা বাকি পড়ে গেছে। এখন কোন টাকা পয়সা নাই। আপনি বিল পাঠিয়ে দেন। সামনের মাসে যোগাযোগ কইরেন- দেখি কী করা যায়!
ওপাশ থেকে খট করে লাইন কেটে দিল! :হাসি: :হাসি: :হাসি:
এখন অবশ্য অভ্যস্ত হয়ে গেছি। ওদের ফোন পেলে মাঝে মাঝে ভুলেই যাই যে আমি আব্দুল মোতালেব না- আমি সফিক! আব্দুল মোতালেব আমার বাবার নাম! 
ন্যাশনাল আইডি কার্ড-এর আরেকটা ব্যাপার বেশ গোলমেলে। একজন পুরষের ন্যাশনাল আইডি কার্ড-এ থাকে বাবা ও মায়ের নাম। মহিলাদের ক্ষেত্রে কিন্তু তা হয় না! তাদের ক্ষেত্রে মায়ের নাম ঠিক আছে বাবার নাম থাকতেও পারে নাও থাকতে পারে! বিবাহিত হলে সেখানে থাকবে তার স্বামীর নাম!
কথা হলো- আইডি কার্ড করার কিছুদিন পর যদি তার ডিভোর্স হয়ে যায়? তখন সে কী করবে? আবার বিয়ে করে স্বামীর নাম চেঞ্জ করার জন্য আবার এপ্লিকেশন ফর্ম নিয়ে লাইনে দাঁড়াবে? আমাদের দেশের কিছু কিছু মডেল/অভিনেত্রী গাড়ির ব্র্যান্ডের মত বছর বছর হাসবেন্ড চেঞ্জ করে! তাদের তো তাহলে মহা ঝামেলা!!!
এখানে আসলে নারী-পুরুষ এক নিয়ম হওয়া উচিৎ ছিল। কারণ, স্বামী/স্ত্রী চেঞ্জ হতেই পারে। বাবা-মা তো আর চেঞ্জ হয় না!
একজন আবার যুক্তি দেখালো- স্বামী/বাবার নামটা আসলে "কেয়ার অফ" (C/O) বোঝানোর জন্য ব্যবহৃত হয়। এটা থেকে বোঝা যায় সে এখন কার অধীনে আছে...
আমি অবাক হয়ে ভাবলাম- ন্যাশনাল আইডি'র মত একটা ন্যাশনাল ইস্যুতেও নারী স্বাধীন নয়! তার একজন পুরুষের "কেয়ার অফ" দরকার হয়! হয় স্বামী নতুবা বাবা।
নারীর নিজের কোন "কেয়ার অফ" করার ক্ষমতা নেই। এই ব্যাপারটা যেন রাষ্ট্রীয় ভাবে জানিয়ে দেয়া হলো!
নারীবাদীরা সব কোথায়? এতো ইস্যুতে আমরা আন্দোলন করি- এই বিষয়টা কারো নজরেই পড়লো না? মহিলাদের ভোটার আইডি কার্ডে কেন তার বাবার নামের বদলে স্বামীর নাম বসবে? এটা কি মোটেও ভাববার মত কিছু না?
এই বিষয়ে কথা বলতে গিয়ে আমার তো এখন খুব জানতে ইচ্ছা করছে- শেখ হাসিনার ন্যাশনাল আইডি কার্ড-এ কার নাম লেখা? পিতা- শেখ মুজিব নাকি স্বামী- ওয়াজেদ সাহেবের নাম? আমাদের ম্যাডামেরই বা কী অবস্থা? কে আছে তার ন্যাশনাল আইডি কার্ড-এ? তার বাবা? নাকি- জিয়াউর রহমান?
আরো অনেক বিষয়ে কথা বলা যেত। আইডি কার্ডের ছবি দেখে কেন কাউকে চেনা যাবে না কিংবা আন্তর্জাতিক মানের একটা আইডি কার্ড কেন ইংরেজিতে ছাপা হবে না -এগুলোও আলোচনার দাবী রাখে! তবে অতো কথা শোনার সময় আছে কার? যেগুলো বললাম সেগুলোই বা ক'জন শুনলো?
এতো শত গন্ডগোল থাকা সত্যেও আসল কথা হলো- সামনে নির্বাচন। নিজের নাগরিক অধিকার প্রতিষ্ঠা হোক না হোক- চোখে ঠুলি পরে ব্যালেট বাক্সে "ছিল মারা" একটা কাগজ গুঁজে দেবার জন্য হলেও ন্যাশনাল আইডি কার্ডটা দরকার। তাই হয়তো শেষতক নানা অভিযোগে জর্জরিত ঐ ন্যাশনাল আইডি কার্ডটার জন্যই অতি শীঘ্রই লাইনে দাঁড়াতে যাচ্ছি...! জয়তু ন্যাশনাল আইডি কার্ড! তুমি জনম জনম জিও...।
- সফিক এহসান
৩০ সেপ্টেম্বর ২০১৩

