আমার যাপিত জীবন-১ [কুকুর সমাচার]


আমাদের বাড়িটা ঢাকা শহরের মাঝে হলেও ঠিক শহর বলতে যা বুঝায় তেমন না। সিটি কর্পোরেশনের একদম সাথেই হলেও কিছুটা মফস্বলের ছোঁয়া আছে এলাকায়। রাস্তাঘাটগুলো পাকা হলেও সবগুলো বাড়ি দালান নয়। ২/১ টুকরো প্লট এখনও খেলার মাঠ হিসেবে ব্যবহৃত হয়! মানুষগুলোও খাঁটি শহুরে মানুষগুলোর মত যান্ত্রিক নয়। প্রতিবেশির খোঁজ রাখে, বাসার ভর্তাটা-ভাজিটা, ছেলের পরীক্ষায় পাশের মিষ্টিটা এখনও বিনিময় হয়...
তো এই আধো শহর আধো মফস্বল একটা এলাকার বাসিন্দা হিসেবে আমাদের কিছু মজার অভিজ্ঞতা আছে যা অনেক ঢাকাবাসীরই নেই! 
আমাদের পাড়ার কুকুরটার কথাই ধরুন না! মফস্বলে সাধারণতঃ একক ভাবে কেউ কুকুর পোষে না। এরা আবার শহরের কুকুরদের মত পাড়ার মোড়ের চায়ের দোকান ঘিরেও বাস করে না। এক/দুইটা কুকুর থাকে। এরা একটা পাড়ার নির্দিষ্ট কয়েকটা বাসায় ঘুরে ঘুরে খায়- পাহারা দেয়...
পাড়ার লোকেরা মিলিত ভাবে এর একটা নাম দিয়ে দেয়। কোন একটা বিচিত্র কারণে আমাদের কুকুরটার কোন নাম নেই। (একটা বলেই হয়তো নেই, একাধিক হলে নিশ্চয়ই থাকতো! আগেরগুলোর তো ছিল...) খাবার দেবার প্রয়োজন হলে আমরা বলি- দেখতো কুকুরটা আছে কিনা?
তো এই "কুকুরটা"র কিছু স্বভাব সম্পর্কে বলি। আর দশটা কুকুরের মত এটা বাইরের লোক দেখলেই ঘেউ ঘেউ জুড়ে দেয় না। এমনকি রাত বিরাতে সন্দেহজনক লোকজন পাড়ায় ঘুরাঘুরি করলেও না! ভাব সাব দেখে মনে হয় সে বিশিষ্ট ভদ্র কুকুর, কে এলো কে গেলো তা নিয়ে তার খুব একটা মাথা ব্যথা নেই... তার এই স্বভাবের কারণে পাড়ায় তাকে রিতিমত কুকুর নামের কলঙ্ক হিসেবে গণ্য করা হয়। তথাপি তাকে পাড়া থেকে বের করে দেবার উদ্যোগ কখনও নেয়া হয়নি! কারণ আমাদের পাড়ায় কুকুর বর্তমানে মোটে ঐ একটাই!
আমরা কেউ যখন বাসায় ফিরি তখন গেটে নক করার আগেই কুকুরটা কোথা থেকে ছুটে এসে গেটের সামনে দাঁড়িয়ে লেজ নাড়াতে থাকে। আর গেট খোলার সাথে সাথে ঝড়ের বেগে আগন্তুকের আগে সে ভেতরে ঢুকে পড়ে! (পাছে আবার তাকে পরে ঢুকতে দেয়া না হয়!) যিনি গেট খুলতে আসেন তিনি কাঙ্খিত আগন্তুকের বদলে ঝড়ের বেগে একটা কুকুর ঢুকতে দেখে প্রায়ই ভড়কে যান। প্রথম প্রথম কেউ কেউ ভয়ে চিৎকারও করে উঠতো! এখন অবশ্য সবাই মোটামুটি অভ্যস্ত হয়ে গেছে...
কুকুরটার স্বভাব হলো- বাড়িতে ঢুকে সে কিছুক্ষণ পায়চারী করবে। তার জন্য যেসব নির্দিষ্ট স্থানে সাধারণতঃ খাবার দেয়া হয় সেসব জায়গায় কিছুক্ষণ খোঁজাখুঁজি করে দেখবে কিছু আছে কিনা। পাওয়া গেলে খাবে, না পাওয়া গেলে ঘরের সামনে সিঁড়ির ওপর দরজা আঁটকে শুয়ে থাকবে। কেউ ঢুকতে/বের হতে চাইলে যেন তাকে না ডিঙ্গিয়ে যেতে না পারে! (দৃষ্টি আকর্ষণের সর্বচ্চো প্রচেষ্টা আরকি!)
খাবার দেয়া হোক না হোক ঘণ্টাখানেক শুয়ে থেকে সে এবার বিকট স্বরে আওয়াজ জুড়ে দেয়। এর মানে হচ্ছে- কিছু দিলে দেন, না হলে গেটটা খুলেন। আমি এখন যাবো! মানুষ হলে হয়তো আরো ২/১ লাইন বলতো। যেমনঃ আপনাদের বাসায় সারাদিন থাকতে আসি নাই, আমার আরো কাজ আছে!
ঠিক এটা বোঝানোর জন্যই যে আওয়াজ করে এটা মোটামুটি নিশ্চিত। কারণ চাইলেই ওর মত একটা প্রাপ্ত বয়স্ক কুকুর অনায়াসে ছয় ফুট উচু ওয়াল টপকে বাসায় ঢুকতে-বেরুতে পারে। কিন্তু আমাদের কুকুরটা কখনোই তা করে না। বিশিষ্ট ভদ্র কুকুর তো!
আরেকটা বড় ব্যাপার, এই কুকুরটা মানুষের সব কথা ঠিক ঠিক বুঝতে পারে। কুকুর মাত্রই মানুষের কথা বুঝে নেয় যদিও তবে আমাদের কুকুরটা মনেহয় একটু বেশিই বুদ্ধিমান! যেমনঃ এই খাবার দেবার ব্যাপারটার কথাই ধরি। বিকট আওয়াজ শুরু করলে যদি তাকে বলা হয়- এতো ব্যস্ত হয়েছিস কেন? আরেকটু থাক। আমরা খেয়ে নিই, তারপর তোর জন্যে ব্যবস্থা আছে...
সাথে সাথে কুকুরটা সেটা বুঝতে পারে! চুপ মেরে গিয়ে লেজ নাড়তে নাড়তে আগের জায়গায় শুয়ে পড়ে। আবার যদি অন্য কিছু বলা হয়, যেমনঃ চিৎকার করছিস কেন? চলে যেতে চাইলে চলে যা! তোকে দাওয়াত করে এনেছে কে?
তাহলেও সে চুপ মেরে যাবে কিন্তু এবার আর আগের জায়গায় এসে শুয়ে পড়বে না- গেটের কাছে গিয়ে গেট ধাক্কা দিয়ে বোঝানোর চেষ্টা করবে- খুলে দ্যান, চলে যাই!
টুকটাক এমন আরো অনেক বিষয় আছে। যেমনঃ আমাদের কুকুরটা প্রতি ওয়াক্তে আযানের সাথে সাথে সেও একবার করে আযান দেয়! মজা করছি না- সিরিয়াসলি!
এমন না যে সে মাইকের আওয়াজ শুনলেই এমন আওয়াজ করে। বরং প্রতি বার আমাদের নিকটস্থ মসজিদগুলোর মধ্যে সবার আগে যেটায় আযান হবে সে সেটার সাথে সাথে সুর মেলানোর চেষ্টা করে। সে সময় তাকে কোন খাবার দেয়া হলেও সে খায় না, পুরোটা আযানের সময় প্রতিটা লাইনে সেও সুর করে ভিন্ন রকম আওয়াজ করে যায়!
(কোথায় যেন পড়েছিলাম- বিড়াল নাকি প্রায় ৫০ রকমের ভিন্ন আওয়াজ করতে পারে যেখানে কুকুর পারে মাত্র ৭-১০টি! সঠিক অঙ্কটা মনে নেই...)
আমাদের এই কুকুরটার আযান দেবার দৃশ্য দেখলে যে কেউ অবাক হয়ে আবিষ্কার করবে সে সাধারণ কুকুরদের চেয়ে অনেক বেশি ধরনের আওয়াজ করতে পারে! এমনকি আযানের যে লাইনগুলো রিপিট হয় (২বার করে বলা হয়) সেও ঐ সময় একই আওয়াজ রিপিট করে!
কাকতালীয় হলেও এটা সত্য। আমরা র‍্যান্ডমলী বহুজন বহু ভাবে তার এই কর্মকান্ড দেখে নিশ্চিত হয়েছি যে ঘটনা সত্য- সে আযানই দেয়! আমাদের কুকুরটা আযান বুঝতে পারে এবং সেটাকে বিশেষ ভাবে গুরুত্ব দিয়েই প্রকাশও করে এটা এখন আমরা সবাই মোটামুটি নিশ্চিত...!
আমার মায়ের ধারনা এই কুকুরটা আগের জন্মে মানুষ ছিল! হয়তো কিছুটা ধার্মিকও ছিল! কোন একটা পাপের কারণে আল্লাহ তাকে এই জন্মে কুকুর করে পাঠিয়েছে... ওর নসিবে এটাই আছে যে একটা জীবন মানুষের গোলামী করে কাটিয়ে আগের জন্মের পাপ মোচন করতে হবে!
আমার আম্মু তাই কুকুরটাকে একটু বিশেষ স্নেহ করেন। এমনিতেও আমাদের বাড়িতে কোন কুকুর-বিড়াল কে লাথি দেয়া বা অকারণে মারা নিষেধ। (এই সুযোগে আমাদের চৌচালা ঘরের মাচার ওপর প্রতি বছর বিড়াল এসে বাচ্চা দিয়ে যায়! রাত দুপুরে সেই বিড়ালের বাচ্চাদের হুটোপুটি আর তাদের বাবা-মায়ের ঝগড়ার মহড়া, খাবার টেবিলের মাছ-মাংসের তরকারী লন্ড ভণ্ড করা সহ নানা অত্যাচার প্রচন্ড বিরক্তি নিয়ে আমাদের সহ্য করতে হয়! সে আরেক ইতিহাস... পরের পার্টে আরেক দিন আলোচনা করা যাবে...) এই কুকুরটার ব্যাপারে সেই নিষেধাজ্ঞা বিশেষ কড়াকড়ি ভাবে পালন করা হয়! অবশ্য একে কখনও মারার প্রয়োজনও পড়ে না। বিশিষ্ট ভদ্র কুকুর তো- মুখে কিছু বললেই বুঝে নেয়!
আম্মুর কথা শুনতে শুনতে আমরাও মোটামুটি বিশ্বাস করে ফেলেছি- এই কুকুরটা আসলে একটা মানুষ ছিল! জগতে কত বিচিত্র ঘটনাই তো ঘটে... এর সত্য মিথ্যা এতো যুক্তি দিয়ে প্রমাণ করার দরকার কী? কিছু বিশ্বাস কুসংস্কারের আড়ালে অন্ধকারে অধরা হয়েই থাকুক না! একটা অবলা প্রাণীকে একটু বাড়তি সহানুভূতি দেখাতে তো আমাদের বিশেষ কোন সমস্যা হচ্ছে না!
আমরা গভীর আগ্রহ নিয়ে অপেক্ষা করে আছি- হয়তো কোনদিন আমাদের এই কুকুরটা মানুষের মত কথাও বলে উঠবে! হয়তো সবাই সেই কথা বুঝতে/শুনতেও পাবে না; কেউ কেউ পাবে! তেমনটা যদি কোনদিন হয়ও- খুব একটা অবাক হব বলে মনে হয় না!

