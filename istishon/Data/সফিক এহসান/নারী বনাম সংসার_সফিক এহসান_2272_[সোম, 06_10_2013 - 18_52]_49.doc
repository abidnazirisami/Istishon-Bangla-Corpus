নারী বনাম সংসার


সংসার শব্দের আভিধানিক অর্থ- জগৎ, পৃথিবী!
অথচ প্রচলিত অর্থে আমরা সংসার বলতে বুঝি- একটা পরিবার।
তারমানে কী? একটা পরিবার মানেই গোটা একটা জগৎ!
বাস্তবিক অর্থেও কিন্তু তাই। পরিবারই হচ্ছে জগতের আদিম প্রতিষ্ঠান। তবে আজকের আলোচনাটা "সংসার" শব্দের সন্ধিবিচ্ছেদ নিয়ে নয়। আলোচনা করবো ভিন্ন একটা বিষয় নিয়ে। তবে পাঠকদের জন্য সুখবর হচ্ছে- আলোচ্য বিষয় সম্পর্কে যেহেতু লেখকের জ্ঞান সীমিত তাই পোস্টটি হবে নাতিদীর্ঘ... আশা করবো কমেন্টে এই বিষয়ে গুরুত্বপূর্ণ মন্তব্য ও তা থেকে একটা ভালো সমাধান পাওয়া যাবে...
আমরা একটা কথা শুনেছি- "সংসার সুখের হয় রমনীর গুণে!"
তার মানে দাঁড়ায়- সংসার (যার মানে কিনা পৃথিবী!) সেটা সুখের হবে না কষ্টের হবে তা নির্ভর করে ঐ সংসার-এর রমনী/নারীটা কেমন তার ওপর! আসুন কথাটার পোস্টমর্টেম করা যাক।
একজন পুরুষের কাছে সংসারের চাহিদাটা কী?
গড়পরতা একটা ছেলের এইম ইন লাইফ-এর মাঝেই মোটামুটি সেটা উঠে আসে। একটা ছেলে শিশু ছোট বেলা থেকে বেড়ে ওঠে একটা লক্ষ্য নিয়ে- তা হলো পড়ালেখায় ভালো একটা রেজাল্ট যার ওপর ভিত্তি করে ভালো একটা ক্যারিয়ার। বলাই বাহুল্য আমাদের সমাজে ভালো ক্যারিয়ার হচ্ছে গাল ভরে বলনসই একটা পদমর্যাদা আর একটা স্মার্ট সেলারী! যে ইনকাম দিয়ে ঐ ছেলেটা তার বাবা-মা, বৌ-বাচ্চার ভরণ পোষন করতে সক্ষম। পারলে প্রতিবেশী-আত্মীয়-স্বজন-দেশ-দশের জন্য কিছু করলো, না পারলেও খুব একটা ক্ষতি নেই। স্ত্রী সন্তানের জৈবিক ও আর্থিক চাহিদা পুরণে সক্ষম একজন পুরুষকে নিঃসন্দেহে সংসারে একজন সফল পুরুষ বলা যায়।
কিন্তু একটা নারীর বেলায়? একজন নারীর কাছে সংসারের দাবীটা কিন্তু নানামুখি!
প্রথমেই ধরা যাক তার এইম ইন লাইফ। আদৌ কি মেয়েদের কোন এইম ইন লাইফ থাকে? ছেলেদের মত অনেক মেয়েরাই পড়ালেখা করে, গ্রেজুয়েড হয়... কিন্তু তারপর? একটা ছেলে যেভাবে শুধু বাবা-মায়ের স্বপ্ন পূরণ করতে পারলেই হয়, মেয়েদের বেলায় কিন্তু তা নয়! তাকে স্বপ্ন পূরণ করতে হয় একজন স্বামীর, স্বামীর বাবা-মা অর্থাৎ শ্বশুর শ্বাশুরীরও। কারণ বিয়ের পর সে কি করবে তা অনেকাংশেই নির্ভর করে শ্বশুর বাড়ির লোকজনের ইচ্ছার ওপর! আমি পুরুষতান্ত্রিক সমাজের কুফল ব্যাখ্যা করতে চাচ্ছি না, এটা আসলেই একটা ভালো সমস্যা।
কারণ, একজন পুরুষ হিসেবে আমি যদি আশা করি- আমার স্ত্রী হবে পুরোদস্তুর গৃহিণী। যে আমার বৃদ্ধ বাবা-মায়ের সেবা করবে, ঘর-সংসার সামলাবে। সারাদিন খেটে আমি যখন বাড়ি ফিরবো তখন আমাকে একগ্লাস সরবত এনে দেবে। গায়ের জামা-জুতা খুলে নিয়ে গুছিয়ে রাখবে। সকালে অফিসে যাবার সময় সে আমার টিফিনের বাটি গুছিয়ে দেবে আর টাইয়ের নটটা ঠিক করে দেবে... এই প্রত্যাশা অন্যায় আবদার হবে কি?
খুব সম্ভবতঃ না! বরং এমন একটা সংসারের স্বপ্ন হয়তো প্রতিটি পুরুষই দেখে! যতই সাম্যের বুলি আওরানো পুরুষরা নারী স্বাধীনতার মধুর বানী শোনাক না কেন, বাস্তবতা হচ্ছে তিনি নিজেও কল্পনা করতে পারেন না- তার স্ত্রী অফিসে যাচ্ছে, আর তিনি নাস্তা বানিয়ে সন্তানের স্কুল ব্যাগে ভরে দিয়ে তাকে স্কুলে নিয়ে যাচ্ছেন!
আমাদের বাবা-মাও সেটা মেনে নেবে না! তারাও তাদের ছেলের বৌ হিসেবে একটা শিক্ষিত অথচ আদর্শ গৃহিণীই খুঁজে বেড়ায়!
এখন কথা হচ্ছে- একটা শিক্ষিত মেয়ের তাহলে সমাজ গঠনে অবদান রাখার জায়গা কোথায়? অথচ রাষ্ট্র তাকে শিক্ষিত করার পেছনে অনেক খরচ করেছে। তার প্রতিদান দেশ বা রাষ্ট্র কিভাবে পাবে? সমাজও তো তার কাছে সেবা পাবার দাবী রাখে!
আমি অনেক নারীকে দেখেছি- বিয়ের পর চাকরি করছেন। (হয়তো শ্বশুর বাড়ির লোকজন মনক্ষুণঃ হলেও মেনে নিয়েছে). কিন্তু সন্তান হবার পর তা আর চালিয়ে যাওয়া সম্ভব হচ্ছে না। সন্তান মানুষ করার স্বার্থেই তাকে ঘরমুখো হতে হচ্ছে! অনেকেই হয়তো বলবেন- কর্মজীবি মহিলাদের সন্তানরা কি সব অমানুষ হয়ে যাচ্ছে?
হয়তো না। কিন্তু এটা তো সত্য যে, কর্মজীবি মায়েদের সন্তানেরা তার মাকে সেভাবে পায় না যেভাবে একজন গৃহিণীর সন্তান তাকে পায়!
তাহলে সংসারের আরেক সদস্য অর্থাৎ সন্তানের দাবী পূরণ হলো কই?
আমার সার্বিক আলোচনার সারমর্ম হচ্ছে- একজন পুরুষের প্রতি সংসারের প্রতিটি সদস্য (বাবা-মা, স্ত্রী, সন্তান, সমাজ)-এর চাহিদাগুলো মোটামুটি এক কেন্দ্রিক। কাজেই সহজেই সেগুলো একজন পুরুষ পুরণ করতে পারে।
কিন্তু একজন নারীর প্রতি স্বভাবতই সংসারের এক একজন সদস্য (বাবা-মা, স্বামী, সন্তান, সমাজ)-এর চাহিদা বা দাবীগুলো নানা মুখি এবং একটা আরেকটার সাথে রিতিমত সাংঘর্ষিক! একজন নারীর পক্ষে তাহলে কিভাবে সম্ভব একা একটা সংসারকে পুরোপুরি 'সুখি' করে 'গুণবতী রমনী' হিসেবে আত্মপ্রকাশ করা?
- সফিক এহসান
(১০ জুন ২০১৩ইং)

