আমার যাপিত জীবন-৫ [আমার মা]


আমার মা অত্যন্ত সিরিয়াস টাইপ সংসারী মহিলা। সংসারের প্রতি ওনার সিরিয়াসনেস এই পর্যায়ে যে কিচেনের যে পাতিলটা উপুর হয়ে থাকার কথা ছিল সেটা যদি কোন কারণে চিৎ হয়ে থাকে তো সেজন্যেও তিনি বিরক্ত হোন এবং উক্ত পাতিলটা চিৎ করে রাখার অপরাধে দোষী ব্যক্তিকে ব্যাপক গাল মন্দ শুনতে হয়! এর অবশ্য কারণও আছে। বাবা প্রবাসী থাকার কারণে আমরা দুই ভাই যখন ছোট ছিলাম তখন থেকে পরিবারের যাবতীয় কাজকর্ম আমার মা এক হাতে সামলেছেন অত্যন্ত দক্ষতার সাথে। 
গ্রামের মেয়ে হয়েও শহরে এসে একাই বাজার ঘাট করা, বিদ্যুৎ বিল দেয়া সহ হাজারটা বাইরের কাজ করেও ঘরের কাজ করতেন এতো নিখুঁত ভাবে যে আমাদেরকে কোনদিন সকালে নাস্তা না করে স্কুল-কলেজে যেতে হয়নি কিংবা টিফিন তৈরী করতে গিয়ে ক্লাসের লেট হয়নি। দুপুরের লাঞ্চ ঠিক ১টার আগে রেডি হয়নি এমন কোন দিনের কথাও আমার মনে পড়ে না। আমার মায়ের কথা হল সংসারের প্রতিটা জিনিস যদি একদম ঠিক ঠাক মত না-ই থাকে তবে আর কিসের গৃহিণী, কিসের লক্ষ্মী? তাই এতো কষ্ট করে যিনি তার সংসার গুছিয়েছেন তার কাছে একটা সামান্য পাতিল উপুর না থেকে চিৎ হয়ে থাকাটা অসহনীয় হওয়াটা অস্বাভাবিক নয়।
তো তার এই সিরিয়াসনেস মাঝে মাঝে এতোটাই তিব্র আকার ধারণ করে যে বাড়ির বাকি সদস্যদের জন্য তা হজম করা কঠিন হয়ে পড়ে। এদিক দিয়ে সবচেয়ে বড় ভুক্তভোগি আমার বাবা। তিনি মানুষ হিসেবে যথেষ্ট গোছালো ও পরিপাটি (এবং স্মার্ট! বলে রাখা দরকার আব্বু এখনও পর্যন্ত আমাদের দুই ভাইয়ের চেয়েও বেশি স্মার্ট। আমরা যেখানে একটা জিন্স দিয়ে সপ্তাহ দুই পাড় করে ফেলি সেখানে শার্টের হাতায় সামান্য দাগ থাকলে কিংবা সামান্য একটু কুচকে গেলেই আব্বুকে সেই শার্ট পরানো যায় না!) কিন্তু আমার এই স্মার্ট বাবাটাও আম্মুর কাছে একেবারেই আগোছালো এবং কাণ্ডজ্ঞানহীন একজন পুরুষ। এবং যথারিতি দুনিয়ার তাবৎ বিবাহিত পুরুষের মত তাকেও আম্মুর কণ্ঠে বহুবার শুনতে হয়েছে- "আমি বলে করে গেলাম তোমার সংসার। অন্য কোন মেয়ে হলে কবে চলে যেত...!"
তবে আম্মুর এই শাসন-বারণ-নিয়ম-কানুন যে ব্যক্তিটার যাপিত জীবনে প্রায় কোন প্রভাবই ফেলতে পারে না তিনি আমার বড় ভাই। ছোটবেলা থেকেই নাকি সে খুব ঠাণ্ডা প্রকৃতির। তার এই শীতলতা এই লেভেলে যে পরিবারের সবচেয়ে অলস এবং অগোছালো সদস্য হিসেবে ইতিমধ্যেই তিনি পদক অর্জন করে ফেলেছেন। এই একজন মানুষকে সিস্টেমে আনার সকল প্রচেষ্টা ব্যর্থ হয়ে যাওয়ায় আমার মা এখন হতাস হয়ে হাল ছেড়ে দিয়েছেন। ভাইয়ার সবচেয়ে বড় গুণ(!) হল যে কোন কারণে সৃষ্ট অশান্তির মাঝে সে নির্বিকারে টিকে থাকতে পারে। হাসের গায়ে যেমন পানি লাগে না তেমনি তার গায়েও কোন কথা লাগে না। বোবার কেন শত্রু নেই তা ভাইয়াকে দেখলে প্রেক্টিক্যালি বোঝা যায়!
কাজেই ভাইয়ার সাথে আম্মুর খুব একটা বাঁধে না। বাঁধার সুযোগ কই? এক হাতে কি আর তালি বাজে? আম্মুর সাথে সবচেয়ে বেশি যার "বাঁধে" সে হচ্ছি আমি! কারণ আমার স্বভাব ভাইয়ার ঠিক উল্টো! আমি সারাদিন ভুতের বেগার খাটতে রাজি আছি কিন্তু কেউ একটা কথা শোনাবে- তাতে রাজি নই। Because I care! আর এর সাইড ইফেক্ট হলো সংসারের টুকটাক কাজগুলো সর্বদা আমাকেই করতে হয়... এমনকি ভাইয়ার কাজগুলোও! লাভের লাভ হল- আম্মুর মত একজন খুঁতখুঁতে স্বভাবের গৃহিণীর নিবির তত্ত্বাবধানে আমি এখন ঘরের "গোছ গাছ" টাইপের অনেক কাজ এতো দক্ষতার সাথে করতে পারি যা আমার বয়সী অনেক মধ্যবিত্ত পরিবারের মেয়েরাও পারে না- এ ব্যাপারে আমি মোটামুটি নিশ্চিত!
কিন্তু তারপরেও আম্মু এই আমাকে পর্যন্ত ছাড় দেয় না! ভাগ্যিস আমি মেয়ে হয়ে জন্মাইনি... নইলে আম্মুর যন্ত্রণা আমাকে আক্ষরিক অর্থেই বাড়ি ছেড়ে পালাতে হতো! তবে আমি ঘরের ছেলে না পালালেও পরের মেয়েগুলো কিন্তু ঠিকই পালায়! (বিঃদ্রঃ পরের মেয়ে বলতে এখানে কাজের বুয়াদের কথা বলা হচ্ছে!)
আমাদের বাসার কাজের বুয়াগুলো বরাবরই কাজ করতে এসে তটস্থ হয়ে থাকে। কোথায় ঝাড়ু দিতে গিয়ে ময়লা থেকে গেল, কোন প্লেটটা মাজা-ধোয়া ভাল হল না, কোন শার্টের কলারে ময়লা রয়েই গেল... এই নিয়ে দুঃচিন্তা করতে করতে বুয়াদের ব্লাড সুগার বেড়ে যায়। তবে ঢাকা শহরের বুয়া বলে কথা। তারা চায়ে ২ চামচ এক্সট্রা চিনি পছন্দ করলেও বাড়িওয়ালী কর্তৃক সৃষ্ট ব্লাড সুগার একদম বরদাস্ত করে না! তাদের হিসাব বরাবর- আমি যেমনে পারি তেমনে করুম। পছন্দ অইলে রাহেন, নাইলে কাইল থিক্কা অন্য মানুষ দেহেন...!
আম্মু Vs বুয়ার এই টাইপ T-20 ম্যাচের থার্ড আম্পায়ার হিসেবে আমি এবং আমরা প্রথম দিকে বলতাম- মা! তুমি সব সময় এতো খুঁত খুঁত কেন কর? দুনিয়ার সব্বাই কি তোমার মত এক্সপার্ট বুয়া? থুক্কু, লক্ষ্মী গৃহিণী?
আমার মা অভিমানের সুরে বলতো- আমি বুয়া? ঠিকই বলেছিস... আমি তো তোদের সংসারের বুয়াই!
আমরা স্বান্তনা দিয়ে বলি- না, না... তুমি হচ্ছ উপমহাদেশের সেরা গৃহিণী। এখন তুমিই বল- ওরা কি তোমার মত লক্ষ্মী? তা যদি না হয় তবে ওরা তোমার মত গুছিয়ে কাজ করবে কিভাবে? একটু ছাড় দাও না!
আম্মুর কথা হলো- পারে না, সেজন্য তো বকি না! কিন্তু শিখিয়ে দিলেও শিখবে না কেন? চিল্লাই তো সেজন্যই...!
আমার ভাইয়ের যখন বিয়ে হয়নি তখনও মাঝে মাঝে বলতামঃ কিন্তু আম্মু, তোমার যেমন খুঁত খুঁতে স্বভাব, তাতে বুয়ার কাজই তোমার পছন্দ হয় না। বাড়িতে বৌ আসলে অখন কী করবা? এখন তো বুয়া চেঞ্জ করে ফেলতে পারছো, কিন্তু তখন? বৌ তো বলবে এমন "ক্যাটক্যাটে বুড়ি"র সাথে থাকবো না!
আমাদের কথা শুনে আম্মু খুব চিন্তায় পড়ে যায়। সত্যি তো! তখন কী হবে? সংসার কি তবে আশু ভবিষ্যতে ভেসে যেতে চলেছে?
আমি তার দুঃচিন্তা কমানোর জন্য বলি- এতো চিন্তা করা ছেড়ে দাও। যার সংসার তার মত করে গুছিয়ে নেবে। তুমি তো তোমার শ্বাশুরির মত করে সংসার করনি! দাদি হয়তো তোমার চেয়ে অগোছালো ছিল, কিন্তু তবুও তো এটা সত্য যে তুমি তোমার মত গুছিয়ে নিয়েছো- দাদির মত নয়! ওরাও ওদের মত গুছিয়ে নেবে...
আম্মু নির্ভার হতে পারে না। তার তবু মনের ভেতর খচ খচ করে। তার মনে হয়- সংসারটা আর তার নিয়ন্ত্রণে থাকবে না। কিছুই আর তার মত করে চলবে না। তবে আর তার নিজের বলতে রইলো কী? যে সংসারের পেছনে তার পুরোটা জীবন যৌবন উৎসর্গ করলো সেই সংসারে তার কৃর্তি বলতে কি কিছুই থাকবে না?
আমি আম্মুর ফিলিংসটা বুঝি। খুব সম্ভবতঃ এরকমই একটা ফিলিংস থেকে মৌচাকের রানি মৌমাছি তার নিজের সন্তান হওয়া সত্যেও নতুন রানি মৌমাছিকে হুল ফুঁটিয়ে মেরে ফেলে। তবুও সৌভাগ্যক্রমে যখন কিছু নতুন মৌমাছি বেঁচে যায় তখন নিজেই সেই মৌচাক ছেড়ে একান্ত অনুগত কিছু কর্মী নিয়ে অন্যত্র চলে যায়। মানুষ মৌমাছি নয়। তার পক্ষে কাউকে হুল ফোটানো সম্ভব নয় আর অন্যত্র যাবারও কোন জায়গা নেই তার। উপমহাদেশের চিরচারিত শ্বাশুড়ি-বৌ সংঘাতটা বোধ করি তৈরী হয় ঠিক একারণেই। মানুষ সব ছাড়তে পারে, কর্তৃত্ব ছাড়তে পারে না। এটা তার জন্য অপমানকর... দুইজনের একজনকে তাই সরে যেতেই হয়।
আমরা এই "সরে যাওয়া" চোখের সামনে অসংখ্য দেখতে পাই প্রতিনিয়ত। মৌচাকের মতই প্রতিদিন হাজার হাজার পরিবার ভেঙ্গে টুকরো টুকরো হয়। নতুন রানি ওঠে নতুন ফ্ল্যাটে নয়তো পুরনো রানির জায়গা হয় বৃদ্ধাশ্রমে! এক চাকে দুই রানি মৌমাছি প্রকৃতি বিরুদ্ধ...
প্রকৃতির এই নির্মম সত্য আম্মুর কাছে ব্যাখ্যা করার ক্ষমতা আমার নেই। আমি তাই আম্মুকে স্বান্তনা দেই একটু অন্যভাবে। আমি বলি- মা, দাওনা সব কিছু একটু ভুল-ভাল চলতে। সবাই যদি হুবহু তোমার মত করেই সংসার চালায় তবে তো আর তোমার অনুপস্থিতি টেরই পাব না আমরা কোনদিন! তারচেয়ে বরং এটাই ভাল- সবাই ভুল করুক, ত্রুটি থাকুক কাজে-কর্মে। ত্রুটি থাকলেই নিখুঁতটার মর্ম টের পাওয়া যাবে। মনে পড়বে নিখুঁতটা কে করতো।
আমি উদাহরন দিয়ে মাকে বলি- আম্মু দেখ, তুমি যেভাবে ডাল রাঁধো, যেভাবে কিচেন-বাথরুম গুছিয়ে রাখো ঠিক সেভাবে যদি বুয়া বা আমাদের বৌয়েরাও সব ঠিক ঠাক রাখে তাহলে তুমি মরে গেলে কিন্তু তোমার অভাব আমরা টেরও পাবো না! তারচেয়ে এটাই ভাল না যে- ওরা ওদের মত করুক। আমরা তখন কিচেনে ঢুকলেই বুঝতে পারবো এই জিনিসটা এখানে এভাবে থাকার কথা ছিল; কিন্তু নেই। নেই কারণ যে এটা এভাবে রাখতো সেই মানুষটা আজ নেই! বাথরুমে ঢুকলেই মনে হবে বলতি-জগগুলো ঠিক এভাবে থাকার কথা ছিল না। আছে কারণ "সে নেই"! এমনকি খেতে বসলে ডাল দিয়ে মাখানো ভাত মুখে দিয়েই মনে পড়বে- ডাল রাঁধতো আমার মা; সেই স্বাদ আর নেই! নেই- কারণ, মা নেই। কে জানে হয়তো খাবার প্লেট সামনে নিয়ে সেদিন তোমার কথা ভেবে চোখে পানি এসে পড়বে। আমাদের ছেলেমেয়েরা অবাক হয়ে তাকিয়ে থেকে ভাববে- বাবা কাঁদে কেন?!
এটাই তো তোমার কৃর্তি! এইতো তুমি সংসারে রয়ে গেলে! এভাবেই তো মানুষ মরার পরেও বেঁচে থাকে অনেকদিন... নইলে শ্বেত পাথরে বাঁধাই করা কবর দেখে কি আর কাউকে মনে পড়ে? দাদা মারা গেছেন প্রায় পাঁচ বছর, কই খোদ আব্বুকেও তো পাঁচটা দিনও দেখলাম না দাদার কথা ভেবে চোখের পানি ফেলতে! আমরাও তো প্রায় ভুলেই গেছি তাকে... কিন্তু তোমাকে মনে পড়বে ঠিকই। এখন তুমিই বল- তুমি কোনটা চাও? তোমাকে এভাবে মনে করি- মনে রাখি? নাকি তোমার বৌমারা তোমার হুবহু কার্বন কপি হয়ে শ্বাশুড়ির ঐতিহ্য বজায় রাখুক? কোনটা?
(অফ টপিকঃ এতো কিছু থাকতে আম্মুর ডাল রান্নার কথা বলার কারণ আছে। আমি গত দুই যুগে তার ডালের স্বাদ ও রং একচুল এদিক-সেদিক হতে দেখিনি। স্বাদ হয়তো এরচেয়ে বেটার হতে পারে কিন্তু প্রতিদিন হুবহু একই স্বাদের ডাল রান্না করাটা নিঃসন্দেহে কৃতিত্ত্বের দাবিদার!)
মা আমার কথা শুনে একটু শান্ত হয়। কিছুটা সান্ত্বনা পায়। হয়তো ভাবে- তাহলে বোধহয় আমার এতো পরিশ্রম, এতো আত্মত্যাগ সব একেবারে বৃথা যায় নি। কেউ আমাকে অনুকরণ না করুক অন্তত অভাববোধ তো করবে! কিন্তু এতো উদাসীনতা নিয়ে ওরা ওদের সন্তান মানুষ করতে পারবে তো?
আমি তাকে আশ্বস্ত করে বলি- ওদের সন্তান হোক আগে, ঠিক শিখে নেবে। তোমার সন্তান-সংসারকে যেমন তোমার চেয়ে বেশি দরদ দিয়ে কেউ দেখে না ঠিক তেমনি ওদের সংসার-সন্তান হতে দাও, দেখবে ওরাও ঠিক সেরকম সিরিয়াস হয়ে গেছে।
আম্মু আশ্বস্থ হয় কিনা জানি না... কিন্তু শান্ত হয়। সে রাতের মত (অন্তত আপাত দৃষ্টিতে) নিশ্চিন্তে ঘুমায় সে। কিন্তু পরদিন সকালেই আবার যে লাউ-সেই কদু!
আবার শুরু হয় হইচই! আবার ভাইয়াকে ঘুম থেকে তুলে অফিস পাঠানোর তাগাদা। আবার গ্যাসের প্রেসার কমে যাবার আগেই আমাদের সবার নাস্তা আর লাঞ্চ বানানোর জন্য তোড়জোড়... তাতে ভাবির গাফিলতি থাকলে মৃদু ভর্ৎসনা! বুয়াকে কাজের সিরিয়াল ধরিয়া দেয়া... আবার ধমকা ধমকি, আবার চেচামেচি আবার তার "সাজানো সংসার ভেসে যাবার" শংকায় আমার মায়ের পেরেশানি...!
এভাবেই চলছে আমার মায়ের একনায়কতন্ত্র। সেদিন আম্মু একদিনের জন্য বাসায় ছিল না। নানাবাড়ি গিয়েছিল একটা কাজে। ফিরে এসে জানতে পারে ভাইয়া-ভাবি আর আমি রান্নার ঝামেলা বাঁচাতে সকালের নাস্তা হোটেল থেকে "যা হোক কিছু একটা" খেয়ে নেবার ষড়যন্ত্র করেছি! শুনে তো আম্মুর মাথা হট!
একদিনেই এই অবস্থা? আমি ত্রিশ বছর ধরে সংসার চালাই, কোনদিন ছেলেরা হোটেলে গিয়ে নাস্তা করে নাই- আর আজ একদিন আমি বাড়িতে নেই তাতেই এই!
তাকে কিছুতেই বোঝানো যায় না- "কী হয় একদিন হোটেলে খেলে?" তার কেবলই মনে হয়- এই তো গেল তার এতো কষ্টের সাজানো সংসার বানের জলে ভেসে!
এতো কিছুর পরেও সংসার ভেসে যায়নি। এখনও টিকে আছে! টিকে আছে কারণ আমার মা এখনও আছেন। তিনি আরও বহু দিন থাকুন। আরও বহুদিন আমাদের সংসার এভাবেই টিকে থাকুক... আমরা নতুন মৌচাক চাই না। আমরা পুরনো সৈরাচারী রানির অনুগত কর্মীই থাকতে চাই আজীবন।
- সফিক এহসান
(১৬ মার্চ ২০১৪)
[পুনশ্চঃ এই লেখাটি "মা দিবস" উপলক্ষ্যে কোন লেখা নয়। আবেগ কখনও বিশেষ দিবসের অপেক্ষায় থাকে না। তবে এই লেখাটা যদি কাউকে উৎসর্গ করতেই হয় তবে আমি তাবৎ দুনিয়ার সেই সব নারীদেরকে উৎসর্গ করবো যাদের সংসারের প্রতি আত্মত্যাগ দেখলে বিনয়ে-শ্রদ্ধায় আক্ষরিক অর্থেই আমার মাথা নুয়ে আসে; চোখে পানি এসে যায়...]

