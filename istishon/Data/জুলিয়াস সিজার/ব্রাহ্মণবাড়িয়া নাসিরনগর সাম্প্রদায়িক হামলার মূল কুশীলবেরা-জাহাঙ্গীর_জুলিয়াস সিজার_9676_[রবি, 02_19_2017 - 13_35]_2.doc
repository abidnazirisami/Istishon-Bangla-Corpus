ব্রাহ্মণবাড়িয়া নাসিরনগর সাম্প্রদায়িক হামলার মূল কুশীলবেরা-জাহাঙ্গীর


ছবিতে যে ব্যক্তিটিকে দেখা যাচ্ছে এই ব্যক্তির চেহারাটা চিনে রাখুন। এই ব্যক্তিটি একটি বর্বর, জঘন্য এবং একইসাথে মর্মান্তিক ঘটনার মূল হোতা। ব্যক্তির নাম জাহাঙ্গীর; ব্রাহ্মণবাড়িয়ার নাসিরনগরের সাম্প্রদায়িক হামলার অন্যতম প্রধান আয়োজক এবং উসকানিদাতা। এই ব্যক্তির ব্যক্তি মালিকানাধীন সাইবার ক্যাফের কম্পিউটারেই এডিট করা হয় কাবাঘরের আলোচিত সেই ছবিটি। রসরাজের আইডি থেকে পোস্ট হওয়া ছবিটা প্রিন্ট করে বিতরণ করে এই জাহাঙ্গীর। হামলার জন্য বাইরে থেকে পরিকল্পিতভাবে ট্রাক ভাড়া করে লোক আনা এবং সেই ট্রাকের ভাড়া পরিশোধ করে এই জাহাঙ্গীরই। নাসিরনগর ট্রাজেডিতে জাহাঙ্গীরের কর্মকাণ্ড নিচে সংক্ষিপ্তভাবে নোট করে রাখলাম;-কাবাঘরের ছবি এডিটঃ-
ব্রাহ্মণবাড়িয়ার নাসিরনগরে হিন্দু সম্প্রদায়ের বাড়িঘর-মন্দিরে হামলার ঘটনায় রসরাজ দাসের মোবাইল ফোন ও মেমোরি কার্ডে নমুনা ছবির কোনো অস্তিত্ব পাওয়া যায়নি। বরং গ্রেপ্তার হওয়া জাহাঙ্গীর আলমের ব্যবহৃত কম্পিউটারে ধর্মীয় অবমাননাকর সেই ছবিটি সংরক্ষণের পর এডিট হয়। কিছু সময় পর সেই ছবি মুছে ফেলা হয়।
পুলিশ ব্যুরো অফ ইনভেস্টিগেশনের(পিবিআই) দু'টি তদন্ত প্রতিবেদনে এই তথ্য জানানো হয়। পিবিআই এই তদন্ত প্রতিবেদন ব্রাহ্মণবাড়িয়া জেলা গোয়েন্দা পুলিশের কাছে হস্তান্তর করে এবং জেলা গোয়েন্দা পুলিশ ০২ জানুয়ারি ২০১৭ সোমবার ব্রাহ্মণবাড়িয়া জেলা আদালতে এই তদন্ত প্রতিবেদন জমা দেন।
সূত্র- প্রথম আলো ০৩ জানুয়ারি ২০১৭, দৈনিক আমাদের সময় ০৪ জানুয়ারি ২০১৭, দৈনিক যুগান্তর ০৩ জানুয়ারি ২০১৭।
ছবি প্রিন্ট করা, লিফলেট ছাপানো এবং বিতরণঃ-
পুলিশের কাছে দেওয়া জাহাঙ্গীরের দেওয়া স্বীকারোক্তিমূলক জবানবন্দি থেকে মামলার তদন্ত কর্মকর্তা এসআই জাহাঙ্গীর জানান,'২৯ অক্টোবর ২০১৬ ওই এলাকার জনৈক জুয়েল মিয়ার কাছ থেকে ছবিটি জাহাঙ্গীর শেয়ার ইটের মাধ্যমে নিজের মোবাইলে নেয়। এরপর ছবিটি প্রিন্ট করে ওইদিন সন্ধ্যায় লিফলেট বানিয়ে সেই লিফলেট বিলি করা হয়।'
উল্লেখ্য এর পরদিন অর্থাৎ, ৩০ অক্টোবর ২০১৬ তারিখ ব্রাহ্মণবাড়িয়ার নাসিরনগরে শতাধিক হিন্দু বাড়িঘরে ভাঙচুর, লুটপাট, অগ্নিসংযোগ, ১৫ টি মন্দিরে ভাঙচুর ও লুটপাটের ঘটনা ঘটে। এসময় প্রায় ৫০ জন ব্যক্তি আহত হয়।
সমাবেশের জন্য ট্রাক ভাড়া এবং বাইরে থেকে লোক আনাঃ-
৩০ অক্টোবর হামলার পূর্বে 'আহলে সুন্নত' এবং 'খাঁটি আহলে সুন্নত' নামে দু'টি দলের ব্যানারে যে সমাবেশ ডাকা হয় তাতে ৫ টি ট্রাক ভাড়া করে লোক আনা এবং সেই ভাড়া বাবদ ১০ হাজার টাকা ভাড়া পরিশোধের কথাও জবানবন্দিতে স্বীকার করেছে জাহাঙ্গীর। এই সমাবেশ থেকে লোকজন গিয়েই হিন্দু সম্প্রদায়ের বাড়িঘরে হামলা চালায়।
উল্লেখ্য গত ইউনিয়ন পরিষদ নির্বাচনে আওয়ামীলীগ দলীয় আঁখি চেয়ারম্যানের হয়ে কাজ করছিলেন জাহাঙ্গীর নাসিরনগরের হরিপুরের জনৈক বেণু মিয়ার ছেলে।
এই জাহাঙ্গীরের কারণেই নাসিরনগরের ভয়াবহ সাম্প্রদায়িক হামলা এবং বর্বরতার সূত্রপাত। মোট ১৫০ কিংবা তারও বেশি বাড়িঘরে ভাঙচুর এবং লুটপাটের ঘটনা ঘটেছে। ভাঙচুর হয়েছে ১৫ টি মন্দিরে। আহত হয়েছেন ৫০ এরও বেশি মানুষ। সবচেয়ে যে ক্ষতিটা হয়েছে সেটা হচ্ছে ওই এলাকার শিশুদের, যারা এই ভয়াবহ হামলাটা প্রত্যক্ষ করেছে। কোমল মনে তাদের যে মানসিক আঘাতটা হয়েছে সেটা দেখা যায় কি? কিংবা সারানোর কোনো উপায় আছে কি? এই শৈশবেই তারা বার্তা পেয়ে গেলো, এই বাংলাদেশে তোমাদের অবস্থান একটা খড়কুটোর চেয়েও দুর্বল। মুহূর্তেও তোমাদের মারা যায়, পেটানো যায়, তোমাদের বাড়িঘর ভাঙচুর করা যায়।
একই সাথে বার্তা পেয়েছে বাংলাদেশের সংখ্যালঘুরাও। তাদের অস্তিত্ব নিজ দেশেই শরণার্থীর মতো। শরণার্থীদের রাষ্ট্র দেশ ছাড়তে বললে তারা দেশ ছাড়তে বাধ্য হয়। আর সংখ্যালঘুদেরকেও ধর্মানুভূতির ধুয়ো তুলে মুহূর্তেও নিশ্চিন্ন করে দেওয়া যায় এই দেশে। তারাও দেশ ছাড়তে বাধ্য হয় রাষ্ট্রীয় মদতে সাম্প্রদায়িক সন্ত্রাসের শিকার হয়ে।
তথ্যসূত্র-১) http://www.amadershomoy.biz/unicode/2016/12/09/205525.htm#.WKmcPh3yvIU
২) http://m.prothom-alo.com/bangladesh/article/1052005/%E0%A6%9C%E0%A6%BE%E...
৩) http://m.bdnews24.com/samagrabangladesh/detail/samagrabangladesh/1267372
৪) http://www.jugantor.com/online/country-news/2017/01/03/35696/%E0%A6%9C%E...

