কায়েমী-ক্ষমতার ধস্তাধস্তিতে আমাদের 'সত্য' হারিয়ে গেছে!!!


আমাদের কবিতা-গানে-সাহিত্যে যে দেশপ্রেমের বা জাতীয়তাবোধের আতিসয্য লক্ষ্য করা যায়; সেইটা কি আসল বাস্তবতা নাকী একটা বিমূর্ত আকাংখার প্রতিফলন? হয়তো দ্বিতীয়টাই ঠিক। হয়তো আমাদের দেশাত্ববোধ, জাতীয় চেতনা ইত্যাদি বিষয়াদি জাগতিক চর্চার বৃহত্তর-সামঞ্জস্যপূর্ণ জমিন না পেয়ে চোরাই পথে কল্পনায় আশ্রয় নিয়েছে। আমাদের দেশবোধ বা জাতীয়তাবোধ আজও, স্বাধীনতার এতোবছর পরেও পূর্ণ অবয়ব পায় নাই। ফলে, খুব অল্প চেষ্টাতেই আমরা বিভক্ত হইতে পারি। আমাদের দ্বীধাবিভক্তিগুলো সময়ে সময়ে জান নেয়া সহিংসতায় রুপ নেয়। হয়তো শুরুতেই আমরা ঠিক করে উঠতে পারি নাই আমাদের দেশটি কেমন দেশ হয়ে উঠবে? কিভাবে হয়ে উঠবে? বা আমাদের জাতীয়তাবোধের উপাদানগুলো কি হবে? প্রকরন কেমন হবে? এসব নিয়েইতো জাতীয় চেতনা তৈরী হয়। যদি তাই সত্যি হয় তাহলে আমাদের জাতীয় চেতনা অমিমাংসিত, কিংবা বিচ্যুত, কিংবা খন্ডীত অথবা হ য ব র ল!!!
ইতিহাসের নৃশংসতম গনহত্যা-ধর্ষণ-উচ্ছেদ-নির্যাতনের মধ্য দিয়ে বাংলাদেশ স্বাধীন হলো। অথচ, আজকে স্বাধীনতার এতো বছর পরেও অবিরামভাবে একটি গোষ্ঠী স্বাধীনতাকে মিথ্যা প্রমান করতে চায়; লাখো মানুষের হত্যার ইতিহাসকে, গনহত্যার সত্যকে গায়েব করে দিতে চায়, তাদের গণবিরোধী অবস্থানকে ন্যায্য প্রমান করতে চায়, নিজেদের নিঃষ্পাপ দাবী করে - এবং তারা সাংঘাতিকভাবে অস্তীত্বমান! বিপরীতভাবে আরেকটা গোষ্ঠী নিজেদের স্বাধীনতা, মুক্তিযুদ্ধের একমাত্র স্বপক্ষশক্তি গন্য করে; নিজেদের মতাদর্শকেই জাতীয়তাবোধ, দেশবোধ কিংবা জাতীয় চেতনার অবিসংবাদিত ধারক ও বাহক বলে দাবী করে- এবং তারাও রক্তমাংসে সাংঘাতিকভাবে অস্তীত্বমান। দুই পক্ষই নিজেদের ‘সত্য’ বলে দাবী করে। কিন্তু এইরকম পরস্পরবিরুদ্ধ দুইটি বয়ান কখনোই ‘সত্য’ হতে পারেনা। যদি তাই হয়, তবে জাতি হিসেবে আমাদের কোন ‘সত্য’ থাকেনা; ফলে আমাদের জাতিবোধ বা দেশবোধ বা আমাদের জাতীয় চেতনা নামক যে বস্তুটির প্রচার শোনা যায় তা ‘প্রশ্নবিদ্ধ’ কিংবা ‘অসত্য’ প্রমানিত হয়! অথচ আমরা স্বাধীন-সার্বভৌম ৫৪ হাজার বর্গমাইলের একচ্ছত্র বাসিন্দা এবং আমরা ভারতীয় নই,পাঞ্জাবী নই, চায়নিজ নই এবং বার্মীজও নই। আবার আমাদের হাজার বছরের গৌরবময় ইতিহাস আছে। অতএব আমরা সর্বৈব মিথ্যা হতে পারিনা; অতএব, তারা (এই দুই গোষ্ঠী) উভয়েই আমাদের মিথ্যা বলেছে এবং বলেই চলছে। এবং ‘সত্য’ আমাদের অবশ্যই একটা আছে; যে সত্যটি এইরকম ‘চরম হ্যা’ এবং ‘চরম না’ এর মাঝামাঝি কোথাও বিরাজ করছে এবং অতী অবশ্যই এদের কারোরই কৌম সম্পত্তি নয়। যে ‘সত্যটি’ এইদুই পক্ষের ক্ষমতা-সম্পদের কাঁড়াকাঁড়ি আর মতাদর্শিক ধস্তাধস্তিতে আমরা হারিয়ে ফেলতে বসেছি।
তাহলে আমাদের আপাত হারিয়ে যাওয়া ‘সত্যটিকে’ আবার আমরা কিভাবে হস্তগত করবো? এক্ষেত্রে আমাদের আবার ইতিহাসের দিকেই ফিরতে হবে, ইতিহাতের নাড়ানী দিয়েই প্রথমে ইতিহাসের মিথ্যাগুলোকে ছাঁকতে হবে; তবেই সত্য অবমুক্ত হবে। জন্মমুহূর্ত হতে বাংলাদেশের ইতিহাসের সর্বপ্রথম এবং সবচেয়ে ডাঁহা মিথ্যার নাম জামাতে ইসলাম ও তার যাবতীয় মতাদর্শ। ’৭১-এগনহত্যা, ধর্ষন, লুণ্ঠনের মাধ্যমে ধর্মীয় দৃষ্টিকোণ (ইসলামের শিক্ষা) ও মানবিক বিবেচনায় তারা যে অপরাধ করেছে তা অমোচনীয়, ঘৃণ্য এবং অবশ্যই শাস্তিযোগ্য। তাদের অবস্থান থেকে তারা আজও এক চুলও নড়ে নাই। তাই ব্যক্তি হিসেবে এদের বিচারের পাশাপাশি গনহত্যাকারী সংগঠন হিসেবে জামাতকে নিষিদ্ধ না করলে বাংলাদেশ নামক রাষ্ট্রে নিজেই নিজের কাছে প্রশ্নবিদ্ধ থেকে যায়, অপরাধী হয়। আর নাগরিক হিসেবে এই বিচার না চাইলে আমাদেরওআত্মপরিচয় মহাসংকটে পড়ে যায়। 
আবার, দ্বিতীয় এবং বর্তমান সংকটের মূলে যে মিথ্যাটি সেটি শনাক্ত করাও কম গুরুত্বপূর্ন নয়। মুক্তিযুদ্ধ, বাংলাদেশ রাষ্ট্রের অভ্যুদয় নিয়ে আওয়ামিলীগ যে বয়ান জারী রাখে, ইতিহাসকে যেভাবে কাঁটাছেড়া করে তাতে সত্য অবলুপ্ত হয়। মুক্তিযুদ্ধের ইতিহাসকে দলীয় আদর্শিক ছাঁচে ঢালাই করতে গিয়ে এবং একক ব্যক্তিনায়কতার প্রচারসর্বস্বতার মধ্য দিয়ে তারা ইতিহাসের মূল নির্মাতাদের, এর আসল কারিগর সংগ্রামী জনতাকে আড়াল করে ফেলে, ইতিহাসের বাইরে নিক্ষেপ করে। বাঙ্গালী জাতিকে মুক্তির মহাসড়কে নিয়া আসতে এই সংগঠনটির ভুমিকা যেমন অপরিসীম; ঠিক তেমনি একটি স্বাধীন-সার্বভৌম বাংলাদেশকে, বাংলাদেশ রাষ্ট্র প্রতিষ্ঠার সমুদয় অঙ্গিকারকে ব্যর্থ করে দেয়ার জন্য এই সংগঠনটির দায় সিংহভাগ। মুক্তিযুদ্ধকে ঘিরে যে জাতীয়তাবোধ, দেশবোধ বা জাতীয় চেতনা বিকশিত হতেপারতো, গণমনে সঞ্চারিত হতে পারতো তার গুড়ে বালি পরে। ক্ষমতা পাকাপোক্ত করতে মরিয়া আওয়ামী শাসকগোষ্ঠীর শোষন-লুণ্ঠন-শৃঙ্খল –এর কায়েমী বন্দোবস্তের জন্য তাদের প্রয়োজন পরে পুর্বতন ক্ষমতাকাঠামোর। ’৫২, ’৬২, ’৬৬, ’৬৯ এর পথপরিক্রমায় নিপীড়নমুক্ত-সাম্যবাদী চেতনায় উদ্বুদ্ধ, ন্যায়রাষ্ট্রের স্বপ্নে বিভোর ‘৭১–এ আর্গলমুক্ত জনতা স্বাধীনতার ঊষালগ্নেই প্রতারিত হওয়ার স্বাদ পায়; জাতীয় চেতনা নামক বস্তুটি অঙ্কুরেই বিনষ্ট হয়। ভারসাম্য রক্ষার প্রয়োজনে একদিকে স্বাধীনতাবিরোধী, মুক্তিযুদ্ধের পক্ষের এলিটও সমরজাদরেলরা ক্ষমতাবান হয়ে ওঠে; আরেকদিকে অংশীদারীত্বের অভাবহেতু ভাগ্যবিড়ম্বিত সাধারন জনতা পশ্চাৎপলায়ন করে। স্বাধীনতা-স্বাধীকার তাদের জীবনে ভিন্ন কোন মাত্রাযোগ করেনা; পক্ষ-বিপক্ষের ভেদ তাদের নিমেষেই ঘুচে যায়। এর দায় পুরোভাগে আওয়ামী শাসকগোষ্ঠীর উপরই বর্তায়।
বলা হয়ে থাকে, ইতিহাসের চালিকাশক্তি জনগন, যারা আজ কার্যত নিশ্চুপ। ইতিহাস নির্মানের বিষয়টিও খুব সম্ভবত পারস্পরিক লেনদেনের উপর নির্ভর করে। ইতিহাসের কারিগরদের মূল্য অপরিশোধিত রয়ে গেছে।এবং কোন সন্দেহ নেই কারিগরেরা সেই মূল্য নেবে কোন না কোন ভাবে; আজ হয়তো ঐতিহাসিক পারম্পরিকতায় তার জন্য যা অনিবার্য, অবশ্যকরনীয় তা না করে, নিরব থেকে সে তার পূর্বতন পাওনার শোধ তুলবে। কম্পিত বক্ষে একটা কথা বলতে ইচ্ছা করছে- বাংলাদেশের শাসকশ্রেনী বরাবরই রক্ষনশীল, জ্বরাগ্রস্থ এবং অতীতমুখী; তুলনায় জনগন যথেষ্ট ইতিহাসবিমুখ, পরিবর্তনকামী এবং প্রতিশোধপরায়ণ! তাদের যা আছে তা হলো জ্বরাজীর্ণ বর্তমান; না ছিল সুখকর-চমকলাগানো অতীত, না আছে মঙ্গলময় ভবিষ্যত। ফলে তারা বর্তমানের বোঝাপড়াটা বর্তমানেই করে। আর তাইতো আওয়ামীগোষ্ঠি এতো বড়ো ঐতিহাসিক সংকটমুহূর্ত তৈরী করেও, তাদের তৈরী জাতীয়তাবাদ-আদর্শ-চেতনার সমস্ত টূলগুলো মাঠে নামিয়েও জনঅসন্তোষ কমাতে পারছেনা; নির্বাচনের ঝুঁকী নিতে রাজী নয়। কারন জানে, জনগনের বৃহত্তম অংশ নির্বিকারচিত্তে বর্তমানের বঞ্ছণাবোধ, নিকটতম অতীতের প্রতারিত হওয়ার অভিজ্ঞতা থেকেই, শুধুমাত্র প্রতিশোধপরায়ন হয়েই তাদের ক্ষমতার গদীতে লাথ্থি মারবে। এতে কার লাভালাভ তাতে তাদের বিন্দুমাত্র মাথাব্যাথা নাই।
সুতরাং, সরকার যাই করুক বিএনপি তাদের ঐতিহাসিকভাবে অর্জিত রাজনৈতিক চরিত্রটিই বজায় রাখবে। তাদের অন্তহীন নিরবতা, সময়ক্ষেপণ, অস্পষ্ট নীতি-আদর্শ-অবস্থান নিয়ে তলে তলে জামাতের জন্য সুরঙ্গ কাটতেই থাকবে। কারন জামাত-সংশ্লিষ্টতাই এই মূহূর্তে তাদের একমাত্র রাজনৈতিক পুঁজী, কারন একমাত্র আওয়ামীবিরোধীতাই তার রাজনৈতিক অস্তীত্বের কারন। যেহেতু জনগনের সত্যিকারের রাজনৈতিক বিকলাঙ্গতা, সমাজের আদর্শহীনতা এবং পরিচ্ছন্ন জাতীয়তাবোধের বা দেশবোধের বা জাতীয় চেতনার অভাবজনিত কারনে ক্ষমতার কামড়াকামড়িতে বিক্ষত হওয়া রাষ্ট্রযন্ত্রের ঘাঁ নিঃসৃত পুঁজ থেকে বিএনপির জন্ম সেইহেতু আমাদের হারিয়ে যাওয়া ‘সত্যটিকে’ বিএনপির ভিতরে খুজতে গেলে আমরা চীরতরেই সেটাকে হারিয়ে ফেলবো। কারন জামাতের রাজনৈতিক মতাদর্শ যদি হয় আদিম-পৈশাচিক-বর্ণবাদী-ঘৃণ্য-পরিত্যক্ত; আওয়ামী মতাদর্শ যদি হয় ভুল এবং কায়েমী তবে অবশ্য অবশ্যই বিএনপি হলো জনগনের সত্যিকারের রাজনীতিহীনতার ফলে সুবিধাভোগী একটি প্রতিষ্ঠান, বিকল্পহীনতার জঘন্যতম বিকল্প।
তাহলে কি সত্যিই আমাদের কোন সত্য নাই!? তাহলে কি সত্যিই আমরা ‘মিথ্যা’ হয়ে যাই না!? আমাদের জাতীয় ‘সত্যটা’ তবে কোথায়? হয়তো সেটা হারায় নাই, হয়তো আমাদের আশেপাশেই আছে! হয়তো এই মিথ্যাগুলোকে ছেঁকে ফেলে দিলেই আমাদের ‘সত্যটা’ সমূলে বেড়িয়ে আসবে। কেননা ‘সত্য’ কোন গায়েবি জিনিশ নয় বা ফ্রেমবন্দী করে দেয়ালে টাঙ্গানোর বস্তুও নয়। ‘সত্য’- একটি সার্বজনীন চর্চার বিষয়; যা স্বীকৃতি দানের-গ্রহনের-লালনপালনের এবং একই সাথে মিথ্যাটাকে বর্জনেরও বিষয়।

