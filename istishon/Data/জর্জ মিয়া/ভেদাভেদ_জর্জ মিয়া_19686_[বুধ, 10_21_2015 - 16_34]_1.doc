ভেদাভেদ


খুব ছেলেবেলায় দেখতাম বাবা মন্দির কমিটিতে সক্রিয় সদস্য হিসেবে আছেন। আমাদের এলাকাটা মুলতঃ হিন্দু অধ্যুষিত। এমন কি আমাদের যে রাস্তাটা সেটার নাম করা হয়েছে দাদুর বয়সী একজন হিন্দু র নামে। যিনি জীবিত থাকাবস্থায় এই রাস্তার জন্য জমি ও কিছু টাকা দিয়ে রাস্তাটা তৈরি করেছিলেন। পরে অবশ্য সরকারি ভাবে এ রাস্তায় সংস্কার করা হয়। পুজো শুরু হবার আগের সময়ে রাত করে বাড়িতে ফিরতেন বাবা। মন্দির কমিটির সবার সাথে সাথে উনিও নানা কাজে অংশ গ্রহণ করতেন। জানিনা কেন করতেন। আবার দেখতাম তাঁর যত বন্ধুবান্ধব আছে প্রায় ৮০% ই হিন্দু! আমার বাসায় ধর্মীয় চর্চা ও নামাজ কালামও বেশ ভালোভাবেই হতো তখন। সেখানেও তার কোন মাথাব্যাথা ছিলনা। অন্তত আমি দেখিনি কোনদিন। লক্ষ্মীপূজায় থালা বাক্স ভরে প্রসাদ আনতেন সন্ধ্যায় তার বন্ধুদের বাড়ি থেকে আমি খেতাম । সকাল ঘুম থেকে উঠেই প্রসাদ নিয়ে মাঠে যেতাম। মনে পড়ে একবার মহল্লার এক ছেলে আমার কাছে থেকে একটা মোয়া আর একটা নাড়ু নিয়ে জিজ্ঞেস করছে কি তোর আম্মা বানাইছে? আমি বললাম না। গতকাল রমেশ কাকু র বাসা থেকে দিয়ে গেছে। আমার মুখে কথাটা শুনেই ছেলেটি ছুড়ে ফেলে দিলো মাঠের বালুতে। আমি জিজ্ঞেস করেছিলাম ভাই দানা ফেলে দিলেন কেন? আপনি কি জানেন না দানা আল্লার নেয়ামত। উনি যা বললেন ,খাদ্য-দানা নেয়ামত ঠিক আছে। কিন্তু হিন্দুদের থেকে কিছু খাওয়া নেয়ামত না বরং পাপ। তুই আর কোন দিন খাবিনা। বেমালুম ভুলে গিয়েছিলাম যদিও এই নিষেধ। আসলে এমন সুখাদ্য সামনে এলে এইসব মনে থাকেনা ছেলেবেলায়। বাবা সাতার শেখানোর পরে একাই যেতাম নদিতে গোসল করতে প্রতিদিন সকালে। নদির পাড়ে ঘাস ভরা পানিতে থই থই করতো। কুলে দেখতাম আম, কাঠাল, আরও নানা ফল ফলাদি। এসব গঙ্গা পুজা আর সূর্য্য পূজার প্রসাদ। আমি আর আমার এক বন্ধু মিলে প্রতিদিন হ্যাঁ প্রত্যেক দিন কুড়াতাম আর খাইতাম। প্রাইমারী স্কুলে আমি ছিলাম সবথেকে ভালো ছাত্র আর মেয়েদের মধ্যে ছিল একটা হিন্দু একটা মেয়ে। সব কিছুতেই দুজনের বেশ যুদ্ধ যুদ্ধ ভাব ছিল মনে মনে। মনে পড়ে এখনো একবার যখন আমি অসুস্থ্য হয়ে ছিলাম এই মেয়েটাই সবার আগে আসছিলো আমাকে দেখতে। ওর বাবা যখন মারা যায় সেবার গিয়েছিলাম শ্মশান ঘাটে। মানুষ পোড়া গন্ধ কি বিকট সেবার বুঝতে পেরেছিলাম।
শ্যামল নামে আমার একটা বন্ধু ছিল খুব ভালো । ওর বাবা মুচি ছিলেন। তখন হাই স্কুলে পড়ি। সবে মাত্র ক্লাস এইটে তখন ওর সাথে আমার পরিচয় ঘটে। ওর হাতের লেখার প্রেমে পড়েছিলাম বলতে গেলে। আমি আসলে শিখতে চাইছিলাম কি করে এত সুন্দর করে লেখে সে। দেখলেই মনে হয় যেন কম্পিউটারে টাইপ করা গোটাগোটা লেখা। হাতের লেখাটা শিখতে না পারলেও একটা জিনিস দুইজনে বেশ আয়েশেই করতাম সেটা হচ্ছে বিড়ি খাওয়া। ওর বাবা যখন দুপুরে খেতে যেত তখন ওকে ঐ দোকানে বসিয়ে রেখে যেত। আমরা দোকানের সাথে একটা চিপায় ঢুকে দুই জনে সিগারেট খেতাম। ওদের বাড়িতে যে কতদিন কাকীর হাতের বানানো সকালের নাস্তা করেছি তার হিসেব নেই। তবে আমার একটা দুর্ভাগ্য এক্ষেত্রে, ওকে কোনদিন আমার বাসায় খাওয়াতে পারিনি এনে। কেন আসেনি সে তখন জানিনা এখন জানি বোধকরি অবস্থান সম্পর্কেই ও তখন ভালো বুঝ বুঝতে পেরেছিলো যেটা আমি পারিনি। অনেক জোড় করতাম মাঝে মাঝে তবুও সে আসতে চাইতোনা। মনে পড়ে একবার আমার এক বন্ধু সেও হিন্দু অকারনে স্কুলের এক স্যার ওকে বেদম পেটায়। বলতে দ্বিধা নেই তখন আমরাও স্যারকে মারতে চেয়েছিলাম। যদিও এর পরে ওই স্যার আর আমাদের ক্লাশ নেন নাই আর কোনদিন হেড স্যারের আদেশেই। বাবাকে দেখতাম তার হিন্দু বন্ধুদের জন্য গরু কিনে নিয়ে আসতেন। আম্মা রান্না করে দিলে কাকারা এসে খেয়ে যেতেন। ছেলে বেলার একবার একটা কথা হাসির কথা মনে পড়ে গেল এখন।
একবার এক কাকার বাড়িতে নিয়ে গেলেন বাবা। তার ছেলের মুখে ভাত অনুষ্ঠানে।
মুখ ফসকে বলে ফেললাম “মুখে ভাত আছে, ‘ পিঠে কেনু’ নাই? “
ছেলে বড় হলে তো ভাতের সাথে কেনুও খাওয়া লাগবে। :ভেংচি: 
বলে রাখা ভালো কেনু মানে হচ্ছে পিঠে হাতের কনুই দিয়ে সজোরে আঘাত করা।
আর একটা কথা মনে পড়ছে এই মুহুর্তে অনেক দূরে এক পার্টির বাবার শ্রাদ্ধে যাওয়ার জন্য বাবা আর আমি গিয়েছিলাম। নদিতে পানি কম ছিল। লঞ্চ বারে বারে চড়ে আটকে যাচ্ছিলো। যাত্রীদের কে নামিয়ে দিয়ে লঞ্চ কিছুদের যাওয়ার পরে আবার চলতে পারবে। এ কারনে সবাই নেমে নদির পাড় দিয়ে হাটা শুরু করে। সেদিন বাবা আমাকে কোলে নিয়ে চলতে লাগলেন। তখন বেশ বড় ছিলাম না আবার ছোটও ছিলামনা। বাবা হাটছেন আর তাঁর পা নদির বালু কাদায় আটকে যাচ্ছে। কষ্ট হচ্ছে খুব বুঝতে পারছিলাম। বাবা শ্বাস ঘন ঘন নিতে লাগলেন আমি বললাম আমাকে নিচে ছেড়ে দিতে আমিও হাটতে পারবো বাবা ছাড়লেন না। বললেন না কাদায় আটকে যাবি আর চোরাবালি থাকলে দেবে যাবি। নামার দরকার নাই। তুই কোলে চুপচাপ থাক। মুখ বুকের সাথে লাগিয়ে রাখ। রোদে চেহারা কালো হয়ে যাবে। জ্বর আসতে পারে। সেদিন বুঝতে পেরেছিলাম বাবা কি জিনিস! আচ্চা বাবা গুলো এত ভালো হয় কেন?
মনে পড়ে একবার আমার এক কাজিনের বিয়েতে অনেক হিন্দু এসেছিলেন আমি নিজে চিনি এমন মানুষ ছিলেন প্রায় ২০ জনের মত। মসজিদে বসে সবার সাথে সাথে তারাও মোনাজাত ধরেছিলেন। বলে রাখা ভালো বিয়েটা হয়েছিলো মসজিদে । কাজী অফিসে নয়। এই তো সেদিন আমাদের মহল্লার মণ্ডপে ঢাক পেটাতে পেটাতে শরীর গরম করে ফেলতাম। ধীরেন নামের আমার এক বন্ধু আছে ওরা বাসায় বাংলা মদ বানায়। এই ঢাক বাজানের জন্য আমার জন্য সে স্পেশাল এক বোতল রেখে দিতো।মধ্য রাতে ঠ্যালায় করে নিয়ে যেতাম নদীর ঘাটে প্রতিমা বিসর্জন দিতে। একবার অনেক গুলো দল আসায় আমাদের টা ঘাটে নিয়ে যাওয়া হয়ে ওঠেনি । ব্রীজের উপর থেকেই ফেলে দিতে হয়েছিল। ঠ্যালাওয়ালাও পড়ে গিয়েছিলো সেবার নদিতে দুর্গার সাথে। বেচারার ভয়ে জ্বর এসে গেল। মুছলিম ছিলেন তিনি। জ্বর আর কমেনা দেখে কালি মন্দিরের এক ঠাকুরের কাছ থেকে পানি পড়া এনে খাওয়ায়, এর পরে সুস্থ্য হয়ে ওঠেন তিনি। লোকে বলাবলি করেছিলো এই জ্বর কোন হুজুর ডাক্তার থামাতে পারবে না । একে সুস্থ্য করতে হলে ঠাকুর লাগবেই। সে কারনেই ঠাকুরের কাছে যাওয়া। ধীরেনের বাবা যে দিন মারা যায় কেন জানি আমার চোখেও জ্বল এসেছিল। যখন বডিটা নিয়ে হরি বল, বল হরি উচ্চারিত হচ্ছিল আর খই বাতাসা রাস্তায় ছেটানো হচ্ছিল তখন ধীরেন আমায় জড়িয়ে হু হু করে কেদেছিলো। আমার কেন কান্না পাচ্ছিলো? তবে বান্ধবীর বাবা মামা যাবার সময় কেন কান্নাটা আসে নি? বান্ধবীর বিয়ে হয়েছে এই ক বছর হলো। ৩ বছর আগে একবার বাড়িতে গিয়েছিলাম। পুজায় জিজ্ঞেস করেছিলাম কিরে বাসায় খাওয়াবি না? বললো হা খাওয়াব। তুই এখানে সন্ধ্যার দিকে থাকিস আমি ডেকে নিয়ে যাব। অনেক রাত অব্দি সেখানেই ছিলাম ঠায় দাঁড়িয়ে সে আসেনি। শুনলাম ওর স্বামী নাকি টাকা পয়সা চাচ্ছে দেখে স্বামীর বাড়িতেও যেতে পারছে না। এখন ওদের বাড়িতেই থাকে। এখন নাকি এক মুসলিম ছেলের সাথে রিলেশনে জড়িয়েছে সে। 
এখন আর এই সময় টা খুজে পাচ্ছি না। তাই অতীত হাতরাই।
[স্মৃতি থেকে লেখা এই মুহুর্ত যা মনে পড়েছে তাই লিখলাম। ]

