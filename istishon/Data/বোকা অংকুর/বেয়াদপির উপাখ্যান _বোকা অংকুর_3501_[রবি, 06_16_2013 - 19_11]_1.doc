বেয়াদপির উপাখ্যান 


আমরা বেয়াদপ। কারন আমরা চিরায়ত অচল,পুরানা,ভাঙ্গা নিয়মের বিরুদ্ধে কথা বলি। প্রতিবাদ করি। আমরা বেয়াদপ কেননা আমাদের কৌতূহল বেশি, আমরা জানতে চাই, অন্যায়ের বিরুদ্ধে কথা বলতে চাই। আমরা শিক্ষিত নই কারন আমরা সবকিছুতেই যুক্তি খুজি।
ভদ্র লোকেরা সমস্যায় কথা বলে না বলে চুপ করে থাকেন। নিজের গা বাঁচিয়ে চলেন। আমাদের
রক্ত বেজায় গরম। আমরা প্রতিবাদ করি। তাই আমরা অভদ্র।
আমরা নোংরা। মেথরের গায়ে হাত দিতেও আমাদের খারাপ লাগে না। তাদের বন্ধু বানিয়ে তাদের সাথে সাথে আমরা চলতে পারি। তাদের কাছে বসে সুখ দুঃখের কথা বলতে পারি। তাদের বাড়িতে খেতে পারি। তাদের গামছায় হাতও মুছতে পারি। ছি! কতোটা নোংরা আমরা।
আইনের রক্ষকদের বিরুদ্ধে কথা বলে আমরা প্রমাণ করেছি আমরা অপরাধী। আমরা চাই আইন সবার জন্য সমান হোক। আইনের ফাঁকফোকর আমরা বুঝিনা, বুঝতেও চাই না। কিন্তু বোকা ছেলে এই ফাঁকফোকরই তো আমাদের দেশপ্রেমিক নেতাদের দেশপ্রেম। এই ফাঁকফোকর না থাকলে অপরাধীরা পার পাবে কিভাবে? আর অপরাধীরা পার না পেলে নেতাদের দেশসেবা করার সুযোগ আসবে কিভাবে?
রাষ্ট্রের সাথে আমাদের দা-কুমড়া সম্পর্ক। যদি তাই না হয় তাহলে সুন্দরবনে বিদ্যুৎ কেন্দ্র করতে আমাদের এত আপত্তি কেন? দেশের মানুষের ভালো আমরা কোনদিনই চাইনি। একটি বিদ্যুৎ কেন্দ্র হবে। মানুষ বিদ্যুৎ পাবে। তার পক্ষে না গিয়ে কোথাকার কোন সুন্দরবন তা নিয়ে পড়ে আছি। ধুর! এত বোকা হলে হবে?
আমরা তো দোজখের আগুনে আর নরকের শূলে উঠবো। ধর্ম-কর্ম না করে ধর্মের দূত আল্লামা সাইদির বিচার চাও? আবার অসাম্প্রদায়িক বাংলাদেশ গড়ার স্বপ্ন দেখ? এখনো সময় আছে লাইনে আসো বাবারা। হাজার হাজার মানুষ মারা কোন ব্যাপার না। বাঙ্গালীরা গনিমতের মাল কিনা।
যদি তাই হয় তাহলে আর কি করার? আমরা বেয়াদপ, অশিক্ষিত, ইতর, নোংরা, অপরাধী, রাষ্ট্রদ্রোহী, নাস্তিক যাই হই না কেন আমরা বাঙ্গালী। এই বাংলা আমার মা আর আমি এর সন্তান। যত তিরস্কারই করা হোক না কেন আমরা এই রকমই থাকবো। জয় বাংলা।।

