বাঙালি হিন্দুর মৌলবাদ ও সাম্প্রদায়িকতা_অনুপস্থিতি উপস্থিতি 


বাঙালি হিন্দু কোন ধোয়া তুলসী পাতা নয় ; বরং গঙ্গাজলের মতই নোংরায় পূর্ণ। বঙ্গীয় হিন্দুর সাম্প্রদায়িকতার উৎসমুখ সন্ধানে নেমে দেখছি হিন্দুর ধর্ম কম, সমাজ বেশী। দুনিয়ার যত কুপ্রথা আর কুসংস্কারকে ধর্মের নামে সমাজে প্রতিষ্ঠা করেছে এরা। তারপর একদিন হিন্দুর সেই সমাজ এমনই কঠিন- কঠোর, এমনই প্রভাব- প্রতাপশালী হয়ে উঠেছে যে ধর্মীয় রীতির নামে সমাজে যেসব প্রথা এবং অনুশাসন প্রচলিত ছিলো সেগুলোর আদৌ কোন ধর্মীয় ভিত্তি আছে কিনা এই প্রশ্ন যখনই কেউ তুলেছে তখনই হিন্দু সমাজপতিরা তেড়ে গেছে তার দিকে।তবে প্রশ্ন থেমে নেই, যথারীতি তেড়ে যাওয়ায় বন্ধ হয়নি।
হিন্দুর ধর্মশাস্ত্র অগণিত কিন্তুু শাস্ত্রের পাঠক নগন্য। হিন্দুর ধর্মীয় আচরণ নামে যা প্রচলিত আছে সেগুলোর বেশিরভাগ সম্পর্কেই হিন্দুদের ধারনা শৃন্যের কোঠায়। সিংহভাগ হিন্দু ধর্মীয় আচরণ যুগ যুগ ধরে পালিত হয়ে আসছে একটা পারিবারিক ঐতিহ্য হিসাবে ; এসবের ধর্মগত ভিত্তি সামান্য, ঐতিহ্যগত ভিত্তিটাই অসামান্য। এইযে ধর্মশাস্ত্রের সাথে হিন্দুদের একটা বিরাট যোগাযোগহীনতা, অমোচনীয় দূরত্ব এর বেশকিছু সুবিধা অসুবিধা আছে।ইতোমধ্যেই বলেছি বাঙালি হিন্দু মূলত ঐতিহ্যের পূজারী,শাস্ত্রের ভগবানের নয়। গ্রন্থের দেবতারা বারো মাসে তের পার্বনের দিনগুলোতে হিন্দু সমাজে হাজির হয় ঐতিহ্যের উত্তরাধিকার হিসাবে, যেখানে শাস্ত্রীয় বিধান কম ,সামাজিক অনুশাসন বেশী। হিন্দু ধর্মশাস্ত্রের সাথে হিন্দুদের যোগাযোগ কম থাকার সবচেয়ে বড় সুবিধাটা হচ্ছে ধর্মীয় মৌলবাদমুক্ত থাকা। ধর্মগ্রন্থের সাথে ঘনিষ্ঠ সংযোগ থাকলে গ্রন্থের বিধিবিধানের প্রতি যে শর্তহীন আনুগত্য তৈরী হয় এবং ধর্মীয় আচরণ ও তত্ত্বকথাকে অবশ্যমান্য ও শাশ্বত সত্য বলে একটা দৃঢ় ধারণা মনের মধ্যে গেঁথে যায় সেখান থেকেই ধর্মীয় মৌলবাদের সৃষ্টি হয়। ধর্মশাস্ত্রের সাথে হিন্দুদের ঘনিষ্টতা কম থাকায় অর্থাৎ শাস্ত্রবচণ সম্পর্কে অজ্ঞতার কারনে বাঙালি হিন্দুর ধর্মজাত মৌলবাদিতা অনেক কম।হিন্দুর মৌলবাদিতা হচ্ছে তার অবিবেচক কর্মকান্ড, ভণ্ডামোপূর্ণ ধর্মাচার এবং নিষ্ঠুর সমাজব্যবস্থার মধ্যে নিহিত। এই তিনের সম্মিলিত প্রযোজনায় সৃষ্ট একটা কুপ্রথা হচ্ছে সতীদাহ, যার পেছনে খানিকটা শাস্ত্রীয় ইন্ধনও আছে সম্ভবত। আর আছে জাতিভেদ, ছোঁয়াছুঁয়ি ও জাত যাওয়া এমন সব হৃদয়হীন এবং অসামাজিক কারবার। তবে হিন্দুধর্মের বিগত দুশো বছরের সামাজিক ইতিহাস বিবেচনায় নিলে দেখা যায় এই ধর্মের গ্রন্থের কোন সংস্কার হোক বা না হোক হিন্দুর সমাজ সংস্কার হয়েছে।হিন্দুর সমাজটাই যেহেতু মুখ্য তাই এইখানেই সংস্কার জরুরী।দেখা যায় সংস্কারের বহমানতা অব্যাহত থেকেছে, জলঅচলকুঠুরিতে পরিণত হয়নি হিন্দু সমাজ। যদিও পরিবর্তনের গতি খুবই মন্থর তবুও চলমান। এইটা সম্ভব হয়েছে ধর্ম শাস্ত্রের সাথে সংযোগ কম থাকার এবং সমাজ রাজনীতি অর্থনীতি অর্থাৎ ইহজাগতিকতার দিকে নজর বেশী রাখার কারনে। ব্রিটিশ ভারতের নানান রাজনৈতিক ও সামাজিক পটপরিবর্তনে হিন্দু সম্প্রদায় দ্রুতই সাড়া দিয়েছে। প্রয়োজনের তাগিদেই তারা নিজেদের জন্য প্রয়োজনীয় সংস্কারটুকু করে নিয়েছে। সবসময়ই যে সৎ উদ্দেশ্যে এবং ন্যায্যতার ভিত্তিতে সংস্কারসাধন হয়েছে তা নয়। সংস্কারের পথে ধর্ম বাধা হয়ে এসেছে তবুও একটু একটু করে নিজেদেরকে ইহজাগতিকতার দিকে নিয়ে এসেছে এই ধর্মগোষ্ঠী। এই পরিবর্তন সমাজতত্ত্বের নিয়মানুযায়ীই হয়েছে সংঘাত এবং আপসের মধ্য দিয়ে। কারণ মানুষ যদি ধর্মের আফিমে মত্ত না থাকে তাহলে সামাজিক-রাজনৈতিক উদ্দীপকগুলোর প্রতি যুক্তিশীলতার ভিত্তিতে সাড়া প্রদান করবে। ইসলামিক শাস্ত্রের সাথে মুসলমানদের সম্পর্ক এমনই প্রগাঢ় যে মুসলমানেরা সামাজিক রাজনৈতিক উদ্দীপকগুলোর প্রতি সময়ানুগ এবং যথোচিত প্রতিক্রিয়া দেখাতে পারেনা। ধর্ম তাদের পথে বাধা হয়ে দাড়ায়। 
হিন্দুদের ধর্মীয় মৌলবাদিতা কম বলে হিন্দুরা সাম্প্রদায়িকতা মুক্ত তা কিন্তুু নয়। সেও চরম সাম্প্রদায়িক অন্তত যখন তার পুঁজি এবং সামাজিক ও রাজনৈতিক শক্তি থাকে। সেই ইতিহাস আমরা জানতে পারি দেশভাগের আগের সময়ের বিভিন্ন পাঠ থেকে। সেটা অন্য কাহিনী। 
চলবে ...
সংবিধিবদ্ধ সতর্কীকরণ :এই লেখা কোন গবেষণাসিদ্ধ রচনা নয়,শুধুই ব্যক্তিগত পার্সেপশান। তাই যে কোন বিতর্ককে স্বাগতম।

