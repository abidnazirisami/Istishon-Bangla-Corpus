সংখ্যালঘুর রাজনৈতিক সমাজতত্ত্ব 


সংখ্যালঘুত্ব শুধু সংখ্যার ব্যাপার নয়;ওটা একটা মানসিক এবং সামাজিক অবস্থা যেটা নির্ভর করে সামাজকাঠামোতে কোন ব্যক্তি বা কোন নির্দিষ্ট জনগোষ্ঠীর অবস্থানের উপর। সংখ্যায় নগন্য হয়েও শক্তিশালী সামাজিক ও রাজনৈতিক অবস্থান নিয়ে টিকে থেকেছে এমন উদাহরণ অপ্রতুল নয়। উপমহাদেশের ব্রিটিশ শাসন আর দক্ষিণ আফ্রিকায় শ্বেতাঙ্গ শাসন দুটো খুব পরিচিত উদাহরণ। এই সংখ্যায় সামান্য হয়েও শক্তিতে অসামান্য হওয়ার সাথে পুঁজির উপর আধিপত্যের বিষয়টি জড়িত।পুঁজির জোরই গড়ে দেয় আনুষঙ্গিক উপরিকাঠামো;সামাজিক, সাংস্কৃতিক এবং রাজনৈতিক ক্ষেত্রে শক্তিশালী অবস্থান । পুঁজি সঞ্চয় এবং তার প্রভাবেই তৈরী হতে থাকে অর্থনৈতিক দৃঢ়তা, শক্তিশালী সামাজিক অবস্থান, মজবুত রাজনৈতিক বুনিয়াদ আর সোশ্যাল হায়ারার্কিতে উচ্চ এবং কর্তৃত্বপূর্ণ অবস্থান। এই কর্তৃত্ববাদী দল বা গোষ্ঠীর চিন্তাধারা, তাদের মূল্যবোধ আর ধ্যানধারণাটাই সমাজের প্রধান মতাদর্শ হিসেবে প্রতিষ্ঠা পায়। ফরাসি দার্শনিক Louis Altiussur এর মতে এসব কাজে তাকে সাহায্য করে মিডিয়াসহ অন্যান্য সকল Ideological State Apparatuses: যেমন শিক্ষাব্যবস্থা, প্রশাসন, ধর্ম,পরিবার ইত্যাদি প্রতিষ্ঠানসমূহ । আর রাষ্ট্রের হাতে থাকে Repressive State Apparatuses যেমন, আইন, আদালত, পুলিশ, মিলিটারি প্রভৃতি। আর Max Weber যেমন বলেছেন যে আধুনিক রাষ্ট্রের হাতে থাকে Legitimate authority of monopoly of violence. অর্থাৎ সংঘর্ষকে সে বৈধতা দিতে পারে। সুতরাং রাষ্ট্রীয় নিপীড়নের বিরুদ্ধে কথা চলে না! 
বাংলাদেশে বর্তমানে আইডিওলোজির জগতে কাদের প্রাধান্য?আর কী তাদের মতাদর্শ?লক্ষ্য করলে দেখবো বাংলাদেশের বৃহৎ দুটি রাজনৈতিক দলের একটির উজ্জ্বল ইতিহাস থাকলেও বর্তমানে তারা একটি ব্যবসায়ীদের সংগঠনে পরিণত হয়েছে যেটা এককালে মধ্যবিত্তদের রাজনীতির ভরসাস্থল ছিলো।সেইসব মধ্যবিত্তদের সাথে গ্রামীণ কৃষি সমাজের একটা যোগসূত্র থাকতো ফলে মাটি মানুষের দুঃখ তারা বুঝতো। যদিও আওয়ামীলীগের শুরুর দিকের সদস্যগণ মুসলিম লীগ থেকে আসা এবং তারা এসেছিলেন কারণ বুঝেছিলেন মুসলীম লীগের রাজনীতি করে পূর্ব বাংলার ভাগ্যোন্নয়ন দূরে থাক নিজের ভাগ্যোন্নয়নের পথও রুদ্ধ। কেউ একজন সন্দেহ প্রকাশ করেছিলেন এই বলে যে বাংলাদেশের মুক্তিযুদ্ধ আর একটু দীর্ঘস্থায়ী হলে মধ্যবিত্ত শ্রেণী মুক্তিযুদ্ধের পক্ষ থেকে সমর্থন উঠিয়ে নিতো। অন্য একটা দলের জন্মপ্রক্রিয়া এবং ওইভাবে যারা জন্মায় তাদের আইডিওলোজি কি হয় সেটা সহজেই অনুমেয়। এর সাথে আছে ধর্মভিত্তিক দলগুলো। এরাই এখন বাংলাদেশের সমাজ, রাজনৈতিক এবং অর্থনৈতিক কাঠামোতে প্রভূত্ব করছে। পুঁজির উপর একাধিপত্য এই শ্রেণীর লোকের। সুতরাং মিডিয়াকে নিয়ন্ত্রণ এবং মিডিয়ার মাধ্যমে জনমত নিয়ন্ত্রণ ও প্রভাবিত করার কাজও এরা সুচারুভাবে করে যাচ্ছে।
একটা সময় ভাবতাম ৭১ এর মুক্তিযুদ্ধ ৪৭ এর দ্বিজাতি তত্ত্বকে বাতিল করে দিয়েছে এবং বাংলার হিন্দু মুসলমান বৌদ্ধ খ্রিস্টান সকলেই বাংলাদেশী আত্মপরিচয় নিয়ে এই জাতিরাষ্ট্রে বসবাস করতে পারবে। কিন্তুু সেটা হয়নি। রাজনৈতিক মতাদর্শের দিক থেকে বাংলাদেশের জন্মের প্রেরণা গণতন্ত্র ও ধর্মনিরপেক্ষতা হলেও এখানকার গণতন্ত্রকে বলা যায় Partial Democracy, এ্যকাডেমিশিয়ানরা বলেন Flawed Democracy( ত্রুটিপূর্ণ গনতন্ত্র)। এই ত্রুটিপূর্ণ গণতন্ত্র গত কয়েকবছরে স্বৈরতন্ত্রের দিকে মোড় নিয়েছে।স্বৈরতন্ত্রকে টিকিয়ে রাখতে সরকার মেধাভিত্তিক প্রশাসনিক জনবল তৈরী না করে, একে পাশ কাটিয়ে একটা প্যাট্রন-ক্লায়েন্ট (দাতা-গ্রহীতা বা প্রভু- চাটুকার)সম্পর্ক তৈরী করেছে। একেবারেই সামন্তবাদী সমাজের ধরনের। আমলা,পুলিশ, সেনাবাহিনী, বিজ্ঞানী, বিশ্ববিদ্যালয়ের অধ্যাপক সবাই প্রভু ভৃত্যের সম্পর্কে আবদ্ধ এখন । আর সব সম্পর্কের বেলায় একটা ইজম কাজ করে আসছে ; নেপুটিজম অথবা রিজিওনালিজম। এককালে এদেশের ধনাঢ্য ব্যক্তি, শিক্ষক, বিজ্ঞানী, চিকিৎসক,সমাজসেবক ও সমাজসংস্কারকদের মধ্যে অধিকাংশই ছিলেন হিন্দু। সাতচল্লিশ, পঁয়ষট্টি আর একাত্তরের ফলশ্রুতিতে হিন্দুরা শুধু সংখ্যায়ই নয়, শিক্ষা, পুঁজি এবং তৎজাত সকল শক্তি থেকেই ক্রমান্বয়ে দূরে ছিটকে পড়তে থাকে। তাদের সামাজিক অবস্থান দুর্বল হয়ে পড়ে, রাজনৈতিক অবস্থান আরো আগে থেকেই ভালনারেবল। তবুও একাত্তরের দেশ স্বাধীনের পর এদেশের হিন্দুরা কী নিজেদের সংখ্যালঘু ভাবতো? আতঙ্কিত রাত জাগতো?ইসলাম নিয়ে কটূক্তির অভিযোগ তুলে কখন কোথায় লাঞ্ছিত হতে হয় বা প্রাণ বিসর্জন দিতে হয় এমন ভয়ে ভয়ে দিন পার করতো? সম্ভবত না। কিন্তুু এই আতঙ্কের পরিবেশ এখন বিরাজ করছে। এবং এই পরিবেশ খুব সচেতনভাবে তৈরী করা হয়েছে।" তুমি হিন্দু, তুমি বৌদ্ধ, তুমি খ্রিস্টান, তুমি সংখ্যালঘু " এই বোধ ঢুকিয়ে দেওয়া হচ্ছে, বা এমন পরিবেশ তৈরী করা হচ্ছে যাতে এই বোধ তার মধ্যে তৈরী হয়। তাদেরকে কোন অবস্থানেই আসতে দেওয়া হচ্ছে না। যারা আগে থেকেই আছে ওই রকম কোন সুবিধাজনক অবস্থানে তাদেরকেও সেখানে আস্তে আস্তে প্রান্তিক করে তোলা হচ্ছে। তাকে পদে পদে বুঝিয়ে দেওয়া হচ্ছে, এখানে তোমার জীবন, মেধা, সম্পদ কোন কিছুর মূল্য নেই। যে সব সংখ্যালঘু এই স্পষ্ট নির্দেশ বুঝছেন না বা বুঝেও দেশ ছাড়ছেন না তাদের জমি দখল, ভিটেমাটি ছাড়া করা বা বাড়ি থেকে মেয়েকে তুলে এনে ধর্ষণের ঘটনা বহু ঘটানো হয়েছে। এর মধ্যে যে মেসেজ ছিলো সংখ্যালঘুদের জন্য, সংখ্যালঘুরা সেটা বোঝেনি, বুঝলেও উপেক্ষা করেছে। আর সত্যি বলতে কী ওই জমি দখল আর ধর্ষণের ঘটনাগুলো ছিলো একান্তই ব্যক্তিপর্যায়ের। কোন একজন দুর্বৃত্ত এবং রাজনৈতিক ও অর্থনৈতিকভাবে শক্তিশালী ব্যক্তি হয়তো তার পাশের বাড়ির হিন্দুর জমি,ভিটেমাটি দখল করে নিচ্ছে, মন্দিরের মূর্তি ভাঙা এমনটাই ঘটেছে এতোদিন বেশী। কিন্তুু এভাবে আর পোষাচ্ছে না। এতে সোরগোলও হয় বেশ। মানুষে নিন্দেবান্দাও করে নীচু স্বরে। সংখ্যালঘুর বিরুদ্ধে তাই দরকার সামাজিক আন্দোলন। তার আবার একটা বৈধতাও দরকার। ঘরের মানুষকে রাস্তায় টেনে এনে উন্মত্ত করতে ধর্মের কোন জুড়ি নেই। তাই এখন সব জায়গাতেই দেখা যাচ্ছে যাকে টার্গেট করা হচ্ছে প্রথমে তার বিরুদ্ধে ধর্ম অবমাননার অভিযোগ বা কটূক্তির অভিযোগ তোলা হচ্ছে। মাইকে, ফেসবুক, ব্লগ আর অনলাইন নিউজপোর্টালে সেই অভিযোগের প্রচার করা হচ্ছে।ভারতের দালাল এ তো পুরানো অভিযোগ। সাথে আছে ভারতের সম্পদ পাচারের অভিযোগ। এতে করে হিন্দু বিদ্বেষ তৈরী হচ্ছে এবং উন্মত্ত জনতা সেই টার্গেটের ওপর হামলে পড়ছে। এখানে একসাথে তিনটি লক্ষ্যনীয় ঘটনা ঘটছে। প্রথমত, হামলার বৈধতা তৈরি করা হচ্ছে ধর্ম অবমাননার অভিযোগ তুলে। দ্বিতীয়ত , সংখ্যালঘুদের মনে আতঙ্কের পরিবেশ তৈরি করা হচ্ছে। তৃতীয়ত, সংখ্যাগরিষ্ঠ মুসলমানদের মনে হিন্দুবিদ্বেষ বা অন্য ধর্ম বিদ্বেষের বীজ পুতে দেওয়া এবং হিংসার লালন পালন এবং হিংস্রতার চাষাবাদ হচ্ছে। দুএকজন অসাম্প্রদায়িক চেতনার লোক যে নেই তা নয়। কিন্তুু সংখ্যাগরিষ্ঠ জনগণ যখন চুপ থাকে,রাষ্ট্রযন্ত্র যখন নির্বিকার থাকে, রাজনৈতিক দলগুলো যখন সাম্প্রদায়িকতার বিষে আক্রান্ত তখন অল্প কিছু সাম্প্রদায়িক লোকের সন্ত্রাসী কর্মকান্ড দ্বারাই পুরো জাতিকে নিস্তব্ধ করে দেওয়া যায়। কাণ্ডজ্ঞানসম্পন্ন লোক এর বিরুদ্ধে কথা বলতে ভয় পায়। তখন সংখ্যালঘু সম্প্রদায়ের কি অবস্থা হয় সেটা অকল্পনীয়। সামাজিক পর্যায়ে ইসলামের ধুয়া তুলে এই নতুন স্টাইলে সংখ্যালঘু নির্যাতনের ঘটনা তখনই ঘটতে শুরু করেছে যখন রাজনৈতিক অঙ্গনে বর্তমান সরকার খুব পরিষ্কারভাবে ধর্মপন্থী অশিক্ষিত দলগুলোর সাথে হাত মিলিয়ে নিজেরাও ধর্মরাষ্ট্র প্রতিষ্ঠার কাফেলায় শরীক হয়েছে।পাহাড়ে আদিবাসী এবং ক্ষুদ্র নৃগোষ্ঠী নিধনের প্রক্রিয়া বহুদিন ধরে চালু আছে। ক্রমান্বয়ে বৌদ্ধ, খ্রিস্টান, শিয়া, আহমদিয়াদেরকে বিতাড়নের জন্যও ধর্মীয় অনুভূতির কার্ড খেলা চালু হবে। বর্তমানে ধর্মকে ব্যবহার করে সমস্ত মুসলিম সমাজকে হিন্দু বিদ্বেষী একটা ভাবাদর্শে দীক্ষা দেওয়ার নতুন খেলা চালু হয়েছে। এই খেলায় আসলেই কোন প্রতিপক্ষ নেই। সংখ্যাগরিষ্ঠরা একচেটিয়া খেলে যাচ্ছে। একমাত্র প্রতিপক্ষ হচ্ছে আমাদের ঐতিহ্য। আমাদের বহু শতাব্দীর মোটামুটি একটা শান্তিপূর্ণ সহবস্থানে বসবাস করার ঐতিহ্য আছে বলে শুনেছি। আপাতত সেখানেই সংখ্যালঘুদের ভরসার নাড়ি পোতা রইল।

