পরিবহন ধর্মঘটের জেনারেল পোস্টমর্টেম 


স্বাধীনতার সংজ্ঞা আমাদেরকে নতুন করে শিখতে হয়েছে নিওলিবারেল অর্থনীতির কাছে। এটা আমাদেরকে শিখিয়েছে : বাজারের স্বাধীনতার মধ্যেই নিহিত রয়েছে ব্যক্তির স্বাধীনতা। সুতরাং বাজারকে রাষ্ট্রের / সরকারের নিয়ন্ত্রণ থেকে মুক্তি দিয়ে ছেড়ে দিতে হলো ব্যক্তিমালিকানাধীন আর বহুজাতিক কর্পোরেশনের হাতে। স্ট্র্যাকচারাল এ্যডজাস্টমেন্ট পলিসির নামে আইএমএফ,ওয়ার্ল্ড ব্যাংকের টোটকা গিলে বাংলাদেশ ব্যক্তিস্বাধীনতার বাজারকেন্দ্রিক সংজ্ঞার কুজ্ঝটিকার মধ্যে পতিত হয় নব্বইয়ের দশকে। এর আগেই অবশ্য পুঁজিবাদ আমাদেরকে আরেক ধরনের স্বাধীনতার সংজ্ঞা ও সুখ দিয়েছিলো। পূর্বেকার দাসপ্রথা এবং সামন্ততান্ত্রিক যুগের নিপীড়ন ও বলপ্রয়োগমূলক অর্থনীতির পরিবর্তে পুৃজিবাদ আমাদের সামনে হাজির করে বাজার অর্থনীতি : বিনিময়ের মাধ্যম যেখানে টাকা এবং এই টাকার মূল্যেই বাকি সবকিছুর মূল্য নির্ধারিত হয়। শ্রমিক সেখানে স্বাধীন ; ইচ্ছা হলে, মজুরিতে পোষালে কাজ করবে, না হলে করবেনা।কেউ তাকে জোর জবরদস্তি করবেনা। একদম স্বাধীন! পুঁজিবাদী স্বাধীনতার এ এক আজব কুদরতি। একজন শ্রমিকের পক্ষে কতক্ষণ পর্যন্ত মজুরি নিয়ে দরকষাকষি করা সম্ভব? সে তো ব্যক্তি এবং শ্রেণী উভয় হিসেবেই প্রলেতারিয়েত, দিন আনে দিন খাওয়া অবস্থা। অর্থনৈতিক স্বাধীনতা না থাকলে তার পক্ষে কাঙ্ক্ষিত লক্ষ্য পর্যন্ত দরকষাকষি সম্ভব নয়। পুঁজিবাদ যে স্বাধীনতার কথা বলে সেটা আসলে একটা ভণ্ডামি, পুঁজিবাদের মিথ্যা প্রপাগাণ্ডা। 
এবার আসি চলমান পরিবহন শ্রমিক ধর্মঘট নিয়ে। এখানে রয়েছে বিরাট এক প্যারাডক্স। গাড়ি না চালালে মালিক ও শ্রমিক উভয়েরই অর্থনৈতিক ক্ষতি। কিন্তুু মালিক যেহেতু উদ্বৃত্ত শ্রম শোষনের মাধ্যমে প্রচুর নগদ অর্থ সঞ্চয় করেছে তাই কয়েকদিন যদি শ্রমিকেরা গাড়ি চালাতে রাজি না হয় তাতে মালিকের খুব একটা সমস্য হবেনা। কিন্তু দিন আনা দিন খাওয়া শ্রমিকেরা কতদিন বিনা উপার্জনে ধর্মঘট চালিয়ে যেতে পারবে? দুদিন, চারদিন, বড়জোর একসপ্তাহ। এরই মধ্যে শ্রমিক নেতাদের কেউ কেউ মালিকদের সাথে গোপনে আপোস করতেও পারে। যদি সেটা সম্ভব নাও হয় তাহলে ক্ষুধার তাড়নায় শ্রমিকদেরকে কাজে ফিরতে বাধ্য হতেই হবে। অর্থাৎ কাজ করা বা না করার স্বাধীনতা আসলে শ্রমিকের নেই। একটা নির্দিষ্ট সময় পরে তাদের পূর্বেকার দাবীদাওয়াকে বিসর্জন দিয়ে এমনকি কম মজুরিতেও সে কাজ করতে বাধ্য হয়; স্বাধীনতার কথাটা একটা ভাওতা মাত্র।
পুঁজিবাদী ব্যবস্থার সাথে শ্রমিকের স্বাধীনতার ব্যাপারটা বুঝাতে চেষ্টা করলাম আনাড়ির মতো। সাহস করে আরো একটু এগোতে চাই। চলমান পরিবহন শ্রমিক ধর্মঘটটি ন্যায্য নাকি অন্যায্য সেই প্রশ্ন তুলে রাখছি আপাতত। ওটা ভিন্ন প্রশ্ন। আমি বলতে চাচ্ছি যে পুঁজিবাদী ও নিওলিবারেল ব্যবস্থায় পরিবহন বাজার যেহেতু ব্যক্তিমালিকানা শাসিত, সেহেতু এই ব্যক্তিখাতের ওপর সরকারের নিয়ন্ত্রণ নিওলিবারেল পলিসি অনুযায়ী খুবই কম হবার কথা। এবং মালিকেরা এবং শ্রমিকেরা যদি বলে আমরা গাড়ি চালাবোনা,তাহলে আইনত এবং নৈতিক দিক দিয়ে সরকারের কতখানি কী করার বা বলার আছে? পরিবহন খাত তো বাজারের নিয়মে চলবে। এবং এই বাজার তো শুধু বিশুদ্ধ অর্থনীতির উপর নির্ভর করে না, বহুরকম রাজনৈতিক এবং সামাজিক বিষয়াদি দ্বারাও প্রভাবিত হয়। যেমন এখন আমরা দেখছি আদালতের দুটো রায় পরিবহন বাজারটাকে কেমন অস্থির করে তুলেছে। কিন্তুু ব্যক্তিমালিকানাধীন পরিবহন বাজারের ওপর সরকারের যথেষ্ট বৈধ ও আইনানুগ নিয়ন্ত্রণ আছে কি? সরকার হয়তো চাপ দিয়ে, পরিবহন শ্রমিকদেরকে ভয় ভীতি দেখিয়ে বা গোপন রাজনৈতিক কৌশলে একটা ব্যবস্থা করতে পারে। কিন্তুু সেটা তো আইনানুগ হলোনা। যেহেতু নব্যউদারতাবাদের মন্দির আইএমএফ, ওয়ার্ল্ড ব্যাংকের শর্তানুুযায়ী সরকার ব্যক্তিখাতের সম্প্রসারণ করতে এবং বাজার ব্যবস্থার উপর হস্তক্ষেপ কমাতে বদ্ধপরিকর, তাই সঙ্গত কারনেই পরিবহন ব্যবসায়ে সরকারের নিয়ন্ত্রণ নিতান্তই কম। 
ব্যক্তিমালিকানাধীন প্রতিষ্ঠানগুলো শুধুই মুনাফা এবং ব্যক্তিস্বার্থের হাসিলের চেষ্টা করে। জনসেবা বা দেশসেবার মতো মহৎ চিন্তার কোন বালাই তাদের নেই। তাই আইন অমান্য করেই হোক, আদালত অবমাননা করে বা রাষ্ট্রীয় নিয়মাচারকে অবজ্ঞা করেই হোক মুনাফার লোভে সে দিগ্বিদিক ছুটবেই।এভাবে চললে পুরো পৃথিবীই একদিন জিম্মি হয়ে যাবে গুটিকয়েক জায়ান্ট মাল্টিন্যাশনাল কর্পোরেশনের হাতে। রাষ্ট্র, সমাজ, দেশ, সরকার ও জনগণ সবই হয়ে উঠবে কর্পোরেশনের খেলার পুতুল। সেই চরম দুর্দিন পুরোমাত্রায় হাজির হওয়ার আগেই উপসর্গ দেখেই আসন্ন রোগের প্রতিরোধক ব্যবস্থা গ্রহণ করা দরকার। গত দুদিনের পরিবহন ধর্মঘট ছোট্ট একটা উপসর্গ। বাংলাদেশে যদি যথেষ্ট পরিমানে সরকারি গণপরিবহন ব্যবস্থা থাকতো অর্থাৎ সরকারি বাস,ট্রেনের প্রাচুর্য থাকতো তাহলে ব্যক্তিমালিকানাধীন পরিবহন কোম্পানির স্বেচ্ছাচারী কর্মকান্ডকে সামলানো যেতো-এই কথাটাই বলতে চেয়েছি এতোক্ষণ ধরে। 
( এই লেখা চলমান পরিবহন ধর্মঘটের ন্যায্যতা বা বৈধতা সংক্রান্ত কোন রচনা নয়।)

