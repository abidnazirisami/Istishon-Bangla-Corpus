মৌলিক প্রতিরক্ষা 


আত্মরক্ষার জন্য আপনার ব্রুস লি হওয়ার দরকার নেই । কমন সেন্স আর গাট ফিলিং অনেকটাই সাহায্য করবে ।
লেখাটার দুটো অংশ আছে । প্রথম অংশে সবচেয়ে গুরুত্বপূর্ণ কাজগুলো, যেগুলো এখনই এবং অবশ্যই করা উচিত , দ্বিতীয় অংশে এরপর নিরাপত্তা নিশ্চিত করারা জন্য আরো যা যা করতে হবে তা উল্লেখ আছে ।
যারা ঝুঁকির মধ্যে আছেন তাঁরা ও সাধারণ মুক্তচিন্তার লেখকদেরও এই কৌশলগুলো জানা উচিত । 
(লেখাটার কিছু অংশ মুক্তমনায় কয়েক মাস আগে প্রকাশিত হয়েছিল । এখানে আরো পরিবর্ধিত আকারে দেয়া হয়েছে ।) 
প্রথম অংশঃ 
সবগুলো ঘটনা বিশ্লেষণ করলে দেখা যায় যারা আক্রমণের শিকার হয়েছেন , তাদের অনেকদিন ধরেই অনুসরণ করা হচ্ছিল । তাঁরা হয়ত তা জানতেন না বা জানলেও ততটা গুরুত্ব দেননি । ভুল থেকে শিক্ষা না নিলে একই ঘটনা ঘটতেই থাকবে । 
কিভাবে নিশ্চিত হবেন অনুসরণ করা হচ্ছেঃ 
১। আশেপাশের পরিবেশ ও লোকজনের ব্যাপারে সবসময় সজাগ ও পূর্ণ মনযোগী থাকুন । বাসার সামনের গলিতে যে নতুন মুচিটা এসেছে সে আপনার নজর এড়িয়ে গেছে । অথবা বাসার সামনের চায়ের দোকানে নতুন একজন লোককে সবসময় বসে থাকতে বা আড্ডা দিতে দেখা যায় তাকে আপনি খেয়াল করেননি । টিশার্ট আর সানগ্লাস পড়া সাধারণ চেহারার যুবক আপনার পেছনে হেটে আসছে , আপনাকে অতিক্রম করে আপনার গন্তব্যের দিকেই যাচ্ছে আর আপনি খেয়াল করেননি । এরকম যেন কখনো কোনভাবে না হয় । আত্মরক্ষার প্রথম ও সবচেয়ে গুরুত্বপূর্ণ ধাপ হল সবসময় সচেতন ও সতর্ক থাকা ।
২। ব্যস্ত সড়কের এমন অংশ দিয়ে পার হন যেদিকে লোকজন খুব একটা পার হয়না । খেয়াল করুন কেও পেছনে আসছে কিনা ।
৩। গণপরিবহনে উঠে আবার নেমে পড়ুন । এরকম কয়েকবার করুন । আপনার অনুসরণকারীকেও আপনার মত আচরণ করতে হবে ।
৪। অনুসরণকারীর শুধু কাপড় নয় , মুখ ও জুতো মনে রাখার চেষ্টা করুন । কাপড় সহজেই বদলে ফেলা যায় , কিন্তু অনুসরণ করার সময় জুতা বদলানো কঠিন । 
কিভাবে অনুসরণ করা এড়াবেনঃ 
১। খুব বেশি উত্তেজিত হবেন না , মাথা ঠান্ডা রাখুন । অনুসরণকারীরা আপনার আচরণের প্যাটার্ন বোঝার চেষ্টা করে । তাদের কোনকিছুতে নিশ্চিত হতে দেবেন না ।
২। অনুসরণ করা হচ্ছে বুঝতে পারলে পান-বিড়ির দোকান বা মোবাইল রিচার্জের দোকান এধরণের জায়গায় থামুন । সোজা অনুসরণকারীর চোখের দিকে তাকান । এতে সে ধরা পড়ার শঙ্কায় চোখ সরিয়ে নেবে ।
৩। যদি বুঝতে পারেন যে অনুসরণ করা হচ্ছে তবে প্রথমে অনেক লোক আছে এমন কোন জায়গায় যাওয়ার চেষ্টা করুন । কোন রেস্টুরেন্টে গিয়ে চা দিতে বলুন । ওই অবস্থায় বাসা থেকে দূরে থাকলে সরাসরি বাসায় যাবেন না । ঘনিষ্ঠ কোন বন্ধুকে ফোন করুন ।
৪। অনুসরণকারী ছোটানোর জন্য স্বাভাবিক ভাবে হেঁটে আসুন , তারপর দৌড়ে মোড় পার করে দৃষ্টির আড়ালে চলে যান । এসময় মোবাইলে কথা বলার ভান করে কোন বিল্ডিং বা ব্যক্তিগত জায়গায় সাময়িক ভাবে অবস্থান করতে পারেন ।
৫। কখনোই অফিস বা বাইরের অন্য কোন জায়গা থেকে সরাসরি বাসায় যাবেন না । আপনাকে যদি টার্গেট করা হয় তবে এর মধ্যেই তারা আপনার আচরণের প্যাটার্ন জানে ।
৬। আপনার কোন কাছের বন্ধুকে অনুসরণকারীদের ওপর নজর রাখতে বলতে পারেন, কিন্তু খুব সতর্কতার সাথে আর পর্যাপ্ত নিরাপত্তার ব্যবস্থা নিয়ে । 
যা অবশ্যই করতে হবেঃ 
[ এই অংশটা অবশ্যই আপনাকে করতে হবে । এটা না করলে বাকি অংশটার আর কোন উপযোগিতা নেই । ]
১। এখনই বাসা পরিবর্তন করুন । আপনাকে ধরে নিতে হবে এর মধ্যেই আপনাকে ট্রেক করা হয়েছে এবং আপনার উপর নজরদারী চলছে । (বাসা বদলানোর সময় এবং নতুন বাসায় আপনি যাবেন না ) । এই মুহূর্তেই যদি বাসা পরিবর্তন সম্ভব না হয় , তবে কোন নিকটাত্মীয়ের বা কাছের বন্ধুর বাসায় বেশ কয়েকমাসের জন্য চলে যান (এবং অবশ্যই সতর্ক থাকবেন যাতে নতুন জায়গায় কেও অনুসরণ করে যেতে না পারে ) ।
২। চাকরি করলে (উপরি দিয়ে বা অন্য যে কোন ভাবে) দ্রুত দেশের অন্য কোন বিভাগে চলে যান । কিভাবে যাবেন আপনি জানেন । একেবারেই সম্ভব না হলে অন্য কোন চাকরির চিন্তা করুন । বেঁচে থাকলে অনেক কাজ করতে পারবেন । কাওকে বলতে যাবেন না কোথায় যাচ্ছেন । মনে রাখবেন , যে জিনিসটা দুই জন জানে, সেটা সবাই জানে ।
৩। অনলাইন যোগাযোগ মাধ্যমের একাউন্টে আসল ছবি বা নাম অথবা ঠিকানা বা আইপি এড্রেস (অর্থাৎ আপনাকে সনাক্ত করা যায় এমন কোন ধরণের তথ্য ) দিবেন না । দয়া করে এনোনিমাস হোন, টর (https://www.torproject.org/) ব্যাবহার করুন । সম্ভব হলে কোন নির্ভরযোগ্য vpn ব্যাবহার করুন । 
মৌলিক আত্মরক্ষাঃ 
১। কোন রুটিন অনুসরণ করবেন না , উচ্চ ঝুঁকি অবস্থায় আপনার কোন রুটিন থাকতে পারেনা । আপনি প্রতিদিন ৯টায় অফিসের জন্য বের হন , ৫টায় বাসায় ঢুকেন , ৭টায় চা খাওয়ার জন্য রাস্তার মোড়ে যান । রাত ৯.৩০ এ টায় গলি দিয়ে একা বাসায় ফিরেন । খুনিদের কাছে এর চেয়ে ভালো কোন তথ্য আর হতে পারেনা । এই প্যাটার্নটাই আপনাকে শেষ করবে । তিনজন ব্লগার খুন হয়েছেন সকালে অফিসে যাওয়ার সময় । গুরুত্বপূর্ণ কাজের সময়টুকু অন্যভাবে বিন্যস্ত করুন ।
২। ভাল মানের আর্মি কমবেট নাইফ সবসময় সাথে রাখুন । হাঁ চাপাতি রামদা পিস্তলের সামনে আপনি তখনো ঝুঁকিতে থাকবেন , তবে খালিহাতে আপনার বাঁচার সম্ভাবনা ১% থেকে তা ৫০% এ নিয়ে যেতে পারে । এটা ব্যবহার করার ও দ্রুত পকেট থেকে বের করার অভ্যাস ভালোভাবে করুন ।
৩। টুপি ও মাক্স ব্যবহার করুন (এবং এগুলো রাস্তার মাঝখানে খুলে ফেলবেন না ) । খুব কাজে আসে । (বুদ্ধিমানেরা ইশারাতেই বুঝে নেয় ) ।
৪। যেখান থেকে সবচেয়ে কম আশা করা হয়, সেখান থেকেই আক্রমণ আসে । পেছন থেকে আক্রমণ করতে দিবেন না । শত্রুর দৃষ্টিকোণ থেকে চিন্তা করতে শেখা আপনাকে বাঁচিয়ে দেবে ।
৫। সরাসরি অফিস বা অন্য কোন জায়গা থেকে বাসায় যাবেন না । কখনো সরাসরি গন্তব্যে যাবেননা । যতটা সম্ভব আলাদা আলাদা পরিবহনে আসুন । যেখানে নামার কথা তার কয়েক কিলোমিটার আগে বা পরে নামুন । অলি গলি দিয়ে ঘুরে যখন নিশ্চিত হবেন পেছনে কেও নেই , তখনই গন্তব্যে আসুন ।
৬। আপনি সচরাচর যে সব কাপড় ব্যবহার করে বাইরে বেরোন সেগুলো দয়া করে আর পরবেন না ।
৭। বাসা বা অফিস থেকে একা বের হবেন না । কমপক্ষে দুজন বের হন । একা একজনকে আক্রমণ করা যতটা সহজ, দু জনকে একসাথে ততটা নয় । তাছাড়া চরম মুহূর্তে একজন অন্যজনকে সাহায্য করতে পারবেন । কয়েকজন একসাথে থাকা চূড়ান্ত মুহূর্তে খুব বড় পার্থক্য তৈরি করে দিতে পারে । রণদীপম বসুদের খুন করা সম্ভব হয়নি কারণ তাঁরা কয়েকজন একসাথে ছিলেন । আশপাশের লোকজনের ব্যাপারে কখনো মনযোগ হারাবেন না । অসতর্ক মুহূর্তেই সবচেয়ে বেশি আক্রমণ হয় । আপনি জঙ্গিদের চেয়ে বেশি বুদ্ধিমান এটা প্রমাণ করুন । 
চূড়ান্ত মুহূর্তেঃ 
১। এটা খেলা নয়, আপনি জীবন আর মৃত্যুর মাঝখানে দাঁড়িয়ে আছেন । আপনার সবচেয়ে ভালনারেবল জায়গাগুলো চিনতে শিখুন । প্রায় সব আক্রমণই করা হয়েছে ঘাড়, মুখমন্ডল, চোয়াল, মাথায় । এগুলো সবসময় রক্ষা করুন ।
২। পালাতে শিখুন । পেছনে সরে আসা আত্মরক্ষার খুব গুরুত্বপূর্ণ ধাপ । টিকে থাকাই যুদ্ধের প্রথম কথা । আজ বেঁচে থাকলে কাল আবার কাজে নামতে পারবেন , কিন্তু আজ মারা গেলে এখানেই সব শেষ । আক্রমণকারীদের কাছ থেকে যতটা সম্ভব দূরত্ব তৈরি করুন । দ্রুত চিন্তা করতে শিখুন ।
৩। অবস্থা যদি এমন হয় যে আঘাত এড়ানোর কোন উপায়ই নেই, তখন আপনার ভেতরের পশুটাকে বের করে নিয়ে আসুন । হয় তারা থাকবে নয়ত আপনি থাকবেন । আপনার পক্ষে যা করা সম্ভব সবই করুন । আক্রমণকারীর চোখে বালি ছুঁড়ে মারা , কুচকিতে (groin) জোড়ে লাথি মারা, চোখ বা কান উপড়ে ফেলা এরকম । ছুড়ি দিয়ে আঘাত করার সময় আক্রমণকারীর সবচেয়ে ভালনারেবল জায়গায় আঘাত করুন । আঘাত এড়ানো কোনভাবেই সম্ভব না হলে হাত বা বাহুর বাইরের অংশে তা সামলান । বাইরের অংশে অনেক বেশি পেশীকলা থাকে যেখানে আঘাতে ক্ষতি তুলনামূলক কম হয় । আঙ্গুল বা হাত কাটা গেলেও আপনি বেঁচে থাকবেন । ঘাড়ে অনেক রক্তবাহী শিরা , ধমনি ও স্নায়ুতন্তু আছে যেগুলো কাটা গেলে খুব বেশি রক্তক্ষরণে দ্রুত মারা যাবেন । তারেক রহিম হাত দিয়ে চাপাতির আঘাতগুলো আটকিয়েছেন বলে মাথায় গুরুতর কোন আঘাত না লাগায় আহত হলেও বেঁচে গেছেন ।
শুধু ছুড়িই নয় , হাতের কাছে পাওয়া সবকিছুই যেমন পাইপ, লাঠি, কলম, বোতল আপনি ব্যাবহার করতে পারেন । যতটা সম্ভব দূরত্ব তৈরি করার চেষ্টা করুন । আক্রমণকারীর চোখ বা কান উপড়ে ফেলতে পারলে অবস্থা আপনার দিকে চলে আসবে । 
 আরো যেসব কাজ করা উচিত –
১। বাসার গেইটের বাইরে সিসিটিভি ক্যামেরা লাগান । সন্দেহজনক লোকজনের উপস্থিতির ব্যাপারে আগেই সাবধান হতে পারবেন ।
২। অনলাইন থ্রেটকে ছোট করে দেখবেন না । বাসার অন্য লোকদের সচেতন করে তুলুন । পরিচিত না হলে কখনোই কোনভাবেই দরজা খুলতে বলবেন না ।
৩। ফোনের ডাটা এনক্রিপ্ট করে রাখুন । আপনি যদি স্মার্টফোন ব্যাবহার করেন তবে সেটিংস থেকে সহজেই ফোন এনক্রিপ্ট করতে পারবেন । সিমে কোন নাম্বার রাখবেন না । আর ফোন নাম্বার ও অন্যান্য সেন্সিটিভ ডাটা মোবাইল ছাড়া পিসিতে বা অন্য কোথাও ব্যাকআপ করে রাখবেন ।

দ্বিতীয় অংশঃ 
আপনি যদি এর মধ্যেই প্রথম ধাপের মৌলিক নিরাপত্তামূলক ব্যাবস্থাগুলো নিয়ে থাকেন , রুটিন পরিবর্তন করেন তাহলে এই অংশটার কাজগুলো আপনার করা উচিত নিরাপত্তা নিশ্চিত করতে । 
# হাঁ , আমি জানি সবসময় অতি সতর্ক অবস্থায় থাকা , নিয়মিত আচরণের প্যাটার্ন পরিবর্তন করা বেশ কষ্টকর । তবে মৌলবাদীদের সহজ টার্গেট হওয়ার চাইতে , খুন হয়ে যাওয়ার চাইতে তা অনেক ভালো । অভ্যাস হয়ে গেলে এতটা চাপ মনে হবেনা । বাসায় বা নিরাপদ স্থানে সতর্কতার স্তর কমিয়ে রাখলেও চলবে , কিন্তু উন্মুক্ত স্থানে যেমন রাস্তায় বা পাবলিক প্লেসে আপনার অবশ্যই সতর্ক থাকা উচিত । তবে এখন বাসাতেও যে পুরোপুরি নিরাপদ থাকা যায়না তা তো দেখতেই পাচ্ছেন । 
# মার্শাল আর্ট শিখুন । কিছু জিনিস আছে যেগুলো অভ্যাস ছাড়া আয়ত্তে আনা কঠিন । আপনি অন্যদের চাইতে অনেক দ্রুত শিখতে পারবেন কারণ আপনি জানেন আপনি নিজেকে বাঁচানোর জন্য শিখছেন । তবে মনে রাখবেন আসল সংঘর্ষের সময় আপনি কোন রেফারি পাবেন না , টাইম লিমিট থাকবেনা , কোন ফেয়ার প্লে থাকবেনা । আপনার লক্ষ্য থাকবে যে কোন ভাবে শত্রুকে দ্রুত নিষ্ক্রিয় করে পালানো ।
রিফ্লেক্স বাড়ানো , আঘাত সহ্য করার শক্তি বৃদ্ধি , দ্রুত পা ও শরীর স্থানান্তর করতে পারা , একসাথে একাধিক আক্রমণকারীকে সামলানো , শরীরের ভালনারেবল স্থানগুলোতে কার্যকর ভাবে তীব্র আঘাত করতে পারা এগুলো গুরুত্বের সাথে শিখুন । 
# আশপাশের লোকজনের সাথে স্পর্শকাতর বিষয়গুলো নিয়ে কথা বলবেন না । সবাইকে চোখ বুজে বিশ্বাস করবেন না । আপনি জানেন না কার মাঝে কি লুকিয়ে আছে । এটা খুব বেশি দেখেছি - আপনার আচরণ দেখে বা অন্যদের কাছ থেকে শুনে অনেকেই নাস্তিক সেজে তথ্য নিতে চাইবে । আপনি তাদের ফাঁদে পড়ে সেন্সেটিভ ব্যাপারগুলো নিয়ে কথা বলা শুরু করবেন না । এরকম দু জনকে সনাক্ত করতে পেরেছি যারা শিবিরের সক্রিয় কর্মী । কিভাবে চিনলাম ? ওয়ার ক্রাইম ট্রাইবুনাল কে সেক্স ট্রাইবুনাল ডাকা , ইসলামী ব্যাংকে একাউন্ট , ফেসবুক ফ্রেন্ডলিস্টে আইএস সমর্থনকারী লোক , জঙ্গিদের কাজগুলোকে যৌক্তিক হিসেবে দেখানো এরকম ।
মৌলবাদী না হলেও যে আপনি পুরোপুরি নির্ভর করতে পারবেন এমনটা নয় । নিজেকে নাস্তিক দাবি করা অনেক লোকের মধ্যেও কমনসেন্স আর বুদ্ধিমত্তার খুব অভাব দেখা যায় । নিজেকে যুক্তিবাদী দাবি করলে এটা আশা করাই যায় যে তাঁরা অন্তত মৌলবাদী জঙ্গিদের চেয়ে বেশি বুদ্ধিমান হবেন । নিজের ও সহযোদ্ধাদের অবস্থান ভালনারেবল করবেন না । 
# আবারো বলছি , শত্রুর দৃষ্টিকোণ থেকে দেখতে শিখুন । আপনি কাওকে খুন করতে চাইলে কোথায় অবস্থান করতেন ? সেসব জায়গা দিয়ে যাওয়ার সময় বেশি সতর্ক থাকুন । সম্ভাব্য সব পালানোর পথ আগে থেকেই চিনে রাখুন ।
সবসময় সবকিছুতেই, বাসায় বা বাইরেই নিরাপত্তার জন্য বিকল্প ব্যাবস্থা রাখুন । ব্যাকআপ প্ল্যানটাই আপনার জীবন বাঁচাবে ।
# সাহসী হওয়াটা চূড়ান্ত পরিস্থিতিতেও আপনাকে কাজ করতে সাহায্য করবে । ভয়ের অভাব মানেই সাহস নয় । শুধু বোকাদেরই কোন ভয় থাকেনা । বরং সাহস হল কোন পরিস্থিতির আসল ঝুঁকি ও সুযোগগুলো বুঝতে পেরে বুদ্ধিমত্তার সাথে ভয়কে নিয়ন্ত্রন করা । এগুলোর ভারসাম্য থাকাটাও গুরুত্বপূর্ণ । মাথা ঠান্ডা রাখুন , যুক্তি দিয়ে সমস্যাটা সমাধানের চেষ্টা করুন । সব ধরণের ঝগড়া বিবাদ এড়িয়ে চলুন । পৃথিবীর প্রায় সব জায়গাতেই প্রগতি , বিজ্ঞান , মুক্তচিন্তাকে যুদ্ধ করেই সামনে যেতে হয়েছে । কখনো হতাশ হবেন না । এই সংঘর্ষটা অনিবার্য ছিল । 
# মানসিক দৃঢ়তা বেঁচে থাকার ক্ষেত্রে খুব বড় প্রভাব রাখে । যুক্তরাষ্ট্রের পর্বত আরোহী অ্যারন র‍্যালস্টোন কে অনেকেই চেনেন । ২০০৩ সালে ক্যানিয়নল্যন্ড ন্যাশনাল পার্কে হাইকিং এর সময় পা পিছলে পড়ে ও আকস্মিকভাবে পাথরের খাঁজে তার হাত আটকে যায় । টানা প্রায় ছয়দিন আটকে থাকার পর ভোঁতা ছুড়ি দিয়ে নিজের হাত কেটে বাইরে বেরোয়, তারপর ওই অবস্থায় প্রায় ৫ মাইল হেঁটে মানুষের দেখা ও সাহায্য পায় । বেঁচে থাকার জন্য এরকম দৃঢ় মানসিকতা থাকা উচিত । আক্রান্ত অবস্থায় আপনার মানসিক জোর আপনার বেঁচে থাকায় খুব বড় প্রভাব রাখতে পারে ।
# আপনি যদি লিষ্টেড ব্লগার হোন অথবা অনলাইনে কখনো ছবি বা পরিচয় প্রকাশ করে এমন কোন তথ্য দিয়ে মুক্তচিন্তার লেখালেখি করে থাকেন বা কখনো থ্রেট পেয়ে থাকেন তবে আপনার খুবই সতর্ক হওয়া উচিত । শত্রুকে কখনো ছোট করে দেখতে নেই । খালি হাতে গুলি চাপাতির সামনে পড়ার মত খারাপ অবস্থা আর হয়না ।
আমার দুইটা নাইফ আছে , একটার ব্লেড ৫.৫ ইঞ্চি (৪৫০ টাকা) অন্যটার ৪ ইঞ্চি (২০০ টাকা) । দুইটাই স্টেনলেস স্টিলের বাটন নাইফ । দামী ব্রান্ডের না , তবে কাজ চলে । দ্বিতীয়টাই আমার কাছে বেশি পোর্টেবল মনে হয় । এটা সবসময় যেমন বাসার সামনে চা খেতে গেলেও আমার সাথে থাকে ।
লিষ্টেড হলে বা উচ্চ ঝুঁকিতে থাকলে আপনার সাথে এই সময় রিভলবার রাখার কোন বিকল্প নেই । অনেক বেশি নিরাপদ বোধ করবেন । রিভলবারের ব্যাপারে চাইনিজগুলোর চাইতে ইন্ডিয়ানগুলো ভালো । লাইসেন্সড যদি নাও পান , ১২-১৫ হাজার দিয়ে ব্লেক থেকে কিনে নিন । বেরেট্টা না হলেও চলবে , ঠিকমত ব্যাবহার করতে জানা আর আসল সময়ে কাজ করতে পারাই মূল কথা । চালানোর অভ্যাস ভালোভাবে করুন । আর ব্যাবহারের বিষয়ে বিশেষ মডেলগুলোর ওপর ইন্টারনেটে অনেক টিউটোরিয়াল পাবেন । ওখান থেকে শিখে নিন । বাসায় বা অন্য কোন খানে উইপন এমন জায়গায় রাখবেন যেখান থেকে আক্রান্ত হলে সহজেই বের করা যায় , কিন্তু বাচ্চাদের আড়ালে থাকে । 
# ফার্স্ট এইড জানাটা খুবই গুরুত্বপূর্ণ । এটা আপনার জীবন বাঁচাবে । এমনকি আপনার কখনো দরকার না হলেও আপনি অন্যদের সাহায্য করতে পারবেন । ( https://en.wikibooks.org/wiki/First_Aid ) 
# “মানুষ ছাড়া ক্ষেপারে তুই মূল হারাবি” । মানুষজনের থেকে বিচ্ছিন্ন হবেন না । মানুষ শেখার খুব বড় মাধ্যম । তবে এজন্য আপনাকে বাড়ির খবর , হাড়ির খবর সব দিতে হবে তা নয় ।
* ডিফেন্স এর টেকনিক্যাল ব্যাপারগুলো আরো ভালোভাবে জানেন এমন অনেকে এখানে আছেন । আবার অনেকে আছেন যারা এক্সট্রিম ভায়োলেন্সে মৃত্যুর সামনে থেকে বেঁচে ফিরেছেন । আপনার জানা বিষয়গুলো অথবা যে কাজ বা সিদ্ধান্ত আপনাকে চরম অবস্থায় বেঁচে থাকতে সাহায্য করেছে তা বিশ্লেষণ করে এখানে বলুন । আপনি আক্ষরিক অর্থেই মানুষের জীবন বাঁচাতে সাহায্য করবেন । (আমি নিজে দুবার মৃত্যুর সামনে থেকে ফিরেছি । একবার ইউনিভার্সিটিতে পলিটিকাল আক্রমণ , অন্যবার ছিনতাইকারীদের সামনে । দুই ক্ষেত্রেই আমি একা ছিলাম । তখন ভায়োলেন্স নিয়ে এতটা সচেতন ছিলাম না । প্রথমবার কিভাবে বেঁচেছি মনে নেই । এক সপ্তাহ নড়া চড়া করতে পারিনি । দ্বিতীয়বার বেঁচেছি বিপদ কয়েক মুহূর্ত আগে অনুমান করতে পারায় )
কৌশলগুলো কখনোই চাপ নয় , চ্যালেঞ্জ । টিকে থাকার যুদ্ধই এখানে আসল । অবশ্যই লেখালেখি চালিয়ে যান । আপনার মস্তিষ্ক পুরোপুরি কাজে লাগন । কাজের মাধ্যমে প্রমাণ করুন আপনি মৌলবাদী ধার্মিক জঙ্গিদের চেয়ে অনেক বেশি বুদ্ধিমান ।
আমি আশা করব আপনি নিচের বইগুলোও পড়বেন (এবং এটা ধরে নিয়েই আমি লিখেছি) । ভায়োলেন্স নিয়ন্ত্রন করতে পারা শুধুমাত্র এখন নয়, সারা জীবনই আপনার কাজে লাগবে ।
এখানে ( http://gen.lib.rus.ec/ ) সবগুলো বই পাবেন । কোন বই না পেলে আমাকে জানান ।
১। The Little Black Book of Violence: What Every Young Man Needs to Know About Fighting
– Lawrence A. Kane , Kris Wilder (খুব খুব গুরুত্বপূর্ণ একটা বই । পুরো বইটা মনোযোগ দিয়ে পড়ুন । সেকশন টু আর এপেনডিক্স গুলো খুব ভালোভাবে পড়ুন । অন্য কোন বই না পড়লেও শুধু এটা পড়লেও চলবে )
২। Facing Violence : preparing for the unexpected – Rory Miller
৩। Meditations on Violence – Rory Miller (গুরুত্বপূর্ণ)
৪। The Gift of Fear – Gavin De Becker (শেষ অধ্যায়টাই সবচেয়ে গুরুত্বপূর্ণ । শুধু এটা পড়লেই চলবে ।)
৫। SAS Survival Handbook , third edition – John Wiseman ( ফাস্ট এইড বই, গুরুত্বপূর্ণ ) 
মনে রাখবেন, পোষ্ট বা বইগুলো পড়লেই আপনি নিরাপদ হয়ে যাবেন না । এজন্য আপনাকে কাজ করতে হবে । আপনার নিরাপত্তা আপনাকে নিশ্চিত করতে হবে কাজের মাধ্যমে । নিজের নিরাপত্তা নিয়ে তখনই নিশ্চিত হতে পারবেন যখন আপনি শত্রুদের চাইতে সামগ্রিক ভাবে কয়েকধাপ এগিয়ে থাকবেন । 
ভালো থাকুন । ধন্যবাদ । 

