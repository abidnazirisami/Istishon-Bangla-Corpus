রহস্যময়ী নারী !!! 


রহস্যময়ী নারী !!! 
বিজ্ঞজনেরা বলেন নারীর মন বোঝা বড় দায় । স্বয়ং ঈশ্বরও নাকি নারীর মন বুঝে উঠতে পারেন না । কী এক অজ্ঞাত রহস্যের নিগুঢ়ে আপনাকে লুকিয়ে রাখে নারী । একারণে নারীকে রহস্যময়ী বলা হয় ! বলা বাহুল্য, এসব রহস্যতত্ত্ব এ যারা বিশ্বাস রাখেন তাদের একটা বড় অংশ কবি এবং দার্শনিক ।
কবির কবিতায় নারী কখনো রহস্যময়ী, কখনো ছলনাময়ী কখনোবা জাদুকারিনী রুপে ধরা দেন । নারীর নাম হয় ফুল, পাখি, নদী, চাঁদ, তারা ইত্যাদি । খুব কম কবির কবিতায় নারী সূর্য, বজ্র বা একে – ৪৭ হতে পেরেছেন ।
অন্যদিকে দার্শনিক মহাশয় নারীর মনস্তত্ত্ব নিয়ে ব্যাপক মাথা ঘামিয়ে থাকেন। তিনারাই ফর্মুলা আকারে তত্ত্ব দিয়ে থাকেন অনেকটা বানীর মতো যে, নারীর মন খুব নরম এবং কোমল ধাতু দিয়ে গড়া । সেজন্য কোমলতার প্রতীক নারী । তাই খুব সহজেই কবিতায় নারী প্রকাশিত হয় ফুল, লতা – পাতা, নদী – নালা হিসেবে । দুর্বলতার, সীমাবদ্ধতার এবং কূপমণ্ডূকতার শিরোনাম হয় নারী ।
পিতৃতন্ত্র অনেক যত্ন করে খুব কৌশলে নারীর মনোজগতে তার সুখ ও সমৃদ্ধির প্রাসাদ গড়তে সক্ষম হয়েছে । এতোটাই সক্ষমতা অর্জন করেছে যে, নারীর মুখ দিয়েই পিতৃতন্ত্রের জয়গান গাওয়ানো হচ্ছে । পুরুষ শ্রেষ্ঠ এই বোধ দখল করে আছে নারীর চৈতন্যের ষোলআনা ।
আমি আপনাদের কাছে দুটো প্রশ্ন রেখে আজকের সংক্ষিপ্ত আলোচনার ইতি টানতে চাই –
আপনারা কি মনে করেন আপনাদের মা, বোন, খালা, ফুপি রহস্যময়ী, ছলনাময়ী বা জাদুকারিনী ? যদি না মনে করে থাকেন তবে প্রেমিকা বা বউ কেন আপনাদের কাছে রহস্যময়ী কিম্বা ছলনাময়ী হয়ে ওঠে ???

