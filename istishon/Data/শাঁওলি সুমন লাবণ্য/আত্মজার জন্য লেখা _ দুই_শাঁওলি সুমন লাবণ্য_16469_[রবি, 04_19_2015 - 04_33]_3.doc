আত্মজার জন্য লেখা _ দুই


কন্যা আমার
এ কথাগুলো তোমার কাছে একটু কঠিন মনে হতে পারে। তবু তোমার জানা প্রয়োজন।
নারী নেত্রী সুজান গ্রিফিন বলেন- আমি কখনই ধর্ষণের ভয় থেকে মুক্ত হতে পারিনি।
ধর্ষণ মানুষের সমান বয়সী। এটি নারীর উপর পুরুষের বলপ্রয়োগের চরম রূপ। যে প্রক্রিয়ায় পুরুষ নারীর সম্মতির অপেক্ষা না করেই তার সঙ্গে সঙ্গম করে তাই ধর্ষণ। পুরুষ কখনো ধর্ষিত হয না। সে ধর্ষণ করে। পুরুষের শারীরিক গঠনই এমন যে নারীর পক্ষে পুরুষকে খুন করা সম্ভব ধর্ষণ করা সম্ভব নয়। পুরুষ ইচ্ছা করলেই নারীকে ধর্ষণ করতে পারে। কিন্তু নারীর পক্ষে তা সম্ভব নয়। ধর্ষণ কোন আধুনিক বিষয় নয। এটি সমাজ বিবর্তনের ফলে সৃষ্টি হয় নি। প্রাচীন পুরাণ ও উপাখ্যান পর্যালোচনা করলে দেখা যাবে সেখানেও ধর্ষণ ছিল। এখন পৌরাণিক কাল নেই। এখন আর দেবতারা ধর্ষণ করে না। দেবতাদের স্থান নিয়েছে পুরুষরা।
বাংলাদেশের সমাজ ব্যবস্থায় নির্ধারিত নারী পুরুষ সম্পর্কের ধারণা নারী নির্যাতনের জন্য যথেষ্ট সহায়ক। প্রচলিত ধারণা অনুযায়ী পরিবারের ভেতের নারীর অবস্থান পুরুষের নিচে। সমাজে তো বটেই। বাংলাদেশের পিতৃতান্ত্রিক সমাজ ও রাষ্ট্র ব্যবস্থা পুরুষের অধিকারকেই সংরক্ষণ করে। নারী ঘরের ভেতরে থাকবে এমন ধারণাও ছড়িয়ে আছে সমাজ রাষ্ট্র ও পরিবারে। নারী হচ্ছেন সেই যিনি সন্তান ধারণ ও লালন-পালনে সক্ষম। শৈশব থেকেই তার মধ্যে নারীত্বের বোধ তৈরি করার জন্য নানা প্রক্রিয়া চলে। আমাদের পিতৃতান্ত্রিক সমাজ ব্যবস্থা যে বোধ তৈরি করে তাতে নারীর সতীত্ব থাকবে, পুরুষের নয়। নারীর কাজ ঘরের ভেতরে এবং পুরুষ কাজ করবে ঘরের বাইরে। এবং পুরুষই পরিবারের মূল উপার্জনকারী। বর্তমানে শিক্ষার প্রসারের ফলে অনেক নারী শহরে গ্রামে ঘরের বাইর বিভিন্ন পেশায় যুক্ত হলেও তাকে দেখা হয় সহায়তাকারী বা বাড়তি উপার্জন হিসেবে। চাকরিজীবী নারীদের যে মূল্যায়ন তাতে দেখা যায়, এ নারীদের সংসারে অনিয়ম থাকবে এবং এরা সাধারণ গৃহবধূদের চাইতে অদক্ষ এবং স্বামী সংসারের প্রতি মনোযোগের ঘটিতি রয়েছে । শুধু তই নয় কর্মজীবী নারীদের লজ্জা কম। আমাদের সমাজে সাধারণ কয়েকটি ধারণা প্রোথিত আছে যে-
নারী হলো ঘরের শোভা,
নারীদের হওয়া উচিত কোমল, কমনীয়, সহনীয়, সহনশীল
স্বামী ও পরিবারের ইচ্ছার কাছে সমর্পিত ও নিবেদিত
নারীরা শারীরিকভাবে দুর্বল ও পুরুষের চাইতে মেধা মনন ও কর্মদক্ষতায় কম ক্ষমতা সম্পন্ন
যতই শিক্ষিত হোক বা চাকরি করুক না কেন নারীদের আসল কাজ গৃহে
স্বামীর পায়ের নিচে স্ত্রীর বেহেশত বা স্বর্গ
লজ্জা নারীর ভূষণ
এসকল ধারণা সমাজে বসবাসরত নারী-পুরুষের মাঝে এমনভাবে ঢুকে আছে যে এর বাইরে কোনো নারী গেলে তাকে খারাপ নারী হিসেবে চিহ্নিত করা হয়। এসব কারণে একজন গৃহবধূ তার নিজের ওপরে স্বামীর পিটুনি বা নির্যাতনকে ব্যক্তিগত বিষয় বলে মনে করে। বিভিন্ন ধর্মীয় নীতিমালায় পুরুষের এই কর্তৃত্বের বিষয়টি থেকেই রাসতাঘাটে কোনো মেয়ে নির্যাতিত হলে সে প্রতিবাদ করতে চায় না পারতপক্ষে। সমাজে প্রচলিত আরেকটি ধারণা হলো নির্যাতিতা নারীই নিজেই তার আচরণ ও কর্মের জন্য কিংবা পোশাকের কারণে নির্যাতনের শিকার। নারী নিজেই দায়ী, সে বে-আব্রু বে-পর্দায় চলাফেরা করেছে তাতে পুরুষ প্রলুব্ধ হয়ে তাকে নির্যাতন করেছে।
পুঁজিবাদী সমাজ ও রাষ্ট্রব্যবস্থায় ভোগ্যপণ্যের প্রচার ও প্রসারের সঙ্গে সঙ্গে নারীকেও ভোগ্যপণ্যের কাতারেই মূল্যায়ন করা হয়। (যদিও পুঁজির কাছে সবাই সমান। এখানে সুন্দরী নারী আর পেশিবহুল পুরুষের বাজার দর একই )। ইলেকট্রনিক মিডিয়ায় চিত্রিত করা হচ্ছে নারীর ভূমিকাকে। সে রাধুনি, সে মনোরঞ্জনকারী, সে হবে কোমল, সে ভাল ধোপা। তার সৌন্দর্যচর্চা কেবল পুরুষের জন্য, তাকে চাকরি পেতে হলে সৌন্দর্যবর্ধন ক্রিম মাখতে হবে। আর এসব থেকেও পুরুষ উদ্বুদ্ধ হয় নারীর প্রতি সহিংস আচরণ করতে। ধর্মীয় মতাদর্শ আমাদের সামাজিক মতাদর্শের সঙ্গে একাত্ম হয়ে গেছে বলে এ সমাজে নাররি অবস্থানকে আরো অধস্তন করতে শাসক গোষ্ঠীকে সহায়তা করছে। সে নিজেকে ঢেকে চলাফেরা করবে, সন্ধ্যায় বা রাতে একাকী চলবে না, নারীর জন্য আইন সংরক্ষিত থকলেও তার স্বামী ও সমাজের পুরুষগণ তাকে অসহায় করে দিতে পারে যে কোন সময়। কথায় কথায় তাকে অপদস্ত করার প্রধান হাতিয়ার তার চরিত্রের প্রতি অঙ্গুলি নির্দেশ।

