আত্মজার জন্য লেখা _ এক


কন্যা আমার!
ঘুরে দাঁড়াও।
ফুল পাখি লতা পাতা নিয়ে ভাববার পাশাপাশি নিজেকে শক্তভাবে মাটির ওপর দাঁড়ানোর জন্য তৈরি করো। তুমি যখন ছোটো ছিলে তখন তোমাকে বলেছিলাম পথের বাঁধাগুলোকে হাত দিয়ে সরিয়ে দাও। চলতি পথে তোমার গায়ে লাগতে পারে কামার্ত হাতের স্পর্শ। তুমি তাকে ধরে সরিয়ে দাও। তোমার লজ্জা পাওয়ার কিছু নেই। তুমি পথের কাঁটা যেমন করে বাঁছতে হয় সেভাবে তা সরিয়ে দেবে। মনে রেখো অসূর বধ দেবীকেই করতে হয়েছে।
আত্মজা আমার !
তুমি সেই মহামাতৃগণের কন্যা যারা জাগতিক ভোগবিলাস থেকে নিয়ত নিজেদের দূরে রেখে বেছে নিয়েছেন কঠিন পথ, পৃথিবীর পথে পথে বিছানো কণ্টকে যাদের পদযুগল রক্তাক্ত হয়েছে। তুমি সেই মাতাদের কন্যা, তাই তুমিও বেছে নিয়েছ কঠিন পথ- একই সঙ্গে ধৈর্য্য, সংযম আর বিদ্রোহের পথ। এই যে সূর্যের নিচে , যে মৃত্তিকায় শক্ত পায়ে মাথা তুলে দাঁড়িয়ে আছো সে আসলে তুমি নও, আমি নই, সে আসলে আদিমাতার শরীর থেকে নিরন্তর প্রবহমান ধারা। হিমাদ্রি শেখর থেকে বহু চড়াই উৎরাই পার হয়ে সে তোমার মাঝে স্থিত হয়েছে। কখনো বা সে বয়ে গেছে স্বতঃস্ফূর্তভাবে, কখনো তার গতি রোধ করা হয়েছে। কখনো বড়ো বড়ো পাথর তার গতিপথে দাঁড়িয়েছে। একেকটি পাথর ঘেষে সে কৌশলে বেরিয়ে এসেছে। যারা পারেনি তারাই আজ তোমার মাঝে নিজেদের দেখতে চাইছেন।তুমি যে আলোয় পথ হাঁটছ তোমার কি মনে আছে তোমার পূর্বজননী সে পথে সামান্য মোমের আলো জ্বেলেছিলেন নিজ হাতে। তুমি যদি বিস্মৃত হয়ে থাকো তাই তোমাকে মনে করিয়ে দিতে চাই তোমার আদিমাতা, তোমার পূর্বতন জননীদের, যাদের অস্থি-মজ্জা-লোহিত কণা মিশে আছে তোমার চুলে, চোখে, তোমার দেহের লালিত্যে, তোমার হাসিতে, তোমার বাঁকানো ভ্রুর মধ্যিখানে। তোমাকে সেই তীর্থযাত্রায় নিয়ে যেতে চাই যে পথ তোমার পূর্বসূরীদের।
কন্যা আমার, আমি চাই না, প্রতিনিয়ত কুৎসিত পৃথিবী তোমাকে দেখতে হোক। তুমি নিজের মতো করে পৃথিবী দেখবে। এটা তোমার অধিকার। এটা কারো হাতের মোয়া নয় যে তার কাছ থেকে তোমাকে চেয়ে নিতে হবে। তুমি একা থাকবে না বিয়ে করবে এটাও তোমার স্বাধীনতা।তবে, এর জন্য তোমাকে স্বাবলম্বী হতে হবে, অর্থনৈতিকভাবে। অন্যের গলগ্রহ হয়ে তুমি স্বাধীনতা চাইতে পারো না। যাই করো নিজের পায়ে দাড়াতে হবে। তোমার যদি আত্মমর্যাদাবোধ থাকে তাহলে তুমি তা অবশ্যই করবে। আমি চাই না, কৃতদাসের মতো প্রহার সহ্য করে তুমি বিছানায় স্বামীর জন্য শরীর বিছিয়ে রাখো। যৌনতা উপভোগ করার অধিকারও তোমার একান্ত নিজস্ব। তোমার মন চাইলে তা উপভোগ করবে, মন না চাইলে তা করবে না। মনে রাখবে, ইচ্ছার বিরুদ্ধে কখনই নয়। আর ভোগের শিকার তো কখনই হবে না। একটা কথা মনে রেখ, কন্যা আমার, ভোগবাদী সমাজে তোমার জন্ম। এখানে সব বিক্রি হয়, বিক্রি হয় মেধা, শরীর, সবকিছু। আর যাই করো কোনো সুবিধা পাওয়ার লোভে তুমি নিজেকে বিক্রি করবে না এ আমার বিশ্বাস ।
কন্যা আমার!
তুমি হয়তো ভাবছ নারীদের প্রতি এতো ঘৃণা এতো অবিচার কেবল এখনকার চিত্র। আসলে তা নয়, তুমি ইতিহাস পড়ে হয়তো পাবে না, কিন্তু যদি জানতে চাও তবে অবশ্যই পাবে শুধুমাত্র নারী হওয়ার জন্য পৃথিবীর সব পথে হাটা তাঁর জন্য নিষিদ্ধ। তুমি তো জানো, মানুষের লেখা প্রাচীনতম নিদর্শণ একটি কবিতা আর তা রচনা করেছেন একজন নারী। খ্রিষ্টপূর্ব ২৩০০ সাল নাগাদ ভূমধ্যসাগরীয় অঞ্চলে গড়ে-ওঠা প্রথম সুমেরু সাম্রাজ্যের অধিপতি আকাডিয়ান কন্যা এনহেদুয়ানা প্রথম কবিতাটির রচয়িতা, যা পাওয়া গেছে একটি পাথরে খোদাই করা । তিনি লিখেছেন, we sing, we mourn and cry before you/and walk towards you along a path/from the house of enormous sigh.
এরপর কেটে গেছে কতো শতো শতাব্দী। নারীর দীর্ঘশ্বাসের কাল যেন আর শেষ হয়না। কখনো খ্রিষ্টপূর্ব ষষ্ঠ শতাব্দীর গ্রিক কবি স্যাফো, কিংবা খ্রিষ্টপূর্ব প্রথম শতাব্দীর কবি সালপিশিয়ার হৃদয় উৎসারিত ধ্বনি আছড়ে পড়েছে পৃথিবীর পর্বতগাত্রে। উদগত সেই ধ্বনি আবার শোনা গেছে আরবের আল খানসা (ষষ্ঠ শতাব্দী), সংস্কৃত কবি বিদ্যা (সপ্তম শতাব্দী) চীনের কবি য়ু সুয়ান চি (নবম শতাব্দী)র মাঝে। তুমি তো জানো ঊনবিংশ শতাব্দীর আগ পর্যন- কবিতাই রচিত হয়েছে বেশি। মহাজননী এনহেদুয়ানা, সুমেরু কন্যা, আকাডিয়ান রাজকুমারী ও রাজমন্দিরের প্রধান পূজারি চন্দ্রদেবী নান্নার উপাসক। তিনি যখনই মন্ত্র উচ্চারণ করলেন, তখনই নতুন করে বাকদেবীর প্রাণ প্রতিষ্ঠা হলো।
তিনি বলেন, হে আমার দেবী, এনহেদুয়ানা তোমার সম্মুখে সমাগত, তোমার সম্মুখে উপস্থিত হয়েছে সমস্ত সৌন্দর্য, জ্ঞান ও ঐশ্বর্য নিয়ে। এই রাজ্যের রাজকন্যা এক। আমি তোমার সম্মুখে উপসি'ত হয়েছি, কেননা আমি কেবল তোমারই উপসনা করি এবং চিরদিন তোমারই পূজা করে যাবো। জেনে রেখো, আমি একান্ত এবং বিশ্বস্ত পূজারি তোমার। তুমি যদি আমার প্রতি সমস্ত অনুগ্রহ তুলে নাও তবু, যদি আমাকে ভুলে যাও তবু, তুমি যদি আমার সমস্ত যজ্ঞ উপেক্ষা করো তবুও, আমি কেবল তোমারই ধ্যান করবো, কেবল তোমার পথে ফিরে ফিরে আসব, কেননা তোমার সর্বোচ্চ শাস্তি প্রত্যক্ষণের অভিজ্ঞতা আমার আছে...
I am yours! It will be so!
May your heart cool off for me
May your understanding…compasson…
I have experienced your great punishment.
এনহেদুয়ানা যখন মন্ত্র উচ্চারণ করেন তার কণ্ঠস্বর থেকে ঝরে পড়ে আভিজাত্য; সৌন্দর্য। পৃথিবীর লিখিত ইতিহাসে তিনিই প্রথম উত্তম পুরুষে বাক্য রচনা করেছেন। কবিকূল জননী তিনি, কালজ্ঞা। তিনিই প্রথম কবি হিসেবে ইতিহাসে এখন পর্যন্ত উপস্থিত আছেন। আকাডিয়ান রাজা সার্গনের কন্যা, তার মাতা ছিলেন সুমেরু বংশোদ্ভূতা। যিনি এসেছিলেন দক্ষিণ মেসোপটেমিয়া থেকে। প্রকৃতির কন্যা এনহেদুয়ানা বিশ্বাস করতেন চন্দ্রদেবী নান্না রুষ্ট হলে মানুষের জন্য বন্যা, খরা, মহামারীর মতো নানা ধ্বংস যজ্ঞ পাঠিয়ে দেন। তাই তিনি সকল মানুষের হয়ে নান্নার কাছে ক্ষমা প্রার্থনা করতেন। যদিও তিনি সুন্দরী, বিদুষী তারপরও অহঙ্কারী হওয়ার বদলে তা দীর্ঘস্থায়ী রাখার জন্য চন্দ্রদেবীর অনুকম্পা প্রার্থনা করতেন। বিনীত অবনত হতেন তার সাম্রাজ্যের মানুষের মঙ্গলের জন্য। বহুর মধ্যে একত্ব স্থাপনের কৌশল তিনি রপ্ত করেছিলেন তার লেখায়- তাই এনহেদুয়ানাকে নার্সিসিজমের অনুশীলক হিসেবে না দেখে বলা যায় তিনি ছিলেন মানবতার প্রতিনিধি।
কন্যা আমার
দীর্ঘশ্বাসের কাল যেন শেষ হয়না নারীর জন্য।
তবু, পৃথিবীর পথে পথে নারীরা সোজা হয়ে দাঁড়াতে চায়। পাখির ডানায় ভর দিয়ে আলো ছড়িয়ে দিতে চায়। নাগরিক গৃহীপনা আর বিষাক্ত সঙ্গম থেকে বেরিয়ে আসতে চায়। তার মনে থাকে না, নারী হওয়ার জন্য তাকে খেসারত দিতে হবে হাইপেশিয়া, লিস মিটনার, মীরা বাঈ, খনা, চন্দ্রাবতী কিংবা ইরোম শর্মিলার মতো।

