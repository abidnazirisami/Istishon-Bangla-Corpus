 প্রেমের জন্য রাজপথই উত্তম


প্রেমের জন্য রাজপথই উত্তম
এই ভেবে আমরা রাস্তায় নেমে পড়ি
নামলেই প্রধানমন্ত্রী ছুটে আসেন।
প্রহরীরা বলে: সরে যান, রাষ্ট্র আসছে।
আমরা ঘাড় ফুলিয়ে বলি: কে রাষ্ট্র? আমরা নাগরিক, আমাদের প্রেমে রাষ্ট্র জন্ম নেবে। যাও ইতিহাস ঘুরে এসো।
প্রহরী কিছু শোনে না একঘেয়ে গলায় আবৃতি করে যায়: রাষ্ট্র আসছে..রাষ্ট্র আসছে...
আমরা কিছু না বলে হাসি।
প্রহরী বলে: হাসবেন না সামনে ৫৭ ধারা। আরেকটু বায়ে রাষ্ট্রোদ্রোহীতা।
আমরা অট্টহাসিতে ভেঙে পড়ি
প্রহরী রাইফেল তুলে ধরে
আমরা নলে চোখ দিয়ে তাকাই
মনে হয় বায়োস্কোপ দেখছি
দেখছি আমাদের সন্তান একটু একটু করে হাটছে, পরে যাচ্ছে, আবার উঠে দাড়াচ্ছে।
আমাদের চোখ জুড়ে প্রশান্তি নেচে যায়
প্রহরী বলেঃ চোখ বন্ধ করুন।
আমরা তার চোখে তাকাই
সেখানে কিছু নেই ফাকা কোটর।
আবার আমরা বন্দুকের নলে তাকাই
তারপর নিজেদের দিকে
এবং হাসিতে ভেঙে পড়ি
সমস্ত রাজপথ জুড়ে মিছিলের চেয়ে তীব্র শব্দে আমাদের হাসি ছুটে যায়
আমরা হাসতে থাকি
হাসতেই থাকি..

