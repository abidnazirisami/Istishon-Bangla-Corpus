পৃথিবীর জানালা, মানুষের উঠোন


বৃষ্টির প্রচন্ড ঝড়ে পড়ায়, অলস পৃথিবী যখন জানালা খুলে দেখেঃ উঠোন জুড়ে নৃত্যরত মানবশিশু;
সে তার সবচেয়ে দুর্লভ সুখের অনুভূতিতে কেপে ওঠে।
মানুষ পৃথিবীর মত নয়,
তাই তারা শিশু হত্যা করে, হত্যার উদযাপনে বেছে নেয় বৃষ্টিভেজা উঠোন, যেখানে অপেক্ষায় অঙ্কুরিত সাদা গোলাপের কুড়ি।
পৃথিবীর দুঃখ হয়
যখন রক্ত, মদ ও ছেঁড়া চুলে ভেজা ফুল ফোটে,
যে ফুল প্রার্থনায় গেলে, ঈশ্বর তার ভুল বুঝতে পারেন
ঈশ্বর, আমাদের ক্ষমা করবেন- পৃথিবীতে কোনো পবিত্র ফুল নেই, আমাদের ধ্বংস করুন।
পৃথিবী অপেক্ষায় থাকে,
আমাদের অপরাধবোধ একদিন হয়ত আর কাউকেই ঘুমুতে দেবে না
জানালায় চেয়ে চেয়ে দেখে কেবলঃ মানুষের উঠোন দিনে দিনে হয়ে উঠছে মৃত শিশুদের খেলাঘর। 
পৃথিবী,
জানালা বন্ধ করুন, নাইলে রক্তের ছাটে ভিজে যাবেন।
শিশুদের চেয়ে কোমল গলা ও উষ্ণ রক্ত আর কারো নেই।
সরে দাঁড়ান
আপনি কেঁদে ফেলছেন,
কাঁদবেন না। মানুষের মত হেসে উঠুন।
হাসুন
হাসতে থাকুন
হৃদয়কে কলুষ মুক্ত রাখতে হাসির বিকল্প নাই....

