আসন্ন সিটি নির্বাচনে সেনা-টহল থাকবে, সর্বসাধারণের মনে স্বস্তি


সংবিধানের ১২৬ অনুচ্ছেদ এবং ফৌজদারি কার্যবিধির ১২৯ ও ১৩০ ধারা অনুযায়ী কমিশন নির্বাচনে সেনাবাহিনী মোতায়েনের সিদ্ধান্ত নিয়েছে।নির্বাচন কমিশনের কাজে সহায়তা করা রাষ্ট্রের সব নির্বাহী কর্তৃপক্ষের কর্তব্য। নির্বাচনকে কেন্দ্র করে কোনো গোলযোগ দেখা দিলে তা ছত্রভঙ্গ করার জন্য দায়িত্বরত ম্যাজিস্ট্রেট সেনাবাহিনী তলব করতে পারবেন। তখন সেনাসদস্যরা গোলযোগকারীদের শাস্তি দেওয়ার জন্য আটক করতে পারবেন। তিন সিটিতেই নির্বাচনের আইনশৃঙ্খলা পরিস্থিতি ভালো। তবুও ভোটারদের মনে স্বস্তি দিতে এবং ভোটাররা যাতে নিরাপদে ভোটকেন্দ্রে আসতে ও যেতে পারেন, সে জন্য ২৮ এপ্রিল ভোটের দিন, তার আগের দুই দিন ও নির্বাচনের পরের দিন পর্যন্ত সেনাবাহিনী নির্বাচনের কাজে সহযোগিতা করবে। আশা করা যায়, এখন পর্যন্ত যে পরিবেশ, তাতে নির্বাচন সুষ্ঠু হবে।সেনাসদস্যরা মাঠে যথেষ্ট কার্যকর। তাঁরা দুঃসময়ে মানুষের পাশে থাকেন। তবে বিচারিক কাজ আইন মোতাবেক হবে। সে জন্য ম্যাজিস্ট্রেটের সংখ্যা আরও বাড়িয়ে দেওয়া হবে।

