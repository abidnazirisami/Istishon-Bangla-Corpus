বরিশাল, মাদারীপুর এবং শরীয়তপুর জেলায় তেল গ্যাস প্রাপ্তির উজ্জ্বল সম্ভাবনার পথে বাংলাদেশ


বাংলাদেশে মজুদ গ্যাসে আর মাত্র ১৬ বছর চলবে। কিন্তু বাস্তবে গ্যাস ব্যবহারের প্রবৃদ্ধি বলছে, মজুদ গ্যাস উত্তোলনের মাত্রা ২০১৭ সালের পর থেকে কমতে থাকবে। আর ২০৩০ সাল নাগাদ তা একেবারে শেষ হয়ে যাবে। এজন্য দেশের নতুন নতুন এলাকায় তেল-গ্যাস অনুসন্ধানের উদ্যোগ নিয়েছে সরকার। নতুন করে গ্যাস প্রাপ্তির ক্ষেত্রে বরিশাল, মাদারীপুর এবং শরীয়তপুর এই তিন জেলায় সম্ভাবনা দেখছে রাষ্ট্রীয় তেল-গ্যাস অনুসন্ধান ও উত্তোলনকারী প্রতিষ্ঠান বাপেক্স। দ্বিতীয় মাত্রার ভূকম্পন জরিপের ফলাফল বিশ্লেষণ এবং এই এলাকার পেট্রোলিয়াম সম্পদের ইতিহাস পর্যালোচনা ও মাঠপর্যায় থেকে তথ্য সংগ্রহ এবং তা বিশ্লেষণ বলছে জেলাগুলোয় তেল-গ্যাস প্রাপ্তির সম্ভাবনা ইতিবাচক। চূড়ান্তভাবে কূপের স্থান নির্ধারণসহ অন্য কাজগুলো এখন করা হচ্ছে। যে তথ্য জরিপে পাওয়া গেছে তা বিশ্লেষণ করে দেখা হচ্ছে তিন জেলার কোথায় কূপ করা উপযুক্ত হবে। এই তিন জেলায় গ্যাস উত্তোলন সম্ভব হলে দেশের নতুন এলাকা পেট্রোলিয়াম সম্পদ প্রাপ্তির আওতায় আসবে এবং অর্থনৈতিকভাবে স্বাবলম্বী হবে বাংলাদেশ।

