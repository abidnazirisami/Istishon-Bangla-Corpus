ছিটমহলে নতুন জীবন- ঘরে ঘরে উৎসব, প্রাণচাঞ্চল্য। দীর্ঘদিনের বন্দী জীবনের অবসানের আনন্দে আত্মহারা ছিটমহলের বাসিন্দারা 


সীমান্ত বিল পাসের পরে দুই দেশের ছিটমহলবাসীদের মধ্যে অবরুদ্ধ জীবনের কষ্ট, নিরাপত্তার অভাব, শিক্ষা ও স্বাস্থ্যসেবা কষ্ট, যাতায়াতের অসুবিধা, বিচ্ছিন্ন মানুষ হিসেবে বেঁচে থাকা ইত্যাদি সমস্যা এখন ঘুচে যাবে। আর সেই কারণেই দীর্ঘদিনের সেই জমানো দুঃখ-যন্ত্রণা ভুলে যেতে চলেছেন তারা। তাই ছিটমহলে এখন নতুন জীবনের হাতছানি। সীমান্ত বিল পাসের পরে দুই দেশের ছিটমহলের বাসিন্দারা নতুন নতুন বাড়িঘর নির্মাণ করতে শুরু করেছেন। ছিটমহলে সবকিছুই যেন ধীরে ধীরে বদলে যেতে শুরু করেছে। দিনের পরে দিন, বছরের পর বছর, এমনকি যুগের পর যুগ একইভাবে চলে এলেও ছিটমহল এলাকায় এখন নতুন দিনের হাতছানি দিচ্ছে। এখন অনেকেই খুব দৃঢ়চিত্তে বলতে পারছেন, তারা এখন একটি দেশের নাগরিক। দেশহীন মানুষ বলে আগের সেই পরিচয় আর নেই। ইন্দিরা-মুজিব চুক্তির বাস্তবায়নে দুই দেশের বন্ধুত্বপূর্ণ সম্পর্ক আরও সুদৃঢ় হবে। ছিটমহল নামের গ্লানি মুক্তির অপেক্ষা। নিজ নিজ দেশের ভেতরে থাকা ছিটমহলের মানুষ সেই দেশের নাগরিক হিসাবে গণ্য হবে। কোন নাগরিক ইচ্ছে করলে পছন্দমত দুই দেশের যেকোন দেশের নাগরিক হতে চাইলে, তাকে সেই দেশের নাগরিকত্ব প্রদান করা হবে। ভারতের লোকসভায় ছিটমহল বিনিময় চুক্তি বিল পাসের পর থেকেই নতুন স্বপ্নে বিভোর ১৬২ ছিটমহলে চলছে আনন্দের বন্যা। বাঁধ ভাঙ্গা আনন্দে উদ্বেলিত অর্ধ লক্ষাধিক ছিটমহলবাসী। দীর্ঘদিনের বন্দী জীবনের অবসানের আনন্দে আত্মহারা ছিটমহলের বাসিন্দারা বাংলাদেশের জাতীয় পতাকা উত্তোলন করে স্বাগত জানিয়েছে যেন ৬৮ বছরের অবরুদ্ধ ছিটমহলবাসী মুক্তির স্বাদ পেল। আগামী ৬ জুন ভারতের প্রধানমন্ত্রী নরেন্দ্র মোদি আসছেন ঢাকা সফরে। ঐ সফরের মধ্যদিয়েই এই সীমান্ত চুক্তি বিল কার্যকর হবে আশা করা হচ্ছে। আশা করা হচ্ছে, চুক্তি কার্যকরের মধ্যদিয়ে বাংলাদেশের অভ্যন্তরে ভারতের ১১১টি ছিটমহল বাংলাদেশের সঙ্গে এবং বাংলাদেশের ৫১টি ছিটমহল ভারতের সঙ্গে একীভূত হবে। দীর্ঘ ৬৮ বছরের বন্দী জীবন থেকে মিলবে মুক্তি -এমনটাই প্রত্যাশা ছিটমহলবাসীদের।

