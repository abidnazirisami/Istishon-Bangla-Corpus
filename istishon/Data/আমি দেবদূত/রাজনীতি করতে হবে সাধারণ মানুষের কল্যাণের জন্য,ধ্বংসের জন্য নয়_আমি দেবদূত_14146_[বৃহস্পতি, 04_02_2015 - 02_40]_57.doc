রাজনীতি করতে হবে সাধারণ মানুষের কল্যাণের জন্য,ধ্বংসের জন্য নয়


রাজনীতি এখন অজ্ঞাত স্থান থেকে বিবৃতি ও ঘরোয়া বক্তৃতার মধ্যে সীমাবদ্ধ। অন্যদিকে রাজনীতির মাঠ দখলে নিয়েছে অপরাধীরা। অগ্নিবোমা ও সহিংস হামলার শিকার হচ্ছে সাধারণ মানুষ, যারা রাজনীতির সঙ্গে প্রত্যক্ষভাবে জড়িত নয়। ফলে তৈরি হয়েছে রাজনৈতিক সংকটের নতুন মাত্রা, চলছে বিশুদ্ধ সন্ত্রাস। নিয়মতান্ত্রিক রাজনৈতিক দলগুলো ঘোষণা দিয়ে হরতাল-অবরোধ করছে কিন্তু তাদের সমর্থকরা জঙ্গিবাদী আচরণের পথ বেছে নিয়েছেন। চলমান সহিংসতায় যারা মৃত্যুবরণ করেছেন, আগুনে দগ্ধ হচ্ছেন তারা মূলত সাধারণ মানুষ, তারা কোনো রাজনীতির সঙ্গে জড়িত নন। হরতাল-অবরোধ ডাকা দলগুলোর নেতাকর্মীরা এখন আত্মগোপনে। অন্যদিকে সন্ত্রাসী ও মাদকাসক্তদের দিয়ে চুক্তির মাধ্যমে বিভিন্ন ধরনের সন্ত্রাসী কার্যকলাপ চালানো হচ্ছে। এসব সন্ত্রাসী ও মাদকাসক্তের মাধ্যমে মূলত টাকার বিনিময়ে অগ্নিবোমা নিক্ষেপ করাচ্ছে। বর্তমানে রাজনীতির নামে যা হচ্ছে তা হলো বার্ন ইউনিটে দগ্ধ শিশু, মহিলা ও সাধারণ মানুষের দেহ এবং টেলিভিশনের টকশো। এসব সন্ত্রাসী কার্যকলাপের মাধ্যমে জনজীবন থেকে শুরু করে শিক্ষাব্যবস্থা, ব্যবস্যা-বাণিজ্য সব ক্ষেত্রে যারা দেশকে ধ্বংসের মুখে ঠেলে দিচ্ছে, রাজনীতি করতে হবে সাধারণ মানুষের কল্যাণের জন্য, তাদের ধ্বংসের জন্য নয়। এখন হরতাল-অবরোধ আর যানজট সমার্থক হয়ে গেছে। রাজনীতির নতুন নাম হয়েছে 'অগ্নিবোমা'। তবে নাশকতা করেও আন্দোলনে সাফল্য আসেনি, বরং তা ভেস্তে গেছে। বর্তমান অচলাবস্থা কেটে যাবে। সবাই সংবিধান সমুন্নত রেখে রাজনীতি করবে। আর অগ্নিবোমার সংস্কৃতি সমূলে উৎপাটন করতে হবে। চূড়ান্তভাবে অগ্নিবোমার অপরাধীদের আইনের আওতায় এনে শাস্তি দিলে জনগণের শান্তি ফিরে আসবে।

