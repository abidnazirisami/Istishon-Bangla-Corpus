শীঘ্রই ঘোষণা আসছে, সার্ক সাংস্কৃতিক রাজধানীর খাতায় নাম লিখছে বগুড়া 


দেশের উত্তরাঞ্চলের প্রবেশ দুয়ার বগুড়াকে শীঘ্রই সার্কের কালচারাল ক্যাপিটাল (সাংস্কৃতিক রাজধানী) ঘোষণা করা হচ্ছে। প্রস্তাবটি অনুমোদন এখন সময়ের বিষয় মাত্র। শ্রীলঙ্কায় সার্কের অঙ্গ প্রতিষ্ঠান সার্ক কালচারাল সেন্টার ২০১৬ সালের জন্য বাংলাদেশের একটি নগরীকে সার্ক কালচারাল ক্যাপিটাল (সার্ক সাংস্কৃতিক রাজধানী) ঘোষণা করবে। উল্লেখ্য, চলতি বছর (২০১৫) থেকেই শুরু হয়েছে এক বছরের জন্য সার্ক সাংস্কৃতিক রাজধানী মর্যাদার কর্মসূচী। এ বছর এই মর্যাদা পেয়েছে ৮ম সার্কভুক্ত দেশ আফগানিস্তানের ইতিহাসখ্যাত নগরী বামিয়ান। এদিকে প্রাচীন পুন্ড্রবর্ধনভুক্তির রাজধানী পুন্ড্রনগর খ্যাত মহাস্থানগড়, নওগাঁর জগদ্দল বিহার, দিনাজপুরের কান্তজীর মন্দিরসহ কয়েকটি স্থানকে ইউনেস্কোর ওয়ার্ল্ড কালচারাল হেরিটেজে অন্তর্ভুক্ত করার লক্ষ্য নিয়ে সাংস্কৃতিক মন্ত্রণালয় মাঠে নেমেছে। মহাস্থানগড়সহ দেশের চারটি প্রত্নতাত্ত্বিক স্থানে পর্যটন ও অবকাশ কেন্দ্র গড়ে তোলা হচ্ছে। ইতোমধ্যে আগামী বছরকে (২০১৬) পর্যটন বছর হিসেবে ঘোষণা করা হয়েছে। সার্ক (সাউথ এশিয়ান এ্যাসোসিয়েশন ফর রিজিওনাল কোঅপারেশন) সাংস্কৃতিক রাজধানী ঘোষণার সঙ্গেই এক বছরের জন্য এই রাজধানী নগরী মুখরিত হয়ে থাকে সাংস্কৃতির সকল কর্মকান্ডের কার্যক্রমে। আশা করা হচ্ছে আগামী বছর বাংলাদেশের বগুড়ার মহাস্থানগড়কে সার্ক কালচারাল ক্যাপিটাল ঘোষণা করা হলে ভর বছর বগুড়ার সঙ্গে রাজধানী ঢাকাসহ দেশের প্রতিটি জেলা এবং সার্কের আট দেশের মিলনমেলা বসবে। সার্কের সংস্কৃতি রাজধানী নিয়ে দম ফেলার সময় পাচ্ছে না সংস্কৃতি মন্ত্রণালয়। এই মন্ত্রণালয়ের অধীনে সকল প্রতিষ্ঠান এখন ব্যস্ত। সব দিক বিবেচনায় আড়াই হাজার বছরের প্রাচীন নগরী বগুড়ার মহাস্থানগড়কেই বেছে নেয়া হয়েছে। এই কার্যক্রমে পর্যটনেরও অনেক বড় বিকাশ ঘটবে। ইতোমধ্যে পর্যটন খাতে আগামী তিন বছরে ২শ’ কোটি টাকা ব্যয়ের বড় একটি প্রকল্প বাস্তবায়ন হচ্ছে। ইতোমধ্যে বগুড়ার মহাস্থানগড়কে ঘিরে আরও নতুন ইতিহাস উদঘাটিত হয়েছে। এর মধ্যে অন্যতম একটি হলো কিছুদিন আগে খনন কাজে প্রায় হাজার বছর ধরে মাটির নিচে লুকিয়ে থাকা পরশুরাম প্যালেসের অস্তিত্ব মিলেছে। প্রত্নতত্ত্ব অধিদফতর সূত্রের মতে, ইতিহাসখ্যাত স্থানগুলো ভ্রমণে পর্যটকদের আকর্ষণ বাড়বে। বহির্বিশ্বে বাংলাদেশের পরিচিতি বাড়বে।

