দল পুনর্গঠনের আগে এবার লন্ডন মিশনে ২০ দলীয় জোট নেত্রী 


লন্ডন সফরে যাচ্ছেন বিএনপি চেয়ারপারসন খালেদা জিয়া। সেখানে তিনি বড় ছেলে বিএনপির সিনিয়র ভাইস চেয়ারম্যান তারেক রহমানের সঙ্গে সাক্ষাৎ এবং চোখের চিকিৎসা করাতে পারেন। দল পুনর্গঠনের আগে ছেলের সঙ্গে গুরুত্বপূর্ণ আলাপও সেরে আসবেন তিনি। দলের স্থায়ী কমিটি পুনর্গঠন, মহাসচিব চূড়ান্তকরণসহ নির্বাহী কমিটির সার্বিক বিষয় নিয়ে কথা বলবেন মা-ছেলে। পবিত্র ওমরাহ পালনে সৌদি আরবে তাদের দেখা-সাক্ষাতের কথা থাকলেও ভিসা জটিলতার কারণে শেষ পর্যন্ত তা হয়ে ওঠেনি। সব কিছু ঠিকঠাক থাকলে ১০ আগস্ট তার লন্ডনের পথে ঢাকা ছাড়ার কথা। থাকবেন অন্তত এক সপ্তাহ। ১৫ আগস্ট জন্মদিনও এবার বড় ছেলে তারেক রহমানের সঙ্গেই কাটানোর ইচ্ছা বেগম জিয়ার। কোনো কারণে ১০ আগস্ট না যেতে পারলে এ মাসের মাঝামাঝিতে তিনি লন্ডন যাবেন। দলীয় নির্ভরযোগ্য একাধিক সূত্রে এ তথ্য জানা গেছে। এর আগে দুই দফা লন্ডনে তারেক রহমানের সঙ্গে দেখা করেন খালেদা জিয়া। সর্বশেষ সৌদি আরবে সাক্ষাৎ হয় ২০১৪ সালের মার্চের মাঝামাঝিতে। তখন মার সঙ্গে পবিত্র ওমরাহ পালন করতে স্বপরিবারে সৌদি আরব আসেন তারেক রহমান। চেয়ারপারসনের স্বাস্থ্য পরীক্ষা ১২ আগস্ট লন্ডনের একটি হাসপাতালে অ্যাপয়নমেন্ট আছে। বিশেষ করে ওই হাসপাতালে চোখের পরীক্ষা করাবেন তিনি। যদি ওই অ্যাপয়নমেন্ট ঠিক থাকে তাহলে ১০ আগস্ট তিনি ঢাকা ছাড়বেন।সরকারবিরোধী আন্দোলন করতে গিয়ে দীর্ঘদিন গুলশান কার্যালয়ে অবরুদ্ধ জীবনযাপনেও হাঁপিয়ে উঠেছেন বিএনপিপ্রধান। এ জন্য ছেলে ও তার পরিবারের সদস্যদের সঙ্গে একটু সময় কাটাতে উদগ্রীব হয়ে পড়েছেন তিনি। খালেদা জিয়ার লন্ডন সফরের দিকে তাকিয়ে বিএনপির নেতা-কর্মীরা। সেখানে তারেক রহমানের সঙ্গে সাক্ষাৎ ছাড়াও দল পুনর্গঠনে গুরুত্বপূর্ণ আলোচনা হবে মনে করেন বিএনপির কেন্দ্রীয় নেতৃত্ব। বিশেষ করে দলের স্থায়ী কমিটি পুনর্গঠন, মহাসচিব চূড়ান্ত, নির্বাহী কমিটি ঢেলে সাজানোর বিষয়ে কথা বলবেন মা-ছেলে। তাছাড়া বিএনপির অঙ্গ সংগঠন যুবদল, ছাত্রদল, স্বেচ্ছাসেবক দলসহ অন্যগুলোর শীর্ষ নেতৃত্ব নিয়েও আলোচনা হবে তাদের মধ্যে। সর্বশেষ আন্দোলনে তারা দুজনই তৃণমূলের নেতাদের সঙ্গে কথা বলেছেন। কারা কারা তাদের ডাকে সাড়া দিয়েছেন তাও আলোচনায় স্থান পাবে। অপেক্ষাকৃত তরুণ, ক্লিন ইমেজ, আন্দোলনে সক্রিয় ও ত্যাগী নেতাদের সামনের সারিতে নিয়ে আসারও চিন্তাভাবনা মা-ছেলের। 

