সরকার গার্মেন্টস পল্লী স্থাপনসহ অবকাঠামো সুযোগ-সুবিধা বাড়ানোর নানামূখী পদক্ষেপ গ্রহণ করেছে


গত সাড়ে ছয় বছরে পোশাক শিল্পে নতুন রেকর্ড অর্জন করেছে বাংলাদেশ। নানামুখী চ্যালেঞ্জ থাকা সত্ত্বেও ওই সময়ে পোশাক রফতানি বেড়েছে প্রায় দ্বিগুণ। বছরে সাড়ে ২৪ বিলিয়ন ডলারের পোশাক রফতানি করছে বাংলাদেশ। তবে চলতি অর্থবছরে ২৭ বিলিয়ন ডলারের পোশাক রফতানির লক্ষ্যমাত্রা নির্ধারণ করা হয়েছে। এছাড়া নতুন মজুরি বোর্ড গঠন করায় শ্রমিকদের বেতন তিনগুণ বেড়েছে। ওই সময়ে বেড়েছে দেশের মোট রফতানিও। পণ্য রফতানিতে বাংলাদেশ এগিয়ে যাচ্ছে দ্রুততার সঙ্গে। বিশ্ব বাণিজ্যে বাংলাদেশের অবস্থান শক্ত অবস্থান সৃষ্টিতে সক্ষম হয়েছে। গার্মেন্টস শিল্পপার্ক স্থাপনঃ ঢাকার ওপর চাপ কমাতে মুন্সীগঞ্জে গড়ে তোলা হচ্ছে গার্মেন্টস শিল্পপার্ক। এই শিল্পপার্ক তৈরি হওয়ার পর সেখানে স্থানান্তরিত হবে প্রায় ১ হাজার পোশাক কারখানা। শতভাগ কমপ্লায়েন্স কারখানা গড়ে তোলা হবে এই শিল্পপার্কে। তৈরি হবে বিশ্বমানের পোশাক। এ কারণে মুন্সীগঞ্জের গজারিয়া উপজেলার বাউশিয়ার দিকে নজর এখন গার্মেন্ট শিল্পমালিকদের। আগামী বছরের মধ্যে প্রকল্পটি চালু করার চেষ্টা করছে সরকার। এজন্য বিজিএমইএ প্রস্তুত রয়েছে। প্রকল্পটি বাস্তবায়নে আগামী জুন মাসের মধ্যে পুরো টাকা পরিশোধ করবে বিজিএমইএ।

