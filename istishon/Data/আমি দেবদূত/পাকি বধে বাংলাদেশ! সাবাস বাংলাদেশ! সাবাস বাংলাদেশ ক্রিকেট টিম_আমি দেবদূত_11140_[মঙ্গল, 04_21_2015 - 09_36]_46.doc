পাকি বধে বাংলাদেশ! সাবাস বাংলাদেশ! সাবাস বাংলাদেশ ক্রিকেট টিম


সফরকারী পাকিস্তান ক্রিকেট দলকে ধরাশায়ী করে সিরিজ জিতে স্বাগতিক বাংলাদেশ ক্রিকেটবিশ্বকে চিনিয়ে দিল তাদের শক্তিমত্তা। এক ম্যাচ বাকি থাকতেই অর্জিত হলো এই অসাধারণ বিজয়। টাইগারদের অভিনন্দন। আবেগ-উচ্ছ্বাসে ভেসে গিয়ে দেশের সকল ক্রিকেটপ্রেমীরই হৃদয়ে ধ্বনিত হচ্ছে-সাবাস বাংলাদেশ! ফিল্ডিং-বোলিং-ব্যাটিং- প্রত্যেকটি অঙ্গনে বাংলাদেশ দল এবার ক্রিকেটীয় বুদ্ধি ও ক্ষমতার পরিচয় রেখেছে। শুক্রবার প্রথম ম্যাচটিতেই কুপোকাত হয়েছিল পাকিস্তান দল। খেলা দেখতে দেখতে মনে হচ্ছিল যেন বাঘের সামনে কাঁপছে হরিণ! সত্যিই দৃঢ়প্রতিজ্ঞ বলশালী বাঘের আত্মবিশ্বাসেই যেন ওদের ওপর চড়াও হয়েছিল বাংলা মায়ের দামাল ছেলেরা। ওদের ছোড়া বলের দাপুটে জবাব দিয়েছে তামিম-মুশফিকরা; আর ক্রিকেটের তরুণতুর্কি তাসকিন-আরাফাতের ছোড়া বলগুলো যেন একেকটি অগ্নিগোলক। একের পর এক পাকিস্তানী ব্যাটসম্যান তাতে পরাস্ত হয়েছে। পর পর দুটি ম্যাচ দেখে দর্শকরা বুঝে গেছেন বিশ্বকাপে সাফল্যের নতুন উচ্চতায় ওঠা বাংলাদেশ দল বদলে গেছে বিপুলভাবে। সর্ববিচারেই উন্নতি ঘটেছে টিমের। সিরিজ জয়ের পর রাষ্ট্রপতি ও প্রধানমন্ত্রী অভিনন্দন জানিয়েছেন বাংলাদেশ ক্রিকেট দলকে। রবিবার খেলোয়াড়দের উৎসাহ দিতে মাননীয় প্রধানমন্ত্রী গ্যালারিতে উপস্থিত থেকেছেন। খেলাশেষে জাতীয় পতাকা নাড়িয়ে তাৎক্ষণিকভাবে আনন্দ প্রকাশ করেন। চলতি বছর প্রথমবারের মতো সিরিজ জয় করার পর তাদের সামনে আরেকটি বাংলা ওয়াশের হাতছানি। ৭১ এর পর এই পাক বাহিনীকে ১৯৯৯ সালে পরাস্ত করেছিল। আবারও এই পুনরাবৃত্তি ঘটালো ঢাকা মিরপুর ষ্টেডিয়ামে গত ১৭ ও ১৯ এপ্রিলে। ১৬ বছর যে দলকে হারানো যায়নি, তাদের তিন দিনের মাথায় দুবার হারিয়ে সিরিজ জিতে নেয়া সামান্য কথা নয়। প্রবল পরাক্রমশালী পাকিস্তানকে বিড়াল বানিয়ে সিরিজ জিতে এমনিতেই ইতিহাস সৃষ্টি করেছে বাংলাদেশ। এখন দেশবাসীর প্রত্যাশা, বাংলা ওয়াশের সুবর্ণ সুযোগটি যেন হাতছাড়া না করে টাইগাররা। ঐ বিজয়ে প্রমান রাখতে চাই-“বাঙ্গালী বীরের জাতি”।

