আসন্ন ঈদে ঘরমুখো মানুষের নিরাপদে বাড়ি ফেরা, যানজট মোকাবেলা, নিরাপত্তাসহ অন্যান্য বিষয়ে বিশেষ পদক্ষেপে সরকার


পবিত্র ঈদুল ফিতর উপলক্ষ্যে প্রতিদিন ২ লাখ ৫০ হাজার যাত্রী পরিবহনের টার্গেট নিয়ে আগামী ৯ জুলাই থেকে ট্রেনের অগ্রিম টিকিট বিক্রির সিদ্ধান্ত নিয়েছে বাংলাদেশ রেলওয়ে। এ ছাড়া ঈদের আগের ৩ দিন (১৫-১৭ জুলাই) এবং ঈদের পরের ৭ দিন (২০-২৬ জুলাই) ৭ জোড়া স্পেশাল ট্রেন চালানো হবে। আগামী ১৩ জুলাই থেকে ঈদের পূর্বদিন পর্যন্ত আন্তঃনগর ট্রেনের রেলের সব স্টাফদের অফ-ডে বাতিল করা হয়েছে। একজন যাত্রী ৪টির বেশি টিকিট কিনতে পারবেন না। বিক্রি হওয়া টিকিট ফেরত নেয়া হবে না। টিকিট কালোবাজারি রোধে ঢাকা, ঢাকা ক্যান্টনমেন্ট, বিমানবন্দর, জয়দেবপুর, চট্টগ্রাম, ময়মনসিংহ, সিলেট, রাজশাহী, খুলনাসহ সব বড় স্টেশনে জিআরপি, আরএনবি, স্থানীয় পুলিশ ও র্যা ব সার্বক্ষণিক পাহারায় থাকবে। এ ছাড়া জেলা প্রশাসকের সহায়তায় ভ্রাম্যমাণ আদালত পরিচালনা করা হবে। সাত জোড়া স্পেশাল ট্রেন আগামী ১৫ জুলাই থেকে চলাচল করবে। আসন্ন ঈদে ঘরমুখো মানুষের নিরাপদে বাড়ি ফেরা, ঢাকা মহানগরীর প্রবেশ এবং বহির্গমন পয়েন্টগুলো যানজটমুক্ত রাখা, মহাসড়কে যানজট মোকাবেলা, সড়ক নিরাপত্তাসহ অন্যান্য বিষয়ে সরকার সক্রিয় রয়েছে। 

