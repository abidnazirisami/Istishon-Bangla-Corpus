পদ্মা সেতু নির্মানে আমদানী নির্ভরতা কমিয়ে বৈদেশীক মুদ্রা সাশ্রয়ে ব্যাপক ভুমিকায় মধ্যপাড়া পাথরখনি


অবশেষে পদ্মাসেতুতে ব্যবহার হচ্ছে দিনাজপুরের পাথর। পদ্মা বহুমুখী সেতু কর্তৃপক্ষ দিনাজপুরের মধ্যপাড়া কঠিন শিলা খনি থেকে পাথর কিনতে সম্মত হয়েছে। এই খনির পাথর মানসম্মত নিশ্চিত হয়েই সিদ্ধান্ত নিয়েছে সম্প্রতি সরকারের উচ্চ পর্যায়ের প্রতিনিধি। পদ্মা সেতু কর্তৃপক্ষ ও ঠিকাদারী প্রতিষ্ঠানের প্রতিনিধি দিনাজপুরের মধ্যপাড়া কঠিন শিলা খনি এলাকা পরিদর্শন করেন। খনি পরিদর্শন করে প্রতিনিধি দলের কর্মকর্তারা এই খনির পাথরের গুনগত মান সম্পর্কে সন্তোষ প্রকাশ করেন। পদ্মা সেতু তৈরীতে আগামী চার বছর প্রায় ৭০ লাখ মেট্রিকটন পাথর লাগবে। এরমধ্যে আগামী তিনমাসে সেতু প্রকল্পের ঠিকাদারী প্রতিষ্ঠান চায়না মেজর ব্রীজ ও সিনো হাইড্রো কর্তৃপক্ষ ৬০ হাজার টন পাথর কিনবে। বর্তমানে মধ্যপাড়া খনিতে প্রায় চার লাখ মেট্রিকটন পাথর মজুদ আছে। মধ্যপাড়া গ্রানাইট মাইনিং কোম্পানী থেকে, পদ্মা সেতুর উল্লেখযোগ্য অংশের প্রয়োজনীয় পাথর সরবরাহ করা সম্ভব হবে। আগামী এক বছর প্রতিদিন এখান থেকে সাড়ে পাঁচ হাজার মেট্রিকটন পাথর তোলা হবে। এতে সেতুর ২৫ থেকে ৩০ শতাংশের চাহিদা মেটানো যাবে। পদ্মা সেতুতে যে পরিমান পাথর প্রয়োজন হবে তার প্রায় ৫০ শতাংশ পাথর এই খনি থেকে সরবরাহ করা যাবে। এর ফলে একদিকে যেমন লাভজনক প্রতিষ্ঠানে রূপান্তরিত হতে যাচ্ছে দেশের একমাত্র পাথর খনি অন্যদিকে এই পাথর ব্যবহারের ফলে পদ্মা সেতু নির্মানে আমদানী নির্ভরতা কমিয়ে সাশ্রয় হবে বৈদেশীক মুদ্রা।

