বিএনপি যদি জামায়াতকে প্রত্যাহার করে মুক্তিযুদ্ধের পক্ষের রাজনীতিতে ফিরে আসে, তবে অবশ্যই সেটাকে স্বাগতম জানাবে দেশের মানুষ


বিএনপি কি শেষ পর্যন্ত জামায়াতকে প্রত্যাহার করছে? এটা কি সত্য? যদি সত্য হয়ে থাকে, তবে সেটা আরো আগে দেয়া উচিত ছিল। আরো আগে জামায়াতকে প্রত্যাহার করলে বিএনপিকে এভাবে গণধিকৃত হতে হতো না। বিএনপির কাঁধে উঠে জামায়াত দেশে স্বাধীনতাবিরোধী অপতৎপরতা চালিয়েছে, শুধুমাত্র ক্ষমতায় যাওয়ার জন্য বিএনপিও জামায়াতের সাথে সুর মিলিয়ে স্বাধীনতাবিরোধী অপতৎপতায় যুক্ত হয়ে নিজেদের মুক্তিযুদ্ধের পক্ষের পরিচয় মুছে ফেলতে তারা নিজেরাই উদ্যোত হয়েছিল। জামায়াতের ইন্ধনে বিএনপি জাতির জনক বঙ্গবন্ধুকে বিতর্কিত করার চেষ্টা করেছে, মুক্তিযুদ্ধের ইতিহাসকে বিতর্কিত করার চেষ্টা করেছে। এসব অপতৎপরতার পরিণতি কি, সেটা বিএনপি এখনো হয়তো পুরোটা বুঝতে পারেনি, তবে এসব অপতৎপরতা অব্যাহত রাখলে বুঝতে বাধ্য হবে। তখন আর বিএনপির কিছু করার থাকবে না। দীর্ঘদিন থেকে আমরা জামায়াতকে ছেড়ে মুক্তিযুদ্ধের পক্ষের রাজনীতিতে বিএনপিকে ছেড়ে আসার আহ্বান জানিয়ে ব্যর্থ হয়ে জামায়াত ও বিএনপি উভয়কে রাজনীতি থেকে বিদায় জানানোর সংগ্রামে অবতীর্ণ হতে বাধ্য হয়েছি। পরিস্থিতি বিবেচনা করে দেখলে স্পষ্ট বোঝা যায়, বিএনপির অস্তিত্ব টিকে থাকার অর্থ দেশে জামাতের অস্তিত্ব টিকে থাকা, বিএনপির অস্তিত্ব টিকে থাকার অর্থ দেশে স্বাধীনতাবিরোধী অপতৎপরতা অব্যাহত থাকা। তাই জামায়াত-বিএনপির উচ্ছেদ দেশের স্বাধীনতা, গণতন্ত্রের জন্য গুরুত্বপূর্ণ বিষয়। বিএনপি যদি জামায়াতকে প্রত্যাহার করে মুক্তিযুদ্ধের পক্ষের রাজনীতিতে ফিরে আসে, তবে অবশ্যই সেটাকে স্বাগতম জানানো হবে। তবে স্পষ্ট ঘোষণা দিতে হবে, জাতির জনক বঙ্গবন্ধু শেখ মুজিবুর রহমান, জাতির জনক বঙ্গবন্ধুর নেতৃত্বে মুক্তিযুদ্ধ সংঘটিত হয়েছে। সেইসাথে যুদ্ধাপরাধীদের বিচারকে ত্বরান্বিত করার জন্য প্রয়োজনীয়ত সহযোগিতার অঙ্গীকার প্রদান করতে হবে। এসব কি স্পষ্ট করবে বিএনপি? যদি করে তবে সেটা দেশের জন্য ভাল, দেশের মানুষের জন্য ভাল, বিএনপির জন্যও ভাল। আর যদি বিএনপি মুক্তিযুদ্ধের পক্ষে স্পষ্ট অবস্থান নিতে দ্বিধাগ্রস্থ থাকে, তবে তাদের রাজনীতি থেকে উচ্ছেদ করার আন্দোলনের কোন বিকল্প থাকবে না। যেদেশের স্বাধীনতার জন্য ৩০ লক্ষ মানুষ প্রাণ দিয়েছে, সেই দেশের মাটিতে স্বাধীনতাবিরোধী কিংবা তাদের মদদ দেয়ার কোন কর্মকান্ড এদেশের মানুষ মেনে নেবে না। 

