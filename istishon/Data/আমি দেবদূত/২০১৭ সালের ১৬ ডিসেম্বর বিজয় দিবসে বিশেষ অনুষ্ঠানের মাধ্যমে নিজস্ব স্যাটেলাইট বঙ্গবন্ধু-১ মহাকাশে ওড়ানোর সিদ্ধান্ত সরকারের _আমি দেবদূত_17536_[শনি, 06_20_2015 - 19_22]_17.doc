২০১৭ সালের ১৬ ডিসেম্বর বিজয় দিবসে বিশেষ অনুষ্ঠানের মাধ্যমে নিজস্ব স্যাটেলাইট বঙ্গবন্ধু-১ মহাকাশে ওড়ানোর সিদ্ধান্ত সরকারের 


বঙ্গবন্ধু-১ স্যাটেলাইট তৈরি করার আগ্রহ প্রকাশ করেছে ৪টি দেশের ৪টি কোম্পানি। বুধবার ছিল দরপত্র জমা দেয়ার শেষ দিন। ২৪ মে পর্যন্ত দরপত্র বিক্রি করা হয়েছিল। বৃহস্পতিবার থেকে দরপত্রগুলো নিয়ে বিশ্লেষণ শুরু করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। স্যাটেলাইট বানাতে আগ্রহ দেখিয়েছে ফ্রান্সের এমডিএ কর্পোরেশন, কানাডিয়ান কোম্পানি অরবিটল, চীনের গ্রেটওয়াল ইন্ডাস্ট্রি কর্পোরেশন ও যুক্তরাষ্ট্রের ট্যালস। প্রাথমিকভাবে প্রকল্পের মেয়াদ ২০১৭ সালের জুন পর্যন্ত নির্ধারিত থাকলেও ওই বছর ১৬ ডিসেম্বর বিজয় দিবসে বিশেষ অনুষ্ঠানের মাধ্যমে নিজস্ব স্যাটেলাইট মহাকাশে ওড়ানোর উৎসব করার পরিকল্পনা করা হচ্ছে। কাঙ্ক্ষিত এ স্যাটেলাইট উৎক্ষেপণ বাণিজ্যিকভাবেও লাভজনক হবে বলে মনে করছে বিটিআরসি। বর্তমানে শুধু স্যাটেলাইট টেলিভিশনগুলোর স্পেকট্রাম ভাড়া বাবদই বছরে দেড় কোটি ডলার বিদেশে চলে যায়। স্যাটেলাইটটি রাশিয়ার ইন্টার স্পুটনিকের কাছ থেকে কেনা ১১৯.১ পূর্ব দ্রাঘিমায় ওড়ানো হবে এবং পরের দুইটির জন্য ইতিমধ্যে অরবিটাল স্লট পেতে আইটিইউর কাছে আবেদন জানানো হয়েছে। সাত বছরের মধ্যে এটি লাভজনক অবস্থায় চলে আসবে এবং এর মাধ্যমে দেশের কোটি কোটি ডলারের বৈদেশিক মুদ্রা সাশ্রয় হবে।

