আবার কি পারবে ঘুরে দাঁড়াতে_


খালেদা জিয়া এরই মধ্যে জেলা পর্যায়ের নেতাদের আদেশ দিয়েছেন প্রস্তুতি নিতে। তিনি জেলা সফরে বেরোবেন। বৃহত্তর আন্দোলনে যাওয়ার আগে দলকে সুসংগঠিত করার যে পরামর্শ আমরা ২০০৮ থেকে দিয়ে আসছিলাম, অনেক কিছু হারিয়ে সাঁঝবেলায় এসে সেদিকেই দৃষ্টি দিলেন। বিএনপির পজিটিভ রাজনীতির আরেকটি পদক্ষেপের কথা ৮ মের পত্রিকায় দেখলাম। ছাত্রদল পুনর্গঠনের উদ্যোগ নেওয়া হয়েছে। এটি খুবই প্রয়োজনীয় দায়িত্ব ছিল বিএনপির জন্য। তবে এসব ক্ষেত্রে সাফল্য পেতে হলে বিএনপিকে গণতন্ত্র চর্চার পথে হাঁটতে হবে। অবশ্য এই জায়গাটিতে আসা বিএনপির জন্য সহজ হবে না। গণশক্তির ওপর শ্রদ্ধা দেখাতে না পারলে গণতন্ত্রের পথে হাঁটা কঠিন। যেখানে ঐতিহাসিকভাবে গণতান্ত্রিক আন্দোলনের মধ্য দিয়ে বেড়ে ওঠা আওয়ামী লীগের এ যুগের নেতা-নেত্রীরা পুরোপুরি জনগণের দল হতে পারছেন না, সেখানে বিএনপির পক্ষে গণতন্ত্র চর্চা করা কঠিন। কারণ গণতান্ত্রিক চেতনাবিরোধী অবস্থান থেকে এই দলের জন্ম হয়েছিল। দীর্ঘ সময় বিএনপি সরকারে থেকেছে। কিন্তু সুশাসন প্রতিষ্ঠার কোনো চেষ্টা করেনি। দুর্নীতি আর সন্ত্রাসী কর্মকাণ্ডে আকণ্ঠ নিমজ্জিত থেকেছে। বিএনপির গণতান্ত্রিক হওয়ার পেছনে বড় বাধা জামায়াত বন্ধুত্ব। জঙ্গিবাদের সঙ্গেও বিএনপির পরোক্ষ যোগাযোগ আছে। জামায়াত এখন সিন্দবাদের বুড়োর মতো ভালোই চেপে বসেছে বিএনপির ঘাড়ে। এসব অশুভ যোগাযোগ ও অসৎ বন্ধুত্ব ঝেড়ে বিদায় করতে না পারলে বিএনপির পক্ষে গণতন্ত্রের পথে হাঁটা সম্ভব হবে না। ৯ মে একটি জাতীয় দৈনিকের খবরে দেখেছি বিএনপি জামায়াত বন্ধুত্ব ত্যাগের সিদ্ধান্ত নিয়েছে। এ ব্যাপারে বড় বাধা তারেক রহমানের সবুজ সংকেতও নাকি পাওয়া গেছে। খবরটি সত্য হলে বিএনপির জন্য এর চেয়ে ভালো কিছু হতে পারে না। কঠিন বাস্তবতা বিএনপি নেতৃত্বকে পথ চিনিয়েছে। সাঁঝের বেলায় ঘুরে দাঁড়ানোর ইচ্ছাকে স্বাগত। বিএনপি নেতা-নেত্রীরা মুখে না মানলেও ইতিহাস সাক্ষ্য দেবে, ২০১৪-এর ৫ জানুয়ারির নির্বাচনে না যাওয়া বিএনপির বড় ভুল ছিল। কিন্তু কট্টরপন্থীদের ক্ষমতায় যাওয়ার অস্থিরতা বিএনপির বড় ক্ষতি করে দিল। নির্বাচন ঠেকানোর জন্য বিএনপির নাম ভাঙিয়ে জামায়াত-শিবির সাধারণ নিরপরাধ মানুষকে বোমায় ঝলসে দিয়ে, জীবন ছিনিয়ে নিয়ে, নানা নাশকতা করে দলটিকে গণ-আস্থা থেকে অনেক দূরে ঠেলে দিল। বাস্তবতা হচ্ছে, মাঠে কর্মী-সমর্থক ও নেতাদের অভাবে বিএনপি একা হয়ে গেল। ঢাল নাই তলোয়ার নাই নিধিরাম সর্দার হয়েও বিএনপি গণবিরোধী কর্মসূচি চালিয়েই যেতে লাগল। এভাবে দিন দিন বিএনপির আন্দোলন পরিণত হয়ে গেল আত্মঘাতী আন্দোলনে। শেষ বেলায় এসে তো এই বাস্তবতা আড়াল করার কারণ নেই যে দল পুনর্গঠন ছাড়া বিএনপির এখন আর এক পা-ও এগিয়ে যাওয়ার সুযোগ নেই। তাই জয়-পরাজয়ের কথা না ভেবে নিয়মতান্ত্রিকতায় ফিরে আসার জন্য নির্বাচনে থাকা উচিত ছিল। অতি অসময়ে নির্বাচন থেকে নিজেদের প্রত্যাহার করে বিএনপি আরেকবার ভুল করল। হতাশ করল কর্মী-সমর্থকদের। নেতা- কর্মীহীন বিএনপি কি পারবে আবার ঘুরে দাঁড়াতে? 

