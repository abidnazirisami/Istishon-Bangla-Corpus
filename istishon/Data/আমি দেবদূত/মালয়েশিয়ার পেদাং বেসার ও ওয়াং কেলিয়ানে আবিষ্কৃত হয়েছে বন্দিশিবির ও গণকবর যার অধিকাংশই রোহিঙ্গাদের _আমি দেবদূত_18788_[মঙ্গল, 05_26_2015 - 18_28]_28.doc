মালয়েশিয়ার পেদাং বেসার ও ওয়াং কেলিয়ানে আবিষ্কৃত হয়েছে বন্দিশিবির ও গণকবর যার অধিকাংশই রোহিঙ্গাদের 


মালয়েশিয়ার থাইল্যান্ড সীমান্তের কাছে পেদাং বেসার ও ওয়াং কেলিয়নে আরও গণকবরের সন্ধান মিলেছে। দু’একটি নয়, ১৩৯টি। আর এর মধ্যে রয়েছে পচাগলা লাশ, কঙ্কাল ও হাড়গোড়। ধারণা করা হচ্ছে গণকবরগুলোর মধ্যে কয়েকশ’জনকে চাপা দেয়া হয়েছে। তাদের বেশিভাগই মিয়ানমারের রোহিঙ্গা। শুধু গণকবর নয় মালয়েশিয়ার উত্তরাঞ্চলে অন্তত ২৮টি বন্দিশিবির পাওয়া গেছে, যেগুলোর মধ্যে পাচার হয়ে যাওয়া রোহিঙ্গা ও পৃথিবীর অন্যান দেশের নাগরিকদেরকে রাখা হত। আন্তর্জাতিক সংবাদ মাধ্যম মালয়েশিয়ায় ৩০টি গণকবর পাওয়ার খবর দেয়। কিন্তু এর পরদিনই দেশটির কর্তৃপক্ষ আরও ১০৯টি গণকবর পাওয়ার কথা জানায়। এ মাসের শুরুর দিকে থাইল্যান্ডের প্রত্যন্ত গহিন জঙ্গলে মিয়ানমারের রোহিঙ্গা ও বাংলাদেশীদের আটকে রাখা ও গণকবরের সন্ধান মেলে। সেখান থেকে উদ্ধার করা হয় কমপক্ষে ২৬টি মৃতদেহ। এরপরই আস্তে আস্তে বেরিয়ে আসতে থাকে মানব পাচারের ভয়াবহ, বিভীষিকাময় চিত্র। এ মাসের শুরুর দিকে দেখা দেয়া অভিবাসী সংকটের পর এবারই প্রথম মালয়েশিয়ায় গণকবর ও বন্দিশিবিরের সন্ধান মিলল। ধারণা করা হচ্ছে, এসব গণকবর ও বন্দিশিবির সাগরপথে থাইল্যান্ড হয়ে মালয়েশিয়ায় পাড়ি জমানো রোহিঙ্গা। এর আগে থাইল্যান্ডের জঙ্গলে গণকবরের সন্ধান পাওয়া গেলে মানবপাচারের বিষয়টি বিশ্বব্যাপী আলোচনায় চলে আসে। এর প্রতিটিতে ঠিক কত লাশ রয়েছে, এ ব্যাপারে নিশ্চিত হওয়া যায়নি। এটা একটা ভয়ানক ও হৃদয়বিদারক দৃশ্য। 

