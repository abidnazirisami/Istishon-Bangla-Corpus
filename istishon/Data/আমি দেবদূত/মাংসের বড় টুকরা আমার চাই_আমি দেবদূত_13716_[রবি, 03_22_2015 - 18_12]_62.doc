মাংসের বড় টুকরা আমার চাই


বাংলাদেশে বিএনপি’র ব্যবহার উদ্ভট। তারা হাসিনা সরকারের অধীনে বড় নির্বাচনে যাবে না, ছোট নির্বাচনে যাচ্ছে। আগেও তাই হয়েছে এবং এখনো তাই হচ্ছে। আগে পাঁচটি সিটি কর্পোরেশনের মেয়র নির্বাচনসহ অসংখ্য পৌরসভার নির্বাচনে তারা অংশ নিয়েছেন এবং জয়ীও হয়েছেন। সেই নির্বাচন বৈধ এবং তাদের জয়ী হওয়াও বৈধ বলে তারা মেনে নিয়েছে। অবশ্য নির্বাচনগুলোতে পরাজয় হলেই তারা রব তুলতেন, এই নির্বাচন অবৈধ এবং হাসিনা সরকার নির্বাচনে কারচুপি করেছে। বর্তমান সরকারের আমলে অনেক নির্বাচনে, এমনকি পেশাজীবী সংগঠনের (যেমন সুপ্রিমকোর্ট বার সমিতি, জাতীয় প্রেসক্লাব) নির্বাচনে জয়ী হয়েও বিএনপি’র মুখে এখনো সেই পুরনো বুলি আওয়ামী লীগ সরকারের অধীনে কোনো অবাধ ও সুষ্ঠু নির্বাচন হতে পারে না। বিএনপিকে খুশি করতে হলে আওয়ামী লীগকে সকল নির্বাচনে স্বেচ্ছায় পরাজয় বরণ করতে হয়। নইলে বেগম খালেদা জিয়ার কণ্ঠ থেকে এই তোতা পাখির কথা কখনো বন্ধ হবে না যে, “আমাদের জয় ছিনতাই করা হয়েছে”। যাহোক, ঢাকার দুই অংশ এবং চট্টগ্রাম এই তিনটি সিটি কর্পোরেশনের মেয়র নির্বাচনের তারিখ ঘোষিত হয়েছে আগামী মাসে। খবর বেরিয়েছে বিএনপি এই নির্বাচনে অংশ নেওয়ার সিদ্ধান্ত নিতে যাচ্ছে। অর্থাৎ আওয়ামী লীগ সরকারের অধীনে এসকল তুলনামূলক ছোট নির্বাচনে যেতে বিএনপি’র আপত্তি নেই। কিন্তু বড় অর্থাৎ জাতীয় নির্বাচনে যেতে হলেই সংলাপ চাই, সমঝোতা চাই ইত্যাদি দাবি এবং মানুষ পুড়িয়ে মারার সন্ত্রাসী অভিযান। সৈয়দ মুজতবা আলীর গল্পে টম আর ডিকের মধ্যে ঝগড়া হয়েছিল মাংসের বড় ও ছোট টুকরা কে নেবে তা নিয়ে। দু’জনেরই দাবি ছিল বড় টুকরোর উপর। ২০ দলীয় জোটের বড় টুকরা খাওয়ার লোভে হরতাল অবরোধ করলেও ছোট টুকরা খাওয়ার লোভ তারা ছাড়তে পারছে না। তারা গাছেরটা খাবে এবং তলারটা খাবে। 

