ডিজিটাল বাংলাদেশ বিনির্মাণে স্বল্প সময়ের মধ্যে প্রত্যেকটি ঘরে বিদ্যুত সংযোগ পৌঁছে দিতে বিশেষ পদক্ষেপ সরকারের 


পটুয়াখালী জেলার বাউফলের সবকটি গ্রাম বিদ্যুতের আলোয় আলোকিত হতে যাচ্ছে। ঘরে ঘরে নতুন সংযোগে দেয়ার জন্য বাড়ানো হচ্ছে সাব-স্টেশনগুলোর ধারণক্ষমতা। ইতোমধ্যে বাউফলের দুই তৃতীয়াংশ গ্রামে বিদ্যুতের লাইন সম্প্রাসারণ করা হয়েছে। এখন চলছে সংযোগ দেয়ার কাজ। বাংলাদেশ পল্লী বিদ্যুত বোর্ডের মাধ্যমে এ কাজ করা হচ্ছে। এ পর্যন্ত বাউফলে প্রায় ১ হাজার ৫শ’ কিলোমিটার এলাকায় বিতরণকৃত লাইনের মাধ্যমে ৩৫ হাজার গ্রাহককে বিদ্যুতের সুবিধা দেয়া হয়েছে। যার অর্ধেকেরও বেশি বিদ্যুত সংযোগ দেয়া হয়েছে আওয়ামী লীগ সরকারের সময়। বর্তমানে কালীশুরী এলাকায় ১০ এমভিএর আরেকটি সাব-স্টেশনের নির্মাণ কাজ চলছে। এ সাব-স্টেশনটি চালু হলে বাউফলে প্রায় সব কটি গ্রামের ঘরে ঘরে বিদ্যুত সংযোগ পৌঁছে যাবে। ২০০১ সালে পিডিবি থেকে বাউফল পল্লী বিদ্যুত সমিতির কাছে বিদ্যুত বিতরণের দায়িত্ব দেয়ার পর থেকে উপজেলায় বিভিন্ন গ্রামে পল্লী বিদ্যুতের সম্প্রসারণ কাজ শুরু হয়। সরকারের বর্তমান সময়ে বাউফলের গোসিংগা বিদ্যুতের সাব-স্টেশনের ক্ষমতা বৃদ্ধি ও কালীশুরী এলাকায় নতুন একটি সাব-স্টেশন নির্মাণের উদ্যোগ নেয়া হয়। গোসিংগা সাব-স্টেশনের উন্নতিকরণের পর এখন নতুন করে গ্রাহকেদের বিদ্যুত সংযোগ দেয়ার কাজ চলছে। ডিজিটাল বাংলাদেশ বিনির্মাণে স্বল্প সময়ের মধ্যে প্রত্যেকটি ঘরে বিদ্যুত সংযোগ প্রদান করতে সরকারের এ পদক্ষেপ। 

