বিশেষ গোষ্ঠীর ভারতপ্রীতির মহড়া প্রদর্শনের চেষ্টা


ভারতের প্রধানমন্ত্রী নরেন্দ্র মোদির বাংলাদেশ সফর নিয়ে বিএনপি’র ভারতপ্রীতির মহড়া প্রদর্শনের চেষ্টা গত কিছুদিন ধরে তাদের প্রদত্ত বিভিন্ন বক্তব্য ও বিবৃতির মাধ্যমে প্রকাশ পেয়েছে। যদিও এই রাজনৈতিক দলটির জন্মই হয়েছিল ভারতের বাংলাদেশ সংক্রান্ত কার্যক্রমকে হেয় প্রতিপন্ন করাসহ ভারতবিরোধী তোলার মধ্য দিয়ে। যে তালপট্টি দ্বীপের বাস্তবে কোন অবস্থান নেই, সে তালপট্টি নিয়ে ভারতকে বাংলাদেশে তালপট্টি ছেড়ে দেয়ার বহু মনগড়া ঘটনা অপপ্রচার করে ভারতের সঙ্গে প্রায় যুদ্ধাবস্থার পরিস্থিতিও সৃষ্টি করে। কিছুদিন আগ পর্যন্তও এই বিএনপি-জামায়াত জোটই আওয়ামী লীগকে ভারতের দালাল বলে আখ্যায়িত করত। ভারতের সঙ্গে যত অমীমাংসিত ও বাংলাদেশের স্বার্থসংশ্লিষ্ট বিষয়ে চুক্তি আওয়ামী লীগ শাসন আমলেই সম্পাদিত হয়েছে। এ ক্ষেত্রে ১৯৭৪ সালে ইন্দিরা-মুজিব ঐতিহাসিক সীমান্ত চুক্তি বিশেষভাবে উল্লেখযোগ্য। তা আবার আওয়ামীলীগ আমলে ভারতের লোকসভা ও বিধানসভায় সর্বসম্মতিক্রমে একটি বিল পাস হওয়ার মাধ্যমে প্রমাণিত হয়েছে। বিএনপি-জামায়াত জোট সব সময়ই বাংলাদেশের নাগরিকদের মনে ভারতের বিরুদ্ধে ঘৃণা সৃজনে চেষ্টা করেছে। তাদের শাসনকালেই সর্বাধিক সংখ্যক সনাতন ধর্মাবলম্বী বাংলাদেশের নাগরিক দেশ ত্যাগে বাধ্য হয়, তাদের সহায় সম্পদ লুণ্ঠন করে নেয়া হয়, রাষ্ট্রের ন্যায্য সকল সুযোগ-সুবিধা থেকে বঞ্চিত করে ধর্মীয় সংখ্যালঘুদের বিশেষত হিন্দুদের দ্বিতীয় শ্রেণীর নাগরিকে পরিণত করা হয়। এ কথা ভুললে চলবে না ভারতের প্রাক্তন প্রধানমন্ত্রী মনমোহন সিংহ-এর বাংলাদেশ সফরকালে বিএনপি-জামায়াত জোট ধর্মঘট আহ্বান করে এবং রাষ্ট্রপতি প্রণব মুখার্জীর বাংলাদেশ সফরকালে ২০ দলীয় জোট আহূত হরতালের অজুহাতে ভারতের রাষ্ট্রপতির সঙ্গে পূর্বনির্ধারিত সাক্ষাতকারে অংশগ্রহণ করা থেকে বিরত থাকার মাধ্যমে ভারতের রাষ্ট্রপতিকে কার্যত অপমান করা হয়। এই বিএনপিই এখন ভারতপ্রেমিক সাজার চেষ্টা করছে। হায় সেলুকাস! কি বিচিত্র এই বিএনপি! কি বিচিত্র তাদের রাজনীতি!

