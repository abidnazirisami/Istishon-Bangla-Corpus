সকলের মঙ্গল হোক


“মন্দির, মসজিদ, গীর্জায়
আমার প্রার্থনায়
আমি বলি জগতের মঙ্গল হোক”
আমরা সকলেই কম-বেশী প্রার্থনা করি, কেউ নিজের জন্যে, কেউ পরিবারের জন্যে আবার কেউ বা সারা জগতের জন্যে প্রার্থনা করে থাকি। যাতে নিজে, পরিবার, দেশ বা বিশ্ব সুখে শান্তিতে থাকে। কিন্তু এখন বুঝি আর এ সব প্রার্থনায় কাজ হচ্ছে না, তা নাহলে কি আজ আমাদের এই ছোট্র দেশটার এই বেহাল অবস্থা হয়। কোন কিছু যেন আর ঠিক মত চলছে না- কেউ কারো প্রতি সহমর্মিতাও দেখাচ্ছে না। তাহলে আমরা কি অভিশপ্ত জাতি হয়ে যাচ্ছি- নাকি বেপরোয়া হয়ে যাচ্ছি। আজ আর কেউ কোন আইন মানছে না- যার যা খুশী, তাই করছে। শুধু তাই নয় বড়মাপের নেতা-নেত্রীরাও তাই করছে- কেউ আদালতে হাজিরা দিচ্ছে না- আবার কেউ আইনকে বৃদ্ধাঙ্গুলী দেখাচ্ছে। এই যখন দেশের অবস্থা, তখন সামগ্রীকভাবে আমরা কি করে শান্তি আশা করি, আর আমাদের দোয়াই বা কেন কাজে লাগবে? আমি যখন দেশের জন্য দোয়া করি, তখন এভাবে বলিঃ “হে আল্লাহ্‌ দেশে যে কাটা-কাটি, হানা-হানি চলছে এগুলো ভুলে গিয়ে দল-মত নির্বিশেষে সকলকে দেশ গড়ার কাজে আত্মনিয়োগ করার সুযোগ দাও, দুর্নীতি-ঘুষকে বন্ধ করে দাও, সকলের বিবেককে জাগ্রত করে করে দাও- যাতে সকলে যার যার অবস্থানে থেকে সকলের দায়িত্ব টুকু পালন করতে পারে”। কিন্তু আমি দেখছি আমার দোয়ায়ও কোন কাজ হচ্ছে না- বোমা-বাজি, পেট্রোল বোমা, অগ্নিসংযোগ, ভাংচুর ইত্যাদি কিছুই কমছে না, তাহলে কি দেশটা এভাবেই চলবে? না, তা হতে দেয়া যায় না। আমাদের দেশটা এভাবে ধ্বংস হতে পারে না। যে জাতি মুক্তিযুদ্ধ করে স্বাধীনতা এনেছে- তাদের ধ্বংস হতে পারে না। আসুন আমরা সকলে মিলে আবার প্রার্থনা করি “দেশের মঙ্গলের জন্য, জগতের মঙ্গলের জন্য”।

