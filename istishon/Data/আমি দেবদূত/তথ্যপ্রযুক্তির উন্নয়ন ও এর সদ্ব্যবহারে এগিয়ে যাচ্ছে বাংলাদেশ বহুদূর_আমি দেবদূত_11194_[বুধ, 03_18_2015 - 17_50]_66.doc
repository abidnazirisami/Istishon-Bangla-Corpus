তথ্যপ্রযুক্তির উন্নয়ন ও এর সদ্ব্যবহারে এগিয়ে যাচ্ছে বাংলাদেশ বহুদূর


তথ্যপ্রযুক্তির সেবা ক্রমেই সাধারণ মানুষের আওতার মধ্যে আসছে। বর্তমান সরকারের কয়েক বছরে এ ক্ষেত্রে বৈপ্লবিক পরিবর্তন এসেছে বাংলাদেশে। এ পরিবর্তনের ছোঁয়ায় সহজলভ্য হয়ে উঠেছে সরকারি-বেসরকারি সেবা। প্রতিদিনই বাড়ছে তথ্যপ্রযুক্তিতে দক্ষ জনবল। স্বাস্থ্যসেবা, শিক্ষা ও ব্যাংকিং ক্ষেত্রে ডিজিটাল পদ্ধতি চালু হওয়ায় লাখ লাখ মানুষ এর সুবিধা ভোগ করছে। সরকার ঘোষিত ভিশন-২০২১ কর্মসূচি বাস্তবায়নে পুরো দেশকে ডিজিটাল কার্যক্রমের আওতায় আনার তোড়জোড় চলছে। ইউনিয়ন পর্যায়ে চালু করা হয়েছে তথ্য ও সেবাকেন্দ্র। এসব তথ্যকেন্দ্রে গ্রামীণ জনগোষ্ঠী বিভিন্ন সরকারি ফর্ম, নোটিস, পাসপোর্ট ও ভিসা সংক্রান্ত তথ্য, জাতীয় ই-তথ্যকোষ থেকে তথ্য সংগ্রহ, কৃষি, শিক্ষা, স্বাস্থ্য ও বিভিন্ন সেবাবিষয়ক তথ্য, চাকরির খবর, নাগরিক সনদপত্র, পাবলিক পরীক্ষার ফলাফল, বিদেশে চাকরি নিবন্ধনসহ ২২০টি সেবা গ্রহণ করতে পারছে। ধাপে ধাপে এই সেবার সংখ্যা বেড়ে হবে ৭০০। জনগণের কাছে জবাবদিহিতা নিশ্চিত ও কাজের স্বচ্ছতা আনার লক্ষ্যে দেশের প্রশাসনিক সব কার্যালয়কে এক নেটওয়ার্কে আনার কাজ চলছে। সরকারি পর্যায়ে ই-ফাইলিং, ই-সার্ভিসসহ দেশব্যাপী দফতরগুলোর মধ্যে নেটওয়ার্ক স্থাপন ও এপ্লিকেশন উন্নয়ন করা হচ্ছে। প্রধানমন্ত্রীর কার্যালয়ের সঙ্গে মন্ত্রিপরিষদ বিভাগ, বিভাগীয় কমিশনার ও জেলা প্রশাসক অফিসের ভিডিও কনফারেন্সিং এবং ই-সার্ভিস চালু হয়েছে। বাংলাদেশ পাবলিক সার্ভিস কমিশন, সেনাবাহিনীসহ বহু প্রতিষ্ঠানে অনলাইনে চাকরির দরখাস্ত গ্রহণ, প্রবেশপত্র দেওয়া ও ফলাফল প্রকাশের কাজ হচ্ছে। উপকূলীয় এলাকায় দুর্যোগের পূর্বাভাস মোবাইল ফোন ও ইন্টারনেটের মাধ্যমে দেওয়া শুরু হয়েছে। ব্যাংকিং সেবার আমূল পরিবর্তন ঘটেছে ইন্টারনেট ব্যবস্থা চালু হওয়ায়। এটিএম বুথ থেকে যে কোনো সময় অর্থ সংগ্রহ সম্ভব হচ্ছে। অনলাইন সেবার আওতায় এসেছে ব্যাংকের শাখা। আগে যেখানে চেকের টাকা জমা হতে কয়েক দিন অপেক্ষা করতে হতো, এখন তা সম্ভব হচ্ছে কয়েক মিনিটেই। ব্যাংক অ্যাকাউন্ট ঘরে বসে কম্পিউটার বা মোবাইল ফোনের মাধ্যমেও নিয়ন্ত্রণ করা যাচ্ছে। মোবাইল ফোনের মাধ্যমে দেশের একপ্রান্ত থেকে অন্যপ্রান্তে টাকা লেনদেন হচ্ছে মুহূর্তেই। বলা বাহুল্য, আজকের যুগ হলো তথ্যপ্রযুক্তির যুগ। এ যুগে যে জাতি তথ্যপ্রযুক্তির ক্ষেত্রে এগিয়ে থাকবে সে জাতিই উন্নয়নের শিখরে ওঠার সুযোগ পাবে। মুক্তিযুদ্ধের মাধ্যমে অর্জিত বাংলাদেশকে অর্থনৈতিকভাবে সমৃদ্ধ দেশে পরিণত করতে হলে তথ্যপ্রযুক্তির সব সুযোগকে কাজে লাগাতে হবে। সমৃদ্ধির চাবিকাঠি হিসেবেও এর ব্যবহারকে নিশ্চিত করতে হবে।

