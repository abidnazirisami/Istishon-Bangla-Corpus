ব্রিটেনের নির্বাচনে জাতির পিতা বঙ্গবন্ধু শেখ মুজিবুর রহমানের সুযোগ্য নাতনি টিউলিপ সিদ্দিকির বিজয়


কঠিন চ্যালেঞ্জ নিয়ে নিজের বিজয় দিয়ে রেকর্ড সৃষ্টি করেছেন জাতির পিতা বঙ্গবন্ধু শেখ মুজিবুর রহমানের সুযোগ্য নাতনি টিউলিপ সিদ্দিক। তাক লাগানো তার এই বিজয় তাকে রাজনৈতিক অঙ্গনে অনেক দূর এগিয়ে নিয়ে গেছে। লন্ডনের সবচেয়ে আলোচিত হ্যাম্পস্টেড এ্যান্ড কিলবার্ন আসনে লেবার পার্টির বাংলাদেশী বংশোদ্ভূত প্রার্থী টিউলিপ রেজওয়ানা সিদ্দিক ২৩ হাজার ৯৭৭ ভোট পেয়ে বিজয়ী হয়েছেন। তার নিকটতম প্রতিদ্বন্দ্বী কনজারভেটিভ পাটির প্রার্থী সায়মন মার্কাস পেয়েছেন ২২ হাজার ৮৩৯ ভোট। ২৩ বছর ধরে লেবার পার্টির দখলে থাকা হ্যাম্পস্টেড এ্যান্ড কিলবার্ন আসনটি ধরে রাখা টিউলিপের জন্য একটা চ্যালেঞ্জ ছিল। কারণ কনজারভেটিভ পার্টি এবার এই আসনটিকে ‘টার্গেট সিট’ বানিয়ে ছিল। লন্ডনে তুমুল প্রতিদ্বন্দ্বিতাপূর্ণ ১০টি আসনের শীর্ষে ছিল হ্যাম্পস্টেড এ্যান্ড কিলবার্ন। এ কারণে আসনটির প্রতি গণমাধ্যমসহ সংশ্লিষ্ট ব্যক্তিদের দৃষ্টি ছিল ভিন্ন, সংশ্লিষ্ট প্রার্থীদের চ্যালেঞ্জও ছিল অন্য রকম। গ্লেন্ডা জ্যাকসন অবসর নেয়ার ঘোষণা দিলে লেবার পার্টির স্থানীয় সদস্যদের ভোটে এ আসনে এমপি পদে লড়াইয়ের জন্য মনোনয়ন পান বাংলাদেশের প্রধানমন্ত্রী শেখ হাসিনার ছোট বোন শেখ রেহানার মেয়ে টিউলিপ। এবারই প্রথম এমপি পদে নির্বাচন করলেন তিনি। প্রথমবারেই পেলেন জয়। টিউলিপ ১৬ বছর বয়স থেকে হ্যাম্পস্টেড এ্যান্ড কিলবার্নে বসবাস করছেন। এই এলাকার স্কুলে পড়েছেন তিনি। কাউন্সিলর হিসেবে দায়িত্ব পালন করেছেন। দলটির নতুন প্রার্থী টিউলিপ সিদ্দিক রীতিমতো চ্যালেঞ্জ নিয়ে ভোটের মাঠে নামেন। হ্যাম্পস্ট্যাড এ্যান্ড কিলবার্ন আসনে প্রায় ৮০ হাজার ভোটার রয়েছেন। ২০১৩ সালের জুলাই মাসে লেবার পার্টির স্থানীয় সদস্যদের ভোটে টিউলিপ হ্যাম্পস্ট্যাড এ্যান্ড কিলবার্ন আসনে লেবার পার্টির মনোনয়ন লাভ করেন। শেখ রেহানা ও শফিক সিদ্দিকীর মেয়ে টিউলিপ লন্ডনের মিচামে জন্মগ্রহণ করেন। তার শিশুকাল কেটেছে ব্রুনেই, বাংলাদেশ, ভারত এবং সিঙ্গাপুরে। লন্ডনের কিংস কলেজ থেকে পলিটিক্স, পলিসি ও গবর্নমেন্ট বিষয়ে মাস্টার্স ডিগ্রীধারী টিউলিপ সিদ্দিক মাত্র ১৬ বছর বয়সেই লেবার পার্টির সদস্য হন। ২০১০ সালে লন্ডন বারা অব ক্যামডেন কাউন্সিলে প্রথম বাংলাদেশী মহিলা হিসেবে কাউন্সিলার নির্বাচিত হন টিউলিপ সিদ্দিক। পরে কাউন্সিলের সংস্কৃতি বিষয়ক কেবিনেট মেম্বারের দায়িত্ব পালন করেন তিনি। এমনেস্টি ইন্টারন্যাশনাল, গ্রেটার লন্ডন অথরিটি ও সেইভ দ্যা চিল্ড্রেন ফান্ড চ্যারিটির সঙ্গে কাজ করেন টিউলিপ। লেবার পার্টির লিডার এ্যাড. মিলিবান্ডের লিডারশিপ ক্যাম্পেইনে কাজ করেন তিনি। এছাড়া সাবেক এমপি উনা কিং, এমপি সাদিক খান, হ্যারি কোহেনের সঙ্গে কাজ করার অভিজ্ঞতাসম্পন্ন টিউলিপ সিদ্দিক ২০০৮ সালে মার্কিন যুক্তরাষ্ট্রের প্রেসিডেন্ট বারাক ওবামার নির্বাচনী ক্যাম্পেইনেও অংশ নেন। টিউলিপ সিদ্দিক লন্ডনের ক্যামডেন এ্যান্ড ইজলিংটন এনএইচএস ট্রাস্টের গভর্নর, রয়েল সোসাইটি অব আর্টর একজন ফেলো এবং কমনওয়েলথ জার্নালিস্ট এ্যাসোসিয়েশনের একজন সদস্য। স্থানীয় পত্রিকা হ্যাম্পস্ট্যাড ও হাইগেইট এ-প্রেসের নিয়মিত লেখক টিউলিপ সিদ্দিক। ব্রিটেনের প্রভাবশালী একশ বাঙালীর তালিকায় নাম রয়েছে তার।

