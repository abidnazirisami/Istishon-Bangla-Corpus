জ্বালানী সংকট মোকাবেলায় নতুন আরও একটি এলএনজি টার্মিনাল নির্মাণের উদ্যোগ সরকারের 


গ্যাস সঙ্কট সমাধানে আরও একটি এলএনজি টর্মিনাল নির্মাণের উদ্যোগ নিয়েছে সরকার। পটুয়াখালীর পায়রা বন্দরের কাছে টার্মিনালটি নির্মাণ করা হবে। ইতোমধ্যে সরকার আগ্রহী বিভিন্ন পক্ষের সঙ্গে আলোচনা শুরু করেছে। প্রকল্পটি জ্বালানি বিভাগের উদ্যোগে বাস্তবায়ন হবে। এ টার্মিনালটি দিয়ে প্রতিদিন ৫০০ মিলিয়ন ঘনফুট এলএনজি আনা হবে। এর আগে বিদ্যুত বিভাগের একটি এবং জ্বালানি বিভাগের আরও একটি এলএনজি টার্মিনাল নির্মাণ প্রক্রিয়া চলছে। এটা হবে দেশের তৃতীয় এলএনজি টামিনাল। আগের দুটি টামিনাল সরকারী উদ্যোগে নির্মাণ করা হলেও তৃতীয় এ টার্মিনালটি হবে বেসরকারী বিনিয়োগকারীদের। গ্যাসের বর্তমান অবস্থা বলছে ২০১৭ সালের পর থেকে গ্যাসের উৎপাদন ক্রমান্বয়ে কমতে থাকবে। তখন দেশের গ্যাস ব্যবহারকারী শিল্প প্রতিষ্ঠান পরিচালনার জন্য এলএনজির কোন বিকল্প থাকবে না। এজন্য সরকার বিভিন্ন স্থানে এলএনজি টার্মিনাল নির্মাণ করার ওপর জোর দিচ্ছে।ভবিষ্যতে নতুন কোন গ্যাসক্ষেত্র পাওয়া না গেলে জ্বালানি সঙ্কট মারাত্মক আকার ধারণ করবে। দেশের দক্ষিণাঞ্চলের এ অংশ এখনও শিল্প-বাণিজ্যের দিক থেকে পিছিয়ে রয়েছে। পটুয়াখালীতে নর্থ ওয়েস্ট পাওয়ার জেনারেশন কোম্পানি একটি এক হাজার ৩২০ মেগাওয়াটের বিদ্যুত কেন্দ্র নির্মাণ করছে। চীনা একটি কোম্পানির সঙ্গে যৌথ উদ্যোগে বিদ্যুত কেন্দ্রটি নির্মাণ করা হচ্ছে। এর বাইরে একটি এলএনজি টার্মিনাল নির্মাণ করা হলে এ এলাকায় নতুন নতুন শিল্প প্রতিষ্ঠান গড়ে উঠবে। জ্বালানি সঙ্কটের কারণে দেশের খুলনা এবং বরিশাল অঞ্চলের শিল্প বিকাশ বাঁধাগ্রস্ত হচ্ছে। তবে এলএনজি টার্মিনাল হলে এ সমস্যা থেকে মুক্তি মিলবে। বিদ্যুত উৎপাদন-শিল্প এবং অন্য খাতে গ্যাসের পর্যাপ্ত সরবরাহ বৃদ্ধির জন্য এলএনজি গুরুত্বপূর্ণ ভূমিকা রাখবে বলে মনে করা হচ্ছে। 

