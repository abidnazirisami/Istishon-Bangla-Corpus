মানব পাচারকারীরা দেশ, তথা মানবতার শত্রু। সরকারের পাশাপাশি সকলেরই কি উচিত নয় এদের রুখতে এগিয়ে আসার_ 


এদেশের সাধারণ মানুষের কাছে একটি বদ্ধমূল ধারণা জন্মেছে যে সহজেই অবৈধভাবে আয়ের একমাত্র পথ হচ্ছে আদম ব্যবসা যা ভাষার পরিবর্তনে আজকে হয়েছে মানবপাচার । যদিও বা আজকের সমাজে রাতারাতি আঙ্গুল ফুলে কলাগাছ হওয়ার অনেক পথই মানুষ বের করেছে তথাপিও সভ্য জগতে পৃথিবীর বহু দেশেই আদি দাস প্রথাকেও হার মানিয়ে আশঙ্কাজনক হারে জড়িয়ে পড়েছে এই মানবপাচার কাজে। তেমনিভাবে আমাদের দেশেও উদ্বেকজনক হারে অমানবিক এই পেশায় যুক্ত হয়েছে সমাজের অসংখ্য মানুষ। সম্প্রতি থাইল্যান্ডের সমুদ্র উপকুলীয় সীমান্তের গহীন জঙ্গলে মানবপাচারকারীদের আস্তানা থেকে মৃত মানুষের হাড়-গোড় উদ্ধারের পর সে দেশের পুলিশ অনুসন্ধান করে অসংখ্য গণকবরের সন্ধান পেয়েছে। যার বেশির ভাগই অর্থাৎ প্রায় ৯০% রোহিঙ্গা মুসলমান বাকি অন্যান্য দেশের নাগরিক এবং ভাগ্য বিড়ম্বিত বাংলাদেশি মানব সন্তানের। সমুদ্র পথে বিভিন্নভাবে পাচার হওয়া এই মানুষগুলো রোগে-শোকে, খাদ্যের অভাবে কিংবা পাচারকারীদের হাতে নির্যাতিত হয়ে মারা যাচ্ছে, যার পরিণতিতে ভিন দেশের মাটি চাপায় হয়েছে তাদের চিরকালের ঠিকানা। এদিকে মালয়েশিয়ার উপকূলীয় সীমান্তের সংরক্ষিত একটি এলাকায়ও গণকবরের সন্ধান পাওয়া গেছে। থাইল্যান্ডে প্রথম গণকবর আবিষ্কার হওয়ার পর বিশ্ব মিডিয়ায় তোলপাড় শুরু হলে বাংলাদেশেও এই নিয়ে আলোচনা-সমালোচনার ঝড় উঠে। কেননা পাচার হওয়া মানুষের মধ্যে বাংলাদেশি নাগরিকও রয়েছে। পরবর্তীতে বাংলাদেশ, থাইল্যান্ড, মায়ানমার, মালয়েশিয়া, ইন্দোনেশিয়া এ ঘটনায় সাগরে অনুসন্ধান চালাতে গিয়ে উঠে আসে মাসের পর মাস ভাসতে থাকা পাচার হওয়া হাজার হাজার নারী-পুরুষের জীবন-মৃত্যুর করুণ কাহিনী। বিশ্ব মিডিয়ায় ফলাও করে প্রচার পেয়েছে এ অমানবিক ঘটনার।একটি কুচক্রী সিন্ডিকেট দারিদ্র্যতার সুযোগ নিয়ে মিথ্যা প্রলোভনে ফেলে কিংবা উন্নত জীবনের কথা বলে সাধারণ মানুষকে মৃত্যুর মুখে ঠেলে দিয়েছে এমনকি পাচারের পর জিম্মি করে স্বজনদের কাছে মুক্তিপন আদায়ের মত ঘৃণ্য অপরাধ করে যারা এই সমাজে প্রাসাদ গড়েছে এদের অবশ্যই শাস্তি হওয়া উচিত। রুখতে হবে এদেরকে। দাঁড়াতে হবে আমাদের আইন শৃঙ্খলা রক্ষাকারী বাহিনীর পাশে, সরকারের পাশে। 

