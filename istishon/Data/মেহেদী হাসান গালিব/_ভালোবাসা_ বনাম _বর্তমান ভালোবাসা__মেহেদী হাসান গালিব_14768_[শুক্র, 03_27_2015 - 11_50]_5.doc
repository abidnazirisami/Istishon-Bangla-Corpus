_ভালোবাসা_ বনাম _বর্তমান ভালোবাসা_


ভালোবাসার সংজ্ঞা একেকজনের কাছে একেকরকম । আবার কারো কারো কাছে সংজ্ঞাহীন । পাড়ার মোড়ে চায়ের দোকানে বসে বিড়ির ধোঁয়া উড়ানো উঠতি বয়সী ছেলেটি তার সমবয়সী মেয়ের মাঝে আকর্ষণ অনুভব করে—এটাই তার কাছে ভালোবাসা । কেউ বা চুল উড়িয়ে কোমর বাঁকিয়ে বেড়ানো সুন্দরী মেয়েটার দিক থেকে চোখ ফেরাতে পারে না । এক দেখাতেই সে বলে ফেলে, "আমি মেয়েটিকে ভালোবেসে ফেলেছি" । কেউ বা আবার বন্ধুদের সাথে তাবৎ খারাপ কাজের সঙ্গে নিজেকে যুক্ত করে ভালো একটি মেয়ের দিকে তাকিয়ে বলে, "এর মত ভালো মেয়েকেই আমি বউ হিসেবে চাই" । তার কাছে এটাই ভালোবাসা । কেউ আবার তাকে অবহেলা করা মেয়েটির পিছনে দিনের পর দিন ঘুরে প্রমাণ করতে ব্যস্ত হয়ে পড়ে যে সে সত্যিই মেয়েটিকে অত্যন্ত বেশি ভালোবাসে ।
এসব দিক থেকে দেখলে ভালোবাসাকে একটি অনুভূতির সঙ্গে তুলনা করা যেতে পারে । প্রত্যেক মানুষের জীবনেই কম-বেশি এই "ভালোবাসা" নামক অনুভূতিটি বিদ্যমান । তবে এই অনুভূতির আবার রকমফের রয়েছে ।
কেউ কেউ তার ভালোবাসার কথা জানিয়ে দেয় সবাইকে । কেউ বা আবার আজীবন বুকের বামপাশে লুকিয়ে রাখে তার ভালোবাসার অনুভূতিটাকে । তাদের মুখে প্রায়ই শোনা যায় একটি কথা, "ভাইরে, ভালোবাসায় খালি কষ্ট ।"
মূলত এদের এই কথাটিকে কেন্দ্র করেই আমার কিছু কথা আপনাদের সামনে উপস্থাপন করব ।
আমার অনেক বন্ধুদের মুখেই শোনা যায়, ভালোবাসায় নাকি অনেক কষ্ট । ভালোবাসা নাকি কষ্ট ছাড়া আর কিছুই না । আমি নিজে নিজে ছক কষি । কিন্তু কোন সমাধানের দেখা পাই না ।
ভালোবাসা তো হল মনের ভেতরকার একটা অনুভূতি । তাহলে এখানে কষ্ট পাওয়ার কি আছে ?
কষ্ট পাওয়ার অনেক কিছুই আছে । কারণ, আজকালকার ভালোবাসা এই পবিত্র অনুভূতির মধ্যে সীমাবদ্ধ নেই । আজকালকার ভালোবাসা অনুভূতির বেড়াজাল ভেদ করে চাওয়া-পাওয়ায় পরিণত হয়েছে ।
এই যেমন ধরুন, আপনি একজনকে ভালোবাসেন । এখন নিশ্চয়ই আপনি চাইবেন যেন সেও আপনাকে ভালোবাসে । এক্ষেত্রে আপনি আপনার ভালোবাসার বিনিময়ে একটি জিনিস চাচ্ছেন । কিন্তু এই চাওয়াটা যখন পূরণ না হয়, তখন শুরু হয়ে যায় কষ্ট পাওয়া ।
কিন্তু এই চাওয়া-পাওয়া ভিন্ন, বর্তমান ভালোবাসার এই চিত্র পাল্টে আমরা যদি সত্যিকার ভালোবাসার দিকে একটু নজর দেই, তাহলে হয়তো আমরা অন্য কিছু দেখতে পাব ।
ধরুন, আপনি একজনকে সত্যিকারের ভালোবাসেন । তাহলে আপনার চাওয়া-পাওয়ায় তার অস্তিত্ব থাকবে না, থাকবে তাকে কিভাবে ভালো রাখা যায়, এই চিন্তা । আপনি তাকে ভালোবাসেন— এই অনুভূতিটাই আপনার মধ্যে এক ধরণের ভালো লাগার জন্ম দেবে ।
কিন্তু যখনই আপনার চাওয়া-পাওয়ায় তার বিনিময় ভালোবাসা, ডেটে যাওয়া, শারীরিক সম্পর্ক এসব প্রবেশ করবে, তখনই আপনি পাগলের মত হন্যে হয়ে এসব চাওয়া-পাওয়া পূরণে ব্যস্ত হয়ে পড়বেন ।
কিন্তু আপনি যদি আপনার চাওয়া-পাওয়াকে বৃদ্ধাঙ্গুলি দেখিয়ে তাকে ভালোবাসতে পারেন, তাহলে সেই একতরফা ভালোবাসাতেও আপনি কোন কষ্ট পাবেন না ।
ভালোবাসায় কোন কষ্ট নেই ।
কষ্ট আছে ভালোবাসার বিনিময়ে আপনার চাওয়া-পাওয়া পূরণের ব্যর্থতায় ।

