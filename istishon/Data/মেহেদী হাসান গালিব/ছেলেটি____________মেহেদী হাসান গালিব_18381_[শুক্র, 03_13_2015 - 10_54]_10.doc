ছেলেটি___________


এক পা দু পা করে হেঁটে আসা ছেলেটার বয়স যখন ১৫ ছুঁইছুঁই করে হঠাৎ করেই তার ছোট্ট জগৎটা বিশাল হতে শুরু করে ।তার সাদাকালো স্বপ্নগুলো নিজ থেকেই রঙ্গিন হতে থাকে ।
ছেলেটির চোখ ঝলসে ওঠে ।খানিকটা ভড়কে যায় সে । কিন্তু সময়ের ব্যবধানে সে পরিচিত হয়ে যায় এই পরিবর্তনের সাথে । অন্যরকম এক ভালো লাগা কাজ করে তার মধ্যে ।
মাঝে মাঝেই সে হারিয়ে যায় অজানা পরিবর্তনের স্রোতে আর সাঁতার কাঁটতে থাকে উল্লসিত চিত্তে ।
এসময় মনের কোণে ভেসে ওঠে কিছু ইচ্ছে, কিছু আকাঙ্ক্ষা । হঠাৎ করেই তার ইচ্ছা করে দূর আকাশে উড়ে বেড়াতে । পিঠের দু পাশে দুটো ডানা এঁকে ফেলে কল্পনায় ।
যতই দিন গড়ায়, ততই তার ইচ্ছেগুলো সংখ্যায় বেড়ে যায় । তার ইচ্ছে করে নিকোটিনের ধোঁয়ার সঙ্গে লুকোচুরি খেলতে, ইচ্ছে করে পাড়ার চায়ের দোকানে বসে পাশ দিয়ে হেঁটে যাওয়া মেয়েটার উদ্দ্যেশ্যে শিষ্টি ছুঁড়ে দিতে । সব অজানা রহস্যকে চুম্বন করার উদ্যমী মনোভাবও তার ইচ্ছার অংশ হয়ে দাঁড়ায় । এরকম শত সহস্র ইচ্ছা বাসা বাঁধতে থাকে তার মনের কোন এক কোণে ।
এসব ইচ্ছাকে পেছনে ফেলে ছেলেটি একদিন আয়নার সামনে দাঁড়িয়ে নিজের চোখে চোখ রাখে । সে জয় করে ফেলে তার অবাধ্য সব ইচ্ছাকে ।সে অপলক তাকিয়ে থাকে তার চোখ দুটোর দিকে । মস্তিষ্কে বিদ্যুৎ গতিতে কিছু ভাবনা ছুটোছুটি করে । সে তো সবচেয়ে বড় ক্ষমতাবান । সে তো আশরাফুল মাখলুকাত । সে তো মহান আল্লাহ তায়ালার সৃষ্টি করা সবচেয়ে উন্নত প্রাণী ।সে কেনো পারবে না সামান্য কিছু ইচ্ছাকে দমিয়ে দিতে ? সে পারবে ।
ছেলেটি পেরেছে । সে তার সব ইচ্ছাকে বুড়ো আঙ্গুল দেখিয়ে সামনে এগিয়ে যেতে সক্ষম হয়েছে ।
সামনের পথটা অনেক বড় । অনেক দূর যেতে হবে তাকে ।পেছনে ফিরে তাকাবার সময় নেই ছেলেটির । পেছনের উঁচু-নিচু, ভাঙ্গা পথ সে আজ ভুলে গেছে । সে আজ হাঁটছে, তার দৃষ্টি সামনের অসীমে............

