 রহিমুদ্দির ভাইয়ের বেটা--পল্লী কবি জসীম উদ্দীন


চাচা আর ভাতিজা সন্ধাবেলায় দুইজনে আলাপ-সালাপ করিতেছে।
ভাতিজাঃ চাচা ! আজ বাজারে গিয়াছিলাম।
চাচাঃ যাবি না ! তবে বাড়িতে বসিয়া থাকবি নাকি?
ভাতিজাঃ একটা কুমড়া লইয়া গিয়াছিলাম।
চাচাঃ নিবি না? খালি হাতে বাজারে যাবি নাকি?
ভাতিজাঃ একটা লোক আসিয়া কুমড়াটার দাম জিজ্ঞেস করিল।
চাচাঃ দাম জিজ্ঞেস করিবে না তবে কি বিনা পয়সায় কুমড়াটা লইবে?
ভাতিজাঃ আমি আট আনা দাম চাহিলাম।
চাচাঃ আট আনা চাবি না তবে কি মাগনা দিবি অত বড়ো কুমড়াটা?
ভাতিজাঃ সে লোকটা দুই আনা বলিল।
চাচাঃ বলিবে না? অতটুকু কুমড়া তুমি আট আনা চাহিলেই সে নিবে কেন?
ভাতিজাঃ আমি বলিলাম,বাপের পুষ্যি কুমড়া খাইছ কোনদিন?
চাচাঃ বেশ বলিয়াছিস। এত বড় কুমড়াটা বেটা দুই আনা মাত্র দর করিল !
ভাতিজাঃ এমন সময় এক পুলিশ আসিল।
চাচাঃ আসিবে না? তুমি ভদ্রলোকের ছেলেকে বলিয়াছ,বাপের পুষ্যি কোনদিন কুমড়া খাইয়াছ? দেখ না কি হয় !
ভাতিজাঃ পুলিশ আসিয়া কুমড়াটার দাম জিজ্ঞেস করিল।
চাচাঃ দাম জিজ্ঞেস করিবে না? পুলিশ বলিয়া কুমড়াটা মাগনা লইবে নাকি?
ভাতিজাঃ আমি কুমড়াটার দাম আট আনা চাহিলাম।
চাচাঃ বেশ! বেশ! আমার ভাতিজা ! দাম চাহিবি না ! পুলিশ দেখিয়া ডরাইবি নাকি?
ভাতিজাঃ পুলিশ দুই আনা দাম করিল।
চাচাঃ করিবে না? পুলিশ বলিয়া তাহারা জিনিসের দাম দস্তুর জানে না?
ভাতিজাঃ আমি বলিলাম,বাপের পু্ষ্যি কুমড়া খাইছ কোনদিন?
চাচাঃ বেশ বলিয়াছিস ! পুলিশ বলিয়া ডরাইবি কেন? বেটা আট আনার কুমড়াটা দুই আনায় লইতে চায়?
ভাতিজাঃ তখন পুলিশ আমাকে ধরিয়া খুব মার দিল।
চাচাঃ দিবে না? যত বড় মুখ নয় তত বড় কথা? পুলিশের সাথে বাহাদুরি !
ভাতিজাঃ মারিতে মারিতে আমাকে থানায় লইয়া গেল।
চাচাঃ থানায় লইয়া যাইবে না? পুলিশকে অপমান করিয়াছ !
ভাতিজাঃ সেখানে বড় দারোগা আসিল।
চাচাঃ আসবে না? দেখ তোমার উপর আরও কি দুর্গতি হয়।
ভাতিজাঃ বড় দারোগা আসিয়া আমাকে ছাড়িয়া দিল।
চাচাঃ দিবে না? তুমি যে রহিমুদ্দীর ভাইর বেটা !!!!!!!!!!!!!!!!!!!!!!!!!!!!!!!!
------সংগ্রহে- পুঁই

