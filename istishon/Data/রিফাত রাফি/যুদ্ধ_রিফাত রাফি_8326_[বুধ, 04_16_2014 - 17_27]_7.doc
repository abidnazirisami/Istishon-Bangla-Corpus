যুদ্ধ


রহিম সাহেব নামাজ পড়ছেন । খুব সকালে ঘুম থেকে উঠার অভ্যাস তাঁর । ঠিক ঠিক ভোর ৫-৩০ এ উঠে হাত মুখ ধুয়ে রাতে ভেজানো ইসপ গুলের ভুষির শরবত টা ঢোক ঢোক করে খেয়ে ফেলেন । তারপর ওজু করে নামাজে বসে যান । আল্লাহর কাছে প্রার্থনা করেন , শুক্রিয়া জানান তাকে এমন একটা নির্ঝঞ্ছাট জীবন দানের জন্য । তার এই ৬৩ বছরের জীবনে তিনি আল্লাহর রহমতে কোন বড় ঝামেলায় কখনো পড়েননি । তিনি সব সময় ঝামেলা এড়িয়ে চলতেই ভালবাসেন । ৭১ এ যখন তার বন্ধুরা যুদ্ধে গেল , তখনও তিনি ঝামেলা মুক্ত ছিলেন । এসব গন্ডগোলে জড়ান নি মোটেও । কি দরকার ? ঘরের খেয়ে বনের মোষ তাড়ানো । ও সব যাদের খেয়েদেয়ে আর কোন কাজ নেই তাদের জন্য , তিনি ব্যস্ত মানুষ , একা হাতে সব সামলাতে হয় । এসব করার কোন সময় নেই তার ।
নামাজ শেষ করে টুপি টা খুলে জানামাজ টা ভাজ করে আলনায় ঝুলিয়ে রাখলেন রহিম সাহেব । আজ খুব ক্লান্ত লাগছে । তার ছোট মেয়ের আজ বিয়ে । এই মেয়েটা তার খুব আদরের । বাপের বড় নেওটা মেয়েটা । ও ঘরে বসে বোধহয় কাঁদছে । তা কাঁদুক । এ সময় কাঁদাটাই স্বাভাবিক । মেয়ের কান্নার শব্দে কেমন যেন ঘোরের মত লাগল । যুদ্ধের বছরে , মে মাসে , যখন রহিম সাহেব সপরিবারে ভারতে চলে এলেন । তাদের সাথে এসেছিল পাশের বাড়ির ছোট মেয়েটা ও । তার মাকে মিলিটারীরা ধরে নিয়ে গিয়েছিল । তার বাবা ইদ্রিস সাহেব তখন মুক্তিযোদ্ধার খাতায় নাম লিখিয়ে মেয়েকে পাঠিয়ে দিলেন রহিম সাহেব দের সাথে - " আমার মেয়েটারে একটু দেইখা রাইখেন , মা ছাড়া মইরা না যায় মাইয়াডা "- কাঁদতে কাদঁতে বলেছিলেন তিনি । তারপর সবাই মিলে চলে এলেন কলকাতায় । শিয়াল দা স্টেশনের কাছে ছোট একটা বাসা ভাড়া করে চালের আড়ত দিলেন বংশীর হাটে । আস্তে আস্তে আবার গোড়া থেকে জীবনটাকে শুরু করলেন তিনি । অবস্থাপন্ন হবার পর চলে এলেন রফি আহমেদ রোডে , বড়সড় করে ব্যবসা ফাঁদলেন নিউ মার্কেটএ । এইত গত বছর সেই ছোট মেয়েটার বিয়ে দিলেন ধুমধাম করে । তখনো মেয়েটা এভাবেই কেঁদেছিল ঘরের কোণে বসে ।
ভোরের আলো এখন বেলা বাড়িয়ে তপ্ততা ছড়াচ্ছে । বাড়ির চারদিকে খুশির আমেজ । খুব জমকালো আয়োজন তিনি করতে পারেন নি । তার কারন ও আছে । কিছুদিন হল পাড়ার এক বখে ছোকরা খুব উত্যক্ত করছিল তার মেয়ে শীলা কে । তাই অনেকটা তাড়াহুড়ো করেই বিয়ে টা দেয়া । শীলার মা তদারকি করছেন চারিদিক । খুব খুশি আজ তিনি । এতদিনের দুঃশ্চিন্তার আজ অবসান । এই কয়দিন চিন্তায় চিন্তায় তার ঘুম হয়নি । গত সপ্তাহে ও ঐ গুন্ডাটা শাসিয়ে গেছে , মেয়েকে তার সাথেই নাকি বিয়ে দিতে হবে । এই অঞ্চলে ছোঁড়ার অনেক ক্ষমতা , তার পিসেমশাই অত্র এলাকার এম এল এ । ছেলেটা ওর হয়েই এলাকায় রাজ করে বেড়ায় ।
" কনের কোমরের বিছে কোথায় রেখেছ গো দিদি ? " - ঝি এর প্রশ্নে সম্বিত ফিরে পান তিনি । " যা আসছি আমি " - উঠে পড়েন তিনি , অনেক কাজ বাকী , বিশ্রামের সময় নেই একদমই । হঠাৎ সিঁড়ি ঘরে উত্তেজিত কণ্ঠ ।
সেই গুন্ডা আজো এসেছে !
রহিম সাহেব পথ রোধ করে আছেন । বার বার অনুনয় বিনয় করছেন । -" বাবারা একটু বোঝ তোমরা , তোমরা হিন্দু , আমরা মুসলমান , এটা কিছুতেই হতে পারে না । "\
" কি বলছেন , হবে না মানে ? আমি যা বলি তাই হয় এখানে । আপনার মতামত এখানে কেউ চায়নি । "
" আমার মেয়েটার জীবন নষ্ট করোনা তোমরা । তোমাদের পায়ে পড়ি । "- বলে সত্যি সত্যি মেয়ের বয়সী ছেলেটার পা চেপে ধরলেন তিনি ।
" আপনার মেয়ের জীবন কে নষ্ট করছে ? আর আপনি কি মনে করেন অশ্লেচ্ছ মেয়েছেলে বিয়ে করে ঘরে তুলব ? " বলে বিশ্রী খেঁক খেঁক শব্দ করে হেসে উঠলো পাষন্ডটা ।
রহিম সাহেবের বুকটা হঠাৎ খালি হয়ে গেল । তীব্র ঘৃণা , যন্ত্রণা , আর অবসাদ এক সাথে ভর করলো তার শরীরে । শরীরের মাংসপেশী গুলো শক্ত হয়ে এলো । তীব্র একটা অনূভুতি গ্রাস করলো তাকে ।
" সরেন দেখি , আমার সোনা পাখি শেলী রে নিয়ে যাই , কাল ভোর ভোর আমার ছেলেরা ফেরত দিয়ে ---- আআআআআহহহহহহহহহহহহ "-
ভোতা একটা গোঙানী বেরিয়ে এলো ছেলেটার মুখ থেকে । তার বুকের ঠিক ৭ আর ৮ নং পাজরের হাড়ের মাঝখানে রহিম সাহেব তার পাশে পড়ে থাকা লোহার শিঁকটা ঢুকিয়ে দিয়েছেন । এলিয়ে পড়ল গুন্ডাটা ।
শীলার মা অবাক চোখে দেখলেন - নির্ভেজাল চিরশান্তিপ্রিয় মানুষ রহিম সাহেবের চোখে সেই আগুন , যে আগুন অনেক বছর আগে ইদ্রিস নামের এক মুক্তিযোদ্ধার চোখে তিনি দেখেছিলেন । তার চোখ ভেসে গেল ।
লেখকের আরো লেখার জন্য https://www.facebook.com/rifat.rayhan.359?ref=tn_tnmn

