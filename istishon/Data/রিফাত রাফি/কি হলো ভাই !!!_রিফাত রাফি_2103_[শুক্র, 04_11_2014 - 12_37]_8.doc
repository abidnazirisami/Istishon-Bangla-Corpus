কি হলো ভাই !!!


 কিছু উদাসী মানুষ যেমন আছেন , তেমন কিছু অতি উৎসাহী মানুষ ও আছেন । এরা হলেন " কি হলো ভাই" র দল । চারদিক কি ঘটছে এদের সবসময় জানা চাই । " কি হলো , কি হলো " করে এদের ভেতর টা সবসময় লাফাচ্ছে । কিছুতেই সুস্থির হয়ে থাকতে দিচ্ছে না । রাস্তায় ছোট খাটো কোন জটলা দেখলেই " কি হলো ভাই , কি হলো ভাই " বলে গলা বাড়িয়ে, ডিঙ্গি মেরে, সারসের মত লম্বা হয়ে প্রশ্নে প্রশ্নে উত্ত্যক্ত করে তোলা " কি হলো ভাই , কি হলো ভাই "?
আমি নিজেও একটা " কি হলো ভাই " । বহুবার অপ্রস্তুত হয়েছি এ জন্য । কিন্তু কি করা - স্বভাব যায় না মলে ।
সেদিন কি একটা কাজে উত্তরা যাচ্ছি । লোকাল বাসে বেশ মাখোমাখো হয়ে দাঁড়ানো । সবারই একি অবস্থা । কিছুক্ষণের এই দুঃস্বপ্ন সবাই চোখ বুজে শেষ করে দিতে চাইছেন । চলমান রাস্তার যতটুকু দেখা যায় তাই দেখছি । পা দেখছি , ভাঙ্গা ফুটপাত নর্দমা দেখছি, কুকুর দেখছি । হঠাৎ দেখলাম ১০ - ১২ জোড়া পা দ্রুত ছুটছে , এক অন্য ধরনের হল্লা । সঙ্গে সঙ্গে " কি হল ভাই " আমার পেছনের দিকটা ডেয়ো পিঁপড়ার মত উচু হয়ে আমার পেছনে দাঁড়ানো লোকটা কে সামনের দিকে ঠেলে দিল, শরীরের উপরের অংশ সামনে ভেঙ্গে সিটে বসা দুটি প্রানীর মাথার উপর একটা চাঁদোয়া তৈরী করে আমার কৌতুহলী মুখটা কে জানলার ফাকে পরিপূর্ণ চন্দ্রের মত শোভনীয় করে রাখল । আমার বুকের ঘষায় বসে থাকা চরিত্র দুটির মাথা র চুল কাকের বাসা হয়ে গেল , কোমরের সংঘর্ষে পেছনে দাঁড়ানো মানুষেরা ক্রমাগত উথলে উঠতে থাকল - " কি হল ভাই ? দৌড়াচ্ছে কেন ? "
শিক্ষিত মানুষেরা সাধারনত এই ধরনের প্রশ্নের উত্তর দেয়া অসম্মানজনক মনে করেন । ১০ জোড়া পা হঠাৎ কেন দৌড়াচ্ছে আমাকেই তা দেখে জেনে নিতে হবে । এই অবস্থায় আমাকেই অনেকের প্রশ্ন - "কি হল ভাই ?"
মশারির চালের মত আমার ঝুলে পড়ার কারন টা কি ?যাদের মাথার উপর " কি হল " বলে ঝুলে পরেছিলাম , তারা দুহাত দিয়ে আমাকে ঠেলে ঠুলে সোজা করার চেষ্টা করতে লাগলেন । আমি সোজা হয়ে একটু একটু হাসি হাসি মুখ করে সহযাত্রী দের বললাম- " ও কিছু না, সবাই বাস ধরার জন্য দৌড়াচ্ছে ।" 

