কথোপকথন


 - ক্রিং ক্রিং
- কাকে চাইছেন? 
- একটু খুলবেন প্লিজ? সার্ভে করতে এসেছি।
- আমার বাসায়? হুম,একটু গুনে বলি? হুম, সাড়ে তিনজন।
- সাড়ে তিন?
- হুম। আমি, একটা কাচপোকা, আর সদ্য গর্ভবতী এক জোনাক পোকা। 
- আমি তো পোকা গুনতে নক করিনাই। মানুষ কয়জন?
- এইতো, আমরা সবাই মিলে একজন মানুষ।
- সবাই মিলে একজন কিভাবে হয়? ছোটবেলায় গুনতে শিখেন নাই?
- হুম, আমরা সবাই মিলে এক। United we stand, divided we fall. 
- আমিতো দাঁড়াইতে বলিনাই। বসে বসেই গুনে বলেন মানুষ কয়জন।
- বারে, আপনিই বা দাঁড়িয়ে আছেন কেনো? বসুন না।
- আমি একা দাঁড়িয়ে থাকতে পারি, পড়ে যাওয়ার ভয় নাই।
- আলো আসছে না দরজা দিয়ে। আসুন না ভেতরে। জোনাকিটা আপনাকে দেখতে চায়।
- আমিতো জোনাকি শুমারি করতে আসিনি... যাইহোক এতো করে যেহেতু বলছেন চলুন...দেখান আপনার জোনাকি।
- আগে বসুন তো। আপনি নতুন মানুষ, আপনাকে দেখে লজ্জা পেয়েছে। পর্দার ওপাশে দাঁড়িয়ে দেখছে।
- পোকাও কি তবে লজ্জা পায়?
- হুমম, পায়। আমি আপনিওতো লজ্জা পাই, এই যেমন আপনি এখন পাবেন। ওদের পেতে দোষ কি?
- আমি এখন পাবো?কেন বলুন তো?
- আপনাকে খুব সুন্দর লাগছে। এক থোকা বেলীফুলের মতো। 
- আমার তো মনে হচ্ছে কথাটা বলতে গিয়ে আপ্নিই লজ্জা পেয়েছেন!
- ইয়ে মানে, আমড়া খাবেন? 
- কই আপনার পোকা কে ডাকুন...আমার যাওয়ার সময় হয়ে এলো।
- আমড়া খেতে খেতে কথা বলি? ঝাল পছন্দ?
- আজ থাক...অন্য আরেকদিন...সেদিন আপনার জোনাকির গলায় গান শুনে যাবো
বাইরে ভীষণ বাতাস...।ঝড় এলো বলে।।আজ তবে যাই।
- আম কুড়োবেন?
- নাহ, ছাতা মেলবো। ঝড়কে আমার ভীষণ ভয়!
- চলুন পৌঁছে দেই। একা একা ভয় পেয়ে লাভ কি?
- আপনিও কি তবে ভয়ের শেয়ার নেবেন?আপ্নার জোনাকি...
- ওরা আমাদের পাশেই থাকবে। আমাদের ঘিরে থাকবে, অদ্ভুত মায়ায়।
- লজ্জা পাবে না তখন?
- নাহ। আমি লজ্জাগুলো নিয়ে নেবো।
- তাহলে এখনি নিয়ে নিতেন। জোনাকি টাকে দেখে যেতাম...আবার আসতে হতোনা।
- ওরা যে এই আলো আধারিতে আপনাকে দেখা দেবে না। ঝড়ের মধ্যে কালো আকাশে ওরা আলো দেবে, বদ্ধ ঘরে দেবে না।
- তবে থাক...আরেক ঝড়ের রাতের দেখার অপেক্ষায় থাকলাম। ভাল থাকুক জোনাক পোকা...আর আপনি!
- আপনাকে তো আমি একা ছাড়বো না, ভয় পাবেন। সামনে ভীষন অন্ধকার!
- একলা চলে আমি অভ্যস্ত। এক রাতের আলো দিয়ে বাকি সব রাতের আঁধার তো দূর করতে পারবোনা।
- তবে আমি, আমরা প্রতিদিন এগিয়ে দেবো। বাদাম খাবো, আর গল্প করবো। হাটতে পারেন তো?
- হুম পারি... আমি একাই পারবো হেঁটে যেতে। আপনি বরং বাসায় থাকুন, জোনাকিটাকে সঙ্গ দিন। ও ঝড় ভয় পায়না?
- নাহ। খুব সাহসী। একা একা থাকতে পারে, ভুতের ভয় পায় না।
- ঝড় আর ভুত কি এক হলো?
- মনের ভেতরের ঝড়কে ভুত বলে।
- যাই আজকে। অনেক দূর যেতে হবে।
- জোনাকটাকে নিয়ে যান। কাচপোকাটা থাকুক আমার সাথে!
(অসমাপ্ত। এই কথোপকথনের কোন শেষ নেই!)

