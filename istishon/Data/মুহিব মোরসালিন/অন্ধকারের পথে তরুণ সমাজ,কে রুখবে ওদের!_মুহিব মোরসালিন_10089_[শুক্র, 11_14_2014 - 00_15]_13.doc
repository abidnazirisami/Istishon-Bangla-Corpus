অন্ধকারের পথে তরুণ সমাজ,কে রুখবে ওদের!


তথ্য প্রযুক্তির উৎকর্ষতার এই যুগে এখন মানুষের কাছে কোনকিছুই আর অজানা থাকছে না। তবে কি এই জানাটাই আমাদের জন্য কাল হয়ে দাঁড়াবে!
মাদকদ্রব্যের কুফল সম্পর্কে এখন আমরা অনেকই জানি,জানি তার ভয়ংকর রুপটার কথাও। তবে কেনো দিন দিন বেড়ে চলছে নেশাগ্রস্থের সংখ্যা?
সবচেয়ে ভয়ংকর ব্যাপার হলো এইসব নেশায় আসক্তদের মধ্যে অর্ধেকরই বেশী উঠতি বয়সী তরুণ-তরুণী।
বিশেষজ্ঞরা বলছেন- প্রধানত মাদকদ্রব্যের সহজলভ্যতার কারনেই এইসব উঠতি বয়সী তরুণ-তরুণীরা এমন সর্বনাশের পথে পা বাড়াচ্ছে। বাস্তব পর্যবেক্ষণও ঠিক তাই বলে।
রংপুর জেলা শহরে নেশার দ্রব্য এখন এতটাই সহজলভ্য হয়ে পড়েছে যে,নেশায় আসক্ত হওয়া শুধু এখন ইচ্ছার ব্যাপার। হাত বাড়ালেই নেশার প্যাকেট। গাঁজা, ইয়াবা,ফেনসিডিল, হেরোইন,ডাইল ইত্যাদি হরেক রকমের নেশার দ্রব্য এখন আপনি পেতে পারেন একরকমের ঘরে বসেই! বলা চলে হোম ডেলিভারী!
রংপুর নগরীর হারাগাছ,লালবাগ,সিগারেট কোম্পানি মোড়,রেলস্টেশন, মাহীগঞ্জ ইত্যাদি এলাকা এখন এসব নেশার দ্রব্যের বিকিকিনির প্রধান স্থান হয়ে দাঁড়িয়েছে।
পুলিশের তৎপরতাও লক্ষ্য করা যাচ্ছে মাঝে মাঝে,কিন্তু তা প্রয়োজনের তুলনায় অপ্রতুল। যার ফলে বেড়েই চলছে এইসব দ্রব্যের ব্যবসায়ীদের দৌরাত্ম্য!
এমত অবস্থায় অভিভাবকবৃন্দ এবং সকল সচেতন নাগরিকের কপালের চিন্তার ভাজই বলে দিচ্ছে আমাদের আগামী কতটা বিপদ সংকুল। এখনই সময় ওদের ফেরাবার এই ধ্বংসের জগৎ থেকে! রাত পোহালেই হয়ত আর তা করা নাও যেতে পারে। তাহলে কে নিচ্ছে ওদের ফিরিয়ে আনার দায়িত্ব?
আপনি? আমি? নাকি আমরা সবাই?

