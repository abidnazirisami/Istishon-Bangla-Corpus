প্রেম ভালোবাসা বিষয়ক কিছু প্রশ্ন_ 


প্রেম, ভালোবাসা এই বিষয়গুলো কি? কিভাবে হয়? কেন হয়?
আবেগের প্রশ্ন থাকে, বাস্তবতার প্রশ্ন থাকে, যুক্তি থাকে আবার কোন কিছুই থাকে না। মাঝে মাঝে স্বপ্ন থাকে আবার মাঝে মাঝে কিছুই খুজে পাওয়া যায় না।
কোন একদিক থেকে এই বিষয়টা নিয়ে লিখতে গেলে কিছুই পরিষ্কার ভাবে লেখা যায় না।
তাই খাপছাড়া ভাবে শুরু করা যাক।
আমি প্রথম বর্ষে এক জনকে পছন্দ করতাম । তাকে বলেওছিলাম ভালবাসি। কিন্তু সে আমাকে জানায় এটা নাকি আমার ইনফ্যাচুয়েশন না কি জানি। আমি এই শব্দটার অর্থ জানি না। যতদুর হতে পারে, পছন্দের থেকে খানিকটা বেশি। কিন্তু সে সময় তাকে এটা বোঝাতে অনেক কষ্ট করেছি যে আমি আসলে তাকে ভালবাসি। কিন্তু আমি ব্যর্থ হয়েছিলাম। আমার জানতে চাওয়ার জায়গাটা হল, সেই মেয়ে এখন যখন আমার আরেক বন্ধুর সাথে প্রেম করে বা একটা সম্পর্ক বানিয়ে চলে। তখন সে কি করে বুঝল যে তাদেরটা ইনফ্যচুয়েশন না?
আমার বন্ধু আমাকে এই জুটির সম্পর্কে বলে এরা নাকি বোঝে না প্রেম কিভাবে করতে হয়, একারণে দুমাস হতে না হতেই বাসায় সবাইকে জানিয়ে দিয়েছে। তাহলে প্রেম আসলে কিভাবে করতে হয়? এটা করার কি কোন বিশেষ প্রক্রিয়া আছে? থেকে থাকলে জানতে আগ্রহী।
প্লেটনিক প্রেম মার্ক্সিয় প্রেম! কোনটাতে আবেগ বেশি আর কোনটাতে কম? এটা কি দারিপাল্লায় মাপেন নাকি অন্য কোন যন্ত্র আছে? 
প্রেমের সম্পর্কের মাঝে স্বাধীনতার বিষয় আছে। স্বাধীনতা না থাকলে নাকি প্রেম টিকে না। কিন্তু সম্পর্ক মানেই কি একটা বন্ধন না? এর মাঝে কি লেনদেন, দেনা পাওনার বিষয় কিছুই থাকেনা?
কয়দিন আগেই গেল ভ্যালেন্টাইন্স ডে আর তার আগে বসন্ত। যারা পরেরটা বাদে প্রথমটাতে ভালোবাসা উদযাপন করেছে তারা একভাবে সমালোচিত, তাহলে প্রেমের উদযাপন যদি প্রত্যেকটা দিনেই করা যায়, সেই দিনেও করা গেল। তবে সমালোচনার কি আছে?
আর বসন্তে ভালোবাসার প্রকাশ করে বাঙালি হয়ে কি বিশেষ কোন লাভ আছে? প্রেমের মাঝে ভাষা, দেশ, জাতি, ধর্ম পরিচয় কি গুরুত্তপুর্ণ?
তিরাশিতে চৌদ্দ ফেব্রুয়ারীকে স্বৈরাচার বিরোধী দিবস বলে আখ্যা দেয়া হলেই কি সেদিন ভালোবাসা দিবস পালন করা নাজায়েজ? যদি তাই হয় তবে যারা স্বৈরাচার বিরোধী দিবস পালন করছেন তাদের আর সেই সামরিক এরশাদের মাঝে কি পার্থক্য থেকে যাচ্ছে?
প্রেমের বাণিজ্যিক ব্যবহার বন্ধ করা তাহলে প্রশ্নে আসছে, আপনি বসন্তে ফুল কিনলেও পকেটের টাকা যাচ্ছে, পরেরদিন ফুল কিনলেও টাকা যাচ্ছে। বন্ধটা কিভাবে করা সম্ভব? 

