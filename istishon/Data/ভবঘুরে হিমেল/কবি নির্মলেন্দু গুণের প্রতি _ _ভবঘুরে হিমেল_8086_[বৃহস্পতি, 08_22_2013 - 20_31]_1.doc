কবি নির্মলেন্দু গুণের প্রতি _ 


 বসে আছি ভর দুপুর বেলা , উদাসমনে ।
মাথার উপর বিশাল সূর্য ক্রমেই রাগ বাড়িয়ে
আমাকে তরলের মত ফুটিয়ে শরীর থেকে
হাজার হাজার জলকণার ঘামীয় বাস্প বের করে দিচ্ছে ।
কিন্তু আমিও কম ত্যাঁদড় না !
আমি ঠিকই খুঁজে খুঁজে একটি নিরিবিলি
কামরাঙ্গার ছায়াতল বের করে ফেলেছি ,
সেখানে ছায়া রঙের ঘাসের চাদরে বসে
গ্রীষ্মের গরমে মাথা নষ্ট কোকিলের গান শুনছি ...
এর মধ্যে মাথার ভিতরে কোত্থেকে যেন ঢুকে পড়ল
আকাশ আর মেঘ ,
মাথা নষ্ট কোকিলের গান শুনতে শুনতে
আমার ও মাথা নষ্ট হয়ে গিয়েছে ,
শুধু পার্থক্য কোকিল ভাবল বসন্ত আর আমি বর্ষা ...
মধ্যগ্রীষ্মের এই দুর্দান্ত কঠিন রোদের মধ্যে
বসে বসে আমি ভাবছি বৃষ্টির কথা !
অঝোর ধারায় বৃষ্টি হচ্ছে
আর আমি বৃষ্টিতে ভিজছি একা একা ...
হয়ত হাজার মাইল দূরে কোন এক তরুণী
চুল খুলে বৃষ্টি ছুঁয়ে হাঁটছে ছাদে , সে –ও একা
বৃষ্টিতে ধুয়ে নিচ্ছে মনের সকল ব্যাথা ...
ভাবছে কোন এক চতুর প্রেমিকের কথা ।
এদিকে বৃষ্টিতে ভিজে জবুথবু আমি
বোকা প্রেমিকের মতই বলতে পারছি না তাকে
যদি কখনো ইচ্ছে হয় তো ভালবেসো আমাকে ...
আমরা দুজন একসাথে বৃষ্টিতে ভিজব ,
পড়ন্ত বিকেলে হাতে হাত রেখে রিক্সায় ঘুরব ,
রাতের পর রাত জেগে কত কথা বলব ,
তুমি শাসন করবে আর আমি ইচ্ছাকৃত ভুল করব ,
তোমাকে নিয়ে হাজার হাজার কবিতা লিখব ,
একসাথে দুজন মিলে সেই কবিতা পড়ব ...
তাই কবিতার পর কবিতা লিখে যাই
শব্দে শব্দে তাকে সাজাই ,
দুইকে আমি এক করতে পারি না ,
এক কেই তাই দুই বানাই ,
গ্রীষ্মের প্রখর রোদে শ্রাবণ বর্ষণ দেখে
সেই বর্ষণে ভিজতেও চাই ... !!
অথচ কেউ জানতে চায় না
আমার ভাবনারা কেন এমন এলোমেলো
কেন আমার চোখ মাঝে মাঝে ঘোলাটে ,
মাঝে মাঝে পশ্চিমাকাশের মত লাল টকটকে !
এতটুকু ভালবাসা আমি চাই নি তার কাছে
শুধু চেয়েছিলাম সে আমার কবিতাগুলো পড়ুক ,
কেন আমি চোখ লাল করে এলোমেলো ভাবনা
নিয়ে ঘুরে বেড়াই তা একটু অন্তত ভাবুক ।
কিন্তু কেউ ভাবে নি গুণ দাদা ... !
ভাবতেও চায় না কেউ ... !!
তবুও আমি রোজ এই রকম চোখ লাল করে
ঘরে ফিরে তাকে নিয়ে কবিতা লেখি ...
আমাকে যে তার জন্য পৃথিবীর সেরা প্রেমের
কবিতাটি লিখতেই হবে ...
তবেই না সে আমার কথা ভাববে ...

