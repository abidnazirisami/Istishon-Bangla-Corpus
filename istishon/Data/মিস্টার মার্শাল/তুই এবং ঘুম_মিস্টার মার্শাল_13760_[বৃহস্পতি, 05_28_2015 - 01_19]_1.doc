তুই এবং ঘুম


তুই কি কখনো দেখেছিস রাত্রি
আকাশের রোদ ?
কিংবা ভাসমান নীলে অথৈ তৃপ্ত
মেঘের বালিশ -
ধূসর পাখির বাদামী চিবুকে
অপ্রাপ্তির ক্রোধ ?
কিংবা লোহিতাভ নক্ষত্রের
অগ্নিজলের পালিশ-
দেখেছিস কি মলিন শ্রান্ত দেহে
সতেজ ম্যান্থোল ?
কিংবা ব্রেকফাস্টে টেবিলে
সাজানো মোরগের ডিম-
নীল পৃথিবীর পাঁজরে পুশিদা কোন
ব্ল্যাকহোল ?
কিংবা সবুজাভ প্রান্তরে সফেদ
গোলাপ কৃত্রিম-
দেখবি কি করে ? তুই তো ঘুমের
রাজ্যে মহারাজা
অবসর মেলে না একটু কাঁচা ঘুম
ব্যাস্ততায় -
পুষ্পের মতো শুকিয়ে যায় তোর
স্বপ্নগুলো তাজা
আর কল্পনারা মরে যায় সময় -জল তৃষ্ণায়
ঘুমিয়েই যদি কাটিয়ে দিস সহস্রাব্দ
প্রহর
কি করে দেখবি ঈশ্বরের সৃষ্ট বিচিত্র
শহর ?

