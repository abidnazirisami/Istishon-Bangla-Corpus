ফেসবুকে ফোন নম্বর দেবেন_ সাবধান!


ফেসবুকে ফোন নম্বর দেবেন?
সাবধান!
ফেসবুক প্রোফাইলে ফোন নম্বর দেবেন?
সাবধান! এ ব্যাপারে সতর্ক করেছেন
সাইবার নিরাপত্তা গবেষকেরা। তাঁরা
বলছেন, যতই প্রাইভেসি সেটিংসের বেড়া
দেওয়া থাক না কেন, ফেসবুকের সার্চ বারে
মোবাইল নম্বরটি লিখে ব্যক্তিগত তথ্য ও
অবস্থান বের করে ফেলা সম্ভব।
গবেষকেরা সতর্ক করেন, মোবাইল নম্বর
কাজে লাগিয়ে তথ্য সংগ্রহের পর তার
অপব্যবহার করতে পারে সাইবার দুর্বৃত্তরা।
গতকাল ইন্দো এশিয়ান নিউজ সার্ভিসের
এক খবরে এ তথ্য জানানো হয়েছে।
সল্ট ডট এজেন্সি নামের একটি সাইবার
নিরাপত্তা প্রতিষ্ঠানের কারিগরি
পরিচালক রেজা মোয়ায়েনডিন সম্প্রতি
একটি কোডিং স্ক্রিপ্ট ব্যবহার করে
যুক্তরাজ্য, যুক্তরাষ্ট্র ও কানাডার সম্ভাব্য
ফোন নম্বরগুলো সাজান। এরপর তিনি ওই
নম্বরে ফেসবুকের অ্যাপ বিল্ডিং
প্রোগ্রাম (এপিআই) পাঠিয়ে ব্যক্তিগত
তথ্য সংগ্রহ করে দেখান।
মোয়ায়েনডিন বলেন, ‘ফেসবুকের
নিরাপত্তা ত্রুটি কাজে লাগিয়ে
প্রযুক্তিতে দক্ষ কোনো ব্যক্তি ফেসবুক
ব্যবহারকারীর ফোন নম্বর দিয়ে তথ্য
সংগ্রহ করতে পারে। সাইবার দুর্বৃত্তরা এই
তথ্য ব্যবহারের পাশাপাশি বিক্রি করে
দিতে পারে।’
মোয়ায়েনডিন দাবি করেন, এ বছরের
এপ্রিল মাসে ফেসবুক কর্তৃপক্ষকে
এপিআইয়ের দুর্বলতার দিকটি জানানো
হলেও এখনো ব্যবস্থা নেওয়া হয়নি। এতে ১৪৪
কোটি ফেসবুক ব্যবহারকারী হ্যাকিংয়ের
ঝুঁকিতে রয়েছেন।
গত বছর যুক্তরাষ্ট্রভিত্তিক অলাভজনক
সংস্থা আরএএনডি করপোরেশনের এক
প্রতিবেদনে বলা হয়, ফেসবুক প্রোফাইলে
পোস্ট করা ছবি, নাম, ফোন নম্বর, শিক্ষা ও
অবস্থানগত তথ্য প্রভৃতি অবৈধ ট্রেডিং
সাইটগুলোর নেটওয়ার্কে বিক্রি হয়।
ক্রেডিট কার্ডের তথ্য চুরি করে তা থেকে
অর্থ বের করার চাইতে ফেসবুক বা টুইটারের
তথ্য হাতিয়ে তা বিক্রি করা বেশি
লাভজনক বলে আরএএনডির প্রতিবেদনে
উল্লেখ করা হয়।

