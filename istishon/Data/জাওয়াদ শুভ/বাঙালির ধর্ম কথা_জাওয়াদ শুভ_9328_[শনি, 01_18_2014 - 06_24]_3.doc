বাঙালির ধর্ম কথা


বাঙালীর ধর্মচিন্তা বড়ই বিচিত্র। তারা নিজেদের আগাগোড়া ধার্মিক হিসেবে প্রচার করতে ভালবাসে, তা তারা হোক ধার্মিক বা পাঁড় মাতাল!ধর্মের ব্যাপারে তারা ধর্মগ্রন্ধের চাইতে পুরোহিত মশাই বা পীর বাবার উপর বেশী নির্ভরশীল।
তাই পীর বাবা আর পুরোহিত মশাইদের বাজার কখনোই খারাপ যায় নাই। কথা না বাড়িয়ে একটু আমাদের ধর্মচরিত্রে দিকে তাকানো যাক-
এই উপমহাদেশ-এর আদি ধর্ম নিয়ে যথেস্ট বিতর্ক আছে তবে বর্তমানে এই উপমহাদেশে ইসলাম, সনাতন, বৌদ্ধ আর ক্রিশ্চান দের আধিক্য লক্ষনীয়। বাঙালায় ইসলাম আর সনাতন ধর্মাবলম্বি রাই প্রভাব বিস্তারী, তাই আলোচ্য বিষয় হিসেবে "বাঙালায় ইসলাম আর হিন্দু ধর্ম "-ই প্রাসঙ্গিক। আমার এই সোনার বাঙালায় ধর্ম এসেছে কিন্তু অবিক্রিত থাকেনি মোটেও। আরব দেশে যে ইসলাম প্রচলিত এদেশে তাই প্রচলিত হওয়া উচিৎ থাকলেও তা ঘটেনি, যদিও ধর্ম গ্রন্ধ ঐ এক কোরআন। সনাতন ধর্মের অবস্থা আরো ভয়াবহ, যেখানে ভারতবর্ষের সবাই দীপাবলী কে প্রধান উৎসব হিসেবে স্বীকৃতি দেয় সেখানে বাঙালীর ক্ষেত্রে তা দূর্গাপূজো! কে জানে দেব-দেবীরাও মর্ত্যে অঞ্চলভেদে আচার নির্দিস্ট করেছেন কি না!
আমাদের দেশে ধর্মে ধর্ম-সাধুদের গুরুত্ব ব্যাপক ও ঐতিহাসিক। আমরা সাধারন মানুষ ধর্ম পালনের প্রতিটি পর্যায়ে তাদের দেবতূল্য করে রাখি এবং এও এক অলিখিত ধর্মাচারে পরিনত হয়েছে যদিও কোন কোন ক্ষেত্রে সাধুদের সুরক্ষা ধর্মগ্রন্ধ সমর্থিত। কিন্তু যাকে উদ্দেশ্য করে দেয়া এই কোটি টাকার অর্থ বা ভোগ্য সামগ্রী সেই পীর সাহেব কি তার ভাগ পেয়ে থাকেন? প্রাণহীন মূর্তির পায়ের তলায় যেমন পূজারী ঝাপিয়ে পড়ে তেমনি মাজারে মাজারে সেজদা চলে অবিরাম। দুটোতেই ব্যাবসা হয়, আর তা মন্দির আর মাজার কমিটির কর্তা বা খাদেম দের অবস্থা তলিয়ে দেখলে দিব্যি বোঝা যায়।
ইসলামে দান-খয়রাত কে সম্মানের চোখে দেখা হয়েছে। বলা হয়েছে দান এমন ভাবে করতে যেন দানকারী আর দানগ্রহীতা ব্যাতিত আর কেউ সে ব্যাপারে না জানে, কিন্তু আদতে আমাদের দেশে ধার্মিক দানবীরের সংখ্যা নেহায়েৎ কম নয়। প্রার্থনালয়ে আবার নামের তালিকা প্রকাশ করা হয় দানের পরিমানের উপর ভিত্তি করে, এ যেন এক প্রতিযোগীতা যেখানে অর্থবান দের জয়জয়কার। সেখানে অনর্গল বোঝানো হচ্ছে আল্লার ঘরে দান উৎকৃস্ট, সুচতুর ভাবে এড়িয়ে যাওয়া হয় নিঃশ্ব আত্মীয় প্রতি দানের শ্রেস্টত্ত্ব কে! এ দেশে গরীব মানুষের বসবাস। কিন্তু দেবীর মূর্তি গুলো আগা গোড়া সোনায় মোড়া। ঝকমকে অলঙ্কার আর বাহারী কারুকার্য মন্ডিত পোষাকে প্রাণহীন দেবী হয়ে উঠেন অভিজাত। মন্দিরের গঠনশৈলী হতে হয় নজরকারা। অভুক্ত মানুষ নিজে না খেয়ে প্রসাদ সরবরাহ করে চলে মন্দিরের প্রাণহীন মুর্তির প্রতি। একদল মুসলিম রা ঠিক এই একই কাজ করে চলে মাজার ঘিরে। পীর সাহেব গত হয়েছেন শত বৎসর পূর্বে কিন্তু তার তুস্টির জন্যে ভক্ত ব্যাকুল। গরু থেকে মুরগী বা টাকা থেকে পাউণ্ড, মাজারে সবই দেয়া যায়। ফলাফল, মজারের ব্যাঙ্ক ব্যালেন্স ফুলে ফেপে একাকার! আজকাল ধর্ম রক্ষক দের এক বাহিনীর দেখা মিলছে হর হামেশা। এরা ধর্ম যুদ্ধ করতে সদা উদগ্রীব কিন্তু আদতে তারা জেহাদ সম্পর্কে আন্ধকারে থাকা একদল মানুষ। তাদের অনেক ইন্দ্রিয় আছে, আছে অনুভূতি; আর তাদের সবচেয়ে সংবেদনশীল ইন্দ্রিয় হচ্ছে ধর্মেন্দ্রিয়। তারা ধর্মানুভূতিতে আঘাত লাগার ব্যাথায় কাতর সর্বক্ষন। তদের মূল শত্রু নাস্তিক। কিছুকাল আগেও তা বিধর্মী ছিল, কিন্তু কেন এই দিক পরিবর্তন তা রহস্য, তবে এতেও বানিজ্যের হাত আছে তা জোর দিয়ে বলা যায়। বাঙালী উগ্র হিন্দু আর উগ্র মুসলিম সম্প্রদায়ের মধ্যে পার্থক্য সামান্যই। উভয় পক্ষ স্বীয় সীমাহীন অনাচারকে পাশ কাটিয়ে অপর গোত্রের উপর ঝাপিয়ে পড়তে সাদা উদগ্রীব। সেখানে যুক্তির কোন স্থান নেই, ভিন্নমতই সংঘাতের জন্যে যথেস্ট। তবে বর্তমান বাঙালা মুসলিম অধ্যুষিত হওয়ায় মুসলিম সম্প্রদায় উত্তপ্ত অবস্থায় থাকে সর্বক্ষন, তবে এটা হলফ করেই বলা যায় দুই পক্ষের শক্তি সমান হলে দেশটা কুরুক্ষেত্র হয়ে যেত, আর হিন্দুরা সংখ্যাধিক্য দেখালে মুসলিম সম্প্রদায় এর উপর আক্রমন চলত বেশ ঘটা করেই। অর্ধ-শিক্ষিত বাঙালির ঈশ্বর ভক্তি অগাধ, কিন্তু এটা তার অজানা কিভাবে ঈশ্বরতুস্টি সম্ভব। যেহেতু এখানে একটা প্রশ্ন আছে তাই ঈশ্বরতুস্টির রাস্তাও বিস্তর। কেউ মাজারে মাজারে আল্লাহকে খোজে, কেউ দেওয়ানবাগী জাতীয় ধর্মব্যাবসায়ির পায়ে চুমু খেয়ে আল্লাহকে খোজে, আবার কেউ কোরআন পড়ে আল্লাহ কে খোজে; অবশ্যই সব পথ এক জায়গায় মিলবে না! একটা রাস্তা ঠিক হতে পারে কিন্তু সব গুলো না।এখানে এক দল ব্যাবসায়ীর উপস্থিতি টের পাওয়া যায়, যাদের পূজি ধর্ম। বাঙালি ধর্ম ভীরু জাতি, পাড় ধার্মিক নয়। ধর্ম নিয়ে লাফালাফি অধিক মাত্রায় ধর্ম ব্যাবসায়ীরাই করে থাকে এই তল্লাটে। তারা নিজেদের ধর্মরক্ষক হিসেবে দাবী করে বিভিন্ন দলে, উপদলে ভাগ হয়ে যায় এবং নিজেদের মধ্যে জঘন্য যুদ্ধে লিপ্ত হয়; সেটা তীব্র অশ্লীল বাগযুদ্ধ থেকে রক্তাক্ত দাঙ্গা পর্যন্ত বিস্তৃত। উদ্দেশ্য এক ধর্ম রক্ষা হলেও নিজেরাই নিজেদের শত্রু!
তাও সাধারন বাঙালি নির্বিকার, তারা ধার্মিক আর ধর্ম ব্যাবসায়ীর পার্থক্য বুঝতে অপারগ।

