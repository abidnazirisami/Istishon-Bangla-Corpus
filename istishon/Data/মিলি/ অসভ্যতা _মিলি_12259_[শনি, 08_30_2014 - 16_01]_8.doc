 অসভ্যতা 


ব্যাক্তি মাত্রেরই ব্যাক্তিগত ব্যাপার থাকেই আর যে কোন সভ্য মানুষের উচিত অন্যের ব্যাক্তিগত ব্যাপারে নাক না গলানো । কিন্তু যখন সেই ব্যাক্তিগত ব্যাপারটি ঘরের চার দেয়ালের বাইরে জনসুম্মুখে চলে আসে তখন তা আর কতটুকুই বা ব্যাক্তিগত থাকে । তাছাড়া একজনের ব্যাক্তিগত ব্যাপার যখন অপর একজনের ব্যাক্তিসত্তা বা অস্তিত্ব এমনকি জীবনের প্রতি হুমকি হয়ে দাঁড়ায় তখন সেখানে নাক গলানোটা আসলেই কি অসভ্যতা ?
ঘটনার সূত্রপাত মানে আমার চোখে পড়ে আজ থেকে ছয় বছর আগে ।সে সময় আমাদের বাসায় সদস্য ছিল মাত্র তিনজন ।আমি আমার বাবা আর আমাদের গৃহস্থালি কাজের সহকারী সেলিনা ।ছোট ভাইটি তখন গুরুগৃহে । কোন এক রাতে আমি যখন গল্পের বই এর মাঝে বুঁদ হয়ে ছিলাম ,কানে ভেসে আসছিল এক মহিলার কণ্ঠস্বর । আমি প্রায়শই এই মহিলার ঝগড়ার শব্দ শুনি ।উনার গলার স্বরটাও একটু আলাদা । কেমন যেন ক্যাটক্যাটে । ভাবতাম হয়ত উনি একটু ঝগড়াটে । কি যে ভ্রান্ত ধারনা পোষণ করতাম আমি!! 
যাইহোক সে রাতে হঠাত সেলিনা হন্তদন্ত হয়ে আমার ঘরে এসে বলল আপুনি একটু বারান্দায় আসেন । অনিচ্ছাসত্ত্বেও ওঁর চেহারা দেখে আর না করলাম না । গিয়ে যা দেখলাম তা না দেখলেই বোধহয় ভাল হত।
আমাদের বাসাটা চারতলা আর আমরা থাকিও চতুর্থ তালায় । সামনের বাসাটা বেশ বড় ।সামনের অংশটুকু দোতালা তারপর বিরাট উঠান আবার পিছনে একটুখানি দোতালা । তার পিছনে গলির মাঝে এক চারতালা বাড়ি। বাসাটার নির্মাণ শৈলি বেশ চমৎকার । সামনের অংশটুকু এমন ভাবে তৈরি যে বসার আর খাবার ঘরের পুরোটাই দেখা যায় ।সেখানে দেখলাম বাসার আঙ্কেল চেয়ারে বসে আছে কয়েকটা ছোট ছেলে মেয়ে খেলছে একদম ই স্বাভাবিক দৃশ্যাবলী কিন্তু তার মাঝে এক লোক সেই ক্যাটক্যাটে কণ্ঠস্বরের মহিলাকে বেদম পিটুনি দিচ্ছে।
সেই মহিলা তারস্বরে চিৎকার করছে কিন্তু কারো কোন বিকার নাই । আমি প্রথমে বুঝতেই পারছিলাম না ব্যাপারটা । টিভিতে মারামারির দৃশ্য দেখলেও তো মানুষ একটু রিঅ্যাকশন দেখায় । 
চারপাশের বাড়িগুলোর বারান্দায় মানুষজন জমাতে দেখলাম একলোক আর মহিলা আসলো মারপিট থামাতে।
আমি এতই অবাক হয়েছিলাম যে কি বলব । পুরুষটি জানোয়ারের মত মহিলাটিকে মারছে এই ঘটনার চেয়ে বেশি অবাক করেছে আমায় ওই বাসার মানুষগুলোর নির্লিপ্ত আচরন ।বাড়ির কর্তা বারান্দায় বসা, বাচ্চা গুলো খেলছে মহিলারা হেঁটে এ ঘর থেকে অন্য ঘরে যাচ্ছে যেন কিছুই হয়নি। 
আমার এক অদ্ভুত সমস্যা আছে। কোন কিছু একবার মাথায় ঢুকলে সহজে তা বের হয় না।আর এমন ঘটনা তো আরও না । আমি দৌড়ে আব্বুর রুমে গেলাম ।সব শুনে উনি বললেন এরা অমানুষ কিন্তু আমরা কি করতে পারি বল । 
সে রাতে আমি আর ঘুমাতে পারি নাই ।আমার অসম্ভব খারাপ লাগছিল ।একটা মানুষ মার খাচ্ছে আর সাহায্য চাইছে কিন্তু কেউ কিছু করছে না । পরেরদিন সকালে বিছানা ছাড়লাম ১০৩ ডিগ্রি জ্বর নিয়ে। সবাই যখন শুনল আমাকে কঠোর ভাবে নিষেধ করল বারান্দায় যেতে কারন আমার সহ্য ক্ষমতা কম ।
এরপর আরও বহুবার চিৎকার শুনেছি আর নিজের অক্ষমতায় নিজের উপরই রাগ করেছি । একবার আমার মামাতো বোন বেড়াতে এসেও দেখেছে এই দৃশ্য ।ওর বর্ণনা মতে বক্সিং প্র্যাকটিস করে যেমন বালির বস্তায় ঘুসি মেরে সেভাবেই নাকি লোকটা মারছিল ।
আমি আর সিন্থি মিলে ঠিক করলাম একতালার ভাবীর কাছ থেকে তথ্য নিব কারন অই বাসায় আমি তাকে যেতে দেখেছি।
আমি আগেই জানতাম যে ওই বাসায় তিনটা ভাই বড় ভাই ঢাকা বিশ্ববিদ্যালয় থেকে পড়া লেখা শেষ করে একটা সরকারি জব করেন ছোট ভাইও কি যেন করে আর এই মারদাঙ্গা মেঝ ভাইটি একজন তাবলীগ করা মানুষ ।ইসলামী লাইনে লেখাপড়া করেছেন ।প্রায়ই দেখি দলবল নিয়ে বাড়ি বাড়ি ঘুরে বেড়ান আর পূণ্য কামানোর দাওয়াত দেন ।
একতালার ভাবীর কাছ থেকে যা জানলাম তা হল এই ভাইটি সবার আগে বিয়ে করেছেন আর উনার বউটা একটু সহজ সরল ।তাই স্বামী ছাড়াও শাশুড়িও উনাকে একটু আধটু মারধর করেন ।
আর বর্তমানে তার উপর অত্যাচারের কারন হল সেই ব্যাক্তি দ্বিতীয় বিয়ে করতে চাইছে । 
সর্ব প্রথম আমি যে কাজটা করলাম তাহলো ওই লোকের সদলবলে আমাদের বাসায় প্রবেশ নিষিদ্ধ করলাম । ভণ্ড একটা ,মানুষকে শান্তির কথা আর সওয়াবের কথা বলে নিজ ঘরে এমন অত্যাচার । 
এরপর ক্রমাগত মহিলার উপর মারপিট হতে থাকল আর আমরাও নিরব দর্শকের মত দেখতে লাগলাম ।
একদিন পাড়ার এক আঙ্কেল যিনি কিনা স্থানীয় রাজনীতির সাথে জড়িত কি একটা কাজে যেন আব্বুর সাথে দেখা করতে এসেছিল ।আমি সরাসরি উনার কাছে অভিযোগ করলাম । উনি বললেন আর বইল না এগুলা অমানুষ কিন্তু কি করব বল এটা তো ওদের ব্যাক্তিগত ব্যাপার । 
আমি তাকে বুঝানোর চেষ্টা করলাম এরকম ডোমেস্টিক ভায়লেন্স ব্যাক্তিগত বাপার না,সবার কিছু একটা করা উচিৎ ।আমি তাকে যত বুঝানোর চেষ্টা করি ততই দেখি উনি একটু একটু বিরক্ত হচ্ছেন।
এরপর এক দুপুরে আমাদের বাসায় আমার কাজিন এসেছিল বেড়াতে ,সে আবার একটা আইএনজিও তে আছে ।হঠাত সেই বাসায় হইচই আরম্ভ হল ,বারান্দায় গিয়ে দেখি মহিলার শাশুড়ি মহিলাকে মেরে মাথা ফাটিয়ে দিয়েছে । আপু ওখানে দাড়িয়েই আইন ও শালিশ কেন্দ্রে ফোন করে ব্যাপারটা জানাল । ওখান থেকে বলা হল বাসার নং আর ঠিকানা দিতে । 
এর কয়েকদিন পর আমাদের এলাকার প্রাক্তন কমিশনার আমার মামাকে রাস্তায় পেয়ে ডেকে নিয়ে বললেন ,মিলি তো আমাদের ভাগ্নি,লেখাপড়া করছে খুব ভাল কথা তবে ও মনে হয় দুনিয়াদারি বুঝে কম । আসলে অন্যের ব্যাক্তিগত ব্যাপারে নাক না গলানোই উচিৎ ।এসব তো অসভ্য আচরণ ।পাড়ায় থাকলে সবার সাথে মিলেমিশেই থাকতে হয় । কি দরকার ঘরের খেয়ে বনের মোষ তাড়ানোর ?? 
যাইহোক সেদিন বাসার সবার কাছেই হালকা ঝাড়ি আর উপদেশ শুনতে হল । কি দরকার মানুষের সাথে আগ বাড়িয়ে শত্রুতা করার ।বাসায় মানুষ জন এমনিতেই কম ইত্যাদি ইত্যাদি ।
এরপর অনেকদিন ওই বাসায় আমি মারপিট হতে দেখিনি,আমার জন্য না সেই মহিলা তার স্বামীকে দ্বিতীয় বিয়ের অনুমতি দিয়েছিল তাই । 
আমি ভুলতেই বসেছিলাম ঘটনাগুলো কিন্তু আবার সেদিন দশ আগস্ট দিবাগত রাতে ,আকাশে উঠেছে ঝলমলে সুপার চাঁদ আমরা মানে আমি ,আমার খালাতো বোন আর ছোট ভাই মিলে ছাদে গিয়ে মজা করে ছবি তুলছি হঠাৎ শুনি সেই ফ্ল্যাট এ চিৎকার চ্যাঁচামেচি । ছবি তুলে নিচে নেমে মাত্র ক্যামেরা টা বসার ঘরে সোফায় রেখেছি শুনি,হাউমাউ কান্না মাগো মেরে ফেলল । কি ভয়ানক অস্থিরতা পেয়ে বসল আমায় । কিন্তু আমি আর গেলাম না বারান্দায় ,নিজের রুমে এসে চুপচাপ বসে রইলাম ।
আমি এখন একটু একটু সভ্য হচ্ছি তো তাই অন্যের ব্যাপারে আর না হয় নাক নাই গলালাম । 

