মানুষ এবং অসীম পাপ


কারো ধর্ম, কারো কাছে অধর্ম॥
কারো আদর্শ, কারো কাছে অন্যায়॥
আমরা সবাই মানুষ। সবাই পৃথিবীর বাসিন্দা, কেউ ভিনগ্রহ থেকে আসিনি। মায়ের গর্ভেই জন্মেছি সবাই। কেউ মাটি ফুঁড়ে উঠে আসেনি, কেউ আকাশ থেকে বজ্রপাতের সাথে ভূপাতিত হয়নি, কেউ কলাগাছ ফেটে বের হয়নি॥ অথচ আমাদের মানুষদের মাঝে এত ভেদাভেদ, মতানৈক্য কেন ? কারন আমরা মানুষের মৌলিকতা থেকে দূরে সরে যাচ্ছি। লোভ আমাদেরকে পেয়ে বসেছে॥ আমরা ধার্মিকতার নাম করে "পরলৌকিক" সুখের বাগানের লোভের তাবেদারি করছি। নিজেকে অসীম লোভের অক্ষরেখায় নিয়ে যেতে জলান্জলি দিচ্ছি মৌলিক অস্তিত্ব। আর সেই অসীম লোভ প্রাপ্তির শর্তাবলী পূরণ করতে গিয়ে ধ্বংস করে দিচ্ছি হাজার প্রাণের স্বপ্ন। অভিশাপ হয়ে পৌঁছে যাচ্ছি মানুষের ঘরে। দ্বাসত্বের অভিশাপ কে নির্দ্বিধায় বয়ে বেড়াচ্ছি হাজার বছর ধরে। জন্মের পর থেকে "তুমি দাস, তুমি দাস, তুমি দাস, তুমি দাস....." শুনতে শুনতে এখন আমাদের সয়ে গেছে। "আমি দাস" এটা ভেবে আজ আমরা গর্ববোধ করি। যদি ভিড়ের মাঝ থেকে কেউ একজন বলে উঠে 'আমি দাস নই।' অমনি আমাদেরকে পেয়ে বসে সেই অসীম লোভের বাসনা। উন্মাদ খোলা তরবারি হয়ে ঝাঁপিয়ে পরি সেই ভিড়ের উপর অসীম লোভের শর্ত পূরণ করব বলে। এই লোভের কবলে পরে পাপ হতে হতে এখন আমাদের(মানুষদের) মৃত্যু হতে চলছে। জীবন থেকে পালিয়ে বেড়াচ্ছি জীবন এর মানে আমরা বুঝতে পারিনি আজো, ওটা কেবল আমাদের মুখস্ত-কন্ঠস্হ। এক "জীবন"কে বুঝে ওঠার আগেই আরেক জীবন এর জাল বুনতে ব্যাস্ত হয়ে ওঠি খুব নির্মমভাবে। মানুষের "জীবন" ছেড়ে অসীম লোভের জীবনে যেতে প্রহর গুনছি।
"কোথায় স্বর্গ কোথায় নরক,
কে বলে বহুদূর?
মানুষের মাঝেই স্বর্গ নরক, মানুষেতেই সুরাসুর" এটা আমাদের প্রবাদ বাক্য, পাঠ্য বইয়ের ভাব-সম্প্রসারণ। পরীক্ষা পাশের জন্য মুখস্থ করতে হয়, করে নিয়েছি। বাস্তবে আমাদের স্বর্গ হল সেই অসীম লোভের জগতে আর নরক হল অসীম ভয়ের জগতে। জীবনের "অসীম লোভ" আর "অসীম ভয়" কিশোর বয়সেই পেয়ে বসে আমাদেরকে। আমাদের পূর্বপুরুষরা পরম যতনে ধুয়ে মুছে আমাদেরকে সে অধপতনের পাঠ দেয়ায় ব্যতিব্যাস্ত হয়ে উঠে। জীবনটা আমাদের কাছে রেস হয়ে উঠেছে। আমরা মানুষেরা ছুটছি অবিরত। আমাদের এ ছুটাছুটিতে আশেপাশে আরো কত মানুষের প্রাণনাশ হচ্ছে, কত মানুষ আতঙ্কিত হচ্ছে, সম্ভ্রম হারাচ্ছে আমাদের কাছে আমাদেরই স্বজাতি। অথচ আমদের ওদিকে কোন ভ্রুক্ষেপ নেই। আমরা ছুটে যাচ্ছি, ছুটে যাচ্ছি একা সবাইকে পাশ কাটিয়ে খুব দ্রুত সে অসীম লোভের জগতের বাসিন্দা হতে, ছুটে যাচ্ছি অসীম ভয়ের জগতকে দ্রুত এড়িয়ে যেতে ছাড়িয়ে যেতে। জন্ম থেকে যে অসীম ভয় পেয়ে বসেছে, সে ভয় থেকেই যাবে যতদিন জীবন থাকবে। এটাও আমরা বুঝে গেছি, তাই ভয় থেকে পালাতে গিয়ে অবচেতনে পালিয়ে বেড়াচ্ছি জীবন থেকে। হঠাত্‍ হঠাত্‍ যদিও হাতড়ে খুঁজতে চাই জীবনকে, মুক্ত হবার বাসনা পেয়ে বসে আচমকা, কিন্তু আমরা বার বার আটকে যাই সে "অসীম লোভ" আর "অসীম ভয়" এর রুদ্রশ্বাস এর জালে। বার বার হেরে গিয়ে দাস্বত্ব বরণ করি অদৃশ্য তর্জনীর কাছে। এলোমেলো ছুটছি শুধু।
মুক্তির পথ একটাই, সেই "অসীম ভয়" আর "অসীম লোভ" এর বেড়াজাল থেকে বের হয়ে আসতে হবে, আমাদের(মানুষের) মৌলিকতাকে একটা কেন্দ্রবিন্দুতে নিয়ে আসতে হবে আর সে "একটা" কেন্দ্রবিন্দু হল মানবতা বা মানব ধর্ম। 

