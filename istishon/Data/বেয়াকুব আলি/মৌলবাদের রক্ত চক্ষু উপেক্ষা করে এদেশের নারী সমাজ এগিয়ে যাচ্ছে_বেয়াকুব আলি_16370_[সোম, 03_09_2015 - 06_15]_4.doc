মৌলবাদের রক্ত চক্ষু উপেক্ষা করে এদেশের নারী সমাজ এগিয়ে যাচ্ছে


কর্মক্ষেত্রে নারীর সংখ্যা দিন দিন বৃদ্ধি পচ্ছে। সর্বশেষ তথ্যানুযায়ী দেশে নারী শ্রমিকের সংখ্যা প্রায় ১ কোটি ৬৮ লাখ। এর মধ্যে পোশাক শিল্পে কাজ করেন এমন নারী শ্রমিকের সংখ্যা ৩২ লাখ। আর্থিক মানদণ্ড বিবেচনা করা হয় না এমন কাজেই নারী শ্রমিকের সংখ্যা সবচেয়ে বেশি। সিপিডির এক গবেষণার তথ্য মতে নারীরা ঘরে কাজ করেন এমন কাজের আর্থিক মূল্য মোট দেশজ উৎপাদনের ৭৬ দশমিক ৮ শতাংশ। কাজের বড় অংশটিই জাতীয় আয়ের অন্তর্ভুক্তির বাইরে থেকে গেলেও নানা প্রতিকূল পরিবেশকে তুড়ি মেরে উন্নয়নের অর্ধাঙ্গীরা স্বমহিমায় এগিয়ে চলেছেন। নারীরা এখন আর শুধু দেশে নয়, দেশের বাইরেও কাজ করছেন। অভিবাসী নারীরা বিদেশে কাজ করে বিপুল পরিমাণ বৈদেশিক মুদ্রা দেশে পাঠাচ্ছেন। তবে এত কিছুর পরও তারা কর্মক্ষেত্রে অবহেলিত। অর্থনৈতিক বৈষম্য ছাড়াও মানসিক ও যৌন হয়রানির স্বীকার হচ্ছেন প্রায়শই। মানুষে মানুষে সমতা এই নীতিকে প্রতিষ্ঠা করতে একদল নারী নিজের সাধ্যাতীত পরিশ্রম করছেন। মৌলবাদী অপশক্তির রক্তচক্ষুকে বৃদ্ধাঙ্গুলি দেখিয়ে এগিয়ে চলেছেন এ দেশের নারী সমাজ। বাংলাদেশ পরিসংখ্যান ব্যুরো (বিবিএস) পরিচালিত ২০১৩ সালের প্রকাশিতব্য শ্রমশক্তি জরিপ সূত্রে জানা যায়, দেশে বর্তমানে প্রায় ১ কোটি ৬৮ লাখ নারী কর্মক্ষেত্রে নিয়োজিত আছেন। বিবিএস পরিচালিত ২০১০ সালের শ্রমশক্তি জরিপে দেখা যায় দেশে ১ কোটি ৬২ লাখ নারী কর্মক্ষেত্রে নিয়োজিত ছিলেন। আর ২০০৬ সালে ওই সংখ্যা ছিল ১ কোটি ১৩ লাখ। মাত্র ৪ বছরের ব্যবধানে প্রায় ৪৯ লাখ নারী শ্রমবাজারে প্রবেশ করে, যা থেকেই স্পষ্ট হয়ে ওঠে কর্মক্ষেত্রে ক্রমশ নারীর উপস্থিতি বেড়ে চলেছে। অবদান বাড়লেও এখনও কর্মক্ষেত্র নারীদের অধিকার তেমনভাবে সুরক্ষিত হয়নি, নানা কারণে প্রায়শই বঞ্চিত হওয়ার ঘটনা ঘটে। মজুরি দেয়া হয় না বা স্বীকৃতি নেই গৃহস্থালির এমন কাজে নারীদের উপস্থিতি সবচেয়ে বেশি। রান্না, বাড়িঘর পরিষ্কার-পরিচ্ছন্নতা, পরিবারের সদস্যদের পরিচর্চা ও সন্তান লালনসহ নানা কাজে নারীর অবদান আর্থিক মানদণ্ডে বিবেচনা করা হয় না। বেসরকারী গবেষণা প্রতিষ্ঠান সেন্টার ফর পলিসি ডায়ালগ (সিপিডি) পরিচালিত এক গবেষণায় দেখা যায়, নারী ঘরে কাজ করেন এমন কাজের আর্থিক মূল্য মোট দেশজ উৎপাদনের ৭৬ দশমিক ৮ শতাংশ। চলতি মূল্যে টাকার অঙ্কে যা ছিল ১০ লাখ ৩৭ হাজার ৫০৬ কোটি টাকা। স্থায়ী মূল্যে তা ৫ লাখ ৯৪ হাজার ৮৩৫ কোটি টাকার সমপরিমাণ। এত বাঁধা বিপত্তি সত্ত্বেও বাংলাদেশের নারীরা এগিয়ে যাচ্ছে, দেশ এগিয়ে যাচ্ছে। বর্তমান সরকারের সমতা ভিত্তিক নীতি আদর্শের কারণে নারী তার যোগ্য পদে আসীন হচ্ছে।

