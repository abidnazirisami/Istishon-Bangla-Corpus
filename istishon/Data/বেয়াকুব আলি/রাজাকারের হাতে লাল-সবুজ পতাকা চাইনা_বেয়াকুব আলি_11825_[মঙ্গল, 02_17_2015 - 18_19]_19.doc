রাজাকারের হাতে লাল-সবুজ পতাকা চাইনা


২০০৪ সালের ঘটনা। আমার মা ভীষন অসুস্থ। তাড়াতাড়ি হাসপাতালে নেয়া প্রয়োজন। তেজকুনী পাড়ার একটা ভাড়া বাসাতে আমরা থাকতাম। আশে পাশে কোন এ্যাম্বুল্যান্স পেলাম না। অগত্যা একটা সিএনজি নিয়া হওনা হলাম। গন্তব্য স্কয়ার হাসপাতাল। সিএনজি ফার্মগেট পেরিয়ে কাজী নজরুল ইসলাম এভিনিউতে উঠার সাথে সাথে তীব্র যানজট। আমি ঘামছি। মা অসহ্য যন্ত্রনায় ছটফট করছে। একবার ইচ্ছে হলো, সিএনজি থেকে নেমে মাকে কোলে তুলে দৌড় দেই। কিন্ত মার শরীরের অবস্থা চিন্তা করে নিজেকে শান্ত করি। নিজেকে এত অসহায় কখনও বোধ করিনি। ঘড়ির কাটা ঘুরছে কিন্ত ঘুরছেনা গাড়ীর চাকা। যে মা বছরের পর বছর আমাকে কষ্ট করে মানুষ করেছেন, আজ সেই মায়ের জন্য আমি কিছুই করতে পারছি না। অসম্ভব যন্ত্রনায় ভীতরটা দুমড়ে মুচড়ে যাচ্ছে। প্রায় এক ঘন্টা স্থির দাঁড়িয়ে থাকার পর জানলাম, ঐ রাস্তা দিয়ে একজন ভিআইপির গাড়ী বহর মুভ করবে। তার নিরাপত্তার জন্য জনসাধারণের সমস্ত গাড়ী থামিয়ে দেয়া হয়েছে। আমি উৎসুক দৃষ্টি দিয়ে সেই ভিআইপির গাড়ী বহরের অপেক্ষায় রইলাম। আর প্রায় ১৫ মিনিট পর দুর থেকে সেই ভিআইপির আগমন ধ্বনি শুনতে পেলাম। আমি আরো কৌতুহলী হয়ে সেই গুরুত্বপূর্ণ ব্যক্তিকে চিহ্নিত করতে চেষ্টা করলাম। দেখলাম বাংলাদেশের লাল-সবুজ পতাকা উড়িয়ে একটি জীপ আমাদের সিএনজিকে অতিক্রম করল। জীপের পেছনের সীটে বসে আছেন তৎকালীন সরকারের একজন গুরুত্বপূর্ণ মন্ত্রী আলি আহমাদ মুজাহিদ। মুখভর্তি দাঁড়ির ফাঁক দিয়ে তার হাস্যজ্জল দাঁতগুলি আমার শরীরে হায়নার ছোবলের মত দংশন করতে লাগলো। কি বিভৎস সেই হাসি! অবিকল ইয়াহিয়া খাঁনের মত। হায় সেলুকাস, কি বিচিত্র এই দেশ? যারা একদিন এই দেশকে অস্বীকার করেছিলো, আজ তাদের গাড়ীতেই লাল-সবুজ পতাকা পতপত করছে। ক্রমশঃ রাগ প্রশমন করি। প্রায় দু’ঘন্টা পনেরো মিনিট পর আমি যখন মাকে নিয়ে স্কয়ার হাসপাতালে পৌছলাম, তখন সবই শেষ হয়ে গেছে। আমার প্রাণপ্রিয় মায়ের নিথর দেহটি দেখে কর্তব্যরত ডাক্তার তাকে মৃত বলে ঘোষণা করলেন। মায়ের মৃত্যু সনদপত্রে মৃত্যুর কারণ হিসাবে লেখা রয়েছে “Deep Cardiac arrest" ডাক্তারের এই সনদ আমি মানি না। এটা একটা পরিকল্পিত হত্যাকাণ্ড। '৭১ এ ঐ মুজাহিদ রাজাকার আমার বাবাকে মেরেছে। আর ২০০৪ এ ঐ একই নরপিশাচ আমার মাকে মেরেছে। ২০১৫ তে সেই অপশক্তি আবার মাথা চাঙ্গা দিয়ে উঠতে চেষ্টা করছে। এবার তাদের সাথে আছে IS এর রণকৌশল। এই অপশক্তিকে আমাদের রুখতেই হবে। আর কোন রাজাকারের হাতে আমাদের অমূল্য লাল-সবুজ পতাকা দেখতে চাই না।

