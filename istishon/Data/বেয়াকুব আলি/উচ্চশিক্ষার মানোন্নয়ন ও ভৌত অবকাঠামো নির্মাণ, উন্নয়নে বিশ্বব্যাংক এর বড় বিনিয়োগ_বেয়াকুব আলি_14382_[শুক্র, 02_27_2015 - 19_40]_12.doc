উচ্চশিক্ষার মানোন্নয়ন ও ভৌত অবকাঠামো নির্মাণ, উন্নয়নে বিশ্বব্যাংক এর বড় বিনিয়োগ


উচ্চশিক্ষার মানোন্নয়ন, বিদ্যুৎ ব্যবস্থার আধুনিকায়ন ও নগর অঞ্চলের সেবা ব্যবস্থাপনার উন্নয়নে বড় অঙ্কের আর্থিক সহায়তা দিচ্ছে বিশ্বব্যাংক। তিন খাতের তিনটি প্রকল্পে বিশ্বব্যাংক থেকে ১৩৩ কোটি ৫০ লাখ মার্কিন ডলার ঋণ সহায়তা পাবে বাংলাদেশ। বাংলাদেশী মুদ্রায় এর পরিমাণ প্রায় ১০ হাজার ৬৮০ কোটি টাকা। দুর্নীতির অভিযোগে বাতিল হয়ে যাওয়া পদ্মা সেতু প্রকল্পের চেয়ে বিশ্বব্যাংক এ তিনটি প্রকল্পে বেশি আর্থিক সহায়তা দিচ্ছে। সহজ শর্তে ঋণ দেয়ার সহযোগী সংস্থা আন্তর্জাতিক উন্নয়ন সংস্থার (আইডিএ) তহবিল থেকে এ ঋণ দেয়া হচ্ছে। সরকারের অর্থনৈতিক সম্পর্ক বিভাগ (ইআরডি) ও বিশ্বব্যাংকের ঢাকা আবাসিক অফিস সূত্রে এসব তথ্য জানা গেছে। ইআরডি সূত্র জানায়, বাংলাদেশের উচ্চশিক্ষার মানোন্নয়নে নেয়া হায়ার এডুকেশন কোয়ালিটি এনহ্যান্সমেন্ট (হেকেপ) প্রকল্পে অতিরিক্ত হিসেবে সাড়ে ১২ কোটি ডলার দেবে বিশ্বব্যাংক। এ প্রকল্পটিতে এর আগেও তারা ৮ কোটি ১০ লাখ ডলার দিয়েছিল। জেলা শহর ও পৌর এলাকায় নাগরিক সেবার মানোন্নয়নে নেয়া দ্য মিউনিসিপ্যাল গভর্ন্যান্স অ্যান্ড সার্ভিস প্রকল্পে ৪১ কোটি ডলার দেবে সংস্থাটি। অবকাঠামো উন্নয়নের মধ্যে রয়েছে নতুন রাস্তা নির্মাণ, সড়কবাতি, ব্রিজ ও কালভার্ট নির্মাণ। অন্যদিকে সক্ষমতা বৃদ্ধির মধ্যে কর্মকর্তাদের প্রশিক্ষণ ও কর আহরণ কার্যক্রম কম্পিউটারাইজড করা হবে। এদিকে ৬ হাজার ৬৪০ কোটি টাকা ব্যয় ধরে পল্লী উঞ্চলে বিদ্যুৎ সরবরাহ ও বিতরণ প্রকল্প হাতে নিচ্ছে সরকার। এর মধ্যে বিশ্বব্যাংক দিচ্ছে প্রায় ৪ হাজার ৮০০ কোটি টাকা। সরকারের নিজস্ব তহবিল ও বিজিসিপির তহবিল মিলে মোট ১ হাজার ১৪০ কোটি টাকা ব্যয় করা হবে। ২০২০ সালের জুনের মধ্যে প্রকল্পটি বাস্তবায়নের লক্ষ্য নির্ধারণ করা হয়েছে। এটি বাস্তবায়িত হলে বিদ্যুতের সিস্টেম লস কমার পাশাপাশি নতুন গ্রাহকদের কাছে বিদ্যুৎ সুবিধা পৌঁছবে।

