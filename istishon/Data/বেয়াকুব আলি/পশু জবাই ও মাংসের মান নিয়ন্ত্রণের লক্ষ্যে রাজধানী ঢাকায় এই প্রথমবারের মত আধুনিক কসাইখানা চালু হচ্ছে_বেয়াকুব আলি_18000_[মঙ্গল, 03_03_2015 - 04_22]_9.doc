পশু জবাই ও মাংসের মান নিয়ন্ত্রণের লক্ষ্যে রাজধানী ঢাকায় এই প্রথমবারের মত আধুনিক কসাইখানা চালু হচ্ছে


দেশে প্রথমবারের মতো পরিবেশবান্ধব ও স্বাস্থ্যসম্মত আধুনিক কসাইখানা নির্মাণ করেছে ঢাকা উত্তর সিটি কর্পোরেশন (ডিএনসিসি)। যত্রতত্র পশু জবাই নিয়ন্ত্রণ ও জনসাধারণের জন্য স্বাস্থ্যকর মানসম্মত হালাল মাংসপ্রাপ্তি নিশ্চিত করতে এ কসাইখানা নির্মাণ করা হয়েছে। রাজধানীর মিরপুরে ১১নং সেকশনে এ কসাইখানাটি নির্মাণ করা হয়েছে। মিরপুরবাসীর বহু প্রতীক্ষিত এ পশু কসাইখানা আজ উদ্বোধন হতে যাচ্ছে। ডিএনসিসি প্রশাসক ড. রাখাল চন্দ্র বর্মন এটি উদ্বোধন করবেন। উদ্বোধনের পর এটিই হবে বাংলাদেশের প্রথম সরকারী উদ্যোগে নির্মিত আধুনিক স্বাস্থ্যসম্মত পশু কসাইখানা। ইসলামিক রিলিফ ইউএসএ’র আর্থিক সহযোগিতা এবং ঢাকা উত্তর সিটি কর্পোরেশনের উদ্যোগে এই প্রকল্প বাস্তবায়ন করা হচ্ছে মিরপুর ১১নং সেকশনের নিউ সোসাইটি মার্কেটে। বিশ্বের প্রধান রোগ নিয়ন্ত্রণ ও প্রতিরোধ সংস্থা সিডিসি বা (সেন্টার ফর ডিজিজ কন্ট্রোল এ্যান্ড প্রিভেনশন) ফুড পয়জনিং নিয়ন্ত্রণে কসাইখানার স্বাস্থ্যকর দিকটি নিশ্চিত করতে তা কঠোরভাবে নিয়ন্ত্রণ করার পরামর্শ দিয়েছে। অন্যদিকে পশু বিজ্ঞানীদের মতে মাংস বিভিন্ন রোগ সৃষ্টিকারী ভাইরাস, ব্যাকটেরিয়া সংক্রমণের জন্য অত্যন্ত সংবেদনশীল। অস্বাস্থ্যকর পরিবেশে পশু জবাই করা হলে এসব রোগজীবাণু মাংসের মধ্যে ছড়িয়ে পড়ে। ফলে অস্বাস্থ্যকর পরিবেশের জন্য স্বাস্থ্য ঝুঁকিতে থাকেন মাংস ব্যবসায়ী। পশু জবাই ও মাংসের মান নিয়ন্ত্রণ আইন-২০১১ অনুসারে কসাইখানা পশু জবাইয়ের উদ্দেশ্যে আনীত পশু এবং জবাই-পরবর্তী পরিবেশ রক্ষার ব্যাপারে এ আইনে বিধান রাখা হয়েছে। এ কসাইখানার মাধ্যমে আধুনিক পদ্ধতিতে স্বাস্থ্যসম্মত পরিচ্ছন্নতায় নাগরিকগণ মানসম্মত মাংস পেতে পারবেন। তাছাড়া যত্রতত্র পশু জবাই না করে একটি নির্দিষ্ট গন্ডির ভেতরে পশু জবাই করলে তা পরিবেশ রক্ষার সহায়ক হবে। এ কসাইখানাটি চালু হওয়ার পর নতুন কর্মসংস্থানের পাশাপাশি মিরপুরবাসীর জন্য পরিবেশ ও স্বাস্থ্যসম্মত হালাল উপায়ে মাংস প্রস্তুত করা সম্ভব হবে। এখন থেকে প্রতিদিন ৮০ থেকে ১১০টি পশু জবাইয়ের মাধ্যমে প্রায় ২ লাখ মানুষকে নিরাপদ মাংস সরবরাহ করা সম্ভব হবে। ডিএনসিসি কর্তৃপক্ষ এলাকায় এরকম আরও কয়েকটি পশু জবাইখানা নির্মাণের চিন্তা করছে।

