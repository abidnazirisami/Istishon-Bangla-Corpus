সরকারি খরচে কাতারে কর্মী প্রেরনে রেমিটেন্স বৃদ্ধির পাশাপাশি অর্থনৈতিকভাবে স্বাবলম্বী হবে বাংলাদেশ


সৌদি আরবের পর এবার মধ্যপ্রাচ্যের দেশ কাতারও বাংলাদেশ থেকে বিনা খরচে কর্মী নেবে। এতে দেশটিতে জনশক্তি রপ্তানিও আগের চেয়ে বাড়বে। ২০২২ সালে ফুটবল বিশ্বকাপ হবে কাতারে। এ উপলক্ষে ৯টি নতুন আন্তর্জাতিক মানের ব্যয়বহুল স্টেডিয়াম নির্মাণ করছে দেশটি। ছয়টি শহরকে নতুন করে গড়ে তোলা হবে। বিশ্বকাপকে সামনে রেখে কাতার আরও শ্রমিক নিবে বাংলাদেশ থেকে। বাংলাদেশ থেকে গত বছর দেশটিতে ৮৭ হাজার ৫৭৫ জন কর্মী গেছেন। তার আগের বছর গেছেন ৫৭ হাজার ৫৫৪ জন। ২০১২ সালে ২৮ হাজার ২০১ জন। চলতি বছরের প্রথম দুই মাসে কাতার ৫০ হাজার ভিসা দিয়েছে। বাকি দশ মাসে কমপক্ষে আরও দেড় লাখ কর্মী গমন করবে কাতারে। বিনা খরচে জনশক্তি রপ্তানিতে সম্প্রতি সৌদি আরবের সঙ্গে বাংলাদেশের যেমন চুক্তি হয়েছে, কাতারের সঙ্গে একই ধরনের চুক্তি হয়েছে। বাংলাদেশি কর্মীদের কাতার যাওয়া, ভিসা ও অন্যান্য খরচ বহন করবেন বাংলাদেশ সরকার। পাসপোর্ট ও অন্যান্য বাবদ ১৫ থেকে ২০ হাজার টাকা খরচ হবে। বিনা খরচে বছরে প্রায় দুই লাখ বাংলাদেশি কর্মী কাতার যাওয়ার সুযোগ পাবেন। বর্তমান সরকারের এমন অবদানে বেকারদের যেমন কর্মসংস্থান সৃষ্টি হবে তেমনি জনশক্তি রপ্তানি বৃদ্ধির পাশাপাশি অর্থনৈতিকভাবে স্বাবলম্বী হবে বাংলাদেশ।

