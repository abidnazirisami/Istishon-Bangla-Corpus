উচ্চমাধ্যমিক পর্যায়ে শিক্ষার্থী ঝরে পড়া রোধে সারাদেশে অধ্যয়নরত ১৭ লাখ ৩ হাজার দরিদ্র শিক্ষার্থীদের উপবৃত্তির আওতায় আনার সিদ্ধান্


রূপকল্প ২০২১ বাস্তবায়নে শিক্ষাখাতে ধারাবাহিক উন্নয়নের অংশ হিসাবে উচ্চমাধ্যমিক পর্যায়ের ১৭ লাখ ৩ হাজার দরিদ্র শিক্ষার্থী উপবৃত্তির আওতায় আনার পরিকল্পনা নিচ্ছে সরকার। এর অংশ হিসাবে বিজ্ঞান বিভাগের শিক্ষার্থীরা বৃত্তি হিসেবে মাসে ১৭৫ টাকা ও অন্যান্য বিভাগের শিক্ষার্থীরা পাবে ১২৫ টাকা করে। টিউশন ফি বাবদ তাদের জন্য বরাদ্দ থাকছে ৫০ টাকা করে। এর বাইরে বই কেনা ও পরীক্ষা ফি বাবদ বিজ্ঞান বিভাগের শিক্ষার্থীরা এককালীন পাবে ১ হাজার ৬০০ টাকা করে। অন্যান্য বিভাগের শিক্ষার্থীরা এ বাবদ পাবে ১ হাজার ২০০ টাকা করে। এ পর্যায়ে অধ্যয়নরত নারী শিক্ষার্থীদের থেকে শতকরা ৪০ ভাগ এবং পুরুষ শিক্ষার্থীদের থেকে ১০ ভাগ উপবৃত্তির আওতায় আসবে। এতে উচ্চমাধ্যমিক পর্যায়ে শিক্ষার্থী ঝরেপড়া রোধ হবে। সেই সঙ্গে উৎসাহ বাড়বে বিজ্ঞান শিক্ষায়। মাধ্যমিক ও উচ্চমাধ্যমিক শিক্ষা অধিদফতর ২০১৭ সালের জুন পর্যন্ত প্রকল্পটি বাস্তবায়ন করবে। এ প্রকল্প ছাড়াও উপবৃত্তিসংক্রান্ত আরও পাঁচটি প্রকল্প চলমান রয়েছে। এর মধ্যে তিনটি মাধ্যমিক, একটি উচ্চমাধ্যমিক ও একটি স্নাতক পর্যায়ে চলমান রয়েছে। প্রকল্পগুলো ভবিষ্যতেও চলমান থাকবে। যেসব এলাকার দরিদ্র শিক্ষার্থী এখনও উপবৃত্তির আওতায় আসেনি, তাদেরও পর্যায়ক্রমে এ কার্যক্রমের আওতায় আনা হবে।

