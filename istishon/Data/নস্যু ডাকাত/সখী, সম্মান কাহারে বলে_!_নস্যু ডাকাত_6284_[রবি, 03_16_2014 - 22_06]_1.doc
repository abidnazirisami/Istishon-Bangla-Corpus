সখী, সম্মান কাহারে বলে_!


১৯৭১ সাল। অক্টোবরের শেষ দিকে। শীত আসি আসি করছে। দিন ছোট হয়ে আসছে। চট্টগ্রামের দক্ষিণাঞ্চলের কোন এক জায়গা। এক প্লাটুন (১২০ জন) মুক্তিযোদ্ধা ১২ জন করে দশ ভাগ হয়ে ঐ এলাকায় ছদ্মবেশ ধরে আছে।
সূর্য ডুবেছে। কিন্তু আলো এখনও যায়নি। হঠাৎ "পাল পাড়ায়" কুমোর বাড়িগুলোতে কারা যেন আগুন লাগিয়ে দিল। আর্তনাদ শুনে কমান্ডার গফুর দেরি করলেন না। ১২ জনকে নিয়েই রওনা দিলেন ওদিকে। তার সাথে আছে সাব-কমান্ডার। তারা দেখলেন বিলের কোণ বরাবর একজন দ্রুত দৌড়ে আসছে পাল পাড়ার দিক থেকে। গফুর তাকে থামালেন। 
: নাম?
: **** ( আমি নামটা ভুলে গিয়েছি!)
: কি কর?
: **** (সে কোথায় জানি পড়ছে বলল।)
কমান্ডার গফুর জিজ্ঞেস করলেন,
: শিক্ষিত ছেলে হয়ে তুই এই সন্ধ্যা বেলায় হিন্দুপাড়া কি করছ?
ছেলেটি আমতা আমতা করতে লাগল।
গফুর সাব কমান্ডারের দিকে তাকালেন। সাব কমান্ডার রাইফেলটা মাথায় লাগিয়ে, ঠাস! ঠাস! দুটো গুলি মাত্র। তাল গাছের পাশে রাস্তার ধারে নিথর দেহ পড়ে রইল। 
সাব কমান্ডারটি হলেন আমার বাবা। হ্যাঁ এবং ঠিক এই কারণেই আমি হত্যাকারী বাবাকে এত সম্মান করি।
মূল বিষয় এটা না। মূল বিষয় হল আমার খুব কাছের একজনের বাবা ডাক্তার। প্রথমেই বলে নিই, আমার ডাক্তারি পেশাটার উপর যথেষ্ট শ্রদ্ধা আছে। তো ডাক্তার বাবার সম্মান নিয়ে তার মেয়ে সবসময় গর্ববোধ করে এবং করাটাই স্বাভাবিক। কিন্তু বিপত্তিটা দাঁড়ায় এটার প্রভাব নিয়ে। মেয়ে কোন রাস্তা দিয়ে হাঁটবে তাও তার ডাক্তার বাবার সম্মানের উপর নির্ভরশীল। ডাক্তার তনয়া তার বাবার সম্মান কোথায় রাখবে না কোথায় রাখবে এই নিয়ে সর্বদা দ্বিধাগ্রস্থ থাকে। তার এমনও মনে হয় যে তার বন্ধুগোলকে শুধু থাকবে ডাক্তার-ইঞ্জিনিয়ারের ছেলে মেয়ে। কারণ তাদের পিতার সম্মান। বাহ! খুবই ভালো। কোন অভিযোগ নেই।
শুধু জানতে চাই আজকে যে জাতীয়তা নিয়ে ঘুরে বেড়াও সেটা তোমার বাবা এনে দিতে পেরেছে? তোমার বাবা যখন সলিমুল্লাহ মেডিক্যাল কলেজে গড়গড় গড়গড় করে পৃষ্ঠার পর পৃষ্ঠা মুকস্ত করছিল, তখন আমার বাবা কাঁধে রাইফেল, বুকে সাহস আর চোখে অনেকগুলো স্বপ্ন নিয়ে শত্রুমুক্ত করছিল তোমার বাবার চারপাশটা। তোমার বাবা যখন যুদ্ধ চলছে বলে ঘরকোণে দ্বার আগলিয়ে চুপটি মেরে লক্ষ্মী খোকা সেজে মায়ের পাশে বসে ছিল, আমার বাবা তখন নিজের জীবনের মায়া ত্যাগ করে তোমার বাবাদের রক্ষা করতে ব্যস্ত ছিল।
আজ তোমার বাবা অনেক বড় ডাক্তার। অনেক সম্মান তার। আমার বাবা সামান্য এক চাকুরে। সম্মান বলতে যৎসামান্যই। তবে সেটা তোমার বাবার চেয়ে অনেক গুণ বেশি ভারি। অনেক গুণ বেশি পোক্ত। 
তোমার মা একবার কি বলেছিলেন মনে আছে? আমার বাবার পাশে তোমার বাবা দাঁড়ালে কেমন কেমন লাগবে! তাই না?? হ্যাঁ, তোমার মাকে বলে দিও, তোমার বাবার পাশে আমার বাবা দাঁড়ালে সত্যিই খারাপ দেখাবে। কারণ বীরের পাশে কাপুরুষ মানায় না।

