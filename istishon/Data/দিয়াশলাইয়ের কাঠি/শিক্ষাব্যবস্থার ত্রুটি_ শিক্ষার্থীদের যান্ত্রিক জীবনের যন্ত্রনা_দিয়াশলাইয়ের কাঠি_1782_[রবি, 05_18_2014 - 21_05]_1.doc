শিক্ষাব্যবস্থার ত্রুটি_ শিক্ষার্থীদের যান্ত্রিক জীবনের যন্ত্রনা


কয়েক বছর আগের কথা। এক বড় ভাইয়ের সাথে গেলাম তারই এক আত্মীয়ের বাসায়। ঐ পরিবারে একটা অষ্টম শ্রেণী পড়ুয়া মেয়ে আছে। তার গার্ডিয়ানকে জিজ্ঞাসা করলাম,
:ইংরেজীতে কেমন?
:ইংরেজী ফার্স্ট পেপার মোটামুটি, সেকেন্ড পেপারে ভালো না।
এবার মেয়েটাকে জিজ্ঞাসা করলাম সেভেনে ফাইনালে ইংরেজীতে পেয়েছে কত। সে বললো,
:ফার্স্ট পেপারে ৯১ এবং সেকেন্ড পেপারে পেয়েছি ৮৬ আর ফার্স্ট গার্ল পেয়েছে ৯৫।
আমিতো অবাক। আচ্ছা, ভালোর সংজ্ঞা কি? ভালোর লিমিট কত? ভালোর সংজ্ঞা কি যে ফার্স্ট তাকে অতিক্রম করে যাওয়া? তাহলে তো কোন ক্লাশে ফার্স্ট ছাত্র/ছাত্রী ছাড়া সবাই খারাপ। কারন একটা ক্লাশে ফার্স্ট একজনই থাকে। ভালোর লিমিট কি প্রতিটি বিষয়ে একশোতে একশো পাওয়া?
জানিনা, অভিভাবকরাই ভালো বলতে পারবে।
বেশ কিছুদিন প্রাইভেট টিউশনি করার অভিজ্ঞতায় শহরের স্টুডেন্টদের প্রত্যেককেই আমার মানসিক রোগী কিংবা রোবট মনে হয়। হয় তার মন নেই, যন্ত্রের মতো পড়ে যাচ্ছে, নয়তো মন থাকলেও মানসিক রোগী হয়ে গেছে। সকালে কোচিং, তারপর ক্লাশ, বিকেলে বাসায় এসেই একে একে হোম টিউটরদের সামনে আসা। গনিত, ইংরেজী, পদার্থ, রসায়নের শিক্ষকদের কাছে পড়তে পড়তেই রাত নয়টা কিংবা সাড়ে নয়টা। নিজের মত করে পড়ার সময় পায় দেড় বা দুই ঘন্টা, এই দেড় ঘন্টায় তাকে কোচিং স্কুল প্রাইভেট সবকিছুই শেষ করতে হয়। এরপরও অভিভাবকদের নালিশ, "আপনার ছাত্র পড়েনা।" আশ্চর্য, কোনো অভিভাবককে এখন পর্যন্ত বলতে শুনলাম না যে তার ছেলে/মেয়ে বিশ্রামের জন্য একঘন্টা সময় পায় না। আরো একটা ঘটনা মনে পড়ে গেলো, স্টুডেন্টকে পড়াচ্ছি, পাশের রুমে তাদেরই এক প্রতিবেশী গর্ব করে বলতেছে, "মেয়েটা ইংরেজীতে নম্বইয়ের কম পেয়েছে, এমন মার দিয়েছি,... ... লেখাপড়াই করেনা।" কি মানসিকতা!
তাছাড়া সৃজনশীল পদ্ধতিটা স্টুডেন্টদের মনে কতটুকু সৃজনশীলতার জন্ম দিয়েছে এটাতে সন্দেহ আছে। এর কারন হলো শিক্ষাব্যবস্থার উন্নতির নামে নিম্ন শ্রেণীগুলোতে জটিল বিষয়গুলো অন্তর্ভুক্ত করা। ইন্টারমিডিয়েটের পড়া নবম শ্রেণীতে, নবম শ্রেণীর পড়া সপ্তম শ্রেণীতে। একবারও ভাবা হলোনা শিক্ষার্থীদের মস্তিষ্কের সীমাবদ্ধতার কথা। তার উপর এই সৃজনশীল পদ্ধতটায় সুবিধা হয়েছে শিক্ষকদের কোচিং বাণিজ্যে, প্রকাশকদের গাইড বাণিজ্যে। বলতে লজ্জা নেই, কদর বাড়িয়েছে আমাদের প্রাইভেট টিউটরদের। অপরদিকে বোঝা বাড়িয়েছে স্টুডেন্টদের। দোষটা সৃজনশীল পদ্ধতির না, দোষটা প্রয়োগের। আর দোষটা মেধার উন্নয়নের নামে ছোট মাথায় আরো জটিল কিছু অন্তর্ভুক্ত করার প্রক্রিয়ার।
স্টুডেন্ট মাঝে মাঝে পড়া না পারলে জিজ্ঞেস করি, "পড়োনি কেন?" উত্তর দেয়, "সময় পাইনি।" কিছু বলতে পারিনা। খারাপ লাগে ওদের এই মানসিক চাপ দেখে।
নিজে হয়তো ওদের বয়সে অতটা ভালো ছাত্র ছিলাম না। তবে ভালো লাগে এই ভেবে যে পড়ালেখার পাশাপাশি অনেকটা মুক্ত সময় পেয়েছি, খেলাধুলা করেছি, গ্রীষ্মকালে খেজুর গাছে উঠে খেজুর পেড়েছি, খালে পুকুরে ডুবিয়ে চোখ লাল করেছি, বর্ষাকালে বৃষ্টিতে ভিজেছি, আরো কত কি করেছি। হয়তো ওদের মত বেশি বেতনে চাকরী করবো না, ছোটখাটো বেতনে একটা চাকরী করবো যাতে কোনমতে সংসার চলে যায়। তবুও আমি ভাগ্যবান যে অসম্ভব সুন্দর রঙ্গীন একটা কৈশোর পেয়েছি। আমি ভাগ্যবান যে আমার বাবা মা এদের বাবা মায়েদের মত না।

