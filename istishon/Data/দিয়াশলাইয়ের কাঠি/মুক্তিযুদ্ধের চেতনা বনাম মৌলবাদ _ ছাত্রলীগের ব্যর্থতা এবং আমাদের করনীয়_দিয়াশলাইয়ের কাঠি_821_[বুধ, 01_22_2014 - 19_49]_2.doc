মুক্তিযুদ্ধের চেতনা বনাম মৌলবাদ _ ছাত্রলীগের ব্যর্থতা এবং আমাদের করনীয়


সেদিন পড়তেছিলাম ফারুক ওয়াসিফের 'বিএনপির নাজুক গোড়ালি' শিরোনামে লেখাটি। একাংশে তিনি দেশের মধ্যবিত্ত তরুনদের উদ্দেশ্য করে লিখেছেন, "মুক্তিযুদ্ধ এদের কাছে কেবল ইতিহাস নয়, আত্মপরিচয়ের সূত্র, বিশ্বায়িত দুনিয়ায় বলার মতো গর্ব। গত ১০ বছরে বাংলাদেশে এই মধ্যবিত্ত শ্রেণী ও তার তরুণ শাখা-প্রশাখার প্রভাব অনেক বেড়েছে। এদের কাছে টানার মতো, কোটি কোটি নতুন ভোটারকে আশাবাদী ও আশ্বস্ত করার জন্য কী করেছে বিএনপি?"
তখন ভাবলাম, এই অংশটা যে মুক্তিযুদ্ধের চেতনাপন্থী, এটা হতে কি করেছে আওয়ামী লীগ? আসলে এই অংশটা যে মুক্তিযুদ্ধের চেতনাপন্থী সেটা হতে এদের স্বতস্ফূর্ত দেশপ্রেমটাই বেশি। শুধু চেতনারক্ষার তাগিদেই এরা লীগকে একটা ভোট দিতে পারে। এটা লীগের বাড়তি পাওনা। কারন দেশ যতদিন থাকবে দেশের ইতিহাস লিখতে গেলে মুক্তিযুদ্ধের প্রসঙ্গ আসবেই। এটাকে কেউ উল্টিয়ে ফেলতে পারবেনা। এই জায়গাটায় বিএনপি দুর্বল। বিগত বছরের ৫ ফেব্রুয়ারী থেকে শাহবাগ আমাদের অনেক কিছু দিয়েছে। 'রাজাকার' যে কতটা ঘৃনিত শব্দ একটা প্রজন্মকে সেটা বুঝতে শিখিয়েছে। মুক্তিযুদ্ধ যে কতটা গর্বের সেটা বুঝতে শিখিয়েছে। কিন্তু এদেরও পরবর্তি প্রজন্মের মাঝে চেতনার প্রসার কে ঘটাবে? কাদের প্রসার ঘটানো উচিত??
প্রসঙ্গক্রমে উল্লেখ্য, অদূর ভবিষ্যতে দেশে মৌলবাদের উত্থান নিয়ে অনেকেই শঙ্কিত। এইটা কি একসময় কেউ ধারনা করতে পেরেছিলো? স্বাধীনতাপরবর্তি সময়ে মৌলবাদের বিস্তার যতগুন বেড়েছে মুক্তিযুদ্ধ ও অসাম্প্রদায়িক চেতনার বিস্তার তার এক দশমাংশও বাড়েনি। কারন মৌলবাদটা ছড়ায় মধ্যবিত্তশ্রেনীকেন্দ্রিক নয়, এটা গ্রামাঞ্চলকেন্দ্রিক,­ যেখানে মধ্যবিত্তসমাজের মত মুক্তিযুদ্ধের চেতনা স্বতস্ফূর্তভাবে ছড়ায় না।
ধর্মকে পূজি করে মৌলবাদের প্রচারে জামায়াতপন্থীদের ক্রমাগত শক্তিবৃদ্ধিতে সবথেকে বড় ভূমিকা ছাত্র শিবিরের। তারা প্রজন্ম থেকে প্রজন্মান্তরে মৌলবাদের বংশবৃদ্ধি করেই যাচ্ছে। অনেকেই জানেন, তারা একটা ছেলেকে মাধ্যমিক পর্যায় থেকেই মৌলবাদের জগতে প্রবেশ করায়। কিন্তু সেই তুলনায় মুক্তিযুদ্ধের চেতনাকে পরবর্তি প্রজন্মগুলোয় ছড়িয়ে দেওয়ার জন্য ছাত্রলীগের ভূমিকা কতটুকু? আমি বলবো এক বিন্দুও না। আদর্শের প্রচারের জন্য ছাত্রশিবির থেকে এদের শেখা উচিত। অবশ্য কি শিখবে? আদর্শ যদি ধারনই না করতে পারে, ছাত্রলীগের রাজনীতি করার জন্য যদি এদের কোন আদর্শের চর্চার দরকার না ই হয় তাহলে প্রচারটাই বা করবে কিভাবে? ছাত্রশিবিরের কাজ হলো যে কোনো উপায় ছাত্রদের মগজ ধোলাই করে নিজেদের দলে টানা। সেই হিসেবে ছাত্রলীগের কাজটা কি তা এখনো বুঝিনা। বরং এদের টেন্ডারবাজি, হল দখলের কারবার দেখে জনগনই অতিষ্ঠ। এই পর্যন্ত পড়ে অনেকেই আমার ওপর ক্ষোভ ঝড়াতে শুরু করবেন। তাহলে এবার বাস্তবে আসি, ৯ম জাতীয় সংসদ নির্বাচনে বিজয়ী হয়ে শেখ হাসিনা পুরনোদের ছেড়ে নতুনদের নিয়ে মন্ত্রীপরিষদ গঠন করেছিলেন তাদের উপর আস্থা রেখে। কিন্তু কি পেলেন? দুর্নীতিতে ভরপুর মন্ত্রীসভা। বাধ্য হয়ে এবার আবার আস্থা রাখতে হলো পুরনোদের উপরই। কারন নতুনরা শিখেছে আদর্শবিহীন রাজনীতি, যাকে একরকম রাজনীতিব্যবসাই বলা চলে। এবং এটা বর্তমান ছাত্ররাজনীতিরই কুফল। এই প্রবীণরা একদিন থাকবে না। এখন তো শুধু স্বরাষ্ট্র ও পররাষ্ট্রমন্ত্রী পদের জন্য উপযুক্ত সাংসদ পাওয়া যায় না। সেদিন তো একজনও খুজে পাওয়া যাবে না। কারন আজকের ছাত্রনেতাই আগামীদিনের সাংসদ। রাজনীতিতে যতদিন আদর্শ টিকে থাকবে ততদিনই সেটা বিস্তার লাভ করবে। যেমনটা জামায়াত ইসলাম (নেতিবাচক আদর্শ হলেও), আর আদর্শবিহীন শুধু ক্ষমতার রাজনীতির ভবিষ্যত অন্ধকার। তাই আদর্শগত ছাত্ররাজনীতির দিকে গুরুত্ব দেওয়া উচিত। জানি, আমার এই কথাগুলো কখনো নীতিনির্ধারকদের কর্ণে প্রবেশ করবেনা। তাই যাদের কানে প্রবেশ করবে তাদের উদ্দেশ্যেই বলি, কারো মুখাপেক্ষী না হয়ে মুক্তিযুদ্ধ ও দেশপ্রেমের চেতনা ছড়িয়ে দেওয়ার জন্য আমাদের, অর্থাত্ তরুনদের ঐক্যবদ্ধভাবে এখনই কাজ শুরু করা উচিত। আর একটি ছেলেও যেন ধর্মীয় উগ্রপন্থায় না ঝোকে সেই লক্ষ্যই থাকা উচিত আমাদের। মুক্তিযুদ্ধের চেতনার পক্ষে মৌলবাদবিরোধী সামাজিক আন্দোলনই পারে ভবিষ্যতে মৌলবাদীদের থাবা থেকে দেশকে রক্ষা করতে।

