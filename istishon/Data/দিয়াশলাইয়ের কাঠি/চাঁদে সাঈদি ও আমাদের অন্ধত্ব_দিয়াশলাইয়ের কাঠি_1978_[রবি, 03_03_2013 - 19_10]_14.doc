চাঁদে সাঈদি ও আমাদের অন্ধত্ব


ফাঁসিতে ঝুলে মৃত্যুর আগেই একবার মারা গেলো সাঈদি! মেরে ফেললো জামাতি নব্য রাজাকারগুলোই। চাঁদের বুকে সাঈদি!!! খবরটা পড়ে হেসেছিলাম আর উপরের কথাগুলো লিখেই বন্ধুদের শেয়ার করেছিলাম। ভেবেছিলাম এইবার ধর্মের আড়ালে ওদের কদর্য রূপটা বের হবে। কিন্তু আজ আমি হতাশ, হতাশ চারিপাশের লোকগুলোর অন্ধত্ব দেখে। এরপর যদি কেউ অপপ্রচার চালায় যে সে দুই পাখাওয়ালা সাঈদিকে আসমান দিয়ে উড়ে যেতে দেখেছে তাও এই অন্ধের দল বিশ্বাস করবে। সাঈদিও যদি কারাগারের কনডেম সেলে মৃত্যুর প্রহর গুনতে থাকা অবস্থায় শুনে থাকে যে তাকে চাঁদে দেখা গেছে তাহলে সেও এই অবস্থায়ও হাসবে এই ভেবে যে এতদিনে বাংলাদেশের বিপুল সংখ্যক লোককে ঠিকই মগজ ধোলাই করে ধর্মান্ধ বানাতে পেরেছে, পেরেছে তার অতীত কুকর্মগুলো এসব মানুষের কাছে অবিশ্বাসযোগ্য করতে, সেইসাথে পেরেছে এদের মাথায় কাঁঠাল ভেঙ্গে ধর্ম ব্যবসায় সফল হতে। যে ধর্ম মানুষকে অহিংসায় দীক্ষিত করে আলোর পথ দেখানোর কথা, সেই ধর্মই মানুষকে করেছে ধর্মান্ধ, করে তুলেছে নিষ্ঠুর, অমানবিক। এসব কিছুর জন্যই দায়ী এই ভালোমানুষের মুখোশধারী জানোয়ারগুলো। শাহবাগের আন্দোলন একদিন থেমে যাবে, হয়তো উপযুক্ত বিচারও হবে এসব যুদ্ধাপরাধীদের। কিন্তু মানুষের একটা বড় অংশের ধর্মান্ধতার চশমা কি এত তাড়াতাড়ি খুলবে? যুদ্ধ শেষ হয়নি, এদের বিচার শেষ হলেও যুদ্ধ শেষ হবে না। শাহবাগ আন্দোলন শেষ হয়ে গেলেও আমাদের মাঝে যে চেতনার বীজ রেখে গেছে সেটাই লালন করে একদিন পূর্ণাঙ্গ বৃক্ষে পরিনত করতে হবে। ফেসবুক, ব্লগ, অনলাইন, অফলাইন, পথে-ঘাটে, শিক্ষাপ্রতিষ্ঠান সবজায়গায় আমাদের ঐক্যবদ্ধ থাকাটা খুব জরুরী। ঐক্যবদ্ধ হয়ে অন্ধত্ব মোচনের যুদ্ধ চালিয়ে যেতে হবে আরো কয়েক দশক, যদি আমরা এই বাংলাকে আফগান দেখতে না চাই। এই শপথটাই এখন আমাদের নিতে হবে। জয় বাংলা।

