নিস্তব্ধ শহরে একজন আগুন্তক


আজকাল আমার এমন হয় যে নিজের ঘর ঠিকমতো চিনতে পারিনা। কেবলই মন হয় এ কার ঘর? আমার ঘর নাকি অন্য কারো? এখানে অন্য কেউ বাস করে গ্যাছে নাকি? অবাক লাগে। মাঝে মাঝে জীবন এতো কঠিন হয়ে যায় আমার জন্য কেন যে সত্যি বুঝি না। জীবনকে বলি তুমি আর একটু সহজ হয়ে ওঠো । কেননা আমাকে পথ খুঁজে খুঁজে বহুদুর যেতে হয়। কখনও সাইবেরীয় পথে, কখনও গোবী মরুভূমির প্রচণ্ড উত্তাপ সয়ে সয়ে। কেবলই অন্ধকার টানেলে অবিরাম মাকড়শার মতো অবিরাম জাল বুনে যাই। কোন শিল্প নেই, কেবলই দায়। এই যে প্রতিদিন পকেট দরোজা দিয়ে মাথা হেট করে বাড়ির ভেতর ঢুকে পড়ি আমি, যেন সমাজবদ্ধতার অলিখিত শর্ত মেনে নিয়ে গৃহী জীবনে ফিরে আসি। তালা খুলব বলে চাবি হাতড়াতে থাকি আমি । এটা নয়, ওটা নয়, না খুলছে না, কোন চাবিতেই ঘরের তালা খুলতে পারছিনা আমি। এ কার ঘর ? এ কোন জায়গা ? এখানে আমি নতুন আসিনি তো! অবিকল একই রকম দেখতে ঘর হয় বুঝি আজকাল ? আমার জানা নেই।
আজ সকালে যখন ঘর থেকে বের হলাম তখন তো সব কিছু ঠিকঠাক ই ছিল। আজই তো বেড়িয়েছিলাম: নাকি আরও আগে ? কোন প্রাক আলোয় ঘর ছেড়েছিলাম আমি? তখন কি পাখিরা সবে প্রভাতের সূচনা করেছিল? মনে পড়েছে, পাখি সব করে রব রাতি পোহাইল: মিয়া বাড়ির বড়ো মেয়ে পড়ছে, বাবার মুখ অলৌকিক আভায় উদ্ভাসিত--বেটি পড়াশোনাটা ঠিকমতো শিখে নে। বাবা আরো কত কথা যে বলত। মেয়েটি অবাক হয়ে তাকিয়ে থাকত বাবার দিকে কিছুক্ষণ। তারপর আবার সুর করে ‌পাখি সব করে রব.......।
ইলেকট্রিক তারে বসা কাকগুলো অনেকক্ষণ ধরে ডাকছে। আর আমি রবাহুতের মতো অনন্তকাল ধরে হাঁটছি। এবরো খেবরো রাস্তায়, কখনও দেয়াল ধরে ঘাড় গোঁজ করে ,অতি সাবধানে অন্ধকার টানেলে । হাঁটতে হাঁটতে হাঁপ ধরে। একটু অক্সিজেনের জন্য হা করে নি:শ্বাস নেই। অতঃপর পথের শেষে পেয়ে গেলাম এক দরোজা।
সিসিম! ফাঁক! আমি ভেবেছিলাম পথের শেষ। না, আসলে তা পথের মাঝখানে ছিল।
দরোজা খুলে যেতেই চোখ ধাঁধাঁনো আলো। কোন উৎসব বুঝি? পরিচিত মুখটি দেখেই আমি আনন্দিত হলাম। অথচ আমি স্পষ্ট দেখলাম তার মুখে কে যেন কালির পোচ টেনে দিল। তা তো হবেই আমিই যে অন্ধকার বয়ে এনেছি। নিজেকে ভীষণ অপরাধী মনে হলো আমার। কেবল ভুল করে ভুল জায়গায় এসে পড়া। কানের কাছে কে যেন ফিসফিস করে বলে উঠল ‌হেথায় তুমায় মানাইছে না গো...

