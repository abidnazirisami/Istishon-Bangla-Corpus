কমরেডদের করুণ পরিণতির একটাই কারণ- সঠিক পথ না পাওয়া 


প্রচলিত রাজনীতিক আদর্শের মধ্যে দুটো প্রভাবশালী ধারা রয়েছে- ডান ও বাম। মাঝামাঝি আরেকটি ধারাও আছে যারা সুবিধামত যে কোনো দিকে ঝুঁকে পড়ে। ডান বলতে বোঝানো হয় যাদের রাজনীতি ধর্ম দ্বারা প্রভাবিত, আর বাম বলতে বোঝায় যাদের রাজনীতি সম্পূর্ণরূপে ধর্মীয় প্রভাবমুক্ত। এদের কোনো ধর্মীয় কর্মকাণ্ড নেই। ডান ও বাম শব্দ দুটির মধ্যে ভালো ও মন্দের ধারণাও প্রকাশ পায়। ডান মানে ভালো আর বাম মানে খারাপ। যেমন বাম হাতের উপার্জন মানে অবৈধ উপার্জন। যারা সমাজতান্ত্রিক ভাবধারায় রাজনীতি করেন তাদের কপালে এই ‘বাম’ খেতাবটি কীভাবে জুড়ে গেল সে ইতিহাস আমাদের জানা নেই। অবশ্য এ নিয়ে তাদের কোনো খেদ নেই, তারা ধর্মের প্রভাবমুক্ত হিসাবে নিজেদেরকে মানবতাবাদী, প্রগতিবাদী, মুক্তমনা বলে আত্মতৃপ্তি বোধ করেন।
সে যা-ই হোক,সমাজতান্ত্রিক আদর্শের যারা অনুসারী তাদের জন্য কি ধর্মহীন, নাস্তিক হওয়া অবধারিত বিষয়?
অনেকে বাম আদর্শে বিশ্বাসী বলতেই নাস্তিক বলে মনে করেন। বাম ও নাস্তিক এ শব্দ দুটি প্রায় সমার্থক হয়ে দাঁড়িয়েছে। কিন্তু আমাদের অভিজ্ঞতা বলে অন্য কথা। আমরা দেখেছি, বাম আদর্শের অনুসারীরা মূলত ধর্মীয় গোঁড়ামী ও অন্ধত্ব থেকে নিজেদের মননকে মুক্ত করতে সচেষ্ট। বর্তমানে পৃথিবীতে বিরাজিত সবগুলো ধর্মই যখন বিকৃত হয়ে ধর্মব্যবসায়ীদের পণ্যে পরিণত হয়েছে, সেগুলো সাম্প্রদায়িক উগ্রপন্থীদের দ্বারা এবং তথাকথিত ডানপন্থীদের দ্বারা ভুলভাবে ব্যবহৃত হয়ে মানুষের সমাজকে পশুর সমাজে পরিণত করছে, সেই বিকৃত ধর্ম থেকে মুখ ফিরিয়ে নেওয়াই প্রতিটি বোধসম্পন্ন মানুষের অবশ্য কর্তব্য। সে দিক থেকে ডানপন্থী রাজনীতির দাবিদারদের থেকে মানুষ হিসাবে বামপন্থীরা এগিয়ে আছেন ঠিক, কিন্তু এখানেও কথা আছে।
ধর্ম এবং ধর্মীয় কুসংস্কার- এ দুটি পৃথক বিষয়। ধর্মগুলো পাঠিয়েছেন মহান আল্লাহ। তিনি যে রূপে সেগুলো পাঠিয়েছেন সেই রূপটি মানুষ যদি বিকৃত করে ফেলে সেটার জন্য আমরা কাকে দোষারোপ করবো, আল্লাহকে না মানুষকে। একটি স্রোতস্বতী নদী যে কোনো জনপদের জন্য আশীর্বাদ। কিন্তু সেই নদীর পানিতে নাগরিক বর্জ্য, কারখানার বিষাক্ত পানি ইত্যাদি অনবরত ফেলতে ফেলতে যদি সেই নদীর পানি দূষিত করে ফেলা হয় তাহলে সেজন্য কে দায়ী? নিশ্চয়ই নদী দায়ী নয়, দায়ী মানুষ। নদীর সেই পানি আপনি ব্যবহার করতে পারছেন না, ব্যবহার করলে আপনি হয়তো বাঁচবেনই না, কিন্তু সেজন্য কি আপনি বলবেন যে নদী বলতে কোনো কিছু নেই? আজ বিকৃত ধর্মগুলো মানুষের অকল্যাণ করছে তার জন্য স্রষ্টাকে যারা দায়ী করেন তারা ভুল করেন। আর যারা মনে করেন স্রষ্টাই নেই, ধর্মগুলো মানুষের বানানো, তারা নিজেদেরকে অনেক জ্ঞানী ভাবতে পারেন কিন্তু প্রকৃতপক্ষে অজ্ঞান ও দৃষ্টিশক্তিহীন। আমি সেদিকে যাবো না, কারণ নাস্তিককে আস্তিক বানানোর জন্য অনেক বই আজ পর্যন্ত লেখা হয়েছে। আমার কাজ ওটা নয়। আমি মনে করি, যারা নাস্তিক তারাও মানুষ, সুতরাং মানুষ হিসাবে যে অধিকার একজন আস্তিক পেতে পারে, একজন নাস্তিকও তাই পাবে। যখন বৃষ্টি বর্ষিত হয় তখন তা যেমন আস্তিকের জমিতে পতিত হয়, তেমন নাস্তিকের জমিতেও পতিত হয়। একজন মানুষ জন্মগতভাবেই এ অধিকার লাভ করে যে, পৃথিবীতে সে শান্তিতে থাকবে। অর্থাৎ শান্তির উপর আস্তিক-নাস্তিক সকলেরই সমান অধিকার আছে। একজন খাঁটি সমাজতান্ত্রিক হতে নাস্তিক হওয়ার প্রয়োজন পড়ে না, ধর্মের শাশ্বত সত্যগুলোর বিরুদ্ধে অবস্থান নেওয়ার প্রয়োজন পড়ে না। তথাপি সমাজতান্ত্রিকরা ধর্মের বিকৃতিকে জাতীয় জীবনে প্রবেশ করার সুযোগ না দিতে গিয়ে কার্যত নাস্তিক্যে পর্যবসিত হয়েছেন, নাস্তিকতাকে ফ্যাশন বা স্টাইলে পরিণত করেছেন। তবে সকল সমাজতান্ত্রিকই যে নাস্তিক এটি একটি ভুল ধারণা।
যা-ই হোক, সমাজতান্ত্রিক বিপ্লবীরা মানবতার কল্যাণে ব্যক্তিজীবনে যে অতুলনীয় ত্যাগ স্বীকার করেছেন এবং যে দুঃসাহসী সংগ্রামে আত্মনিয়োগ করেছেন, এটা হওয়া খুবই স্বাভাবিক ছিল যে, তারা সর্বযুগে পূজনীয় থাকবেন। কিন্তু বাস্তবে সেটা হয় নি। সমাজতান্ত্রিক আদর্শ মানুষকে কার্যত শান্তি দিতে ব্যর্থ হওয়ায় সমাজতান্ত্রিক নেতারা বিশ্বজুড়ে যে ‘যৌথখামার’, ‘ওয়ার্কার্স প্যারাডাইস’ সৃষ্টি করতে চেয়েছিলেন সেটা গণমানুষের জন্য নরককুণ্ড হয়ে দাঁড়িয়েছিল। ফলে সর্বস্ব ত্যাগকারী সেই বিপ্লবীদের ভাস্কর্যগুলো তাদের নিজ দেশের মানুষ চূর্ণবিচূর্ণ করে দিয়ে প্রতিশোধ গ্রহণ করেছে। সমাজতন্ত্রের চেতনা তাদের কাছে ফাঁকাবুলি বলে প্রমাণিত হয়েছে। তাই এককালের বহু সমাজতান্ত্রিক রাষ্ট্র আজ ঘোর পুঁজিবাদী দেশে পরিণত হয়েছে। কিন্তু শান্তি মেলে নি। জ্বলন্ত কড়াই থেকে তারা লাফ দিয়ে চুলায় পড়েছে মাত্র।
মানবতার কল্যাণে যারা নিজেদের জীবনকে তুচ্ছ করে বিপ্লবের অগ্নিময় পথকে সঙ্গী করে জীবন কাটিয়ে গেছেন, আমি হৃদয়ের অন্তস্তল থেকে তাদেরকে শ্রদ্ধা জানাই, যদিও তারা অনেকেই হয়তো নাস্তিক ছিলেন। সেটা কোনো মুখ্য বিষয় নয়। তাদের ব্যর্থতার কারণ তারা শ্রেণিহীন সমাজ গঠনের জন্য যে পথটি অবলম্বন করেছিলেন, সেই পথটি দুর্ভাগ্যক্রমে ভুল ছিল। আপনি যদি একদল মানুষকে ইংল্যান্ডে নিয়ে যাওয়ার প্রতিশ্র“তি দিয়ে পথ ভুল করে সাহারা মরুভূমিতে নিয়ে ফেলে দেন, তারা কি আপনাকে সম্মান করবে? পথ ভুলের তাই কোনো ক্ষমা নেই।
একটি আদর্শকে বুকে ধারণ করে পরার্থে জীবন-সম্পদ উজাড় করে দেওয়ার যে সীমাহীন আনন্দ সেটা আমি বুঝি। সমাজান্ত্রিকদের মধ্যে যারা প্রকৃতই মানুষের চোখের জল মোছাতে আন্দোলন করেন, তাদের উদ্দেশে আমার এই লেখা। যারা মুখে শ্রেণিহীন সমাজের কথা বলেন আর নিজেরাই পুঁজিপতি পেটমোটা বুর্জোয়া হয়ে জীবন কাটাচ্ছেন, আমাদের দৃষ্টিতে তারা বিশ্বাসঘাতক, তারা উদ্বাস্তু তাদের আদর্শের ভূমি থেকে। মাও সেতুং-এর চীন এখন বিশ্বের অন্যতম প্রধান পুঁজিবাদী দেশ। আমরা ব্যক্তিগতভাবে অনেক বাম আদর্শবাদীকে জানি যারা গণসঙ্গীত করেন,
হেই সামালো, আসছে সুদিন/জোট বাঁধো ভাই, তৈরি সবাই/হবে বিপ্লব, হাতে ধরো সঙ্গীণ...।
গান গেয়ে, নাটক করে, পোস্টার মেরে, মিছিলে শ্লোগান দিয়ে, পার্টি অফিসে বসে তেভাগা-তেলেঙ্গানা-নকশাল আন্দোলনের গল্প করে আর বিপ্লবের দিন গুনে গুনে তারা বুড়ো হয়ে গেছেন। কোনো প্রলোভনের কাছে সততা বিকিয়ে দেন নি, ছেড়া চটি, তালিমারা পাঞ্জাবি পরে থেকেছেন, অনেকে সংসার পর্যন্ত করেন নি। তাদেরকে যে যা-ই বলুক, আমরা তাদেরকে ধর্মহীন মনে করি না। কারণ মানুষের পরম ধর্ম ‘মানবতা’ তাদের মধ্যে পুরোমাত্রায়ই আছে। কিন্তু তাদের নেতাদের অনেকেই ধর্মব্যবসায়ীদের মত লালবই আর দ্যাস ক্যাপিটালের ব্যবসা করে টাকার কুমিরে পরিণত হয়েছেন। কমরেডদের করুণ পরিণতির একটাই কারণ- সঠিক পথ না পাওয়া।

