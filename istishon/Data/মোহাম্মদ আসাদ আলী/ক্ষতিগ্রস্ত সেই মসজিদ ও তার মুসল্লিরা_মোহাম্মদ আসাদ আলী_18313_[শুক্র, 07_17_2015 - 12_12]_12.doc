ক্ষতিগ্রস্ত সেই মসজিদ ও তার মুসল্লিরা


গাড়ি চলছিল ফেনী হয়ে চট্টগ্রামের পথে। হঠাৎ রাস্তার পাশে একটি দৃষ্টিনন্দন মসজিদ দেখে চোখটা আটকে গেল। মসজিদ মুসল্লিতে পূর্ণ, আসরের নামাজ চলছে। আমি গাড়ি থামিয়ে একটু দাঁড়ালাম। কী অপূর্ব, সুরম্য অট্টালিকা। কী বাহারী কারুকাজ। আয়নার মতো ঝকঝকে মেঝে। বিকেলের আলোয় সাদা পদ্মফুলের মতো মসজিদটি ফুটে আছে। তারপর আমার চোখ পড়ল মসজিদের বাইরে। দেখলাম কয়েকজন দীন ভিখারী মাটিতে বসে আছে। তাদের গায়ে নোঙরা শতচ্ছিন্ন পোশাক, হাতে ফুটো পাত্র, মুখমণ্ডলে অসহায়ত্ব, ক্ষুধা আর দয়াভিক্ষার চিহ্ন প্রকট হয়েছে। একটি শিশুও আছে, আজন্ম দুঃখ-কষ্ট যার শৈশবের লালিত্য লুপ্ত করে দিয়েছে। তাকে দেখে কারো মায়া হবে না, নিজের সন্তানের কথা মনে পড়বে না। মসজিদের বাইরের করুণ মুখগুলো আমার ভেতরে যেন এক ঝড় তুলে দিল। তখনো মুসল্লিরা প্রসন্নমুখে আল্লাহর সন্তুষ্টির আশায় নামাজ পড়ছেন। তাদের দেখে আমার মনে হলো, এদের প্রত্যেকের নামাজ মূল্যহীন করে দিয়েছে মসজিদের বাইরে ধূলার মধ্যে বসে থাকা দারিদ্র্যের কষাঘাতে দীর্ণ-জীর্ণ এই মানুষগুলো, বাবা আদমের (আ.) এই সন্তানগুলো।
হায় মসজিদ! তুমি ততদিন আল্লাহর ঘর ছিলে যতদিন আল্লাহর সৃষ্টি মানুষের সমাজে শান্তি প্রতিষ্ঠায়, নিপীড়িত মানুষের সমস্যার সমাধানে তোমার ভূমিকা ছিল। কিন্তু সেই ভূমিকা ত্যাগ করার কারণে তুমি আজ আর আল্লাহর ঘর নও। আল্লাহতো মসজিদের বাইরে ধূলার পরে বসে আছেন ভিক্ষাপাত্র নিয়ে। তুমি তো আল্লাহর গজবের বস্তু এখন।
হায় মুসল্লিরা! তোমরা আল্লাহকে পাওয়ার জন্য যেখানে গেছ সেখানে নেই তিনি। যতদিন এই অনাহারী কঙ্কালসার মানুষগুলোর মতো একটি মানুষও সমাজে বাস করবে আর তোমরা তাদের কষ্ট দূর করার জন্য সংগ্রাম করবে না, ততদিন তোমাদের কোনো নামাজ হবে না। তোমরা নামাজের দ্বারা আল্লাহকে উপহাস করছ। এ নামাজ আল্লাহর গজবের কারণ হবে। কেননা আল্লাহই বলেছেন, ধ্বংস হোক সেই মুসল্লিরা, যারা লোকদেখানোর জন্য নামাজ পড়ে।
হায় আলেমসমাজ! আপনারা নিজেদের হীন স্বার্থে আর কতকাল আল্লাহ-রসুলের নামে ভণ্ডামি করে যাবেন? আর কতকাল ধর্মকে জোব্বার পকেটে পুরে ধর্মব্যবসা চালিয়ে যাবেন? আপনারা কবে মানুষের সামনে এই সত্য তুলে ধরবেন যে, আল্লাহর রসুল এমন সুরম্য প্রাসাদোপম মসজিদ নির্মাণের জন্য আসেন নি, তিনি এসেছেন দুঃখক্লিষ্ট মানুষের চোখের পানি মুছিয়ে দিয়ে তাদের মুখে হাসি ফোটানোর জন্য, আশ্রয়হীনকে আশ্রয় দেওয়ার জন্য, অন্নহীনকে অন্ন, বস্ত্রহীনকে বস্ত্র দেওয়ার জন্য। প্রথম যুগের খলিফারা খেজুর পাতার ছাউনি দেয়া মাটির মসজিদে বসে অর্ধ-দুনিয়া শাসন করেছেন। তখন মান, ইজ্জত ও গৌরবে এই জাতি ছিল সর্বশ্রেষ্ঠ। তাদের এমন মসজিদ প্রয়োজন হয় নি। নামাজ পড়তে এমন মসজিদ লাগে না, আল্লাহর জমিন পবিত্র। আপনারা কবে স্বার্থচিন্তা বাদ দিয়ে মানুষের জন্য চিন্তা করবেন?
গাড়ি চলতে লাগল আর আমার মনের মধ্যে রসুলাল্লাহর সেই কথাগুলো ঘুরপাক খেতে লাগল, “এমন সময় আসবে যখন ইসলাম শুধু নাম থাকবে, কোর’আন শুধু অক্ষর থাকবে, মসজিদসমূহ জাঁকজমকপূর্ণ ও লোকে লোকারণ্য হবে কিন্তু সেখানে হেদায়াহ থাকবে না, আমার উম্মাহর আলেম সমাজ হবে আসমানের নিচে সর্বনিকৃষ্ট প্রাণী। তাদের সৃষ্ট ফেতনা তাদের দিকেই প্রত্যাবর্তন করবে”।
আল্লাহর শোকর, তিনি আমার জীবনকে মানুষের কল্যাণে উৎসর্গ করার তওফিক দিয়েছেন।

