নাস্তিকতার ব্যানারে জঙ্গিবাদের আদর্শ প্রচার কেন_



আমি যদি কোনোদিন নাস্তিকবিদ্বেষী হই তার জন্য নাস্তিকরাই দায়ী থাকবে, আমি বা অন্য কেউ নয়। শুনেছি মুক্তমনা নাস্তিকরা দেশ ও মানবতার জন্য লড়াই করে। কই? আমি তো তাদের লেখায়, বক্তৃতায়, কর্মকাণ্ডে মানতার কিছু দেখলাম না। ধর্মের বিরুদ্ধে ঘৃণা ছড়ানো ও ধর্মপ্রবর্তককে অপমান করে লেখালেখি করার মধ্যে মানবতার কী আছে আমার বুঝে আসে না।
আমি একজন ‘আস্তিক’ হয়ে যদি নাস্তিকদের ‘অবিশ্বাসী থাকা’র অধিকারকে সমর্থন করতে পারি, তারা কেন একজন ধর্মবিশ্বাসী মানুষের ‘বিশ্বাস’কে সমর্থন করতে পারে না? আপনি আপনার ব্যক্তিগত অবিশ্বাস নিয়ে থাকবেন, আমি আমার ব্যক্তিগত বিশ্বাস নিয়ে থাকব- এটাই কি শান্তিপূর্ণ সমাজ গঠনের জন্য যথেষ্ট নয়? কেন আপনাকে আমার ‘বিশ্বাসে’ আঘাত করতে হবে? কেন আপনি কথায় কথায় আমার প্রাণের চেয়ে প্রিয় আল্লাহ-রসুলকে অপমান করবেন?
ধর্মবিশ্বাসীরা ধর্ম চর্চা করবে, ধর্মে অবিশ্বাসীরা সযত্নে ‘ধর্ম’ পরিহার করে চলবে- এমনটাই হবার কথা ছিল। কিন্তু বাস্তবে দেখা যাচ্ছে ভিন্ন চিত্র। ধর্মবিশ্বাসীরা ধর্ম নিয়ে যতটা মেতে আছে, ধর্ম-অবিশ্বাসীরা তার চেয়েও বেশি ধর্ম নিয়ে মেতে আছে। কেন রে ভাই? ধর্মের সাথে আপনার এত মাখামাখী কেন? ধর্ম তো আপনাকে ধরে রাখে নি, আপনি ধর্মকে অাঁকড়ে ধরে আছেন কেন?
খোলামেলাই বলছি- সমাজের আর দশজন মানুষের তুলনায় নাস্তিকদের আমি একটু বেশিই যুক্তিশীল, মুক্তচিন্তার মানুষ মনে করি। তাই আজকে দেশ যখন ভয়াবহ বিপদের মুখে পড়েছে, মানুষের ধর্মবিশ্বাসকে ব্যবহার করে মানবতার উপর ক্রমাগত আঘাত আসছে, তখন আশা করেছিলাম- আমাদের যুক্তিশীল মুক্তমনারা ধর্মান্ধতা ও ধর্মবিশ্বাসের অপপ্রয়োগের বিরুদ্ধে কার্যকরী কিছু একটা করে দেখাবেন। কারণ ধর্মান্ধতা ও ধর্মব্যবসার জায়গাগুলো ধরতে পেরেছিলেন বলেই তারা ‘নাস্তিক’ হয়েছেন। তারা ইচ্ছা করলে খুব সহজেই ব্যাপারটা মানুষকে বোঝাতে পারতেন। অন্তত কিছু লোক তো সচেতন হত। কিন্তু অবস্থাদৃষ্টে মনে হচ্ছে এর নিজেরাই ধর্মান্ধ হয়ে বসে আছে। ওরা ধর্মের পক্ষের অন্ধ, এরা বিপক্ষের অন্ধ- এইটুকুই পার্থক্য।
আমি যখন বলি ইসলামের অপব্যাখ্যা দিয়ে জঙ্গিবাদের জন্ম দেওয়া হয়েছে, নাস্তিকরা যেন তেলে বেগুনে জ্বলে ওঠেন। ইসলামের অপব্যাখ্যার কথা শুনলে তাদের কোথায় যেন লাগে। তারা আপ্রাণ চেষ্টা চালিয়ে যুক্তি-তর্ক করে এটাই প্রমাণ করতে চান যে, না, জঙ্গিরাই সঠিক ইসলামে আছে, ওদের ব্যাখ্যাই সঠিক, আপনিই বিকৃত ব্যাখ্যা দিচ্ছেন। 
এখানেই আমার প্রশ্ন। আসলে এসব নাস্তিকদের উদ্দেশ্য কী? যেখানে আমি এমন একটি ইসলামের রূপরেখা তুলে ধরছি যা গ্রহণযোগ্যতা পেলে জঙ্গিরা আর কাউকে বিপথে চালিত করতে পারবে না, মানুষ ধর্ম দ্বারা উদ্বুদ্ধ হয়ে কেবল মানবতার কল্যাণ করবে, অকল্যাণকে অধর্ম মনে করবে, সেখানে কথা ছিল সর্বাগ্রে জঙ্গিরা বাধা হয়ে দাঁড়াবে, তারা যুক্তি-তর্ক করে প্রমাণের চেষ্টা করবে যে, আপনি যে ইসলামের রূপরেখা বলছেন সেটা ভুল, আমরাই সঠিক, আমাদের এই চাপাতিবাজীই প্রকৃত ইসলাম। কিন্তু একি?
জঙ্গিরা নীরব আছে, বক্তব্য খণ্ডণ করতে আসছে নাস্তিকরা। পারে তো জীবন দিয়ে হলেও এরা প্রমাণ করে ছাড়বে আমরা ভুল, জঙ্গিরা সঠিক। এইসব নাস্তিকরা আসলেই নাস্তিক, নাকি নাস্তিকতার আড়ালে একেকটা ‘ধর্মান্ধ জঙ্গি’ লুকিয়ে আছে তা খতিয়ে দেখা দরকার। যারা জেনে বুঝে ঠান্ডা মাথায় জঙ্গিদের পারপাস সার্ভ করতে পারে তাদেরকে আমি মুক্তমনা বলি না। এরাও মানবতাবিরোধী। এদের ব্যাপারে সরকারের দৃষ্টি আকর্ষণ করছি।
.
(ব্যতিক্রম সর্বদাই ব্যতিক্রম)

