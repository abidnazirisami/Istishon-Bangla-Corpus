সুশীল আমি! তার দগ্ধ লাশ দেখেও দেখি নি - কারণ সে ভিন্ন মতের



নোয়াখালীতে হেযবুত তওহীদের সদস্যরা নিজ বাড়িতে একটি মসজিদ তুলছিলেন। কোর’আনে আল্লাহ টাকার বিনিময়ে ধর্মীয় কাজ করা হারাম করেছেন, তাই আমরা নিজেদের আমল রক্ষার জন্য পেশাদার ইমামদের পেছনে সালাত কায়েম করি না। আমাদের এ বিষয়টিতে ধর্মব্যবসায়ী শ্রেণির স্বার্থে আঘাত লাগায় তারা আমাদের বিরুদ্ধে মিথ্যা ফতোয়া দেয় যে, আমরা নাকি খ্রিষ্টান হয়ে গেছি, আমরা নাকি গির্জা নির্মাণ করছি।
.
এসব ফতোয়া দিয়ে তারা ধর্মবিশ্বাসী মানুষের ঈমানকে ভুল খাতে প্রবাহিত করে পৈশাচিক উন্মাদনা ও রক্তপিপাসা সৃষ্টি করে। বিশেষ করে মাদ্রাসার ছাত্র ও ইসলামি রাজনৈতিক দলের কর্মীদেরকে বোঝানো হয় যে আমাদেরকে হত্যা করতে পারলে তারা জান্নাতে যাবে, আর যদি এতে তাদের প্রাণ যায় তারা শহীদ হবে।
.
এই ফতোয়া শুনে তারা এতটাই উন্মাদ হয়ে পড়ে যে আইন-শৃঙ্খলা রক্ষাকারী বাহিনীর সামনে নিজেদের শার্ট খুলে দিয়ে চিৎকার করে বলে, আমাকে গুলি করো, আমি শহীদ হওয়ার জন্য এসেছি। তারা পুলিশসহ হাজার হাজার মানুষের সামনে প্রকাশ্য দিবালোকে আমাদের দু’জন কর্মীর হাত পায়ের রগ কেটে জবাই করে চোখ উপড়ে ফেলে, তারপর তাদের শরীরে পেট্রোল ঢেকে আগুন দিয়ে পুড়িয়ে দেয়।
.
এমন ভয়াবহ ঘটনা আমাদের দেশে অতীতে ঘটেছে কিনা সন্দেহ। অথচ এ ঘটনা নিয়ে গণমাধ্যমে এবং সচেতন মহলে যে প্রতিবাদের ঝড় ও আলোড়ন সৃষ্টি হওয়া স্বাভাবিক ছিল সেটা দেখা যায় নি। অনেক সাধারণ বিষয় নিয়েও পত্রিকার পাতায়, টকশোতে বিশাল প্রতিবাদের ঝড় ওঠে, কিন্তু নোয়াখালীর এই নৃশংস ঘটনাটি যেন সবাই সচেতনভাবে এড়িয়ে যেতে চেয়েছেন। এর অজুহাত হিসাবে অনেকে বলতে চেয়েছেন যে এটা ধর্মীয় মতপার্থক্যের ফল, শিয়া সুন্নী দাঙ্গার মতোই একটি ফেরকাগত দাঙ্গা।
.
কিন্তু এটা ব্যাখ্যাটি সত্য নয়। কারণ সহিংসতাটি ঘটাতে মতবাদগত পার্থক্যকে সামনে আনা হয় নি। বরং তারা প্রচার করেছে যে, খ্রিষ্টানরা একটি মসজিদ ভেঙ্গে গির্জা বানাচ্ছে। যেহেতু সুস্পষ্ট ও সরল সত্যের উপর প্রতিষ্ঠিত হেযবুত তওহীদকে আদর্শিকভাবে মোকাবেলা করার কোনো সামর্থ্য তাদের নেই, তাই মিথ্যার আশ্রয় নিয়ে তারা আমাদের কণ্ঠরোধ করার চেষ্টা চালিয়েছে। তারা সন্ত্রাসীদেরকে সামনে দিয়ে নিজেরা পেছনে থেকে উস্কানি দিয়ে ধ্বংসযজ্ঞটি ঘটিয়েছে।
.
তারা যদি এটা বলত যে হেযবুত তওহীদ ধর্মের বিনিময় নেওয়াকে হারাম মনে করে, এসো তাদের মসজিদ ভেঙ্গে ফেলি, তাহলে তাদের আহ্বানে কেউ মসজিদ ভাঙতে আসতো না। তাই তারা মসজিদের মাইকে আহ্বান করেছে যে, গির্জা ভাঙ্গো, খ্রিষ্টান মারো। তাদের ডাকে যারা এসেছে তারা মনে করেছে যে, তারা সত্যি সত্যিই গির্জা ভেঙ্গেছে এবং খ্রিষ্টান হত্যা করেছে।
.
সুতরাং ঘটনাটি কোন দিকে মোড় নিল সেটা সচেতন মহল অবশ্যই বিচার করবেন। এখানে মূলত মিথ্যা ফতোয়া দিয়ে কথিত আলেমরা সাম্প্রদায়িক ঘৃণাকে ব্যবহার করেছে।
.
তাদের এই কাজের দ্বারা এটা প্রতীয়মান হয় যে, তারা আসলে অন্য ধর্মের উপাসনালয় ও অনুসারীদেরকে হত্যা করতে উৎসাহী, একে তারা জায়েজ বানিয়ে নিয়েছে এবং অন্যদেরকে এ কাজে প্ররোচিত করছে। তাদের এই চিন্তাধারাই পরিণতিতে আমাদের দেশের বিভিন্ন জায়গায় অমুসলিমদেরকে হত্যা করার ধারাবাহিক প্রক্রিয়া শুরু হয়েছে।
.
৫ জুন নাটোরে তারা একজন খ্রিষ্টানকে হত্যা করেছে, কিছুদিন আগে দুইজন বিদেশী নাগরিক ও একজন ধর্মান্তরিত খ্রিষ্টানকে হত্যা করেছে। তার আগে খ্রিষ্টান পুরোহিতকে হত্যার চেষ্টা করেছে। সনাতনধর্মীদেরকে মালাউন বলে তাদের সব দখল ও হত্যা করাকে সওয়াবের কাজ বলে প্রচার করছে এবং বহু পুরোহিতকে হত্যা করেছে। বৌদ্ধ ভিক্ষুকে হত্যা করা হয়েছে, ভিন্ন মতাবলম্বী শিয়াদের দুজনকে হত্যা করেছে।
.
অর্থাৎ তারা ভিন্নমতের, ভিন্ন ধর্মের সকলকেই হত্যার যোগ্য বলে বিশ্বাস করে। এটা গোটা জাতির জন্য বিরাট অশনি সংকেত। এটাই জঙ্গিবাদ। এখনও যদি সকলে ঐক্যবদ্ধ না হয়, তাহলে এই ধর্মের নামে সন্ত্রাসবাদ সকলকেই গ্রাস করে ছাড়বে। তার একটি প্রমাণ, ৫ জুন একই দিনে একজন পুলিশ কর্মকর্তার স্ত্রীকে কুপিয়ে গুলিকে হত্যা করা হয়েছে।
.
নোয়াখালীর এই ঘটনাটিকে বিচ্ছিন্ন ঘটনা বলে ফেরকাগত দাঙ্গা বলে উপেক্ষা করা ঠিক হবে না। এই ঘটনায় ধর্মান্ধ উগ্রতার যে বহিঃপ্রকাশ দেখা গেছে তা সরকারসহ সকল শান্তিকামী মানুষকে একটি বড় বার্তা দিয়ে যায়। কী সেই বার্তা সেটা ভাবতে হবে এক্ষুণি।

