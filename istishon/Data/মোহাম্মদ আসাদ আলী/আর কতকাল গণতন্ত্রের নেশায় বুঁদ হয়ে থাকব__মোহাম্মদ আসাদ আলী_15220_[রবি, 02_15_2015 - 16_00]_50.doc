আর কতকাল গণতন্ত্রের নেশায় বুঁদ হয়ে থাকব_


কার্ল মার্কস ধর্মকে আফিম বলেছিলেন, কারণ তিনি তার চারপাশে ধর্ম বলতে যেটা দেখেছিলেন সেটা আফিমের মতোই মানুষের বিবেক, বুদ্ধি, বোধশক্তি লুপ্ত করে মানুষকে বুঁদ করে দিতো, মানুষের বিচার-বিবেচনার ক্ষমতা অর্থাৎ জ্ঞানের দরজা রুদ্ধ করে অন্ধ বোধশক্তিহীন পশুতে পরিণত করতো। এসব কারণে আজও ইউরোপের মধ্যযুগ পৃথিবীর ইতিহাসে এক ঘৃণিত ও ধিক্কৃত কলঙ্ক হয়ে আছে। সেই আফিমই কি আজকের একবিংশ শতাব্দীতে ফিরে এসেছে নতুন নামে, নতুন আঙ্গিকে, নতুন ছদ্মাবরণে?
গণতন্ত্র নামের এই হানাহানির সিস্টেম আমাদেরকে ততটাই বুঁদ করে রেখেছে যতটা বুঁদ হলে পতঙ্গ আগুনে ঝাঁপ দেয়। আগুনে পুড়তে থাকা পতঙ্গও এক সময় নিজের ভুল ধরতে পারে, কিন্তু ভুল ধরতে পারছি না আমরা। জ্বলে-পুড়ে ভস্ম হয়ে গেলেও এতটুকু বোধ আমাদের আসছে না যে, আমরা সুস্থ নেই, আমাদের চলার পথ ভুল হচ্ছে, দিনকে দিন আমরা আমাদের ভবিষ্যৎ প্রজন্মের জন্য কেবল অগ্নিগর্ভ রচনা করছি। গণতন্ত্র নামের যে বিষাক্ত তলোয়ার ক্রমাগত ষোল কোটি বাঙালির ঐক্যের বন্ধনী কেটে ছিন্ন-বিচ্ছিন্ন করছে, জাতিকে ভয়ানক মৃত্যুখাদের কিনারে নিয়ে এসেছে, একগাদা কথার ঝুড়ি আর একগাদা আশ্বাসের বিনিময়ে দেশের মানুষের সাথে বছরের পর বছর প্রতারণা চালিয়ে এসেছে সেই গণতন্ত্রের মধ্যেই আমরা সমাধান খুঁজতে ব্যস্ত। এ যদি বোধশক্তিহীনতা না হয় তাহলে বোধশক্তিহীনতা বলে আর কিছুই নেই।
আর কত মানুষ মরলে, আর কত জীবন্ত মানুষ আগুনে দগ্ধ হয়ে কাবাব হলে, আর কত স্বজন হারানো মানুষের আর্তনাদ শুনলে আমাদের বোধোদয় হবে? এত নির্মমতা, নৃশংসতা, বর্বরতা, বীভৎসতাও কি আমাদের বোধোদয় ঘটাতে পারবে না? গণতন্ত্রের অনুভূতিনাশক ইনজেকশন প্রয়োগ করে আমাদের অনুভূতিকে নষ্ট করা হয়েছে বহু আগেই। এর বদৌলতে আমরা এক প্রকার মেনেই নিয়েছি- হরতাল অবরোধ, জ্বালাও-পোড়াও, সংঘর্ষ, হত্যাকাণ্ড এসব হবেই। গণতান্ত্রিক দেশে দলবাজি থাকবেই। আর দলবাজি থাকবে কিন্তু বিরোধ হবে না- তা তো আশা করা যায় না। তাই তো আন্দোলন হয়, সংঘর্ষ হয়, মানুষ পুড়ে কাবাব হয়, গাড়ি-ঘোড়া ধ্বংস হয় কিন্তু আমরা অবাক হই না। আমরা মনে করি- ‘এটা আনুষঙ্গিক ক্ষয়ক্ষতি। এ ক্ষতি না হওয়া ভালো, হলে কিছু করার নেই।’ কিন্তু সত্যিই কি কিছু করার নেই? গণতন্ত্র কি ব্যবসা- যেখানে লাভের সাথে সাথে ক্ষতিরও আশঙ্কা থাকবে? সাধারণ মানুষের জীবন নিয়ে ব্যবসা করার অধিকার কে দিয়েছে?
মানুষের বেঁচে থাকার অধিকার আগে নাকি ভোটের অধিকার আগে? জনগণ ভোট দিতে পারে নি তাই বলে কি তাদেরকে রাস্তাঘাটে মরে পড়ে থাকতে হবে, মাসের পর মাস দোকানপাট বন্ধ রাখতে হবে, ব্যবসা-বাণিজ্য গুটিয়ে নিয়ে অনিশ্চিত ভবিষ্যতের প্রহর গুনতে হবে, ছাত্র-ছাত্রীদের পরীক্ষা বন্ধ থাকবে, স্কুল-কলেজ শুন্য থাকবে, দ্রব্যমূল্যের দাম বাড়বে? জনগণ কি এ কথা বলেছে যে, তারা ভোট দিতে না পারলে আর ট্রাক-বাস চালাবে না, ব্যবসা করবে না, দোকান খুলবে না, অফিসে যাবে না, স্কুল-কলেজে যাবে না, পরীক্ষা দেবে না? যেহেতু বলে নি কাজেই যার জন্য মানুষের মাথা ব্যথা নেই সে অধিকারের কথা বলে তাদেরকেই সাংঘাতিক দুর্ভোগের ভাগী করা হয় কোন যুক্তিতে? এটাই কি গণতন্ত্রের শিক্ষা?
সাধারণ মানুষের কয়জন গণতন্ত্র জানে বা বোঝে? দেশের একটি বিরাট সংখ্যক মানুষ অশিক্ষিত, নিরক্ষর, রাজনীতি-জ্ঞানশূন্য। তাদের সামনে গিয়ে যদি বলা হয়- বলুন তো গণতন্ত্র কী? তারা কিছুক্ষণ প্রশ্নকর্তার মুখের দিকে তাকিয়ে থাকার পর কী উত্তর দেবেন তা আল্লাহই মালুম। তারা গণতন্ত্র-মানবাধিকার-সংবিধান-বাকস্বাধীনতার গুঢ় তত্ত্ব জানে না, জানার চেষ্টাও করে না। তারা শুধু চায় জাতীয় স্থিতিশীলতা- যাতে করে নিজের গতর খাটিয়ে উপার্জন করে পরিবারের মুখে অন্ন তুলে দিতে পারে। কিন্তু এই সহজ-সরল মানুষগুলো যখন শোনে- কাল থেকে ৭২ ঘণ্টার হরতাল, ৪৮ ঘণ্টার হরতাল, অনির্দিষ্টকালীন অবরোধ, অসহযোগ আন্দোলন, তখন এই শব্দগুলো তাদের কানে শেলের মতো বিঁধে। গণতন্ত্র তাদের চেহারায় দীর্ঘশ্বাসের রেখা এঁকে দেয়। কেন এই নিরীহ মানুষগুলো রাজনীতিকদের কথিত গণতন্ত্র রক্ষার সংগ্রামে শাস্তি পাবে?
এই বিশাল সংখ্যক মানুষের বাইরে যারা মিডিয়ার অনবরত প্রচারে ও বই-পুস্তকে গণতন্ত্রের নাম এক-আধটু শুনেছে, জেনেছে তারাও ঘুরপাক খায় ভোটের আবর্তে। ভোটই তাদের গণতন্ত্র। আর তৃতীয় যে শ্রেণিটি রয়েছে- মিডিয়া ও সুশীল শ্রেণি, মূলত এরাই গণতন্ত্রের মা-বাপ। পরম স্নেহে গণতন্ত্রকে লালন করার মতো গুরুদায়িত্ব পালন করে এই শ্রেণিটি, যাদের সংখ্যা দেশের মোট জনগণের ৫ শতাংশও হবে না। প্রচলিত দলবাজিভিত্তিক রাজনৈতিক সিস্টেম টিকিয়ে রেখে তারা প্রভুদের কৃপা অর্জন করতে সর্বদা নিমগ্ন। যখন বিবদমান দলগুলোর মধ্যে হানাহানি-রক্তপাত চরম আকার ধারণ করে তখন তারা সংলাপের ধ্বজা ধরে মুক্তির দিশারী বনে যান। কারণ তখন ওই হানাহানি-রক্তপাত শুধু জাতির সঙ্কট থাকে না, গণতন্ত্রের সঙ্কটে পরিণত হয়। তাই গণতন্ত্র বাঁচাতে শান্তির পেয়ালা হাতে হাজির হতে তারা এতটুকু সময় অপচয় করেন না। এতে সঙ্কটের উপশম হয় বটে, তবে সে সঙ্কট নিঃশেষ হয়ে যায় না, বেঁচে থাকে সুপ্ত আগ্নেয়গিরীর মতো, কয়েক মাস বা কয়েক বছর না পেরোতেই যার পুনঃবিস্ফোরণ ঘটে।
কেন এই তোড়জোর? গণতন্ত্র ছাড়া জাতি বাঁচবে না? আর কত লাশ পড়লে, আর কত মায়ের কোল খালি হলে, আর কত ভাই আগুনে পুড়লে দলাদলীর গণতন্ত্রের সর্বনাশা অগ্রযাত্রা রুদ্ধ হবে? আর কতদিন আমরা তথাকথিত গণতন্ত্রের নেশায় বুঁদ হয়ে পড়ে থাকবো? আর কত শক্ত আঘাত পেলে আমাদের ঘুম ভাঙবে? এখনও কি বোধোদয় হবার সময় আসে নি?

