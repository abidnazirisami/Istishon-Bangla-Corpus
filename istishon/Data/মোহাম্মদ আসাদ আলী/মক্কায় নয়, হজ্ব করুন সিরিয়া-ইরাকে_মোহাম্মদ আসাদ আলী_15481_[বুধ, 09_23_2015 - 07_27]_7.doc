মক্কায় নয়, হজ্ব করুন সিরিয়া-ইরাকে


লাব্বাইক, আল্লাহুম্মা লাব্বাইক- এই ধ্বনিতে মুখরিত হবার কথা ছিল সিরিয়া ও ইরাকের ধ্বংসস্তুপে পরিণত হওয়া নগরীগুলো, মক্কা নয়। মুসলিম দুনিয়ায় ইতিহাসের ভয়াবহতম মানবিক বিপর্যয়কে পাশ কাটিয়ে আরাফাতের ময়দানে হাজির হওয়ার কোনো মাহাত্ম্য এই মুহূর্তে নেই। হাজরে আসওয়াদে চুমু না হয় পরের বছর খেলেন, এ বছরের চুমুটা সেই সব শিশুর জন্য উৎসর্গ করাটাই কি যৌক্তিক নয়, যে শিশুটিকে ভালোবেসে বুকে টেনে নিলে তাকে আইলানের মতো ভবিষ্যৎ বরণ করতে হবে না?
-
হজ্ব জাতিকে ঐক্য শেখায়, ভ্রাতৃত্ব শেখায়। সারা জীবনভর তো শিখছেনই, এবার না হয় একটু বাস্তবজীবনে সে শিক্ষা প্রয়োগ করলেন। সেনাবাহিনী প্রশিক্ষণ নেয় যুদ্ধ করার উদ্দেশ্যে। যুদ্ধ শুরু হয়ে গেলে তখন কি প্রশিক্ষণ অব্যাহত রাখা বুদ্ধিমানের লক্ষণ? এতদিন নামাজে, হজ্বে যে ভ্রাতৃত্ব ও ঐক্যের প্রশিক্ষণ আপনারা নিয়েছেন তার প্রয়োগ দেখানোর সময় উপস্থিত। চলে যান সিরিয়ায়, চলে যান ইরাকে। নির্যাতিত, নিপীড়িত, দুর্বল ভাইদের সাহায্যে আত্মনিয়োগ করুন। অর্থ দিয়ে, শ্রম দিযে, ভালোবাসা দিয়ে তাদের আপন করে নিন। পারবেন তো? পশু কুরবানী অনেক হয়েছে, এখন পশু কুরবানির সময় নয়, এখন সময় নিজেকে কুরবানি দেওয়ার, আত্মোৎসর্গের।
-
পাথর নিক্ষেপ করে শয়তানকে দুর্বল করা যায় না, ওটা প্রতীকী কর্ম, প্রকৃত শয়তান অপশক্তিরূপে মুসলিম দুনিয়ার রন্ধ্রে রন্ধ্রে বাসা বেধে আছে। জাতিতে অনৈক্য সৃষ্টিকারীর চাইতে বড় শয়তান আর কে আছে? এখন সময় সেই শয়তানের বিরুদ্ধে সোচ্চার হওয়া। যারা শিয়া-সুন্নি প্রভেদকে উচ্চে তুলে ধরে একের পর এক দেশকে ধ্বংস্তুপে পরিণত করে ফেলছে পাথর মারতে হয় তাদেরকে মারুন। তারপর উর্ধ্বাকাশে দু'হাত তুলে বলে উঠুন- লাব্বাইক, আল্লাহুম্মা লাব্বাইক। আমি হাজির আল্লাহ আমি হাজির। আমার ভাইয়ের জীবনকে যে অপশক্তি দুর্বিসহ করে তুলেছে সেই অপশক্তিকে ধ্বংস করে শান্তি ও সত্য ফিরিয়ে আনার সংগ্রামে আমি হাজির।
-
যদি সিরিয়া-ইরাকের পরিস্থতি শান্ত থাকতো, যদি সমগ্র মুসলিম দুনিয়ার কোথাও অনৈক্য, রক্তপাত, অশান্তি না হতো, যদি এ জাতির লাখ লাখ সদস্য ঘর-বাড়ি হারিয়ে উদ্ভ্রান্তের ন্যায় খোলা আকাশের নিচে ঘুরে না বেড়াতো, কেবল তখনই আপনি উৎফুল্ল বদনে আরাফাতের ময়দানে দাড়িয়ে চিৎকার করে বলতে পারতেন- আমি হাজির, হে আল্লাহ আমি হাজির। কিন্তু আজ এই পরিস্থিতিতে এভাবে? কখনই নয়।

