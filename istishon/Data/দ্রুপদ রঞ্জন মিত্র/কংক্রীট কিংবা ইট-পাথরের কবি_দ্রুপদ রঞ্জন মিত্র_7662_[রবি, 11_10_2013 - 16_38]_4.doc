কংক্রীট কিংবা ইট-পাথরের কবি


 আমি মাটি ও মানুষের কবি নই,
কংক্রীট কিংবা ইট-পাথরের কবি।
আমার কবিতা কখনোই মাটির কথা বলেনা,
মানুষের কথাও কখনো বলেনি-আমার কবিতা।
মাটি আর মানুষের মাঝে প্রাণ আছে।
ফরাসী-গ্রীক থেকে শুরু করে বাংলা সাহিত্য-
প্রাণ নিয়ে, প্রাণের উচ্ছ্বাস নিয়ে লিখেছেন সবাই।
কেউ কখনো পাথর নিয়ে লিখেননি।
পাথরের কি কোনো দুঃখ নেই নিথর হবার?
মহান সংসদে আমি একটি প্রস্তাব উত্থাপন করব-
নগরীর সব লাইটপোস্ট প্রতি রবিবার সন্ধ্যায়
কয়েক মিনিটের জন্য নিভিয়ে দেয়ার।
আমি লাইটপোস্টের একান্ত ব্যক্তিগত কিছু কথা শুনব।
সারারাত ধরে জ্বলে যাওয়া লাইটপোস্টগুলোকে
কেউ কি কখনো জিজ্ঞেস করেছিলো-তোমার নাম কি?
অথবা, তুমি কি একটু জিরিয়ে নেবে?
না, বলেনি; একবারের জন্যেও কেউ ভাবেনি
কি করে দিনের পর দিন ফুটপাথগুলো বুকের উপর
বয়ে নিয়ে যায় আমাদের পদসঞ্চালন।
প্রেম নিয়ে লিখা কঠিন কিছুই নয়। প্রেম জীবিত,
প্রেম উচ্ছল , প্রেম উজ্জীবিত। বিকেলের অবসরের ফাঁকে
প্রেমিকার হাত ধরে হাঁটার মাঝে অফুরন্ত প্রাণ।
প্রাণের মাঝে প্রাণ জাগিয়ে তোলার মাঝে গৌরব কিছু নেই।
অথচ পার্কের একধারে যে বেঞ্চটিতে বসেছিলো প্রেমিকযুগল,
সেই বেঞ্চটির কথা কে মনে রেখেছিলো?
আমি এসেছি, তাই আমি এসেছি সেই বেঞ্চটির কথা বলতে।
আমি এসেছি নিষ্প্রাণ কিছুর খোঁজে।
এসেছি প্রাণ জাগাতে তার মাঝে, কংক্রীট কিংবা পাথরের মাঝে।
আমার কলম লিখে চলেছে নিরলসভাবে,
প্রাগৈতিহাসিক যুগের ডায়নোসরদের আমি ভুলেই গিয়েছি।
আমি রাধার প্রেমে মত্ত হয়ে কিছু লিখছিনা,
অথবা হেলেনের রূপে মুগ্ধ হয়েও লিখছিনা কিছু।
এমন কিছু লিখার অঙ্গীকার করছি যাদের দুঃখ
আমি বাতাসে শুনতে পাই প্রতিদিন, তবে সে কোনো নদীও নয়।
আমি একজন কংক্রীট কিংবা পাথরের কবি।
আমি তাদের কথাই লিখে চলেছি যাদের কেউ মনে রাখেনি-
টেলিফোনের তার, বারান্দার গ্রীল এবং ঝরাপাতার কথা।
উৎসর্গঃ তারেক ইসলাম

