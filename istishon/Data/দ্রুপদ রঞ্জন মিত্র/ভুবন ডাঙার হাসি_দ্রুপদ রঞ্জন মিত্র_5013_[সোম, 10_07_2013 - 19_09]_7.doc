ভুবন ডাঙার হাসি



"এক্সকিউজ মি! একটু হেল্প করবেন?" পিছন থেকে ভেসে আসা কিন্নর কন্ঠের ডাক শুনে ঘাড় ঘুরিয়ে পিছনে তাকায় অমিত। দেখে, মিস্টি মত একটা মেয়ে দু হাতে দু'টো ব্যাগ নিয়ে দাঁড়িয়ে আছে। মিস্টি হেসে বলে অমিত-
"আমাকে বলছেন?
-হ্যাঁ আপনাকেই। আমাকে একটু হেল্প করতে পারবেন?
-আপনাকে কি হেল্প করতে পারি?
-ভুবন ডাঙা এখান থেকে কতদুর, জানেন?
-এখান থেকে প্রায় ১২ কিলো হবে। আপনি কি ওই গ্রামে যাবেন?
-হ্যাঁ, আমার এক আত্মীয় থাকেন ওখানে। তাদের বাড়ি বেড়াতে যাচ্ছি। আচ্ছা, এখান থেকে যাওয়ার ব্যাবস্থা কি?
-এখান থেকে, ভ্যান পাওয়া যায়। রাস্তা কাচা, তাই মোটর গাড়ি চলেনা খুব একটা।
ভ্যান এ করে ১২ কিলো যেতে হবে শুনে আকাশ থেকে পড়লো সে।সামলে নিয়ে বলল-"আমাকে কি একটা ভ্যান ভাড়া করে দিতে পারেন, আমার খুব উপকার হয়।"
-ঠিক আছে চলুন আমার সাথে।
ভ্যানগাড়ি স্ট্যান্ড এর দিকে হাটতে হাঁটতে পরস্পর পরিচিত হয়ে নেয় ওরা। মেয়েটার নাম লাবণ্য। জাহাঙ্গীরনগর ইউনিভার্সিটি তে বাংলা সাহিত্যে অনার্স করছে। এক ভাই, এক বোন ওরা। বাবা রিটায়ার্ড
সরকারী কর্মকর্তা। বর্তমানে ব্যাবসা করছেন। আর অমিত বিবিএ কমপ্লিট করেছে গত মাসে, চিটাগাং ইউনিভার্সিটি থেকে। অমিত এর বাবা মারা গেছেন দুই বছর হল। এইসব কথা হতে হতে স্ট্যান্ড এ পৌঁছে গেলো ওরা। কৃষ্ণ বর্ণ আধ-পাকা চুলের জোয়ান গোছের এক ভ্যান চালককে জিজ্ঞেস করলো অমিত-"ভুবন ডাঙ্গা যাবে?"
-যামু, তয় ২০০ টাকা লাগবে।
-ঠিক আছে চলো, আমি আন্দিউরা নেমে যাবো।
ব্যাগ গুলো তুলে দু'জনে চেপে বসলো ভ্যানে। ভ্যান চলতে শুরু করলো। দুপাশে বিশাল বিস্তৃত মাঠ, সবুজ আর সবুজ...কিছুক্ষণ পরপর আমের বাগান এসে পড়ছে। এর মাঝে দু'জনের মাঝে জড়তা অনেকখানি কেটে গেছে...তাদের নাঝে অনেক কথা হয়, সমাজ নিয়ে, দেশ নিয়ে, ভালবাসা নিয়ে, ভাল লাগা নিয়ে। এভাবেই, একসময় আন্দিউরা এসে যায়। নেমে পড়ে অমিত। ভাড়া মিটিয়ে দেয় সে লাবণ্যর নিষেধ সত্ত্বেও। ব্যাগ নিয়ে যখন গায়ের পথে ঢুকতে যাবে, তখন ভেতরটা মোচড় দিয়ে উঠলো ওর, পিছন ফিরে তাকালো সে...দেখতে পেলো লাবণ্যর মুখে ভুবন ডাঙার হাসি। হাত নেড়ে বিদায় জানালো সে অমিত কে..

