দেবাঞ্জনার কাছে শেষ অনুরোধ


 
উৎসর্গঃ প্রিয় কবি রুদ্র গোস্বামী
অনেক যত্নে পাজরে আগলে রাখা রথের মেলা থেকে কিনে আনা দেবাঞ্জনার ভালবাসা আজ আমার উপর অভিমান করে বলে দিয়েছে আর বাড়ি ফিরবেনা। সন্ধ্যে হলে আমি তাকে খুঁজে খুঁজে দুশ্চিন্তায় যখন সিগারেটের মুখাগ্নি করার জন্য উদ্যোগ নিচ্ছিলাম ঠিক সেই মুহূর্তে দেবাঞ্জনা এসে বলেছিল-"তোমায় না কতবার নিষেধ করেছি সিগারেট খাবেনা!এক্ষুনি ফেল, ফেল বলছি! নাহয় আমি আবার চললাম।
 সেদিন আমি সিগারেট টা দুমড়ে-মুচড়ে ফেলে দিয়েছিলাম দেবাঞ্জনার মুখে প্রশান্তির ছাপ দেখতে, কিন্তু একি! দেবাঞ্জনা যে কিছুরই তোয়াক্কা করেনি, আমার সদ্য অগ্নিসংযোগ করা সিগারেট টা যে মাটিতে লুটাচ্ছে দেবাঞ্জনা ফিরেও দেখলোনা। ফিরেও দেখলোনা কত আকুতি নিয়ে আমি চেয়ে আছি দেবাঞ্জনার পদচিহ্নের দিকে।
 দশটি বছর পেরিয়ে গেল, শীত গেল, বসন্ত গেল;কোকিলের গান আর আমার মন ভুলাতে পারেনি। ঝরা পাতার মর্মর শব্দ তুলে আর কখনো হাঁটা হয়নি শেষ বিকেলের রক্তিম আলোয় চোখে নেশা ধরিয়ে। তবুও দেবাঞ্জনার কথা মনে পড়ে, মনে মনে প্রশ্ন করি-"বল কি ছিলো প্রয়োজন, বেশতো ছিলো আমার একা একা পথ চলা; কেন তবে রথের সারথী হতে এসেছিলে?একি আমারই অপরাধ নাকি ছোট্ট শিশুর মত বিধাতার গালভরা আধিখ্যেতার খেয়ালে কাচের পুতুল ভেঙ্গে ফেলা।
 দেবাঞ্জনা আর আমি পারছিনা, কতটুকু প্রতীক্ষায় বল সমুদ্র শুকানো যায়? কতটুকু কষ্টে বল আগুন পোড়ানো যায়? আজ প্রশ্নের উত্তরগুলো বড় জানতে ইচ্ছে করে- ইডিপাস কতটুকু ভালবাসা ধরেছিলো হৃদয়ে যা আমি পারিনি?
দেবাঞ্জনা, থেকো ভাল তুমি। অনেক আদরে থেকো-যত্নে থেকো। তোমার কাছে শেষ অনুরোধ- টিপটা ঠিক করে পড়ো, ঠিক করে পড়লে তোমায় দেবীর মত লাগে। নাহয় আমি নাই পেলাম দেবীর দর্শন, সমগ্র গৃহ দেবীর আলোয় উদ্ভাসিত হোক এই নিবেদন।

