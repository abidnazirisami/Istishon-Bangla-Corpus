আমি যদি হতাম রাজনীতিবিদ


আমি যখন থেকে রাজনীতির সাথে সম্পৃক্ত হয়েছি তখন থেকে আমার মুল্যবোধ, আমার চিন্তা-চেতনা, আমার আদর্শ, আমার দর্শনকে বাক্সবন্দী করে আলমারিতে তুলে রেখেছি যত্ন সহকারে।
ব্যাপারটা আমার জন্য সহজ ছিলোনা। আপনারা হয়তো ভাবতে পারেন রাজনীতির জন্য আমি আমার ব্যাক্তিত্ব বিসর্জন দিয়েছি, আমি আমার আদর্শকে, আমার মানবতা বিসর্জন দিয়েছি। না, আমি কোনো কিছুই বিসর্জন দেইনি। উদাহরণ দিয়ে বললে সহজ হবে-
একটি রাজনৈতিক দলে লাখ লাখ কর্মী থাকে। লাখ লাখ কর্মী মানে লাখ লাখ চিন্তা-চেতনার সমাহার, লাখো আদর্শের সমাহার, লাখো লাখো অনুভূতি। সবকিছু ভেবে নিয়েই একটি রাজনৈতিক দলের নীতিমালা প্রণেতারা তাদের আদর্শ এবং উদ্দেশ্য স্থির করেন। সেই আদর্শের সাথে কোনো কর্মীর শতভাগ মিলে যাবে এমনটি ভাবা অযৌক্তিক। আজ আমার চোখে যা খারাপ বা অনৈতিক মনে হচ্ছে সেটি আমার দলের আর দশজনের কাছে স্বাভাবিক মনে হতে পারে, অনেক সময় নৈতিকতা বা অনইতিকতা আপেক্ষিক হয়ে পড়ে। একজন রাজনৈতিক দলের কর্মী হিসেবে আমার সেখানে কিছুই করার নেই, আমি একা কোনো আইন করতে পারবোনা। আমি একা কোনো পরিবর্তন আনতে পারবনা।
একজন কর্মীর কোনো একটি ভুলের কারনে যেমন তার দায়ভার বহন করতে হয় পুরো দলের ঠিক তেমনি দলের কোনো ব্যর্থতায় প্রতিটি কর্মীর দিকে আঙ্গুল উঠে, তাচ্ছিল্য ভরা চোখে অন্যেরা নির্মম উপহাস করে। রাজনীতির মাঠে টিকে থাকতে গেলে সবার কথার গুরুত্ব দিতে হয়, একগুঁয়ে স্বভাবের হয়ে রাজনীতির মাঠে টিকা যায়না। যে দলকে আমি জান দিয়ে ভালবাসি, দেখা যেতে পারে সেই দল এমন একটি সিদ্ধান্ত নিলো যা আমার আদর্শের সাথে মেলেনা। তাই বলে আমি কখনোই দল ছেড়ে যেতে পারবোনা। কারন এভাবে যদি সবাই একে একে দল ছেড়ে চলে যায় তাহলে কখনোই সফল রাজনীতির কোনো পরিচয় আমরা পাবোনা।
আমি সবসময় আমার আদর্শের সাথে পথ চলতে শিখেছি, টিকে থাকার প্রয়োজনে গতিপথের এদিক ওদিক হয়েছে কিন্তু আদর্শ তো আর হারিয়ে যায়নি। যতদিন পর্যন্ত আমার আদর্শের সাথে দলের আদর্শের সামান্যতম মিল অবশিষ্ট থাকবে ততদিন আমি সেই দলের হয়ে কাজ করে যাব। আমি আমার দেশের জন্য কাজ করে যাব।
জয় বাংলা জয় বঙ্গবন্ধু

