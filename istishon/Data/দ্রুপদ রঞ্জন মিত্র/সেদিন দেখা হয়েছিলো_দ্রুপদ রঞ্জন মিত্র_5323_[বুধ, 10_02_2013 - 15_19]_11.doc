সেদিন দেখা হয়েছিলো



আজ রাতে ঘুম হবেনা, গতরাতেও হয়নি।
চেষ্টা করবো কাল রাতে যেন ঘুমাতে পারি।
সেদিন, বারো বছর পর শালিনীর সাথে দেখা।
সাথে একটা ফুটফুটে মেয়ে ছিলো ওর।
শালিনীর স্বামী অনেক বড় ডাক্তার।
অনেক সুখী মনে হলো শালিনীকে দেখে।
কথায় কথায় অনেক কথা হল-
স্কুলের কথা, সেই দিনগুলোর কথা;
ঝড়-তুফান মাথায় করে শালিনীকে দেখতে গিয়ে
দীপংকর আর আমার নিজ নিজ বাসায়-
বকুনি আর মার খাওয়ার কথা মনে
করে তো হাসতে হাসতে গড়িয়ে পড়ছিলাম
আমরা আলো ঝলমলে রেস্তোরার ডাইনিং টেবিলে।
ঘন্টার পর ঘন্টা বেহায়ার মত তার সামনে বসে
থাকতাম তার বাসায় গিয়ে, ফিরতে ভুলে যেতাম।
হঠাৎ শালিনী জিজ্ঞেস করলো-
তোমার স্ত্রী'কে দেখছিনা যে?
দীর্ঘশ্বাস ফেলে বললাম-কেউ ভালবাসেনি আমায়,
কেউ আমায় গ্রহণ করেনি।
আমি শুধু সবার বন্ধু হয়েই রয়ে গেলাম-
কারো প্রিয়তম হতে পারলাম না।

