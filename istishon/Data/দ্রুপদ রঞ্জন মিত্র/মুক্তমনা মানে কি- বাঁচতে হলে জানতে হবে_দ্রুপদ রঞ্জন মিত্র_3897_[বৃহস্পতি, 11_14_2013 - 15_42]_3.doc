মুক্তমনা মানে কি- বাঁচতে হলে জানতে হবে


যে ছেলেটি মাননীয় স্পীকার হতে চেয়েছিল সে ছেলেটি স্পীকার হতে পারেনি অথচ রাজনৈতিক অস্থিরতায় প্রতিদিন দেশের কোটি কোটি মানুষ স্পীকার হয়ে যাচ্ছে। এসব দেখে বলতে হয়-"মানুষ মরে গেলে পচে যায়, বেঁচে থাকলে স্পীকার হয়। সকাল বিকাল স্পীকার হয়।"
মুক্তমনা নামটি শুনলেই অনেকে নাক-সিটকায়, ভাবে কি না কি জানি। বাবা ওসব মানুষের কাছ থেকে দূরে থাকা ভাল। অনেকে আবার ভাবেন মুক্তমনা মানেই এন্টি-ইসলামিস্ট নাস্তিক টাইপের কিছু। রাজীব হায়দার মৃত্যুর পর থেকে বাংলাদেশের মানুষের মধ্যে বিশেষ করে মুসলিম সম্প্রদায়ের মধ্যে ব্লগার শব্দটির প্রতি একটা বাজে ধারনা খুব প্রবলভাবে ছড়িয়ে দেয়া হয়েছিলো। ব্যাপারটা এমন দাঁড়িয়েছিলো যে-
He is a blogger- সে একজন নাস্তিক
মুক্তমনা মানে ব্লগার বা নাস্তিক বা এন্টি ইসলামিস্ট নয়। মুক্তমনা মানে যার মন কোনো নির্দিষ্ট গন্ডিতে বা আদর্শে আবদ্ধ নয়। মুক্তমনা মানে যে মুক্তভাবে চিন্তা করতে পারে। যে নতুন কিছু ভাবে, নতুন কিছু করার বিশ্বাস রাখে। অন্যের চিন্তা চেতনা কে সম্মান করে নিজের মতামত প্রকাশ করে এবং যুক্তিসঙ্গত কারন ব্যাখ্যা করে, সেই প্রকৃত মুক্তমনা।
আগে বলেছিলাম দেশের সাধারণ জনগণের মুক্তমনা সম্পর্কে ধারনা। এখন দেশের আরেকদল লোকের মুক্ত মনের ধারনা দেই। তাদের মতে হুমায়ুন আজাদ যা বলেন বা যাই করেন তা সমর্থন করলেই মুক্তমনা হওয়া যায় অথবা বাম রাজনীতি করলে এবং সমাজতান্ত্রিক আদর্শ লালন করলেই মুক্তমনা হওয়া যায়। না, আমার হুমায়ুন আজাদ কিংবা তসলিমা নাসরিন কিংবা অন্য কোনো বড় লেখকদের সমালোচনা করার সামর্থ্য এবং স্পর্ধা নেই। আমি সেটা করতেও চাইনা। কিন্তু হুমায়ুন আজাদের কতিপয় আদর্শিক অবস্থানের সাথে আমার অবস্থান নাও মিলতে পারে, তসলিমা নাসরিনের সাথে আমার আদর্শের অনেক অমিল থাকতে পারে- তাই বলে কি আমি বদ্ধমনা হয়ে গেলাম? আপনি যখনই কাউকে আপনার আদর্শ মেনে নিলেন অথবা সে যা বলে চোখ বন্ধ করে তাই সমর্থন করে ফেললেন তখনই আপনি বদ্ধ মনা হয়ে গেলেন। কারন আপনার চিন্তা হুমায়ুন আজাদ পর্যন্ত সীমাবদ্ধ। নতুন কিছু ভাবার ইচ্ছা কিংবা সামর্থ্য কোনোটাই নেই। আমি নিজেও হুমায়ুন আজাদ, তসলিমা নাসরিনের ভক্ত। কিন্তু তাই বলে তো আমার নিজের যে একটা সত্ত্বা আছে তা ভুলে গেলে চলবেনা। হুমায়ুন আহমেদ আমার সবচেয়ে প্রিয় লেখক কিন্তু তার অনেক আদর্শিক এবং দার্শনিক মতবাদ এর সাথে আমার মতের অমিল আছে। আমি নিজে একজন মানুষ, আমি হুমায়ুন আহমেদ, হুমায়ুন আজাদ কিংবা তসলিমা হতে চাইনি। আমি শুধু মাত্র আমি হব এইধরনের মন যখন আপনার সৃষ্টি হবে তখনই আপনি একজন মুক্তমনা হতে পারবেন। নাহলে বলতে হবে-
সখি মুক্তমনা কারে কয়?
সেকি কেবলি হুমায়ুন আজাদময়?
সেকি কেবলি লিভ টুগেদার
সেকি কেবলি ব্লগারের গলায় ফাস
লোকে তবে করে কি সুখের তরে
এমন মুক্তমনের আশ?

