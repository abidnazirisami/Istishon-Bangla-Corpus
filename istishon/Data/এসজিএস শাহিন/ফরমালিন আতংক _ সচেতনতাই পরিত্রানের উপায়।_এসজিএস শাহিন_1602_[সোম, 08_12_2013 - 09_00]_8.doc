ফরমালিন আতংক _ সচেতনতাই পরিত্রানের উপায়।


বর্তমানে আমাদের দেশে ফরমালিন একটি আতংকের নাম।দেশের ১৬ কোটি মানুষ আজ ফরমালিন আতংকে আক্রান্ত ও ভীত।বর্তমানে এ থেকে মুক্তি পাওয়া প্রায় অসম্ভব ব্যাপার হয়ে দাঁড়িয়েছে।তবে আশার কথা, আমরা একটু সচেতন হলেই পুরোটা মুক্ত না হলেও এই বিষ থেকে অনেকটা পরিত্রান পেয়ে যেতে পারি।
ফরমালিনের সংক্ষিপ্ত পরিচয় ও ইতিহাস: ফরমালডিহাইড বা মিথানল(Formal dehyde,Methanal) এক ধরনের রাসায়নিক যৌগ। বর্ণহীন ও দূর্গন্ধযুক্ত গ্যাস হিসেবে এর সবিশেষ পরিচিতি রয়েছে।এটি আগুনে জ্বলে এবং বিষাক্ত পদার্থ বিশেষ।এর রাসায়নিক সংকেত হচ্ছে CH2O।বাণিজ্যিক উদ্দেশ্যে ফরমালডিহাইড পানিতে দ্রবীভূত অবস্থায় সচরাচর এটি ফরমালিন নামে পরিচিত হয়ে থাকে।
প্রকৃতিতে ফরমালিন কার্বন, হাইড্রোজেন এবং অক্সিজেনের সংমিশ্রণে তৈরী হয়। ১৮৫৯ সালে রুশ রসায়নবিদ আলেকজান্দর বুতলারভ ফরমালিনের অস্তিত্ব তাঁর প্রতিবেদনে তুলে ধরেন।পরবর্তীতে ১৮৬৯ সালে অগাস্টে উইলহেম ভন হফমেন স্বার্থকভাবে ফরমালিন চিহ্নিত করেন।
ফরমালিন কি : ফরম্যালডিহাইড(H-CHO) এক ধরনের কার্বনাইল যৌগ।কার্বনাইল যৌগ সমূহকে প্রধানত দুই শ্রেণীতে ভাগ করা যায়, যেমন: অ্যালডিহাইড ও কিটোন।দ্বিযোজী কার্বনাইল(>C=0)মূলকের সাথে ২টি হাইড্রোজেন পরমানু যুক্ত হয়ে যে যৌগ উৎপন্ন হয় সেটিই ফরমালডিহাইড।প্রায় ৫০০০ ডিগ্রি সেলসিয়াস তাপমাত্রায় উত্তপ্ত সিলভার অথবা কপার প্রভাবকের উপর দিয়ে মিথানলের বাষ্পও বায়ুর মিশ্রণকে চালনা করলে মিথানল আংশিক জারিত হয়ে মিথানল ও পানি বাষ্প উৎপন্ন হয়।ঐ মিথানল গ্যাসকে পানিতে চালনা করলে উৎপন্ন হয় ৩০-৪০% জলীয় দ্রবণ বা ফরমালিন।
ব্যবহার :সাধারনত ব্যাকটেরিয়া,ফাংগাস,ভাইরাস ইত্যাদি জীবানু নাশে ঔষধ হিসেবে ইহা ব্যবহৃত হয়।ফরমালিন Parasite প্রতিরোধেও ব্যবহৃত হয়।এছাড়া ল্যাবরেটরিতে বিভিন্ন পরীক্ষার Specimen সাময়িকভাবে সংরক্ষনেও ব্যবহার করা হয়ে থাকে।
তবে দুঃখজনক হলেও সত্যি যে, প্রয়োজনীয় এই রাসায়নিক উপাদানটির বর্তমানে অপব্যবহারই হচ্ছে বেশি।এক ধরনের অসাধু ব্যবসায়ী অতিরিক্ত মুনাফার লোভে মাছ,ফলমুল,তরি-তরকারী সহ বিভিন্ন দ্রব্য বেশি দিন তাজা রাখতে এই বিষটি মাত্রাতিরিক্ত হারে মেশাচ্ছে যা শুধু মানবদেহের জন্য ক্ষতিকরই নয়, বরং সব ধরনের প্রাণীকুলের জীবনের জন্যও হুমকি।এছাড়া এই কাজটি অনৈতিক,অগ্রহণযোগ্য এবং জাতীয় ও আন্তর্জাতিকভাবে দন্ডনীয় একটি অপরাধ।
মানবদেহে ফরমালিনের ক্ষতিকর প্রভাব : ফরমালিনে ফরমালডিহাইড ছাড়াও মিথানল থাকে, যা শরীরের জন্য ক্ষতিকর। লিভার বা যকৃতে মিথানল এনজাইমের উপস্থিতিতে প্রথমে ফরমালডিহাইড এবং পরে ফরমিক এসিডে রূপান্তরিত হয়।দুটোই শরীরের জন্য মারাত্মক ক্ষতিকর।
আমাদের রক্ত বা টিস্যুতে মাত্রাতিরিক্ত ফরমিক অ্যাসিড জমা হলে মেটাবলিক এসিডোসিস উৎপন্ন হয়।এসিডোসিস শরীরের অ্যাসিড বেস এবং আয়নিক ভারসাম্য নষ্ট করে কোষের স্বাভাবিক কার্যক্রমে বাধা প্রদান করে।যার ফলে তাৎক্ষনিকভাবে পেটের পীড়া, বদহজম, ডায়রিয়া, আলসার চর্মরোগ সহ বিভিন্ন রোগ হয়ে থাকে।এমনকি লিভার ক্যান্সারও সৃষ্টি করতে পারে।ফরমালিন যুক্ত ফলমূল সহ অন্যান্য খাবার গ্রহণের ফলে শরীরের রোগ প্রতিরোধ শক্তি কমে যাওয়া, ফুসফুসের কার্যক্ষমতা নষ্ট, হাঁচি, কাশি, শ্বাসকষ্ট, অ্যাজমা রোগের উপদ্রব হয়।ফুসফুস, শ্বাসনালীতে ক্যান্সার হতে পারে। বিকলাঙ্গ শিশুর জন্ম, মাথাব্যথা ও চোখ জ্বালাপোড়া করতে পারে এবং ফরমালিনযুক্ত মাছ পাকস্থলী,ফুসফস ও শ্বাসনালীতে ক্যান্সারের কারণ হতে পারে। ফরমালিনযুক্ত খাবারের কারনে পাকস্থলি, অস্থিমজ্জা আক্রান্ত হওয়ার ফলে রক্তশূন্যতা ও অন্যান্য রক্তের রোগ এমনকি ব্লাড ক্যান্সার হতে পারে।এতে মৃত্যুবিহীন অন্য কোন পথ নাই।ফরমাল ডিহাইড চোখের রেটিনায় ইডিমা সৃষ্টির মাধ্যমে রেটিনার কোষ ধ্বংস করে।ফলে মানুষ অন্ধ হয়ে যেতে পারে।এছাড়া গর্ভবর্তী মায়েদের ক্ষেত্রেও মারাত্মক ঝুকি রয়েছে।সন্তান জন্ম দেওয়ার ক্ষেত্রে দেখা দিতে পারে প্রসব জটিলতা,বাচ্চার জন্মগত দোষত্রুটি, হাবা-গোবাসহ প্রতিবন্ধী শিশুর জন্ম হওয়াও অস্বাভাবিক নয়।
সনাক্তকরনের উপায়:
ক/বাহ্যিকভাবে: ফরমালিন মেশানো দ্রব্যে আলাদা একটা বিরুপ গন্ধ পাওয়া যায়।সাধারনভাবে লক্ষ করলে দেখা যাবে ফরমালিন মেশানো দ্রব্যে মাছ,ফলমুল ও তরি-তরকারিতে মাছি বসবে না এবং ফরমালিন যুক্ত দ্রব্য স্বাভাবিকের চেয়ে কিছুটা শক্ত মনে হবে।
খ/ফরমালিন ডিটেক্টর: ইহা দ্বারা 5PPM(Five Parts Per Million)পর্যন্ত সনাক্ত করা যাবে।
গ/রাসায়নিক প্রক্রিয়া:
(a)Tollens re-agent(Ammonical silver nitrate solution): ফরমালিন সন্দেহযুক্ত দ্রব্য কিছু পানিতে মেশাতে হবে এবং ঐ পানি থেকে ২/৩ সিসি পানি একটা টেস্ট টিউবে নিয়ে তাতে সমপরিমান Tollens reagent মিশিয়ে Bunsen Burner এ তাপ দিলেই একটা Silver mirror টেস্টটিউবের গায়ে দেখা যাবে।যদি দেখা যায় তবে বুঝতে হবে এতে ফরমালিন আছে।
(b)বেনেডিক্ট মিশ্রন: একই পদ্ধতিতে পানির সাথে সমপরিমান বেনেডিক মিশ্রন দিয়ে তাপ দিলে লাল রংয়ের শক্ত বস্তু দেখা গেলে বুঝতে হবে ফরমালিন আছে।
(c)Brady's re-agent(2,4 dinitrophenylhydrazine):উপরের পদ্ধতির মত ২/৩ সিসি পানিতে সমপরিমান Brady's re-agent মিশিয়ে টেস্টটিউবে ভরে ঝাঁকুনি দেয়ার পর কমলা রংয়ের Crystal দেখা গেলে বুঝতে হবে ঐ দ্রব্যে ফরমালিন রয়েছে।
ঘ/Analytical Method: Chromatography এবং Mass Spectroscopy(R Spectroscopy ও N.M.R Spectroscopy)দ্বারাও ফরমালিন নিখুঁতভাবে সনাক্ত করা যায়।যদিও ইহা অত্যন্ত কঠিন ও ব্যায় সাপেক্ষ।
ফরমালিন থেকে পরিত্রানের উপায় :
১.নরমাল পানিতে ১ ঘণ্টা মাছ ভিজিয়ে রাখলে ফরমালিনের মাত্রা প্রায় ৬১% কমে যায়।
২.লবনাক্ত পানিতে ১ ঘন্টা ভিজিয়ে রাখলে ফরমালিনের মাত্রা প্রায় ৯০% কমে যায়।
৩.প্রথমে চাল ধোয়া পানিতে ও পরে সাধারন পানিতে ফরমালিন যুক্ত মাছ ধুলে ৭০ ভাগ ফরমালিন দূর হয়।
৪.ভিনেগার ও পানির মিশ্রনে(পানিতে ১০% আয়তন অনুযায়ী)১৫ মিনিট মাছ ভিজিয়ে রাখলে প্রায় ১০০ ভাগ ফরমালিন দূর হয়।
৫.খাওয়ার আগে ১০ মিনিট হালকা গরম লবন মিশ্রিত পানিতে ফল ও সবজি ভিজিয়ে রাখলে ১০০ ভাগ ফরমালিন দূর হয়ে যায়।
সচেতন হোন
ফরমালিন মুক্ত থাকুন।

