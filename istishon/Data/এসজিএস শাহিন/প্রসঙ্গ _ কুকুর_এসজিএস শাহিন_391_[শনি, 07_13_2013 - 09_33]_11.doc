প্রসঙ্গ _ কুকুর


[মুখবন্ধ : মুল পোস্টে যাবার আগে প্রথমে দুটি কথা বলে নিচ্ছি...
১/কাঁচা হাতে কি আর লিখতে পারি?তবুও যে বিষয়ে লিখার আগ্রহ জন্মায়,ভেবে দেখি সে বিষয়ে লিখা আসলেই আমার জন্য উচিৎ হবে না।কেননা আমাদের দেশে মুক্তচিন্তা এখনও বিকাশ লাভ করেনি।তাই অনাগ্রহী হয়েও আপাতত বিষয় হিসেবে কুকুরকেই বেছে নিলাম।
২/আমার এই লিখাটি কেউ কেউ পরিবেশের উপর হুমকি মনে করতে পারেন।কিন্তু পজিটিভ চিন্তা করলে বিষয়টি আদৌ তা মনে হবার কথা নয়।এরপর ও আপনার মনে বিরূপ প্রতিক্রিয়ার সৃষ্টি হয়ে থাকলে উক্ত লিখাটি কেবলমাত্র আমার একটি অভিমত বা প্রস্তাবনা হিসেবে বিবেচনার অনুরোধ থাকল।]
দেশ থেকে বিদেশে কত কিছুই তো রপ্তানি হয়।মাছ, মাংশ, তরিতরকারি, চামড়া, হিমায়িত চিংড়ি, চা, কাঁচা পাট, জাহাজ, ঔষধ, চামড়া জাত পন্য, প্লাস্টিক, তৈরী পোশাক, কাঁকড়া ইত্যাদি ছাড়াও শ্রম হিসেবে মানুষ পর্যন্ত রপ্তানি হয়ে থাকে।২০১২-১৩ অর্থবছরে বাংলাদেশ থেকে দুই হাজার ৭০২ কোটি ডলারের বিভিন্ন পণ্য বিভিন্ন দেশে রপ্তানি হয়েছে, আগের বছরে যার পরিমাণ ছিলো দুই হাজার ৪৩০ কোটি ডলার।বিভিন্ন অর্থনৈতিক সমীক্ষা থেকে জানা যায়, দেশে উপার্জিত মোট বৈদেশিক মুদ্রার প্রায় ৩৫ শতাংশ আসে শ্রম থেকে। জিডিপিতে জনশক্তি খাতের অবদান ১২ শতাংশ যা গার্মেন্টস শিল্প থেকে অর্জিত বৈদেশিক মুদ্রার নীট আয়ের চেয়ে জনশক্তি রপ্তানি খাতে আয় দ্বিগুণ। দাতা সংস্থা থেকে প্রাপ্ত এর ৭ গুণ। ঋউও-এর প্রায় ১১ গুণ।
যাইহোক, আমার আলোচনার বিষয় কিন্তু জিডিপি নয়, আমার আলোচ্য বিষয় হচ্ছে কুকুর! কুকুর রপ্তানি!
দেশের প্রতিটি শহরে পৌরসভা বা সিটি কর্পোরেশনের মাধ্যমে এবং গ্রামাঞ্চলের কিছু কিছু যায়গায় উপজেলা বা ইউনিয়ন পরিষদের মাধ্যমে বেওয়ারিশ কুকুর নিধন অভিযান চালানো হয়ে থাকে।সম্প্রতি সুন্দরবনে একশ্রেনীর কালো কেশরযুক্ত হিংস্র কুকুরের প্রাদুভার্ব ঘটে।এদের উৎপাতে নিঝুম দ্বীপ, ঢালার চর,জগলার সহ বনের বেশ কয়েকটি এলাকায় হরিণের টিকে থাকাই কঠিন হয়ে পড়ে।পরে সরকারি উদ্যেগে ঢাকা ইউনিভার্সিটির শিক্ষক জনাব আনোয়ার উল ইসলামের নেতৃত্বে একটি প্রতিনিধিদল কুকুর উপদ্রুত এলাকা পরিদর্শন করে কুকুর নিধনের জন্য বনবিভাগকে পদক্ষেপ নিতে পরামর্শ দেন।তাদের পরামর্শে কিছু কুকুর নিধন করা হলেও বনবিভাগের অসাধু কর্মকর্তা কর্মচারিদের কারনে পুরোপুরিভাবে সম্ভব হয়নি।তাছাড়া সুন্দরবনে কুকুরের সংখ্যা এত বেড়ে গেছে যে, পুরোপুরি ভাবে কুকুর নিধন করতে গেলে আলাদাভাবে বাজেট বরাদ্ধের প্রয়োজন।
সংশ্লিষ্ট সূত্র থেকে জানা যায়, প্রতি বছর কুকুর নিধন অভিযানে বিপুল পরিমান অর্থ খরচ হয়।একেকটি কুকুর নিধনে লাগে অন্তত দেড়'শ থেকে দু'শো টাকা। কিন্তু এই অর্থ সাশ্রয় করে উপরন্তু কুকুর রপ্তানী করে প্রতিবছর আয় করা সম্ভব কোটি কোটি টাকার বৈদেশিক মূদ্রা।
কোরিয়া সহ প্রাচ্যের বিভিন্ন দেশে কুকুরের মাংস অত্যন্ত জনপ্রিয় খাবার।কোরিয়াতে ১০কেজি ওজন বিশিষ্ট একটি কুকুরের দাম অন্তত ১০ হাজার টাকা।
শুধু কি কোরিয়া? থাইল্যান্ড, ভিয়েতনাম সহ বিশ্বের অনেক দেশেই কুকুরের ব্যাপক চাহিদা রয়েছে।
যে কুকুরটি থাইল্যান্ডে মাত্র ১০ মার্কিন ডলার, ভিয়েতনামে তার দাম ৬০ মার্কিন ডলার।ভিয়েতনামে প্রতি বছর মাংশের চাহিদা মেটাতে প্রয়োজন ১০ লাখের বেশি কুকুর।শীতকালে সেখানে কুকুরের চাহিদা আরো বেড়ে যায়।ভিয়েতনামে এটি ‘গরম খাবার’ হিসেবে জনপ্রিয়।ভিয়েতনামের কুকুরের চাহিদার বহুলাংশের যোগান দেয়া হয় থাইল্যান্ড থেকেই।ইচ্ছা করলে সহজেই বাংলাদেশ থাইল্যান্ডের স্থলাভিষিক্ত বা অংশিদার হতে পারে।
বর্তমানে শুধুমাত্র কক্সবাজার শহরে অন্তত ২ হাজার এবং কক্সবাজার জেলা ব্যাপী লক্ষাধিক বেওয়ারিশ কুকুর রয়েছে।অন্যান্য জেলাগুলি ও সুন্দরবন মিলিয়ে সারাদেশে কমবেশি ১.৫ কোটি রপ্তানীযোগ্য বেওয়ারিশ কুকুর রয়েছে বলে সংশ্লিষ্ট বিভিন্ন মহলের ধারণা।
তাদের মতে, কক্সবাজার শহরের বেওয়ারিশ কুকুর রপ্তানী করে বছরে ২ কোটি টাকা, কক্সবাজার জেলা থেকে ১শ কোটি টাকা এবং সারাদেশ থেকে প্রায় ১৫ হাজার কোটি টাকা আয় করা যেতে পারে।
এছাড়াও চিড়িয়াখানা কিংবা সাফারী পার্কের প্রাণীদের খাদ্য হতে পারে কুকুর। প্রতিদিন একটি বাঘ ১০ কেজি, একটি সিংহ ১০ কেজি এবং চিতাবাঘ ৩ কেজি করে মাংস খেয়ে থাকে। প্রতিবছর একটি বাঘ কিংবা সিংহের খাদ্যের পেছনে প্রায় ১০ লাখ টাকা ব্যয় হয়। সাধারণ চিড়িয়াখানা বা সাফারী পার্কের বাঘ, সিংহ কিংবা চিতাবাঘের খাদ্য হিসাবে ছাগল ও গরুর মাংস দেওয়া হয়। যা মানুষের খাদ্যও বটে।অথচ ছাগল কিংবা গরুর মাংসের পরিবর্তে কুকুরের মাংস ব্যবহার করা হলে দেশের রাজস্বেরও কোটি কোটি টাকা সাশ্রয় হবে।
অতএব বর্তমানে কুকুর নিধন বা মেরে না ফেলে কুকুরের বহুল ব্যবহার নিশ্চিত করে রাজস্ব সাশ্রয়ের পাশাপাশি রপ্তানি করে বৈদেশিক মুদ্রাও অর্জন করা যেতে পারে।আমি মনে করি, বিদেশে কুকুর রপ্তানি বাংলাদেশের রপ্তানি আয়ের ক্ষেত্রে একটি সম্ভাবনাময় শিল্প হিসেবে আত্মপ্রকাশ করতে পারে।বানিজ্যিক উদ্যোগে কুকুর প্রজনন এবং রপ্তানি করা সম্ভব হলে বছরে প্রচুর বৈদেশিক মুদ্রা আয় করা সম্ভব।
সবকিছুর শেষেও যে জিনিসটি গুরুত্ব সহকারে খিয়াল রাখতে হবে তা হল আমাদের পরিবেশ।কুকুর রপ্তানি করতে গেলে পরিবেশের ভারসাম্য নষ্ট হবার সম্ভাবনা থেকে যায়।তাই পদক্ষেপ নেবার আগে পরিবেশ বিজ্ঞানীদের পরামর্শ নেয়া প্রয়োজন।

