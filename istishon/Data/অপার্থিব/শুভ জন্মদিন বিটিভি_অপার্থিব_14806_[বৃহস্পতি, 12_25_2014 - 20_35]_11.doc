শুভ জন্মদিন বিটিভি


শৈশবে বিনোদনের একমাত্র মাধ্যম ছিল বিটিভি। কবে থেকে প্রথম বিটিভি দেখা শুরু করি তা ঠিক মনে নেই তবে মনে আছে বিটিভিতে প্রচারিত মোগলির কার্টুন ছিল প্রথম কোন টিভি অনুষ্ঠান যা খুব অল্প বয়সেই মনে দাগ কেটেছিল। কার্টুন দেখার মধ্য দিয়ে মূলত টিভি দেখার অভ্যাস শুরু। টেলিভিশন নামক চার কোণা এই বোকা বাক্সের অদ্ভুত আকর্ষণে অন্যদের মত আমিও আকর্ষিত হয়েছিলাম খূব সহজেই । অবশ্য তখন ছিল আকর্ষিত হওয়ারই বয়স। বিটিভির প্রচার আরম্ভ হত দুপুর ৩ টায়। আমি ৩ টা বাজার আগেই বই খাতা নিয়ে টিভির সামনে বসে পড়তাম। কোরান তেলাওয়াত, তরজুমা -তাফসীর থেকে শুরু করে অন্য ধর্মের বাণী বাদ দিতাম না কিছুই। অনেককে অবশ্য দেখেছি অন্য ধর্মের বাণী প্রচারের সময় টিভির ভলিউম অফ করে দিতে ,আমাকেও করতে বলা হত কিন্ত আমি করতাম না । বিতর্ক প্রতিযোগীতা থেকে শুরু করে 'এ সপ্তাহের নাটক' বাদ দিতাম না কিছুই , সবই দেখতাম। কোথাও কেউ নেই্‌ আজ রবিবার নাটকগুলোর সুবাদে বিটিভি জনপ্রিয়তা তখন আকাশ চুম্বী। অতিরিক্ত টিভি দেখার কারনে আম্মুর বকাও যে খেয়েছিও কত । মনে আছে শুক্রবারকে শুধু মাত্র বিশেষ কিছু টিভি অনুষ্ঠানের কারনে বিশেষ কোন দিন বলে মনে হত । শুক্রবার দুপুরে বাংলা ছবি না দেখলে যেন পেটের ভাত হজমই হতে চাইতো না । কোন কারনে সিনেমার কিছু অংশ যদি মিস হয়ে যায় তাহলে সীমাহীন আফসোস নিয়ে দিনটি পার করতে হত। "বড়লোকের পোলা বনাম গরীবের মাইয়া", "ছোটবেলায় দুই ভাইয়ের হারিয়ে যাওয়া", বঊ শ্বাশুরির দ্বন্দ কেন্দ্রীক সিনেমাগুলোকে কত ভালই না লাগতো, কতই না বাস্তবোচিত বলে মনে হত ( অবশ্য এখন দেখলে হাস্যকর মনে হয়) । অল্প বয়সেই একটা ছেলে ও একটা মেয়ের মধ্যকার প্রেম ভালবাসা সম্পর্কিত বিশেষ জ্ঞান কিঞ্চিৎ অর্জন করানোর পিছনেও বিটিভির অবদানকে অস্বীকার করব না। অবশ্য তখন সিনেমায় নায়ক নায়িকার প্রেম মানেই ছিল নায়কের পরীক্ষায় ফার্স্ট হওয়া এবং পরবর্তীতে নানা ঘটনাপ্রবাহের মধ্য দিয়ে নায়িকার সাথে প্রণয় । অতঃপর নায়িকাকে ঘিরে নায়কের মধুর প্রেমময় নাচ। কে জানে পরীক্ষায় ফার্স্ট হতে হবে এই জাতীয় মনোভাব তৈরির পিছনে এই জাতীয় সিনেমা গুলোর অবদান ছিল কিনা । তবে শৈশবে যে টিভি অনুষ্ঠানটি মনে সবচেয়ে বেশী প্রভাব ফেলেছিল তা হল আলিফ লায়লা। আলিফ লায়লা দেখার অধীর আগ্রহে প্রতি সপ্তাহ পার করতাম। আলিফ লায়লা দেখে ভয় পেয়ে রাতে বাথ রুম করতে যাওয়ার জন্য আব্বুকে ডাকার লজ্জাজনক রেকর্ডের ভাগীদারও ছিলাম আমি তবুও আলিফ লায়লার একটা পর্ব না দেখার কথা কল্পনাও করতে পারতাম না।
এরপর বয়সের সঙ্গে সঙ্গে ক্রীড়া প্রেম বৃদ্ধি পাওয়ায় পরবর্তীতে শুধু ক্রিকেট ফুটবলের লাইভ ম্যাচই বেশী দেখতাম। এর বাইরে শুধু দেখা হত ইত্যাদি । এভাবেই মূলত বিটিভির সঙ্গে বিচ্ছিন্নতার শুরু। হয়তো রুচির পরিবর্তন হয়েছিল কিংবা ঘটেছিল বয়সের সঙ্গে সঙ্গে ভাল লাগার অমোঘ বিবর্তনও কিন্ত বিটিভির সঙ্গে কাটানো সেই অপূর্ব সুন্দর মুহূর্ত গুলোকে মিস করি এখনো। 
পরবর্তীতে অন্য স্যাটেলাইট চ্যানেল গুলোর দাপট ও দলীয় করনের রাহুগ্রাসেই মুলত বিটিভি তার দীর্ঘ দিনে অর্জিত জনপ্রিয়তাকে হারায়। দলীয়করণের নির্লজ্জ দৃষ্টান্তের সুবাদে সরকারী দলের তৈল মর্দন কারক হিসেবে বিশেষ সুখ্যাতিও জোটে বিটিভির কপালে। বছরের পর বছর যায় । পাল্টায় সরকার, পাল্টায় বিটিভির কর্ম কর্তারাও । কিন্ত যে সরকারই ক্ষমতায় আসুক না কেন সেই সরকারই বিটিভিকে ব্যবহার করেছে তার দলীয় স্বার্থে । ফলশ্রুতিতে
বিটিভিও তার এই বিশেষ সুখ্যাতি ধরে রেখেছে এবং অবস্থা দৃষ্টিতে মনে হয় ভবিষ্যতেও রাখবে। যাই হোক বিটিভি সম্পর্কে এত কিছু বলার কারন গতকাল ছিল বিটিভির ৫০ তম জন্ম বার্ষিকী। দেরীতে হলে শুভ জন্মদিন বিটিভি। আশা করি সঠিক নেতৃত্ব ও উপযুক্ত আধুনিকায়নের মধ্য দিয়ে বিটিভি তার হারানো গৌরব কিছুটা হলেও ফিরে পাবে আর দায়িত্বশীল দের কাছে আবেদন বিটিভি নামক সংস্কৃতি চর্চার এই সুবিশাল ক্ষেত্রটিকে দলীয়করনের রাহু গ্রাস থেকে মুক্ত রাখা হোক। শৈশবে আনন্দময় কিছু মুহূর্ত উপহার দেয়ার জন্য তোমাকে অনেক ধন্যবাদ বিটিভি। 

