প্রবচন গুচ্ছঃ প্রেক্ষিত সমকাল


১) আপনি কি দ্রুততম সময়ে নারীবাদী হওয়ার উপায় খুঁজছেন ? ফেসবুকে প্রোফাইল পিকচার হিসেবে কোন নগ্ন বক্ষা তরুনীর ছবি সেট করে ফেলুন। বড় জোর ৩০ সেকেন্ডের ব্যাপার।
২) ভন্ডদের ভন্ডামো গোপন করার সবচেয়ে কার্যকর অস্ত্রটি হল কবিতা লেখা। 
৩) বাংলাদেশ একটি পারফেক্ট গণতান্ত্রিক দেশ। এখানে নেতাদের মৃত্যুর পরও জানাযায় অংশ গ্রহণকারীদের সংখ্যা দিয়ে জনপ্রিয়তা মাপা হয় ।
৪) আমাদের দেশের মেয়েদের মাঝে প্রবল জাতীয়তাবাদী চেতনার উন্মেষ ঘটেছে। এক কালে তারা "মেরি মি আফ্রিদী" লেখা প্ল্যাকার্ড নিয়ে স্টেডিয়ামে যেত। এখন তারা "মেরি মি তাসকীন" লেখে।
৫) রাজাকারদের সবচেয়ে বড় শক্তি একতা, মুক্তি যোদ্ধাদের সবচেয়ে বড় শক্তি আবেগ। রাজাকারেরা আবেগহীন , মুক্তিযোদ্ধারা ঐক্যহীন। 
৬) সবার ফেসবুকে লাইকের আশায় লেখে, অবশ্য ভণ্ডরা সেটা স্বীকার করে না ।
৭) আমাদের দেশে ফেসবুক জনপ্রিয় হবার প্রধান তম কারণটি কি জানেন ? ফেসবুক আমাদের ভার্চুয়াল হিরোইজমের স্বাদ দেয়। আপনি বাসায় বউ পিটিয়েও ফেসবুকে ষ্ট্যাটাস দিতে পারেন - নববর্ষে নারী লাঞ্জনার বিচার চাই।
৮) এদেশের বিশ্ববিদ্যালয় পড়ুয়া প্রতিটি তরুণের কাছে জীবনের অভীষ্ট লক্ষ্য হল উচ্চ শিক্ষার নামে বিদেশে পার্মানেন্ট সেটেলমেন্ট , রোমান্টিক ফ্যান্টাসী হল সাদা চামড়ার কোন ভিনদেশীর সাথে প্রেম, পোশাক থেকে খাবার, সবকিছুতেই তাদের পছন্দ ভিনদেশী তবে এরা খুবই দেশপ্রেমিক কারন তারা বাংলাদেশ ক্রিকেট টিমকে সাপোর্ট করে।
৯) ছেঁড়া কাঁথাটিকে আবার ছেঁড়ার জন্য উপযুক্ত করে তোলার নাম প্রকৌশল বিদ্যা। 
১০) বাংলাদেশে যুক্তরাষ্ট ও ব্রিটেনের পার্লামেন্ট নির্বাচনের গুরুত্ব অনেক কারন এই নির্বাচনগুলোর পরপরই আমরা বুঝতে পারি যে জাতি হিসেবে আমরা কতটা হীনমন্য। 
১১) আগে বিপ্লব হত রাজপথে, এখন হয় ফেসবুকে। 
১২) আকাশের চাঁদ চিরকালই প্রেমিক এবং ধার্মিক উভয় প্রজাতির মানুষকেই আকর্ষণ করেছে তবে পার্থক্য হল প্রেমিকেরা চাঁদের দিকে তাকিয়ে খুজেছে তাদের হারানো প্রেমিকাকে আর ধার্মিকেরা খুজেছে ধর্মে বর্ণিত অলৌকিক নিদর্শন । যখন সেটিও পায় নি তখন অন্তত ধর্মগুরুদের মুখশ্রীকে খুজে নিজেকে স্বান্তনা দিয়েছে। 
১৩) আমার এক বন্ধু জিজ্ঞেস করেছিল- দোস্ত তোর কাছে কে সেরা ? মেসি না রোনালদো ? আমি বললাম উভয়ই । সে বলল -তুই তত্তাবধায়ক সরকার প্রধান হওয়ার যোগ্যতা রাখিস।
১৪) এদেশের বিপুল সংখ্যক তরুন জীবন নিয়ে হতাশায় ভুগছে কারন তারা কেউই ক্রিকেটার কিংবা তাহসান হতে পারেনি। উদাহরন চান ? ক্রিকেটারদের পেজগুলোতে চোখ রাখুন। 
১৫) ব্লগার হচ্ছে সেই সব অদ্ভুত প্রানী যারা চিৎকার করে অনেক কথাই বলে কিন্ত সমাজ সেটা শোনে না কিংবা সমাজ যেটা শুনতে চায় সেটা তারা কখনোই বলে না। 
অনুপ্রেরণাঃ হুমায়ন আজাদের প্রবচনগুচ্ছ

