দ্বৈত সত্তা 


 ভাইজানের কি সিগারেট খাওয়ার অভ্যাস আছে ?
আমি বিরক্ত হয়ে তাকালাম।বয়স কত হবে ছেলেটার। আটাশ ,উনত্রিশ কিংবা ত্রিশ। যে বয়সে ছেলেরা সংসারের দায়িত্ব ঘাড়ে নেয় ,বিয়ে করে নুতুন জীবন শুরু করে সেই বয়সে এই ছেলে জেল খাটছে কেন কে জানে।
-না নেই ।
-ও আচ্ছা।জানেন কি ভাই, এই দেশের সবখানে ঘুষ । এই যে এক প্যাকেট সিগারেট আনতে পুলিশরে ৫০ টাকা ঘুষ দিতে হয়।
-তাই ?
-ঘুষের কারনে এই দেশ ঠিক মত আগাইতে পারে না,সবখানেই ঘুষ।
-ভাই ,কিছু মনে করবেন না । একটা বই পড়ছিলাম ।আমি বই পড়ার সময় কথা বলতে পারিনা ।
-কি বই পড়েন ?
-দ্য গড অফ স্মল থিংস ।
-ও আচ্ছা ।
আমি বই পড়ায় মন দিলাম।জেলে এসেছি প্রায় এক সপ্তাহ হল। সময়টা খারাপ কাটছে না। শুধু বই পড়ে সময় কাটাচ্ছি।ভাগ্যিস আসার সময় একগাদা বই সঙ্গে করে নিয়ে এসেছিলাম না হলে সময় যে কিভাবে কাটত কে জানে। সব মিলিয়ে মোটামুটি ভালই আছি। সমস্যা শুধু জেলের মশা আর আমার সঙ্গী ছেলেটা । ছেলেটার একটু বেশী কথা বলে। সেদিন তাকে বলেছিলাম যে আমি বই পড়ার সময় কথা বলি না তারপর সে আমাকে খুব একটা বিরক্ত করে নাই কিন্তু প্রায় সারাক্ষনই পাশের সেলের বন্দীর সঙ্গে কথা বলছে । বেশীর ভাগ সময়ই অশ্লীল ধরনের গল্প ,অনিচ্ছা সত্বেও যেগুলোতে কান চলে যায়।
রাতে ঘুমোবার প্রস্তুতি নিচ্ছিলাম।কিছুক্ষন আগে বইটা পড়ে শেষ করেছি। জেলে আমার সহবন্দীও জেগে আছে।
-ভাইজান কি বিবাহ করেছেন ?
-না।
-এইতো এক সমস্যা ,ছেলের গায়ে জেলের দাগ লাইগ্যা গেলে পরে বিবাহযোগ্য ভাল মেয়ে পাইতে সমস্যা হয়। তো ভাইজান আপনারে কি জন্য ধরছে ?
-কিছু মনে করবেন না। অপরাধ বিষয়ে কথা বার্তা না বললে হয় না ?
-শুনছি পাপের কথা বললে নাকি পাপ কাটা যায় ,অবশ্য বলতে না চাইলে নাই।
-পাপ ? আপনার কাছে যেটা পাপ অন্যের কাছে সেটা পুণ্য হতে পারে ,আবার অন্যের কাছে যেটা পুণ্য আপনার কাছে সেটা চরম পাপের কাজ বলে মনে হতে পারে ,বুঝলেন
-হুম বুঝলাম।তয় আপনারে কি কারনে ধরছে এটা বুঝলাম না
-অল্প বিস্তর লেখা লেখি করি এই কারনে ধরছে।
-আপনি লেখালেখি করেন ?
-টুকটাক ।
-শুধু এই কারনে আপনারে ধরছে।
-মুলত এটাই কারন ,তবে এখন যে মামলা দিয়েছে সেটা হল রাষ্ট্রদ্রোহীতার মামলা।
-হায়রে দুনিয়া,কত চোর ডাকাত পুলিশের চোখের সামনে দিয়া ঘুইরা বেড়ায় অথচ ধরে না ,আর আপনারে ধরছে লেখালেখির কারনে ।
আমি চুপ করে থাকি।
-ভাইজানরে অনেক বিরক্ত করছি ,কালকে থেকে আমারে আর এই সেলে পাবেন না ।
-কেন ছাড়া পাচ্ছেন নাকি ?
-না কাল আমার মামলার রায় দিব। মনে হয় ফাঁসিই হবে ,জানেন তো ফাঁসির আসামীকে আলাদা সেলে রাখে ।
-আপনার ফাঁসি হচ্ছে সেটা আপনি নিশ্চিত ?
-হ । চোখের সামনে মরণ দেখতে পাচ্ছি।
-আপনার মামলাটা কি জানতে পারি ?
-কি দরকার ভাই,আমি খারাপ মানুষ।
-আপনিই না কিছুক্ষন আগে বললেন পাপের কথা বললে পাপ কাটা যায়।অবশ্য এইকারনে নয় কৌতুহলের কারনে জানতে চাচ্ছি। মানুষ মাত্রই কৌতুহলী।
-ভাইজান তো সিগারেট খান না তাই না ?
-খুব একটা না,আচ্ছা ঠিক আছে দেন ।
আমি সিগারেট ধরালাম। জেলের ভিতর মধ্য রাত্রি । কয়েদীদের অনেকে গভীর ঘুমে আচ্ছন্ন । কোথাও সম্ভবত গাজার আসর বসেছে , গাজার গন্ধ নাকে লাগছে । আপনার গল্পটা শুরু করতে পারেন , আমি বললাম।ছেলেটা কয়েক মুহূর্ত সময় নেয় ।
২)
আমার বাড়ি বগুড়া জেলার শেরপুর উপজেলায়, লেখা পড়া মাধ্যমিক পর্যন্ত ,ইন্টার মিডিয়েট পরীক্ষা দিয়েছিলাম কিন্তু রেজাল্টে দেখা গেল দুই বিষয়ে ফেল। তারপর আব্বা আর লেখা পড়া করায় নাই । শহরে আমার এক মামার কাপড়ের দোকান ছিল ।সেই দোকানে বসতাম । তিন বেলা খাওয়া আর মাস গেলে পাঁচ হাজার টাকা বেতন,এই দিয়ে আমার চাকরীর শুরু। অল্প দিনেই ব্যবসা পাতি ভালই শিখে গেলাম । কাষ্টমার বিশেষ করে মহিলা কাষ্টমারদের সাথে কি করে কথা বলতে হয় সেটা ভালই শিখে গেলাম।ভালই চলছিল আমার দিন । আজ থেকে আট বছর আগের কথা। তখন সারা দেশ নুতুন এক জ্বরে আক্রান্ত। এই জ্বরের নাম মোবাইল জ্বর।বন্ধুদের দেখা দেখি আমিও একদিন জমানো টাকা দিয়ে একটা নোকিয়া -১১০০ মোবাইল সেট আর একটা ডিজ্যুস সিম কিনলাম । ৪৫০ টাকা সিম আর রাত দশটার পর ফ্রি কথা বলার অফারের কারনে ডিজ্যুস তখন দারুন জনপ্রিয়।মোবাইল তো কিনলাম কিন্তু কথা বলব কার সাথে। কথা বলার তেমন কোন মানুষ নেই । বন্ধুদের কাছে শুনি তারা কিভাবে মোবাইলে মেয়েদের সাথে প্রেম করে। সেসব শুনে ওদের সৌভাগ্যের প্রতি আমার তীব্র হিংসা হয়। আমারও মন চায় ফোনের অপর প্রান্তে কোন নারী কন্ঠ শুনতে,ভালবাসার মিষ্টি কথা বলতে । এই বয়সে একটু ভালবাসার খোজ কে না চায়। প্রতি রাতে মোবাইল নিয়ে নিজের মনে টেপাটেপি করি ,কখনও কখনও এমনি এমনি নাম্বার ডায়াল করে অপেক্ষা করি ফোনের অপর প্রান্তে কোন নারী কন্ঠ শোনা যায় কি না । বেশীর ভাগ সময়ই ভারী গলার কোন পুরুষ কন্ঠ বলে ওঠে হ্যালো কে বলছেন ।আপনি থেকে কথা বার্তা শুরু হয়ে হয়ে শেষ পর্যন্ত নামে তুই তে । সব শেষে হয় ভয়ানক গালি গালাজ। এভাবেই চলছিল আমার দিন । একদিন রাতে নিজের মনে একটা নাম্বার ডায়াল করে ফোন কানে দিলাম । কিছুক্ষন পর মিষ্টি কন্ঠের একটা মেয়ে বলল হ্যালো কে বলছেন ?
আমি বললাম- আমার নাম সৌরভ ।
-এই নামের কাউকে তো আমি চিনি না ।
-কিন্তু আমি আপনাকে চিনি ।
-কি চাই বলেন ?
-এই মূহুর্তে চাই আপনি যেন আমার সঙ্গে আর কিছুক্ষন কথা বলেন। আচ্ছা আপনার নামটা জানতে পারি ?
-আপনি না বললেন যে আপনি আমাকে চেনেন ।
-কথা এগোনোর জন্য মিথ্যা বলেছি ,না হলে আপনি ফোন রেখে দিতেন ।
-সেটা তো এখনও রাখতে পারি ।
-তা পারেন কিন্তু ফোন রাখার আগে আপনার নামটা একটু বলবেন।
-সোনিয়া।
-কি করেন পড়াশোনা ?
-হ্যা।
-কোথায় ?
-ইন্টার মিডিয়েট সেকেন্ড ইয়ার ।
সেই থেকে শুরু।এর পর থেকে সেই মেয়েটার সাথে কথা না বললে আমার ভাল লাগে না । প্রতি রাতে ঘন্টার পর ঘন্টা কথা বলি তবু যেন কথা শেষ হয় না। প্রতিদিন দোকানে বসে ভাবি কখন দোকান বন্ধ হবে আর বাসায় গিয়ে ওর সাথে কথা বলব।ওর কথা ভাবতে গিয়ে একদিন দোকানের হিসেবে ভুল করে মামার ঝাড়ি খেলাম তবু ওর কথা না ভাবার কথা কল্পনা করতে পারি না । একদিন তাকে বললাম যে আমি তাকে ভালবাসি। ফোনের অপর প্রান্ত থেকে সেও বলল যে সেও আমাকে ভালবাসে। মাসের বেতনের বড় একটা অংশ মোবাইলের পিছনে খরচ করতে লাগলাম। তবু একটুও আফসোস হত না । ভালবাসার তীব্র আবেগের কাছে এই সব ক্ষুদ্র বস্তুগত ব্যাপার যেন কিছুই না। আমার ভালবাসা চক্রবৃদ্ধি আকারে বাড়তে লাগল। নিজের ভাল বাসার ক্ষমতায় নিজেই বিস্মিত হই । সেই বিস্ময়ের মাত্রা আরও বাড়ল যখন জানলাম যে ওর খালার বাড়ি আমাদের এলাকায়। প্রতি রাতে ঘুমাতে যাবার আগে ওর কথা ভাবি ,কল্পনায় ওকে নিয়ে সুন্দর ছবি আকি। ওর কথা ভাবলেই মনের মধ্যে মায়াবী সুন্দর একটা মুখ ভেসে উঠে ।তীব্র ভালবাসা আমার হ্নদয়কে আচ্ছন্ন করে । সেই আশ্চর্য সুন্দর ভালবাসার মধ্যে বেচে থাকতে ইচ্ছা করে অনন্তকাল।ক্ষুদ্র ক্ষুদ্র মান অভিমান কিংবা প্রবল আবেগে ভালবাসার কথা বলা এভাবেই পার হচ্ছিল আমাদের একেকটি দিন ।একদিন তাকে বললাম -আচ্ছা আমরা কি দেখা করতে পারি না ?
সে বলল- কি দরকার ? আমাকে যদি তোমার পছন্দ না হয় ?
-পছন্দ হবে না কেন ? আমি তোমাকে ভালবাসি ।তাছাড়া আমাকেও তোমার পছন্দ না হতে পারে তাই না ?
-তারপরও আমার না ভয় লাগে ।
-আশ্চর্য কিসের ভয় ?
অবশেষে সে রাজী হল। ও জানাল যে আগামী সপ্তাহে সে আমাদের এলাকায় ওর খালার বাড়িতে বেড়াতে আসবে। ঠিক করলাম যে আগামী শুক্রবার বিকেল ৫টায় কলেজ মাঠে আমরা দেখা করবো। শুক্রবারের প্রতীক্ষায় আমি দিন পার করতে থাকি। একদিন দোকান থেকে নুতুন শার্ট প্যান্ট কিনে এনে সেগুলো পড়ে আয়নার সামনে খুটিয়ে খুটিয়ে নিজেকে দেখি ।অজানা আনন্দ আমার চোখে মুখে খেলে যায়। আগের রাতে ওর কথা ভাবতে ভাবতে প্রায় নির্ঘুম একটা রাত কাটাই। তখনও জানতাম না যে আমি কি করতে চলেছি। শুক্রবার বিকেল ৫ টায় কলেজ মাঠে তার সাথে দেখা করতে যাই।ওকে ফোন দিলাম। ও জানাল যে ওর আসতে কিছুক্ষন দেরী হবে ।আমি অস্থির হয়ে অপেক্ষা করতে থাকি। অপেক্ষার প্রতিটি মুহুর্ত আমার কাছে তীব্র ক্লান্তিকর ,হতাশার মনে হতে থাকে। পৌনে ছয়টার দিকে দেখি শ্যাম বর্ণের একটা মেয়ে গেট দিয়ে হেটে আসছে।কিছুক্ষণ পর সেই মেয়েটি আমার সামনে এসে বলল -আপনার নাম কি সৌরভ ?
আমি মনে মনে ভাবি এই কি সেই যাকে নিয়ে আমি কল্পনায় সুন্দর ছবি একে এসেছি,এই কি সেই যাকে আমি এতকাল তীব্র আবেগে ভালবেসেছি । অবাক বিস্ময়ে লক্ষ্য করলাম যে আমার কল্পনায় আকা ভালবাসার মানুষটির সাথে তার কোন মিল নেই। এ যেন সম্পূর্ন ভিন্ন একজন । মনে হল সুন্দর একটা স্বপ্নের দুনিয়া ছেড়ে আমি যেন বাস্তবের পৃথিবীতে ফিরে এসেছি। আমার হ্নদয় যেন আর্তনাদ করে উঠলো । ইচ্ছে হল ছুটে পালিয়ে যেতে কিন্তু পারলাম না । কে যেন আমার পা দুটো মাটির সাথে আটকে রেখেছে। মেয়েটা সম্ভবত আমার ভাবভঙ্গি দেখে হতভম্ভ ও আহত। হটাত করে ওর সঙ্গে কাটানো প্রতিটি মুহুর্ত ,ওর পিছনে ব্যয় করা প্রতিটি অর্থের জন্য আমার তীব্র আফসোস হতে লাগলো। তীব্র ঘৃণা ফুটে উঠলো আমার চোখে মুখে । আমার মধ্যে ঘুমিয়ে থাকা হিংস্র পশু যেন জেগে উঠলো মূহুর্তের মধ্যে।আমি জানতাম যে কলেজের নিচতলায় পিছনের দিকে একটা ঘর আছে যে ঘরের দরজা ভাঙ্গা তাই তালা দেওয়া হয় না । আমি খুব দ্রুত সিদ্ধান্ত নেই । পুরো পরিকল্পনা করতে আমার মাত্র কয়েক সেকেন্ড সময় লাগে । এক ঝটকায় মেয়েটার ধরে ফেলি । তীব্র পাশবিক আক্রোশে মেয়েটাকে টেনে নিয়ে যেতে থাকি সেই পরিত্যক্ত ঘরের দিকে। মুহুর্তের মধ্যে হারিয়ে যায় সকল মানবিকতা, ন্যায়- অন্যায় বোধ। মেয়েটা চিৎকার করার চেষ্টা করল কিন্তু পারল না ততক্ষণ আমি ওর মুখ চেপে ধরেছি । আমি জানতাম যে একবার ওই ঘরে ঢুকতে পারলে আর কোন ভয় নেই। বাইরে কোন শব্দ যায় না কাজেই আমাকে আমার লক্ষ্য থেকে কেউ সরাতে পারবে না । আমি প্রবল শক্তিতে মেয়েটার হাত ধরে টানতে থাকি। আমার গন্তব্য সেই পরিত্যক্ত ঘরের দিকে ।
৩)
আমি ছেলেটার কাছে জানতে চাই যে আচ্ছা আপনি কি করে পারলেন এরকম একটা জঘন্য কাজ করতে ?
সে বলল ভাই আমাদের সবার মধ্যে একটা হ্রিংস পশু বাস করে ।কখনও কখনও সেই পশুটা খাঁচা থেকে বের হয়ে যায়।আমি সেটাকে নিয়ন্ত্রণ করতে পারি নাই ।
-আচ্ছা আপনার মধ্যে কি কোন অনুশোচনা নেই ?
-ভাই পাপ যখন করেছি এর ফলতো ভোগ করতে হবেই । এখন চোখের সামনে ফাঁসির দড়ি দেখতেছি।
-মেয়েটার কোন খোজ খবর কি বলতে পারেন ?
-এই ঘটনার ঠিক তিন দিনের মাথায় মেয়েটা আত্বহত্যা করে।
আমি হতভম্ভ হয়ে ছেলেটার দিকে তাকিয়ে থাকি । কিছুক্ষন পর সে বলে- ভাই ফাঁসির আসামীর শেষ ইচ্ছা তো পুরণ হয় তাই না ?
-হ্যা। আপনার কোন শেষ ইচ্ছা আছে ?
-আছে ।আমি সেই মেয়েটার কবর একবার জিয়ারত করতে চাই। এই ইচ্ছা কি পুরণ হবে ?
আমি কোন উত্তর দেই না। কারন এই প্রশ্নের উত্তর আমার জানা নেই। রাত শেষ হতে আর খুব একটা বাকি নেই । আমি ঘুমোবার চেষ্টা করতে থাকি কিন্তু আমার মাথায় ছেলেটার বলা কথাগুলো ভাসতে থাকে। আমাদের সবার মধ্যে একটা হ্রিংস পশু বাস করে । আসলেই কি তাই ? আসলেই কি আমাদের সবার মাঝে দুটো সত্তা থাকে ?
(এই ছাই পাশ লিখছিলাম কিছু দিন আগে। ইষ্টিশনের যাত্রীদের বিরক্তির উদ্রেক করলে আন্তরিক ভাবে দুঃখিত )

