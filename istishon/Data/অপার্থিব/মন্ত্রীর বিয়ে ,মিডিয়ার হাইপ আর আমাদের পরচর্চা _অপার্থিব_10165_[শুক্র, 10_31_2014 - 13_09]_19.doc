মন্ত্রীর বিয়ে ,মিডিয়ার হাইপ আর আমাদের পরচর্চা 


রেল মন্ত্রী মুজিবুল হক বিয়ে করছেন। গত কয়েক দিন ধরে পত্রপত্রিকা থেকে শুরু করে টিভি চ্যানেল গুলো যথারীতি এই বিয়ে নিয়ে বেশ উৎসুক। বেশ ভাল কথা। মন্ত্রীর মত বিশিষ্ট কেউ যখন যখন মহা সমারোহে বিয়ে করেন তখন সেটা নিয়ে মিডিয়ায় মাতামাতি হওয়াটা মোটেও অপ্রত্যাশিত কিছু নয় বরং এটিই স্বাভাবিক। পত্রিকাগুলোর শিরোনাম এরকম : অবশেষে বিয়ে করছেন রেলমন্ত্রী , অবশেষে রেলমন্ত্রীর জীবনের ইঞ্জিনে যুক্ত হচ্ছে নুতুন বগী ইত্যাদী ।শিরোনামগুলো নিঃসন্দেহে বেশ চটকদার । চটকদার কোন নিউজ আইটেম পেলে এক শ্রেণীর মিডিয়ার এ ধরনের হাইপ তৈরী করাটাও আমাদের দেশে নুতুন কিছু নয়। কিন্তু সাম্প্রতিকালে পত্রিকার টিভি চ্যানেল গুলোর রিপোর্টে রেল মন্ত্রীকে একটা কমিক চরিত্র হিসেবে তুলে ধরার প্রবনতাও বেশ লক্ষনীয়। রাজনীতিবিদদের নেতিবাচক হিসেবে তুলে ধরার ব্যাপারে আমাদের দেশের মিডিয়া সিদ্ধহস্ত। রাজনীতিবিদ মানেই খারাপ এরকম একটা ভাবমূর্তি দীঘদিন ধরে গড়ে উঠেছে আমাদের মাঝে।আজকের তরুণ সমাজের এই রাজনীতিবিমুখতার পিছনে অনেকাংশেই দায়ী এই সব মিডিয়া।আমি এখানে মন্ত্রীদের পক্ষে সাফাই গাইছি না। অধিকাংশ মন্ত্রী (হতে পারে রেলমন্ত্রীও) দুনীতির মাধ্যমে সম্পদের পাহাড় গড়েছে। সাধারন মানুষের টাকা লুটে বিলাস বহুল জীবন পার করছে। তাদের নানা কুকীর্তি,দুনীতি নিয়ে মিডিয়া অনুসন্ধানী রিপোর্ট করতেই পারে কিন্তু সেই সব রিপোর্ট যেন মানুষের মধ্যে সব রাজনীতিবিদকে নিয়ে নেতিবাচক ভাবমূর্তি তৈরী না করে সে ব্যাপারেও মিডিয়ার দৃষ্টি দেয়া উচিত। রাজনীতিবিদদের কর্মকান্ড কে কমিক ভাবে উপস্থাপন করতে যেয়ে কোন সুনির্দিষ্ট ব্যক্তি কে কমিক চরিত্র হিসেবে উপস্থাপন করা মোটেও উচিত নয় ।
রেলমন্ত্রীর বিয়ে নিয়ে মিডিয়ার তৈরী করা এই কৃত্তিম হাইপ রাজনীতির মাঠ থেকে শুরু করে পাড়া মহল্লার আড্ডা সবখানেই এক মুখ রোচক আলোচনার জন্ম দিয়েছে । রেলমন্ত্রী তার স্ত্রীকে যৌন তৃপ্তি দিতে পারবেন কি না, তার ভায়াগ্রা লাগবে কি না এগুলোই যেন সে সব আলোচনার প্রধান বিষয়বস্তু। কারও মতে এই বিয়ে বুড়ো বয়সে ভীম রতী ছাড়া আর কিছু নয় ।কেউ কেউ আবার আরেক কাঠি এগিয়ে রেলমন্ত্রীর মানসিক সুস্থতা নিয়েও প্রশ্ন তুলছে যেন ৬৭ বছর বয়সে বিয়ে করে রেল মন্ত্রী মহা কোন অপরাধ করে ফেলেছেন । হায়রে বাঙ্গালী, পরচর্চায় সত্যিই আমাদের তুলনা মেলা ভার ।
যৌনতা মানুষের স্বাভাবিক প্রবণতা , মৌলিক চাহিদাও বটে। একজন মানুষ কোন সময়ে যৌন সম্পর্কে জড়াবে সেটা একান্তই তার ব্যক্তিগত ব্যাপার। মেডিক্যাল সায়েনস অনুযায়ী একজন পুরুষ ৭০ বছর বয়স পর্যন্ত স্বাভাবিক যৌন জীবন পার করতে পারেন ।কাজেই যারা ভাবছেন যে রেলমন্ত্রী তার বিয়ের বয়স আগেই পার করে ফেলেছেন , তারা ভ্রান্তির জগতে বাস করছেন। ঘটনা বহুল একটি জীবনে নানা কারনেই হয়তো তার বিয়ে করা হয়ে উঠেনি ।তিনি কাউকে ধর্ষন করছেন না ,টাকার বিনিময়ে কোন সুন্দরী মডেলের সঙ্গে যৌন সম্পর্ক স্থাপন করছেন না, এদেশের অনেক রথী মহারথীর মত শেষ বয়সে আগের স্ত্রীকে তালাক দিয়ে নুতুন কোন সম্পর্কও স্থাপন করছেন না। তিনি বিবাহ নামক একটি সর্বজন স্বীকৃত প্রথার মাধ্যমে একজন নারীকে স্ত্রী হিসেবে গ্রহন করছেন এবং এটিই তার প্রথম বিয়ে। কাজেই এখানে নেতিবাচক কিছু খোজার কোন কারন নেই। আর যারা ভাবেন যে যৌনতা শুধু তারুণ্যের সম্পদ তাদের উদ্দেশ্যে বলছি এটিও বৈজ্ঞানিক ভাবে একটি ভুল ধারনা । ইতিহাস ঘাটুন। আপনারা যাদের মহামানব হিসেবে গণ্য করেন তারাও পৌঢ বয়সে একাধিক স্ত্রী থাকার পরও আবার বিয়ে করেছেন, কারও কারও স্ত্রীর সংখ্যা নাকি ষোল হাজার ।যে সমাজে প্রুতিদিন পত্রিকা খুললেই ধর্ষনের খবর দেখা যায় সে সমাজের রেল মন্ত্রীর বিয়ে নিয়ে হাস্য রসিকতা করা মানায় না।

