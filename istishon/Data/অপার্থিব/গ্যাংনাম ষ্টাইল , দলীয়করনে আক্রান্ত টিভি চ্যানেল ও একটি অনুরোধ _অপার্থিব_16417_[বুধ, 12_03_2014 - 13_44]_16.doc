গ্যাংনাম ষ্টাইল , দলীয়করনে আক্রান্ত টিভি চ্যানেল ও একটি অনুরোধ 


যারা স্টেডিয়ামে গিয়ে খেলা দেখেন লক্ষ্য করে দেখবেন যে মাঠে চার ছক্কা কিংবা উইকেট পড়লে বিভিন্ন মিউজিকের শব্দ শোনা যায়। এর মধ্যে একটা কমন মিউজিক হল গ্যাংনাম ষ্টাইল। দক্ষিন কোরীয় শিল্পী সাই এর গাওয়া এই গানটি এমনিতেই সারা বিশ্বে তুমুল জনপ্রিয়। ইউটিউবে সবচেয়ে বেশি দেখা গানের তালিকায় এই গানটি শীর্ষে অবস্থান করছে অনেক দিন ধরে। এই গানটির মুগ্ধ ভক্তের তালিকায় আছেন বারাক ওবামা থেকে শুরু করে নোভাক জোকভিচ,ক্রিস গেইল থেকে শুরু করে বিয়নসি। অন্যান্য দেশের মত বাংলাদেশেও এই গানটি জনপ্রিয়তা লাভ করেছে। ২০১২ সালে টি টুয়েন্টি ওয়ার্ল্ড কাপে ক্রিস গেইল ও ওয়েষ্ট ইন্ডিজের খেলোয়াড়দের গ্যাংনাম ষ্টাইলের নাচ এই উপমহাদেশে এই গানটির জনপ্রিয়তা আরো বাড়িয়ে দেয়। ঐ বছর বাংলাদেশ ক্রিকেট টিমের খেলোয়াড়রাও ওয়েস্ট ইন্ডিজের বিপক্ষে ওয়ানডে সিরিজ জিতে এই গানটির ষ্টাইলে নেচে দর্শকদের বিনোদন দেন।তখন থেকেই মূলত স্টেডিয়ামে এই গানটির ব্যাবহার শুরু। 
মিউজিক সম্পর্কে একটা কথা বহুল প্রচলিত, মিউজিক এন্ড লাভ হ্যাজ নো ল্যাঙ্গুয়েজ। মিউজিক, সাহিত্য, চলচ্চিত্রের মত সৃষ্টিশীল মাধ্যমগুলোকে আসলেই কোন দেশ জাতির গণ্ডীতে আবদ্ধ করা যায় না ।করা উচিতও নয়।বিশ্বায়ন আর তথ্য প্রযুক্তির সুলভতার এই যুগে খুব সহজেই এক দেশের সৃষ্টিশীল কাজ গুলো অন্য দেশে প্রবেশ করছে এবং জনপ্রিয়তাও লাভ করছে।এক দেশের শিল্পীরা অন্য দেশে গিয়ে কনসার্ট করছে ।এক দেশের চলচ্চিত্র অন্য দেশে প্রদর্শিত হচ্ছে। অবশ্যই এর সঙ্গে যুক্ত আছে কর্পোরেট বাণিজ্য-পুঁজিপতি দের বিনিয়োগ ।শিল্প চর্চা আর শুধু শিল্প চর্চাতে সীমাবদ্ধ নেই অনেক দিন ধরেই , এর সঙ্গে যুক্ত হয়েছে অর্থের ছড়াছড়ি।বলা যায় যে সাংস্কৃতিক বিভেদের দেয়াল একেবারে মূছে না গেলেও অনেকখানি উন্মুক্ত হয়েছে। চাইলে এই উন্মুক্ত সংস্কৃতির ভাল খারাপ দুটো দিক নিয়েই বিতর্ক করা যায় কিন্ত বাস্তবতা হল আমরা চাইলেও আজকের এই বৈশ্বিক বাজার থেকে নিজেকে মুক্ত রাখতে পারিনা।গুগলে একটা সার্চ আর ডাউনলোডের লিঙ্কে একটা ক্লিকই আপনার পিসিতে জমা করে দিতে পারে সাম্প্রতিক কালের জনপ্রিয়তম মিউজিক কিংবা আলোচিত চলচ্চিত্রটি।মানুষের পছন্দের মাত্রা যেহেতু ভিন্ন যার যেটা ভাল লাগবে তাই সে শুনবে, তাই সে দেখবে। এখানে শুধু দেশীয় সঙ্গীত শুোনার কিংবা শুধু দেশীয় চলচ্চিত্র দেখার নসিহত কাউকে প্রদান করা উচিত নয়।কিন্ত ষ্টেডিয়ামের ক্ষেত্রে বিষয়টি ভিন্ন। ষ্টেডিয়াম হল খেলাধুলার জায়গা আর খেলোয়াড়রা সমগ্র বিশ্বে নিজ দেশ ও জাতির প্রতিনিধিত্ব করেন । জাতি গঠনেও খেলাধুলা গুরুত্বপূর্ণ ভুমিকা রাখে ।কাজেই যখন কোন ইভেন্টের মাধ্যমে নিজের দেশ ও জাতিকে পরিচিত করার সুযোগ পাওয়া যায় তখন সেখানে সব সময় দেশীয় সংস্কৃতিকে অগ্রাধিকার দেয়া উচিত। আর বাংলাদেশ টীম এমনিতেই খেলার সুযোগ পায় খুব কম কাজেই সীমিত এই সুযোগ হাতছাড়া করা কখনোই উচিত নয়।কিন্ত ষ্টেডিয়ামে যখন উচ্চ শব্দে গ্যাংনাম ষ্টাইল বাজে তখন আসলে ঠিক কোন দেশীয় সংস্কৃতিকে প্রমোর্ট করা হয় তা এর সঙ্গে সংশ্লিষ্ট আয়োজকেরাই ভাল বলতে পারবেন।এর আগেও টি টুয়েন্টি ওয়ার্ল্ড কাপে এক শ্রেণীর আয়োজকের দায়িত্বহীনতায় নিজ দেশীয় সংস্কৃতিকে তুলে ধরার সুযোগ হারিয়েছি যদিও সেই টুর্নামেন্ট বাংলাদেশ একক ভাবে আয়োজন করেছিল। অবশ্য আমাদের আয়োজকেরা এথেকে শিক্ষা নিয়েছেন বলে মনে হয় না। আর এক শ্রেণীর দর্শক যারা কিনা রাস্তা ঘাটে কোথাও হিন্দি গান বাজলে "শালার ইন্ডিয়া দেশটা দখল কইরা ফেলাইল" বলে আক্ষেপ করেন তারাও ঠিকই মাঠে গিয়ে গ্যাংনাম ষ্টাইলের সাথে হাত পা ছোড়া ছুড়ি করেন যেন তারা ধরেই নিয়েছেন গ্যাংনাম ষ্টাইল দেশীয় কোন সঙ্গীত। কিছু দিন আগে একটি পারিবারিক অনুষ্ঠানে মুশফিকুর রহিম ও তার সদ্য বিবাহিতা স্ত্রীর হিন্দি গানের সাথে নাচের ভিডিও ছড়িয়ে পড়লে এই শ্রেণীর দর্শকেরাই অনলাইনে সমালোচনার ঢেউ তোলে ।তাদের আক্ষেপ হল বাংলা গানের ভান্ডার এত সমৃদ্ধ হওয়া স্বত্তেও মুশফিকুর রহিম কেন হিন্দি গানের সাথে নাচলেন।দেশে উগ্র জাতীয়তাবাদীদের পাশাপাশি সস্তা জাতীয়তাবাদীদের সংখ্যাও যে বাড়ছে এই ঘটনাই তার জ্বলজ্যান্ত প্রমাণ। 
বিএনপি আমলে বাংলাদেশ ক্রিকেট টিম নিয়ে আসিফের একটি গান বেশ জনপ্রিয় হয়েছিল। বাংলাদেশের ম্যাচ চলাকালে ষ্টেডিয়ামে এই গান বাজত, কোন ম্যাচ জিতলে টিভি পর্দায়ও এই গানটি ভেসে উঠত। কিন্ত বর্তমান আওয়ামী লীগ সরকার ক্ষমতায় আঁসার পর সব টিভি চ্যানেলে এই গানটি প্রচারের উপর অলিখিত নিষেধাজ্ঞা আরোপ করা হয়েছে। গানটি কতটা উচ্চ মানের সেই বিতর্কে আমি যাব না কিন্ত প্রশ্ন হল শুধু রাজনৈতিক বিবেচনায় একটি গান প্রচারের উপর কেন নিষেধাজ্ঞা আরোপ করা হবে। এরকমটি পৃথিবীর আর কোথাও হয় বলে আমার জানা নেই ।এর আগে বি এন পি আমলেও বিটিভিতে বাংলাদেশ ক্রিকেট টিম নিয়ে শুভ্র দেবের গান প্রচারিত করা হত না। এখানে গানের মান কিংবা জনপ্রিয়তার চেয়েও গুরুত্বপূর্ণ মান দন্ড হল শিল্পীর রাজনৈতিক পরিচয়। সত্যিই বিচিত্র !!! 
শিল্পীরা একটি দেশ ও জাতির প্রতিনিধিত্ব করেন। কোন রাজনৈতিক দলের লেবেল তাদের গায়ে আটকানো উচিত নয়। অবশ্যই একজন শিল্পীর নিজস্ব রাজনৈতিক দর্শন থাকতে পারে এবং তিনি সেটা প্রকাশ করতেই পারেন। কিন্ত শুধু রাজনৈতীক কারণে কোন শিল্পীর উপর নিষেধাজ্ঞা আরোপ কোন ক্রমেই উচিত নয় । দলীয়করনের রাহু গ্রাস থেকে অন্তত সংস্কৃতি চর্চার ক্ষেত্রটিকে মুক্ত রাখা হোক আর নিজের রুমে বসে যত ইচ্ছা গ্যাংনাম ষ্টাইল শুনতে থাকুন কিন্ত স্টেডিয়ামে গ্যাংনাম ষ্টাইল প্রচার করা বন্ধ করা হোক যত দ্রুত সম্ভব।

