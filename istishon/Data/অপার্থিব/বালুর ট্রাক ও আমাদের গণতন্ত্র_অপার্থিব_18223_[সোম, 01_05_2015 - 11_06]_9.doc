বালুর ট্রাক ও আমাদের গণতন্ত্র


পত্রিকায় পড়লাম বালু ভর্তি ট্রাক আর গেটে তালা দিয়ে খালেদা জিয়ার বেরোনোর পথ বন্ধ করা হয়েছে। বিএনপির আন্দোলন দমনের উদ্দেশ্যে তাকে দলীয় কার্যালয় থেকে বেরোতে না দেয়ার ব্যাপারে সরকার দৃঢ প্রুতিজ্ঞ।পরিচিত অনেককে দেখছি আওয়ামী লীগ সরকারের এই কার্যকলাপকে সমর্থন করে বক্তব্য দিচ্ছেন। হ্যা যুদ্ধাপরাধের বিচার নিয়ে বিএনপির সুস্পষ্ট কোন অবস্থান নেই, ৭১ এ যুদ্ধাপরাধের দায়ে কুখ্যাত জামায়াতে ইসলামী বিএনপির প্রধান জোট সঙ্গী, খালেদা জিয়ার মহাসমাবেশে চিহ্নিত যুধাপরাধীদের মুক্তি দাবী করে স্লোগান দেওয়া হয় , খালেদা নিজেও আকারে ইঙ্গিতে যুধাপরাধীদের রাজ বন্দী বলে দাবী করেন বিএনপি ও খালেদা জিয়া সম্পর্কে উপরের সব গুলো অভিযোগই সত্য। সেই সঙ্গে এটাও সত্য যে বিএনপি বাংলাদেশ নির্বাচন কমিশনে নিবন্ধিত একটি বৈধ রাজনৈতিক দল এবং খালেদা জিয়াও স্বাধীন সার্বভৌম বাংলাদেশের একজন বৈধ নাগরিক। সরকারের বিভিন্ন নীতির প্রুতিবাদেই হোক অথবা ক্ষমতায় যাওয়ার লক্ষ্যেই হোক যে কোন আন্দোলন সংগ্রামে রাস্তায় নামা তার গণতান্ত্রিক অধিকার। দেশের সংবিধানই তাকে এই অধিকার দিয়েছে এবং এটিই সভ্য গণতান্ত্রিক রীতি। আর দেশে এমন কোন জরুরী অবস্থা জারি নেই যে রাজপথে কোন প্রকার আন্দোলন সংগ্রাম করা যাবে না। মত প্রকাশ ও সেই মত প্রচারের স্বাধীনতা একটি দেশের গণতান্ত্রিক চর্চার অন্যতম প্রধান স্তম্ভ ,মানুষের অন্যতম প্রধান গণতান্ত্রিক অধিকার। যে কেউ সেই মত ও আদর্শের বিরুদ্ধে অবস্থান নিতে পারে , রাজনৈতিক ভাবে সেটিকে মোকাবেলা করতেও পারে। কিন্ত মত প্রকাশের এই গণতান্ত্রিক অধিকারটির উপর আঘাত আসলে হয়তো দেশের গণতন্ত্রের ভবিষ্যতই প্রশ্নের মুখে পড়ে যায়। হ্যা এই আন্দোলন যদি সহিংস হয়, যদি সাধারন মানুষের জান মাল এতে ক্ষতিগ্রস্থ হয় তাহলে সরকার অবশ্যই খালেদা জিয়ার বিরুদ্ধে ব্যবস্থা নিতে পারে। মামলা করতে পারে, গ্রেফতার করে তাকে জেলেও পাঠাতে পারে। কোন ব্যক্তিকেই আইনের উর্ধে হিসেবে দেখা ঠিক নয়। কিন্ত অপরাধ সংঘটিত হবার পূর্বেই যদি বালু ভর্তি ট্রাক আর পুলিশ ব্যারিকেড দিয়ে আন্দোলন দমনের চেষ্টা করা হয় (অতীতে বিএনপি আমলেও আওয়ামী লীগের বিরুদ্ধে করা হয়েছিল) তা হলে কি এটা বললে ভুল হবে যে নব্বইয়ের দশকে স্বৈরাচারের পতন হলেও সুস্থ স্বাভাবিক গণতান্ত্রিক পরিবেশ আজও এদেশে সুদূর পরাহত। হায় গণতন্র, বহু মানুষের রক্ত ঝরলেও আজও তুমি বালুর ট্রাককে ঘিরে আবদ্ধ হয়ে ঘুরপাক খাও।

