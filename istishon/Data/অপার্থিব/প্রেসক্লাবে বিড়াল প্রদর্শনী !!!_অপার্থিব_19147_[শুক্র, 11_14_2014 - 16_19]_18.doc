প্রেসক্লাবে বিড়াল প্রদর্শনী !!!


জাতীয় প্রেসক্লাবে বিড়ালের প্রদর্শনী চলছে। পত্রিকান্তরে প্রকাশ জাতীয় প্রেসক্লাবে ক্যাট কনসার্ন অ্যাসোসিয়েশন অব বাংলাদেশ নামক একটি পশু-পাখিপ্রেমী একটি সংগঠনের উদ্যোগে এই প্রদর্শনীর আয়োজন করা হয়।সংগঠনটির উদ্যোগে বহু পশুপ্রেমী তাদের বিলাসী শখের বিড়ালটিকে নিয়ে হাজির হয়েছেন।আয়োজকেরা আশাবাদী যে এই প্রদশনীর মধ্য দিয়ে নিজেদের পশুপ্রেমের দুর্লভ নজির তারা দেশবাসীর সামনে তুলে ধরবেন।অনুমান করতে কষ্ট হয় না যে নাদুস নুদুস বিড়ালের পাশাপাশি বড়লোকের সুন্দরী বিড়াল ওয়ালী দেখতে আগ্রহী দর্শকেরও নিশ্চয় অভাব হচ্ছে না এই প্রদর্শনীতে । দেশি বিদেশী উন্নত প্রজাতির বিড়াল গুলোকে ঘিরে সেলফি তোলার ধুমও পড়েছে হয়তো।এই সেলফিগুলো দিয়ে আজ নিশ্চয় ফেসবুক সয়লাব হবে,যথারীতি লাইক কমেন্টের বন্যাও বয়ে যাবে। কার বিড়ালটা কত্তগুলো কিউট ,কার সেলফিটা কত্তগুলো 'জোশ' হয়েছে এই জাতীয় উচ্চমার্গীয় আলোচনারও নিশ্চয় অভাব হবে না।সব মিলিয়ে আয়োজকেরা হয়তো এই প্রদর্শনীকে সফল বলেই দাবি করবেন।
আমাদের দেশটা আসলেই কতই না এগিয়ে গেছে,ভাবতেই ভাল লাগে। এক সময়ের তলাবিহীন ঝুড়ি থেকে আজ উন্নয়নের মডেল রাষ্ট্র বাংলাদেশ। ২০০৪ সালের পর থেকে প্রায় প্রুতি বছর গড়ে ছয় শতাংশের উপর প্রবৃদ্ধি। প্রবৃদ্ধির সঙ্গে পাল্লা দিয়ে বাড়ছে দুর্নীতি। বাড়ছে কোটিপতির সংখ্যা ,নব্য ধনী দিয়ে ভরে উঠছে আমাদের এই দেশ। এভাবে চলতে থাকলে ২০২১ সালের মধ্যে বাংলাদেশ মধ্য আয়ের দেশে পরিণত হবে। অনুমান করা যায় যে এই উন্নয়নের সুফলের অধিকাংশই ভোগ করে ধনীরা হবে আরও ধনী আর আমরা সাধারন মানুষেরা হয়তো ক্রমবর্ধমান মুল্যস্ফীতির সঙ্গে লড়াই করে আগের চেয়ে একটু ভাল থাকার অপার্থিব সুখকে সঙ্গী করে বেচে থাকবো ।সেদিন হয়তো খুব বেশি দূরে নয় যে জাতীয় যাদুঘরে বিদেশী কুকুরের ,হোটেল রেডিশনে আরব শেখদের মত চিতা বাঘের প্রদর্শনী দেখার দুর্লভ সৌভাগ্য হবে আমাদের।
এদেশের এখনও বহু মানুষ দুবেলা ঠিক মত খেতে পায় না। গুলশান বনানীর রাস্তাগুলোতে পথ শিশুদেরও অভাব হয় না । শিক্ষার অধিকারতো দুরের কথা দু বেলা ঠিক মত খাবারও জোটে না তাদের অনেকের।প্রুতিদিনের অন্ন সংস্থানের জন্য অনেকের হাতে চড় থাপ্পর লাথি তাদের নিত্য সঙ্গী ।কেউ আদর করে 'মাম' বলে মুখে খাবার তুলে দিবে এটা তাদের জন্য কোন এক রুপকথার গল্প ।উষ্কখুষ্ক চুলগুলো দিনের পর দিন ময়লা পড়ে থাকে কারন সেগুলো পরিষ্কারের জন্য দুই টাকা দিয়ে মিনি শ্যাম্পু কেনাও তাদের অনেকের জন্য নির্মম বিলাসিতা।তারা বেচে থাকে এই পুজিবাদী সমাজে আগাছা হিসেবে, প্রয়োজনবোধে তাদের মাড়িয়ে দিতেও একটুও দ্বিধা হয় না আমাদের এই সমাজের। ট্রাফিক সিগনালে ধনীদের গাড়িগুলো যখন আটকে পড়ে দাড়িয়ে থাকে, শুন্য দৃষ্টি নিয়ে কাচ খোলা গাড়ির দিকে তাকিয়ে থেকে নিজের দৈন্যতা কে বোঝার চেষ্টা করে তারা। একটু ভিক্ষার সুযোগ তৈরী হওয়ায় গাড়ির কাচ ধরে দাড়িয়ে থাকে ,গাড়ির মালিকেরা হয়তো দু চার টাকা ভিক্ষা দিয়ে মানবিকতার তৃপ্তি খোজে আর ওরা খোজে অন্ন উপার্জনের আনন্দ ।বড়লোকের কোন বাড়ির সামনে দিয়ে হেটে যাওয়ার সময় তাদের পোষা বিদেশী কুকুরগুলোর ঘেউ ঘেউ চিৎকার তাদের যতটা না আতংকিত করে তার চেয়েও বেশি করে হীন মন্য ।নিজেদেরকে পশুদের চেয়ে তুচ্ছ বলে মনে হয় তাদের। কষ্টের এক গুচ্ছ আক্ষেপ প্রুতিনিয়ত সঙ্গী হয় তাদের ।একটা দীর্ঘশ্বাসও কি নয় ?যাক অন্তত পশুদের মাঝে ধনী গরীব কোন শ্রেণীবিভাগ নেই। প্রেসক্লাবে বিড়াল প্রদর্শনীর খবর মানিক বন্দোপাধ্যায়ের সেই বিখ্যাত উক্তিটিকে আজ আবারও স্মরন করিয়ে দিয়েছে "ঈশ্বর থাকেন ঐ ভদ্র পল্লীতে এই খানে তাহাকে খুজিয়া পাওয়া যাবে না"।

