৫৭ ধারাঃ মত প্রকাশের চূড়ান্ত বাঁধা।


মহান জাতীয় সংসদে বিগত বিএনপি চার দলীয় জোট "তথ্য ও যোগাযোগ প্রযুক্তি আইন-২০০৬" পাশ করে ২০০৬ সালের ৮ অক্টোবর।তাৎখনিক সময়ে খানিক সমালোচনা, পত্রিকার দুএকটা কলামে এর প্রতিক্রিয়া জানান ক্ষুদ্র সংখ্যক কয়েকজন।কিন্তু মহাজোট সরকার ক্ষমতায় আসার পর ২০১৩ সালে সংবিধান সংশোধনীর মাধ্যমে একে "তথ্যপ্রযুক্তি আইন" (৫৭ ধারা) এ সংশোধন করা হয়।
★৫৭ ধারাঃ
কোন ব্যক্তি যদি ওয়েবসাইট বা অন্য কোন ইলেকট্রনিক বিন্যাসে এমন কিছু প্রকাশ বা সম্প্রচার করে,যা মিথ্যা ও অশ্লীল বা সংশ্লিষ্ট অবস্থা বিবেচনায় কেউ পড়লে-দেখলে বা শুনলে নীতিভ্রষ্ট বা অসৎ হতে উদ্বুদ্ধ হতে পারেন অথবা যার দ্বারা মানহানি ঘটে,আইন-শৃঙ্খলার অবনতি ঘটে বা ঘটার সম্ভাবনা সৃষ্টি হয়,রাষ্ট্র ও ব্যাক্তির ভারমূর্তী ক্ষুন্ন হয় বা ধর্মীয় অনুভূতিতে আঘাত করে বা করতে পারে অথবা এ ধরনের তথ্যাদির মাধ্যমে কোন ব্যক্তি বা সংগঠনের বিরুদ্ধে উস্কানি প্রদান করা হয়;তবে তার এই কাজ অপরাধ বলে গণ্য করা হবে।
এই ধারায় অপরাধের শাস্তি সর্বোচ্চ ১৪বছর ও সর্বনিম্ন ৭বছর কারাদন্ড এবং অনধিক ১কোটি টাকা অর্থদন্ড।
তথ্য প্রযুক্তি আইনের ৫৭ ধারা নিয়ে বুদ্ধিজীবী-মানবতাবাদীদের মধ্যে নেতিবাচক বিতর্ক চলে আসছে শুরু থেকেই।সাম্প্রতিক সময়ে সাংবাদিক প্রবির সিকদার এই ৫৭ ধারার একটি মামলায় গ্রেফতার হন,যার ফলে মিডিয়া ও গণমানুষের সামনে আলোচনাটি নতুন করে স্বচেহারায় ফিরে আসে।স্থানীয় মন্ত্রীর বিরুদ্ধাচার করে সামাজিক যোগাযোগ মাধ্যমে মন্তব্যের কারনে গ্রেফতার হওয়া সাংবাদিকের ১দিনের রিমান্ড হবার পরে ছেড়ে দেয়া হয়।তবে মূলত কি কারনে তাকে গ্রেফতার করা হয়েছিল, তা এখনো প্রশ্নবোধক!
মতামত প্রকাশ গনতান্ত্রিক দেশের প্রত্যেক নাগরিকের গনতান্ত্রিক অধিকার।মত প্রকাশে বাধাঁ দিয়ে ৫৭ধারার নামে একটি দেয়াল দালিলিক ভাবে কৌশলে আমাদের সামনে ঝুলিয়ে রাখা হয়েছে।
দেশের মানুষগুলো খুব একটা ভালো নেই।গ্যাস-বিদ্যুতের মূল্য বৃদ্ধি সহ নিত্য প্রয়োজনীয় দ্রব্যমূল্যের চরম উর্দ্ধগতিতে মানুষে দিশেহারা,বছর বছর ভবন ধ্বসে মরছে অগনিত শ্রমিক,শিক্ষায় প্রতিনিয়ত বরাদ্দ কমছে-ভ্যাটের আওতায় বেসরকারি বিশ্ববিদ্যালয়ের শিক্ষার্থীরা পড়েছে চরম সংকটে,মৌলবাদী সন্ত্রাসীদের চাপাতিতে প্রতিনিয়ত ঝড়ে যাচ্ছে অপার সম্ভাবনা।কিন্তু মুখ বন্ধ সবার,৫৭ ধারা ভয়ংকর ভাবে পেয়ে বসেছে আমাদের।
মুক্তমনা লেখক-ব্লগারদের প্রতিনিয়ত হুমকির দিয়ে যাচ্ছে মৌলবাদীগোষ্ঠি-তাদের হুমকি কোন ধারার মধ্যে পড়ে না!প্রতিবাদবিহীন দেশের শান্তি-শৃঙ্খলা কেবলমাত্র বিধায়কের ঘরের আলোকসম্ভারে বন্দী থাকলেই গনতন্ত্র কায়েম হয় না।
অবিলম্বে ৫৭ ধারা নামক বাতিল বাতিল করে বাক স্বাধীনতার অবমুক্তি চাই।

