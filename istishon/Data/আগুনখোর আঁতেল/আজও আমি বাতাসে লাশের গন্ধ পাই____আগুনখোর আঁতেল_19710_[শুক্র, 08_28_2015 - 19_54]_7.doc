আজও আমি বাতাসে লাশের গন্ধ পাই___


আমাদের দেশের মাননীয় প্রধানমন্ত্রীকে নিয়ে কে যেন ফেসবুকে কি বলেছিলো,জাতীয় গোয়েন্দাদের অনলাইন কারিশমার মাধ্যমে ঐ ব্যক্তিকে খুঁজে হাজতে প্রেরন করা হয়েছিল বলে জানি।
প্রধানমন্ত্রী দেশের অভিবাবক,তাই তার নিরাপত্তা এবং উগ্র সমালোনা নিয়ে প্রশাসন,রাষ্ট্র না ভাবলে কি চলে?
কিন্তু কথা সেখানে নয়।কথা হচ্ছে খুব অল্প সময়ের ব্যাবধানে বেশ ক'জন ব্লগার ও সামাজিক কর্মীকে আগে হুমকি দিয়ে মেরে ফেলা হল!ব্লগাররা প্রধানমন্ত্রী না হোক,এ দেশের কোন উন্নত শ্রেনীর ধইঞ্চা তো না!যারা বর্তমান সময়ে ধর্মের দোহাই দিয়ে বিভিন্ন সামাজিক যোগাযোগ মাধ্যমে হুমকি দিচ্ছে ও তা বাস্তবায়ন করছে,আমাদের প্রশাসনের পক্ষে তা বের করা কি এতই কষ্টসাধ্য?প্রত্যেকদিন নতুন নতুন লিস্ট করা হচ্ছে-মানুষ মারার লিস্ট।৮৪জন/২২জন/৯৯জন/১২জন/৬জন...!কেউ না কেউ তো নিশ্চিত করছে,গনমাধ্যমে তো দৈনিক খবরগুলো আসছে।তবে সরকার-প্রশাসন কি করছে?ব্লগার বাবুর হত্যাকারীদের তো জনগনই পুলিশের হাতে তুলে দিলো,পুলিশী লকাপে তারা জামাই আদরে নতুন কোন প্লান করছে না তো?অনন্ত বিজয় হত্যাকে কেন্দ্র করেও তো দু'জনকে ধরা হয়েছে,তারা কি কোন তথ্য দিচ্ছে না?
সরকার-প্রশাসন চাইলেই এই হুমকি-হত্যার উৎস বের করতে পারে,কিন্তু কোন এক অদৃশ্য শক্তির বলে তা করছে না।প্রধানমন্ত্রীর আইটি বিষয়ক উপদেষ্টা তো বলেই দিয়েছেন, ব্লগার হত্যা নিয়ে তারা কিছু করতে পারছেন না কারন তাদের ভোটের রাজনীতি করতে হয়!কি সরল স্বীকারোক্তি।ইদানিং ব্লগারদের(এমনকি-যারা কেবলমাত্র ফেসবুকে একটু সমাজ পরিবর্তনের কথা বলেন,জঙ্গীবাদের প্রতিবাদ করেন,হত্যার বিচার চান) কর্মস্থল থেকে ফলো করা হচ্ছে,এলাকায় ছবি নিয়ে বাসা-ঠিকানা-ফোন নাম্বার অনুসন্ধান করা হচ্ছে!এ কোন দেশে বাস করছি আমরা?কেউ খুন করতে চাপাতিতে শান দেয় আর কেউ মানবিকতার ডাকে সাড়া দেবার ফলে জীবন বাঁচানোর তাগিদে স্বেচ্ছায় গৃহবন্দী হয়-অথচ উভয়ে একই দেশের সন্তান,উভয়ে বাঙলা ভাষায় কথা বলে!

