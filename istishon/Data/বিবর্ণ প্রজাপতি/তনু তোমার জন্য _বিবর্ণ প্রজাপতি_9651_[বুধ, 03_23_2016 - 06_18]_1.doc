তনু তোমার জন্য 


আহা তনু, তুমি যদি একাত্তরে ধর্ষিত হতে, তাহলে তোমার একটা বীরাঙ্গনা নাম জুটে যেত। এতদিনে তোমার অনেক সাক্ষাৎকার কিংবা ডকুমেন্টারীও বের হয়ে যেত। কিন্তু তুমি ধর্ষিত হয়েছ এই সময়ে, খুন হয়েছ তোমারই প্রিয় স্বাধীন দেশের মাটিতে। তোমাকে ধর্ষন এবং খুন করেছে তোমারই জাতি গোষ্ঠীর কোন পুরুষ। তাই তোমার ধর্ষন আর মৃত্যুটা এখন মামুলী একটা ঘটনা, খুব সাধারন এবং নিত্য নৈমন্তিক ঘটনা মাত্র। এটা নিয়ে বড় জোর দু/তিন দিন লাফানো যায়।
তুমি জানতেও পারলে না তুমি যখন ধর্ষিত হচ্ছিলে, যখন নরপশুর দল তোমার দেহকে ছিঁড়েখুঁড়ে ফেলছিলো, তখন আমরা তর্ক করছিলাম মুক্তিযুদ্ধে শহিদের সংখ্যা নিয়ে। যখন তোমার স্বপ্নগুলো লজ্জিত হয়ে মিলিয়ে যাচ্ছিল মাটিতে আর পানিতে তখনও আমরা বাকযুদ্ধ লাচিয়ে যাচ্ছিলাম তাসকিনের নিষিদ্ধ হওয়া নিয়ে।
তনু তুমি নিশ্চয়ই জানতে এই দেশে মেয়ে হয়ে বিশেষ করে মধ্যবিত্ত/নিম্ন মধ্যবিত্ত পরিবারে মেয়ে হয়ে জন্মানো কতটা বিড়ম্বনার। তারপরও যদি খুব সাদামাটা মেয়ে হতে, তাহলেও হত। তুমি তো স্বপ্ন দেখা মেয়ে। তুমি সংগ্রাম করা মেয়ে। আর্থিক অসচ্ছলতাকে তুমি জয় করে এগিয়ে যাচ্ছিলে তোমার স্বপ্নের দিকে। সাংস্কৃতিক অঙ্গনে তোমার ভালবাসা, পদচারনা, সাহস দিয়ে তুমি বুঝিয়ে দিতে চেয়েছিলে তোমার কাছে কোন কিছুই প্রতিকূলতা নয়।
তনু এই সমাজ যে এরকম মেয়েদের ভয় পায়। এই সমাজ জানে বড় বড় নারীনেত্রী নয়, এরকম মেয়েরাই এই সমাজকে পালটে ফেলতে পারে।
এই সমাজ এ রকম মেয়েদের বাঁচতে দিতে চায় না। তারা মেরে ফেলে... কোন না কোন ভাবে মেরে ফেলে এই মেয়েদের...মানসিকভাবে, শারীরিক ভাবে, যেকোন উপায়ে।
তোমার মরে যাওয়াটা তাই নিয়তিই ছিল।
শুধু আফসোস তোমার কথা আমরা কেউ মনে রাখব না। তোমার নামে আমরা কেউ কোথাও ফুল দিব না, প্রদীপ জ্বালব না। শুধু তোমার বাবা'র কান্না ভেসে বেড়াবে বাতাসে...
শুধু কিছু পাখি শুনবে বাতাসে ভাসছে কারও আর্তনাদ " মা...মা...মা'রে আমার"। 

