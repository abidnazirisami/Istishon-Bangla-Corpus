গল্পঃ অপমৃত্যু


গল্পঃ অপমৃত্যু
বিশেষ দ্রষ্টব্যঃ গল্পটা সম্পুর্ণই আমার কল্পনা থেকে লেখা। কিন্তু এর অনেকটাই বাস্তব। কারণ বাস্তব ছাড়া কল্পনা হয় না। তারপরো, এর ঘটনা, চরিত্রের মধ্যে কোন মিল নেই। সম্পুর্ণই কাল্পনিক। মিল খুঁজে পেলে আমি লেখক দায়ী নই। দায়ী আপনিই।
উৎসর্গঃ সাভারের ভবনধস ট্রাজেডির শিকার প্রত্যেককে।
দৃশ্যপট ১
ভোর পাঁচটা।
জনশুন্য রাস্তা দিয়ে প্রণপণে দৌড়াচ্ছে মামুন। মামার বাসার দিকে যাচ্ছে। ওর বাবা একটু আগেই স্ট্রোক করেছেন। জরুরী ভিত্তিতে তাকে হাসপাতালে বা ক্লিনিকে নিতে হবে। এম্বুলেন্‌স ডাকা দরকার। তাদের বাসায় একটাই মোবাইল ফোন। তাতেও আবার ব্যালেন্‌স নেই। পাশের বাসার চাচার কাছে ফোনটা চাইলো। গতকাল রাতে নাকি চাচার ফোন চুরি হয়ে গেছে।
তাই কোন উপায় না পেয়ে সে দৌড়াচ্ছে মামার বাসার দিকে। ওদের বাড়ি থেকে মামাবাড়ি খুব বেশী দুরে না। কিন্তু হেঁটে যেতেও বেশ টাইম লাগবে। তাই দৌড়ে যাওয়াটাই ভালো মনে করলো সে। ওর খুব প্রিয় মানুষ আব্বু স্ট্রোক করেছেন। মা, ছোট বোনটা কাঁদছে। বাড়িতে বসে তো সেও প্রায় কেঁদেই দিয়েছিল। সে বাড়ির বড় ছেলে। তার দায়িত্বই বেশী। কিন্তু এই ভোর রাতে কী করবে সে? ক্লাস টেনে পড়ুয়া ছেলেটা ভেবে পায় না। যত যাই হোক, আব্বুটাকে সে বাঁচাবেই।
সকাল নয়টা কাঁচ বাজে। খিদেয় মামুনের পেট চো চো করছে। কিন্তু খাবার খাওয়ার কোন উপায় নাই। সে এখন "মতিন কমপ্লেক্সের" তিন তলায়। এখানে যে ব্যাংকটা আছে, এতে তার মামার একটা অ্যাকাউন্ট আছে। তিনি চেক লিখে দিয়ে মামুনকে পাঠিয়েছেন টাকা তুলতে। বাবাকে ক্লিনিকে নেবার পরপরই ডাকাতার বলেছেন, 'অবস্থা সিরিয়াস। টাকা পয়সা রেডি রাখুন।'
আজ হরতালের দিন ব্যাংক কখন খুলবে জানা নেই। কিন্তু তারপরও পেটে খিদে নিয়ে সে বসে আছে। ব্যাংকটা খোলার সাথে সাথেই যেন টাকাটা তুলতে পারে। আব্বুকে সে প্রচন্ড ভালোবাসে। তাকে সুস্থ করতে, বাঁচাতে টাকাগুলো খুবই দরকার। মা আর ছোট বোনকে আসার আগেও কান্না করতে দেখে আসছে। সেই দৃশ্যটা চোখে ভাসতেই ওর চোখেও পানি চলে আসলো। এত লোকজনের ভিড়ে কাঁদা যায় নাকি? নাহ, ছেলেদের এত সহজে কাঁদতে নেই। মামুন চোখের পানি মুছে ফেললো।
দৃশ্যপট ২
ভোরের আলো ফুটেছে বেশীক্ষণ হয় নি। রীনা জোর পায়ে রাস্তা দিয়ে হেঁটে চলেছে। তার গন্তব্য 'এশিয়ান গার্মেন্টস ফ্যাক্টরী।' ফ্যাক্টরীর অবস্থান "মতিন কমপ্লেক্সে।" তার মতো আরো অনেক মেয়েই এই ফ্যাক্টরীতে কাজ করে। "মতিন কমপ্লেক্সের" সামনে যেয়ে একটা জটলা দেখতে পায়। পাশে দাড়ানো ফরিদা আপার কাছ থেকে সে জানতে পারে, গতকাল নাকি এই বিল্ডিংয়ে ফাটল দেখা গেছে। রাজউকও এটাকে ঝুঁকিপুর্ণ বলেছে।
জীবনের ঝুঁকি নিয়ে শ্রমিকরা কাজে যোগ দিবে না। তারা সবাই ছুটি চাচ্ছে। কিন্তু এত লোককে তো একসাথে ছুটি দেয়া সম্ভব না। এতে গার্মেন্টসের বিশাল ক্ষতি হয়ে যাবে। মালিক তাদের বোঝাতে শুরু করলো, "ঢাকাতে অনেক বিল্ডিংয়েই এরকম ফাটল আছে। সেগুলো তো ভাঙে নি, এখনো টিকে আছে। আর এই বিল্ডিং যথেষ্ঠ মজবুত করে তৈরী করা। এত সহজে ভাঙবে না। আপনাদের কোন ভয় নেই। নির্ভয়ে কাজে যোগ দেন।"
উত্তরে শ্রমিকরা সমস্বরে না না বলে ওঠে।
মালিকপক্ষ দেখলো পরিস্থিতি সুবিধার না। এভাবে এরা বুঝবে না। শেষে এলাকার গুন্ডা বাহিনীরে খবর লাগায়। ওরা এসে এলোপাতারিভাবে মেরে সবাইকে ফ্যাক্টরীতে ঢোকায়। দু'টো লাঠির বাড়ি রীনার গায়েও লাগে।
দৃশ্যপট ৩
ফজরের আজানের শব্দে ঘুম ভেঙ্গে গেছে আয়েশার। বিছানা ছেড়ে আস্তে করে সে উঠে পড়ে। উঠতে যেয়ে ভাঙা খাটটায় সামন্য মচমচ শব্দ হয়। ঘাড় ঘুরিয়ে তাকায় বিছানার দিকে। নাহ ছেলে দু'টোর ঘুম ভাঙে নি। একটার বয়স পাঁচ, আরেকটার বয়স এক বছর তিন মাস।
ওদের বাপ রিকশা চালাতো। মাস ছয়েক আগে একটা এক্সিডেন্টে মারা গেছে। তারপর থেকে সংসার চালাতে একটা গার্মেন্টসে কাজ নেয় সে। সেখানে যেতেই এত ভোরে ওঠা। বড় ছেলেটার ঘুম ভাঙলে কিছুতেই তাকে যেতে দেবে না। কাল হরতাল ছিল। সে কাজে যায় নাই। যার কারণে রাতে না খেয়ে থাকা লাগছে। আজও হরতাল। কিন্তু আজও যদি সে না যায়, তাহলে মালিক চাকরীতে রাখবে না। আরো বড় কথা হলো, তারা খাবে কী? বড় ছেলে জেগে গেলে, এখনি খাবারের জন্য কান্না শুরু করবে। এসব কথা ভাবতে ভাবতেই কাজের উদ্দেশ্যে আয়েশা রাস্তায় নেমে পড়ে। তার গন্তব্যও অভিন্ন "মতিন কমপ্লেক্সের" পাঁচ তলা।
দৃশ্যপট ৪
'কই ওঠেন! ভোর হইয়া গেলো তো!' ঘুমন্ত স্বামীকে জাগানোর চেষ্টা করছে আমিনা। তার স্বামী করিম মিয়া।
রিকশা চালায়। গতকালই তাদের বিয়ে হয়েছে। গরীবের আবার বিয়ে!
করিম ঘুম থেকে উঠে বলে, 'ও বউ! আইজ কামে না গেলে হয় না? আমিও যাইতাম না। নুতন বিয়া করলাম। আইজ তোমারে রিসকায় লইয়া ঘুরতে যামু নে।'
'কন কী! সর্বনাশ হইয়া যাইবো। বিয়ার কথা কইয়া গত দুইদিন ছুটি লইছি। আইজ না গেলে চাকরীতে রাখবো না।'
'আইচ্ছা। তাইলে থাক। চলো আমার রিসকাতে কইরা তোমারে নিয়া যাই' হাসিমুখে বউকে কথাগুলো বলে সে। নতুন বিয়ে তো, তাই মনে ফুর্তিটাও বেশী।
করিম মিয়া বউরে তার রিকশাতে করে "মতিন কমপ্লেক্সের" সামনে নামিয়ে দেয়। এইখানেই নাকি তার বউ কাম করে। বউয়ের হাতটা ধরে বলে, 'কাম শেষ হওনের পর এইখানে থাইকো। আমি নিতে আসমু নে।'
'আইচ্ছা ঠিক আছে। এহন হাত ছাড়েন। রাস্তায় এমুন করে নাকি?'
দৃশ্যপট ৫
হরতালের দিন। রাস্তাঘাট প্রায় পুরো ফাঁকা। হেঁটে হেঁটে তাই নিজের দোকানের দিকে যাচ্ছেন আব্বাস। হরতালের দিন হওয়াতে আজ বেশ দেরীই হলো। হাত ঘড়ির দিকে তাকালেন। দশটা আট বাজে। তার দোকানটা কসমেটিকসের। অবস্থান 'মতিন শপিং গ্রাউন্ডে'.
কিন্তু "মতিন কমপ্লেক্সের" সামনে যেয়ে তিনি হা হয়ে দাড়িয়ে গেলেন।
ঘটনা =>
প্লান মাফিক বাড়ি না করায় আগের দিন যে ফাটল দেখা গিয়েছিল, সেখান থেকেই আজ সকাল নয়টা বিশের দিকে নয়তলা বিশিষ্ট "মতিন কমপ্লেক্স" ধসে পড়ে। জানা গেছে, ভবনের ভিতর প্রায় সাত হাজার লোক ছিল।
বেলা বারোটা। ফায়ার সার্ভিসের কর্মীরা এখন পর্যন্ত ৮৩ টি মরদেহ বের করেছে। আর উদ্ধার করেছে অন্তত পাঁচ শতাধিক আহত মানুষকে। সেনাবাহিনীর উদ্ধার টীম আরো উন্নত যন্ত্রপাতি নিয়ে সাহায্যে এগিয়ে আসছে।
প্রতিক্রিয়া ১
প্রধানমন্ত্রী একটা অনুষ্ঠানে যোগ দিয়েছেন। বক্তৃতা শেষ করে এসে বসতেই সেক্রেটারী এসে বললো, 'স্যার, একটা দুর্ঘটনা হয়েছে। আমাদের মতিন সাহেবের সেই নয়তলা বিল্ডিং একটু আগে ধসে পড়েছে।'
প্রধানমন্ত্রী আঁতকে উঠলেন, 'বলো কী!' তিনি মতিনকে অনেক করে বলেছিলেন প্লান ছাড়া বিল্ডিংটা যেনো না বানায়। আর বানালেও বেশী বড় না করে। লোভীটা তার কথা শোনে নি। পাঁচতলার প্লানে নয়তলা বানিয়েছে। ও হ্যাঁ. বলতে ভুলে গেছিলাম, মতিন কমপ্লেক্সের মালিক চৌধুরী মতিন সরকারী দলের একজন নেতা।
'আচ্ছা, মতিন কই?'
'স্যার, সেও ঐ বিল্ডিংয়ের ওখানে ছিল। আহত হয়েছে।'
'আচ্ছা বুঝেছি। দ্রুত ওর চিকিৎসার ব্যবস্থা করো। গোপনে করবে। লোকজন, রিপোর্টাররা যেন ও কে খুঁজে না পায়। আর মারা গেছে কত জন? লাস্ট নিউজ বলো।'
'স্যার, লাস্ট নিউজ ৮৩ ডেডবডি উদ্ধার। আর বেড়ে আরো ৫০০ জন হতে পারে।'
'অ্যাঁ! বলো কি! তুমি মিডিয়ার সাথে কথা বলো। ওদেরকে বলো কম করে প্রচার করতে। আর মৃতের পরিবারকে ৩০ হাজার করে টাকা দেয়ার ঘোষণা দাও। বিকেলে যদি অবস্থা আরো খারাপ হয়। তাহলে আগামীকাল শোক দিবস ঘোষণা দিবো।'
'ওকে, স্যার।'
প্রতিক্রিয়া ২
বেশ বিরক্ত হয়ে মোবাইলটা তিনি হাতে নিলেন। তিনি হেলথ মিনিস্টার।
সেক্রেটারী কল করেছে।
'হ্যালো, স্যার...'
'হুম। বলো।'
'স্যার, আমি বাইরে দাঁড়ানো। ভিতরে আসবো?'
'আসো।'
সেক্রেটারীর ভিতরে প্রবেশ।
'স্যার, যাবেন না?'
'কোথায়? আজ আমার রেস্ট ডে। আজ তো মিটিং থাকার কথা না।'
'সে কী! এখনো টিভি দেখেন নি? আমাদের মতিন সাহেবের নয়তলা ধসে পড়েছে।'
'দেখেছি। মতিনের বিল্ডিং ভাঙছে, মতিন যাবে। আমি কেন?'
'স্যার, উনি গুরুতর আহত। চিকিৎসা চলছে।'
'তা আমি যাবো কেনো?'
'অনেক মানুষ মারা গেছে, স্যার। আপনি তো স্বাস্থ্যমন্ত্রী। ঘটনাস্থলে যেতে হবে। আহতদেরকে চিকিৎসা দিতে বলবেন। মৃতদের পরিবারকে শোক প্রকাশ করবেন। তাছাড়া সামনে নির্বাচন। এই টাইমে এসব জায়গায় না গেলে তো জনপ্রিয়তা হারাবেন।'
'হুম। ভালো বলেছো। আচ্ছা, চলো।'
*****
ঘটনাস্থলে আসলেন স্বাস্থ্যমন্ত্রী। কিছুক্ষণ পর বললেন, 'এই ধুলো-ময়লা, গন্ধ আর রোদের ভিতর আর দাঁড়াতে পারবো না।'
'বলেন কী, স্যার! আহতদের দেখতে হাসপাতালে যেতে হবে তো।'
'তাড়াতাড়ি চলো।'
হাসপাতালে আহতদের পরিদর্শন শেষে বললেন, 'সেক্রেটারী, এবার কী করা লাগবে?'
'স্যার, ডাক্তারদের বলুন ভালোভাবে চিকিৎসা দিতে।'
'তাহলে এক কাজ করো। দু'চারটা মিডিয়া ডাক দাও। ওদের সামনে বলি।'
'স্যার, আপনার আইডিয়া তো দারুণ!'
'হে হে হে। হতেই হবে। তা না হলে মন্ত্রী হলাম কেন?'
অতঃপর মিডিয়া কাভারেজ শেষ করে বাড়ি ফিরলেন হেলথ মিনিস্টার।
প্রতিক্রিয়া ৩ একটা টকশো তে যাওয়ার জন্য প্রস্তুতি নিচ্ছেন হোম মিনিস্টার। মনে মনে কথাবার্তা ঘুছিয়ে নিচ্ছেন। এমন সময় ফোন আসলো।
'হ্যালো, মতিন। শালা কী করলি! দলের মান ইজ্জত তো সব ডুবাইলি। তোরে কইলাম, বিল্ডিং বেশী বড় করিস না।'
ওপাশ থেকে কিছু একটা বললো।
'এখন কি অসুস্থ?'
'.............'
'আচ্ছা, এক কাজ কর। ট্রিটমেন্ট নিতে সিঙ্গাপুর চলে যা। এই পরিস্থিতিতে তোর দেশে থাকা উচিত না।'
'...........'
'আচ্ছা আচ্ছা। আমি সব ব্যবস্থা করতেছি।'
ফোনালাপ শেষ করে টকশো তে গেলেন। বিরোধীদলের জনপ্রিয়তা নষ্ট করতে তিনি মনে মনে একটা কথা রেডী রেখেছেন।
অবশেষে টকশোতে তিনি বললেন, 'আপনারা জানেন আজ বিরোধীদলের হরতাল ছিল। আমি কিছু নিউজ পেয়েছি যে, কিছু পিকেটার এবং হরতাল সমর্থনকারীরা আজ সকালে বিল্ডিংয়ের কিছু অংশ এবং পিলার ধরে নাড়াচাড়া করেছিলো। বিল্ডিংটা ধসে পড়ার এটাও সম্ভাব্য কারণ হতে পারে।'
******
এতক্ষণ আমরা দুর্ঘটনার ফলে সরকারের অভিমত দেখছিলাম। চলুন, আবার আমরা দৃশ্যপটগুলোতে ফিরে যাই। দেখি, ঘটনার পর সেগুলোর কী অবস্থা।
দৃশ্যপট ৫
আব্বাস সাহেব পাগলের মতো প্রলাপ বকছেন। তার ভাষ্য, গতকাল বিল্ডিংয়ে ফাটল দেখা দিয়েছে একথা তাকে জানানো হয় নি। জানালে, তিনি তার সব মাল সরিয়ে ফেলতেন। এখন তার এত টাকার দোকান কে দিয়ে দিবে? তার সংসার কিভাবে চলবে?
কথাগুলো বলছেন আর কাঁদছেন।
দৃশ্যপট ৪
কথামতো বউকে নিতে রিকশা চালিয়ে এসেছিলো করিম মিয়া। সেখান থেকে এখন হাসপাতালের মর্গে সে বসে আছে।
নিশ্চুপ।
নিস্তব্ধ।
পাথর।
তার পাশে আমিনার নিথর দেহ।
নতুন বিয়ে করা বউটার লাশ। সুন্দর মুখটার একদিক থেতলে গেছে। তার মুখে কোন কথা নেই। অধিক শোকে যেন পাথর হয়ে গেছে। শুধু চোখ দিয়ে অনবরত পানি গড়িয়ে পড়ছে। কিছুক্ষণ পর পর লাশের মুখে হাত রাখছে। মাঝে মাঝে কপালে একটা চুমু দিচ্ছে। কখনোবা মাথার চুলে হাত বুলিয়ে দিচ্ছে। মনে হচ্ছে, তার বুকের কলিজাটা কেউ টান দিয়ে ছিড়ে আলাদা করে ফেলেছে।
একদিনের সম্পর্ক যে এতোটা মায়ায় বেঁধে ফেলবে কে জানতো!
দৃশ্যপট ৩
ভিতরে আটকা পড়ে আছে আয়েসা। বিল্ডিং ধসে কেমন করে বেঁচে আছে তা নিজেও বুঝতে পারছে না। প্রথমে পায়ে প্রচন্ড ব্যথা পেয়েছিলো। এখন আর সেখানে অনুভূতি নেই। কান্নার শক্তিও নেই। বাইরে প্রচুর কোলাহল।
সে একটু পর পর চিৎকার করে বলছে, 'কেউ শুনতে পাচ্ছেন? ভাই, আমাকে একটু বাঁচান। আমার বড় চেলেটা কাল রাত থেকে না খেয়ে আছে। ওর অনেক খিদে লাগছে। কান্না করছে। আমার ছোট ছেলেটাকে বুকের দুধ খাওয়াতে হবে। আপনারা কেউ আমাকে বাঁচান। নাহলে, আমার ছেলে দুইটা মারা যাবে। কেউ শুনতে পাচ্ছেন, ভাই?'
দৃশ্যপট ২
কান্নার পানি চোখ গড়িয়ে এসে কানের ভিতর ঢুকে যাচ্ছে। কিন্তু কিছুই করতে পারছে না রীনা। অশ্রু চলাচলের এই রাস্তাটায় কিছুটা ঘায়ের মতো হয়ে যন্ত্রণা করছে।
অনেকের মতই বিল্ডিংয়ের নিচে চাপা পড়ে আছে রীনা। টানা দু'দিন যাবত। আর সবার তুলনায় তার ভাগ্যটা বেশ ভালোই বলা যায়। কারণ, তার শরীরের কোথাও কোন আঘাত লাগে নি। কিন্তু সমস্যা হলো, সে এমনভাবে আটকা পড়েছে যে কিছুই নাড়াতে পারছে না। হাত, পা কিচ্ছুই না। কোন অঙ্গই না। একটা মানুষ কোন নড়াচড়া না করে একভাবে কতক্ষণ শুয়ে থাকতে পারে? তার পিঠ চুলকাচ্ছে। চুলকাতে পারছে না।
গত দুদিন যে তার কাছে দু'বছর লেগেছে। বাড়িতে বাপ, মার কথা মনে পড়ছে। আর মনে মনে প্রার্থনা করছে, 'খোদা আমাকে একটাবার বাঁচার সুযোগ দাও। হে খোদা......'
তার ভাগ্যে কী ঘটেছিল তা মহান সৃষ্টিকর্তাই জানেন।
দৃশ্যপট ১
বিল্ডিং যখন ভেঙ্গে পড়ে মামুন ভেবেছিলো, ভূমিকম্প হচ্ছে। দৌড়ে পালাতে গেছিলো। কিন্তু পারে নি।
বাম হাত আর মাথায় প্রচন্ড আঘাত পেয়েছে। মাথায় রডের আঘাতে বড় একটা ক্ষতের সৃষ্টি হয়েছে। প্রথমে জ্ঞানহারা হয়ে পড়েছিল। এখন আবার জ্ঞান ফিরেছে।
অনেক চেষ্টা চালিয়েছে, যদি কোনভাবে হাচড়ে পাচড়ে বের হওয়া যায়। বের হতে পারে নি। আর সে ছিল তিন তলায়। তার মানে ধ্বঙসস্তুপের বেশ নিচের দিকে আছে সে। উদ্ধারকারীদের পৌছাতে অনেক সময় লাগবে। কতক্ষণ সে টিকবে আল্লাহই জানেন। সেই সকাল থেকে কিছুই খায় নি। এক ফোটা পানিও না। পানির পিপাসায় বুক ফেটে যাচ্ছে। কিন্তু পানি কই পাবে?
শেষে নিজের কিছুটা নোনতা স্বাদের রক্ত মুখে দিলো। তাকে তো বাঁচতে হবে।
কিন্তু মাথা দিয়ে যেভাবে রক্ত পড়ছে, তাতে আর বড়জোর এক ঘন্টা টিকবে। আব্বু, আম্মু, পিচ্চি বোনের কি অবস্থা খোদাই জানে। আব্বু অসুস্থ, এখন যদি ওর এই খবর মা পায়, কি অবস্থা হবে!
নাহ, আর ভাবতে পারছে না।
ডান হাত দিয়ে পকেট হাতড়ে বাবার প্রেসক্রিপশন আর ছোট্ট একটা পেনসিল খুজে পেলো।
এই কংক্রীটের স্তুপে মৃত্যভয় ও কে ক্রমশ গ্রাস করে নিচ্ছে।
******
প্রায় আড়াই দিন পর, উদ্ধারকারীরা মামুনের লাশ উদ্ধার করলো। লাশের হাতে দোমড়ানো কাগজ। ভাঁজ খুলতে দেখা গেলো একপাশে একটা প্রেসক্রিপশন। আরেক পাশের সাদা জায়গাতে হিজিবিজি অক্ষরে পেনসিলে কিছু লেখা।
পাঠোদ্ধার করতে বেশ কষ্ট হলো। তারপর.....
তারপর সেটা পড়ে ওখানের উদ্ধারকারী কেউই চোখের পানি ধরে রাখতে পারলেন না।
লেখাটা এরকম ছিলো-
"একটু বাচতে ইচ্ছে করছে।
পারবো না মনে হয়।
আব্বু, তোমার অপধার্থ ছেলেটাকে মাফ করে দিও। তোমার চিকিৎসার জন্য কিছুই করতে পারলাম না। হয়তো বাচাতেও পারলাম না। জানি, অনেক ভালোবাসতে আমাকে। সরি, আব্বু।
আম্মু, আমার জন্য একটুও কানবে না। তুমি অনেক কান্না কর। একটু দোয়া কোরো। অনেক কষ্ট হচ্ছে আমার।
ছোট আপি, তোকে তো কোনদিন এভাবে ডাকি নি আমি। সবসময় ঝগড়া করেছি তোর সাথে। কতো মেরেছি। তোর ভাইটাকে মাফ করে দিস, প্লীজ। আমার জন্য বেশী কাঁদবি না, পাগলী। অনেক ভালোবাসি তোকে।"
লেখাঃ ২৬-০৪-২০১৩

