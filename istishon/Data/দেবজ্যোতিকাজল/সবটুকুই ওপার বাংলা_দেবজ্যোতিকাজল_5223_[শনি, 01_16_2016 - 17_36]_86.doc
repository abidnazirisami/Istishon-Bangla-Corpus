সবটুকুই ওপার বাংলা


আমার শারিরীক অক্ষমতার পাশে
কীর্তন খোলা নদীতে সাঁতারের দাগ ক্ষয়ে যায় ।
ক্রমশ অস্পষ্ট হতে হতে
ডায়েরির পাতায় ঘুমন্ত ছায়া এসে ঢেকে দেয় ।
রুগ্ন আমার আত্মবিশ্বাস ।
কে বলতে পারে ভাগ্যহত-দোহায়টুকু কুসংস্কারই ছিল
জীবনের উত্তরণ সহজ কোন
গল্প ছিল না
একটি রুগ্ন পা লতায় জড়িয়ে চোরাবালি
হারাতে হারাতে গল্পপাঠ
ডুবে গেছে পাখির ছায়ায়
জন্ম কবি নই-তো 'আমি'
যৌবনে একাকি মাঠে বন্ধুত্বের দিগন্ত
ধুলিপদে কবিতা কুড়িয়েছি ,
অভিমানে নয় , সানন্দে
জীবনানন্দ বানিয়েছি বেতাল ছন্দে
চুঁইয়ে পড়া খাতায়
কেউ কেউ যেমন বাঁধে ঘর
ঘর আমার কোজাগরী শহর প্রলভন
সে কথা অনেকেই জানে
মধ্যে মধ্যে নিভে যাওয়া যে ঘরে-
বন্ধুত্বের আলো জ্বালিয়েছি
সে বন্ধুগুলো আজ ওপার বাংলায়
মাতৃভাষার অনুবাদ বহুত্ব ভাষার ঠোঁট নড়ে ।
প্রতিদিন ঘুম ভেঙে যাকে ভাবি
সে আমার ক্ষয়ের স্তব্ধ দৃশ্য
যা আমার সবটুকুই ওপার বাংলা ।

