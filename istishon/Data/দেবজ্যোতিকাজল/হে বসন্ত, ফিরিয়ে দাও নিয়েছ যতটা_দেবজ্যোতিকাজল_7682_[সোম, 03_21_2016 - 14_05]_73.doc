হে বসন্ত, ফিরিয়ে দাও নিয়েছ যতটা


----------------------------
১
বেদনাটা বুকের বোঝা , একলা বয়ে বেড়ায়
নিরুপায় নির্জন পথে একলা , জনপদ শূন্য
হাঁপিয়ে উঠেছে একলা জীবন , গভীর দু'কুলে ।
অপ্রস্তুত সুরঙ্গে ঢুকে পড়ে জলভরা মেঘ
শরীর ছুঁয়ে , দমচাপা হানাদেয় কান্না ।
তবুও বসন্ত আসে-যায় ।।
কত দহন , নিগূঢ় ছায়া
চড়ুয়ের মত ফুরুৎ , শীর্ণ মায়া ।
হে বসন্ত উঁকি দিয়ে যাও ।
২
আমার প্রত্যেক প্রত্যাশা একলা হেঁটে চলে
স্তব্ধবাক্ সরীসৃপের মত । নদী
হিজিবিজি পথ , ভুল শব্দ
নির্জনে বসে ক্ষয়িষ্ণু সাধকে
তোমার স্তব করি হে বসন্ত
ফিরিয়ে দাও যতটা নিয়েছ ।
৩
গোপন হয়ে আছে সব গল্প
অন্যপিঠে জানা হবেনা আর তোমার গল্প
তবুও অতর্কিতে দরজা-জনলা খুলে রাখি
সাহসের কালশিটেয় আঙুল ছুঁয়ে স্বপ্নে ।
বসন্ত এসে গেছে , উষ্ণ মুঠোয়
ফিরিয়ে নাও দমবন্ধ শিসমহল
অন্ধকার মিথ্যে হয়ে যাক
বেঁচে থাকতে যতটুকু লাগে ।

