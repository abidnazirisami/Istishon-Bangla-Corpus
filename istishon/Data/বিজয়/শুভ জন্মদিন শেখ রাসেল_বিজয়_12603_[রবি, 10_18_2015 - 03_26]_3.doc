শুভ জন্মদিন শেখ রাসেল


তখন তার বয়স মাত্র ১০ বছর। ধরতে গেলে দেখা হয়নি পৃথিবীর তেমন কিছুই। বাবা তার দেশের কাজে ভীষণ ব্যাস্ত, মিটিং, মিছিল,কখনো আবার বদ্ধ জেলখানা। তাই বাবাকেও কাছে পেত না তেমন বেশি।এজন্য মাঝে মাঝে মাকেই বাবা বলে ডাকত!যার কথা বলছি তার নামকরণের রয়েছে একটি মজার ভূমিকা।বাবা ছিলেন ভীষণ বই পড়ুয়া। জেলে বসেও প্রচুর পড়াশোনা করতেন তিনি।দার্শনিক বার্ট্রান্ড রাসেল ছিল বাবার খুব প্রিয় একজন লেখক।বাবা মাঝে মাঝে ছেলের মাকে ব্যাখ্যা করে শোনাতেন বার্ট্রান্ড রাসেলের দার্শনিকতা। এসব শুনে রাসেলের ভক্ত হয়ে ওঠেন মা এবং নিজের ছোট সন্তানের নাম রেখে দেন রাসেল। বাবা জেলে থাকায় বাড়িটা থাকত নীরব, রাসেলেরও থাকত মন খারাপ। তাই মা রাসেলের মন ভালো রাখার জন্য বুদ্ধি করে কিনে দেন একটা তিন চাকার সাইকেল। ছোট মানুষ, দুই চাকার সাইকেল চালানোর বয়স তো তখনো হয়নি তার। মায়ের কিনে দেওয়া সাইকেলটা নিয়ে সারাদিন খেলায় মেতে থাকত রাসেল। বাড়ির উঠোনের এ কোণ থেকে ও কোণে সাইকেল চালিয়ে বেড়াত সে।বলছিলাম জাতির জনক বঙ্গবন্ধু শেখ মুজিবুর রহমানের সর্ব কনিষ্ঠ চেলে শেখ রাসেলের কথা।রাসেল এত দিন বেঁচে থাকলে হয়ে উঠত ৫১ বছরের এক পরিপক্ব মানুষ। অবশ্য বয়সের যাত্রায় তেমনটা পেরে উঠতে পারেনি রাসেল। ঘাতকের বুলেট স্তব্ধ করে দিয়েছে তার দুরন্ত পথচলা,মুখফোটা হাসি, সে কথা অজানা নয় তোমাদের কারো। তাও প্রায় ৪০ বছর হলো, সেই ১৯৭৫ সালের ১৫ আগস্ট। কত দীর্ঘ সময়, কেমন দ্রুতই চলে যায়, আবার কেমন যেন আটকে থাকে ঠিক সেই একই জায়গায়। সেই জন্যই হয়তো আজ আবার ১৫ আগস্ট, ১৯৭৫ নয়, ২০১৫।
জাতির জনক বঙ্গবন্ধু শেখ মুজিবুর রহমানের কনিষ্ঠ পুত্র শহীদ শেখ রাসেলের ৫১ তম জন্মদিন আজ রবিবার। ১৯৬৪ সালের এই দিনে জাতির জনক বঙ্গবন্ধু শেখ মুজিবুর রহমানের ঐতিহাসিক স্মৃতি-বিজড়িত ধানমন্ডির বঙ্গবন্ধু ভবনে শেখ রাসেল জন্মগ্রহণ করেন।পাঁচ ভাই-বোনের মধ্যে রাসেল সর্বকনিষ্ঠ। ভাই-বোনের মধ্যে অন্যরা হলেন বাংলাদেশের বর্তমান প্রধানমন্ত্রী শেখ হাসিনা, ১৯৭১ সালের স্বাধীনতা যুদ্ধে মুক্তিবাহিনীর অন্যতম সংগঠক শেখ কামাল, বাংলাদেশ সেনাবাহিনীর কর্মকর্তা শেখ জামাল এবং শেখ রেহানা।
আমি মায়ের কাছে যাব এটিই ছিল মৃত্যুর আগে শেখ রাসেলের শেষ কথা। ১৫ আগস্ট ১৯৭৫, বাবা বঙ্গবন্ধু শেখ মুজিব এবং মা বেগম ফজিলাতুন্নেছা মুজিবসহ পরিবারের অন্য সদস্যদের সঙ্গে মানবতার শত্রু ঘৃণ্য ঘাতকদের নির্মম বুলেটের হাত থেকে রক্ষা পাননি বঙ্গবন্ধুর এই শিশুপুত্র শেখ রাসেল। জাতির জনক বঙ্গবন্ধু শেখ মুজিবুর রহমানের সঙ্গে নরপিশাচরা শিশু রাসেলকেও নিষ্ঠুরভাবে হত্যা করে।কি অপরাধ ছিল এই বালকের?এত সুন্দর ফুটফুটে একটা ছেলেকে, যার বয়স নাকি মাত্র ১০ বছর, তাকে মানুষ কেমনে খুন করতে পারে? খুনিরা মনে হয় জানোয়ারই হয়,মানুষ থাকলে তো এটা কখনোই সম্ভব নয়।রাসেল বুঝত না রাজনীতির কিছুই, কিন্তু তাকেই কি না হতে হলো রাজনীতির বলি। তার বাবা রাজনীতি করতেন, তাতে রাসেলের কী দোষ ছিল? নির্মমতার চরম হাত সেদিন খুন করেছিল তাকেও।
মৃত্যুকালে শেখ রাসেল ইউনিভার্সিটি ল্যাবরেটরি স্কুলের চতুর্থ শ্রেণীর ছাত্র ছিলেন। বঙ্গবন্ধুর আত্মস্বীকৃত খুনিরা তাকে হত্যা করে বঙ্গবন্ধুর রক্তের উত্তরাধিকার নিশ্চিহ্ন করতে চেয়েছিল। শহীদ শেখ রাসেল আজ বাংলাদেশের শিশু-কিশোর, তরুণ, শুভবুদ্ধি বোধসম্পন্ন মানুষের কাছে ভালোবাসার নাম। অবহেলিত, পশ্চাদপদ, অধিকারবঞ্চিত শিশুদের আলোকিত জীবন গড়ার প্রতীক হয়ে গ্রাম-গঞ্জ-শহর তথা বাংলাদেশের বিস্তৃর্ণ জনপদ-লোকালয়ে শেখ রাসেল আজ এক মানবিক সত্বায় পরিণত হয়েছে।
দেশবাসীর আজ একটাই দাবি, বঙ্গবন্ধু ও শিশু রাসেলের হত্যাকারীদের যেসব ঘাতক এখনো বিদেশের মাটিতে পালিয়ে আছে, তাদের দেশে এনে ফাঁসির রায় কার্যকর করতে হবে।

