চিনি জাফরনামা



"চিনি জাফর"
মৃত মানুষকে নিয়ে কোন সমালোচনা করা উচিত নয়- বলে একটা লৌকিকতা প্রচলিত আছে। আমাদের দেশে বরং উল্টোটাই ঘটে। কারন, জীবিত কারো সমালোচনা করে ৫৭ ধারায় ধরা খাওয়ার সুযোগ আছে, সেই হিসেবে মৃত মানুষই নিরাপদ। সকালে ঘুম থেকে উঠে টিভি স্ক্রলে দেখলাম চিনি জাফর মারা গেছে। কোন অনুভূতিই কাজ করলো না ভেতরে। করার কথাও না। রাজনীতির নোংরা কীটদের জন্য অনুভূতি খরচা করা শোভনীয় না। 
রঙিন চরিত্রের অধিকারী এই ব্যক্তির প্রায় ৬০ বছরের রাজনৈতিক জীবনে তিনি বহু রঙের পোষাক বদলেছেন। অবিভক্ত পূর্ব পাকিস্থানের ছাত্র ইউনিয়নের সাধারণ সম্পাদক ছিলেন ষাটের দশকের শুরুর দিকে। পরে শ্রমিক রাজনীতিতে ঢুকে পড়েন। '৬৯ এর গণ অভ্যুত্থানে ভাসানীর নেতৃত্বে ন্যাপ সদস্য হিসেবে প্রথম সারিতে ছিলেন। টঙ্গী এলাকায় দাপুটে শ্রমিক নেতা হিসেবে শ্রমিকদের সংগঠিত করার পেছনে কাজ করেছেন। 
মাওবাদী এই নেতা পরবর্তীতে স্বৈরশাসক জিয়াউর রহমানের লেজুড় ধরেন। জিয়ার জবরদস্তিমূলক ক্ষমতা দখলপূর্বক অপশাসনকে বৈধতা দানের খাতিরে লেজুড়বৃত্তি করার জন্য একটা রাজনৈতিক দল তৈরী করেন জাফর। যার নাম- পিপলস ডেমোক্রেটিক পার্টি। উষ্ঠা মারায় ওস্তাদ জিয়া ইউনাইটেড ফ্রন্ট গঠন করলে জাফরের গণেশ উল্টে যায়।
'স্বৈরাচারী এরশাদের পতন না হওয়া পর্যন্ত ঘরে ফিরে যাব না।'- বলে লাফিয়েছেন '৮৫তে জাতীয় পার্টিতে যোগ দেয়ার আগ পর্যন্ত। এরশাদের আঁচল ধরার আগ পর্যন্ত সাত দলের ইউপিপি চেয়ারম্যানের চেয়ারে বসে টেনে হিঁচড়ে এরশাদকে ক্ষমতা থেকে নামানোরও হুমকি দিয়েছিলেন তিনি। সুনামগঞ্জের বিএনপি নেতা ক্যাপ্টেন হালিম চৌধুরী দল ত্যাগ করে এরশাদের মন্ত্রীসভায় যোগ দিলে জাফর তাকে লক্ষ্য করে বলেছিলেন- 'এরশাদের গোয়ালে আরেকটি রাম ছাগল যোগ দিয়েছে।' বক্তব্যের রেশ ফুরানোর আগেই বক্তব্যদানের পরদিন নিজেই সেই 'গোয়ালে' যোগ দেন জাফর। 
এরশাদের মন ভজানোর যাবতীয় কৌশল ছিলো তার জানা। নারী-সুরা-গাড়ি...যখন যা প্রয়োজন, সব কিছুর বন্দোবস্ত করে দেয়ার ক্ষমতা ছিলো জাফরের। সেই সুবাদে এরশাদ তাকে বানালেন প্রধানমন্ত্রী! ১২ আগষ্ট ১৯৮৯-১৯৯০ সালের ডিসেম্বর পর্যন্ত ক্ষমতায় ছিলেন তিনি।
'৮৮র বন্যায় বিদেশ থেকে ত্রাণ হিসেবে আসা কোটি কোটি টাকার চিনি লোপাট করে বাজারে বিক্রি করে দেন জাফর। চিনির কৃত্রিম সংকট তৈরী করে দাম বাড়িয়ে কোটি কোটি টাকা হাতিয়ে নেয় তার সিন্ডিকেট। সহ্যের শেষ সীমায় পৌঁছে যাওয়া সাধারণ মানুষের কাছে তখন চিনির বিকল্প নাম হয়ে যায় 'জাফর'। দোকানে গিয়ে মানুষ বলতো- 'এক পোয়া জাফর হবে?' তার পর থেকে তার নাম হয়ে যায়- "চিনি জাফর"। মন্ত্রী থাকাকালীন সময়ে 'কাজের বিনিময়ে খাদ্য' কর্মসূচীর অর্থ আত্মসাতের অভিযোগে ১৫ বছরের সাজাও দিয়েছিলো আদালত।
'৯০ এর গণ অভ্যুত্থানের পর কারাবন্দী থাকা অবস্থায় জামিন নিয়ে অস্ট্রেলিয়া পাড়ি দেন জাফর। শরণার্থী হিসেবে সেখানে আশ্রয় নিলে সে দেশের গণমাধ্যমের তোপের মুখে পড়ে অস্ট্রেলীয় সরকার ও প্রশাসন। শরণার্থী হিসেবে সেখানে মাসিক ৭৪০ ডলার ভাতাও পেতেন তিনি! সমালোচনার মুখে পড়ে জাফর কীভাবে শরণার্থী হিসেবে সেখানে আশ্রয় পেলেন, তা তদন্তের নির্দেশ দেয় অস্ট্রেলিয়ান প্রধানমন্ত্রী জন হাওয়ার্ড। ফলাফল- অস্ট্রেলিয়া থেকে লজ্জাজনক বিতাড়ন এবং দেশের সুনামের মুখে চুনকালি।
এত কিছুর পরও তার মধ্যে কোন বিকার দেখা যায়নি। নির্বাচনকালীন সরকারে যোগ দেয়া নিয়ে এরশাদের সাথে বিরোধ করে জাতীয় পার্টিকে ভাঙা, এরশাদকে বহিষ্কার করা, আবার এরশাদ কর্তৃক বহিষ্কৃত হয়ে নিজে নতুন জাতীয় পার্টি গঠন করা- কোন নাটকই বাদ দেননি। যদিও জাতীয় পার্টিকে এর আগেও একবার নব্বইয়ের দশকে ভেঙে শাহ মোয়াজ্জেমকে নিয়ে জাতীয় পার্টি (জা-মো) গঠন করেছিলেন। তখন একবার বহিষ্কৃত হয়ে পরে আবার ফেরত এসেছিলেন ক্ষমা চেয়ে। 
ডিগবাজি আর দুর্নীতি তার রন্ধ্রে রন্ধ্রে। এরশাদকে 'বিশ্বাসঘাতক' ডেকে নিজে সমালোচিত হয়েছেন দলের সদস্যদের কাছে। একসময় এরশাদ জাফরকে 'ফ্যামিলি মেম্বার' বলে অভিহিত করেছিলেন কিন্তু 'বিশ্বাসঘাতক' ডাকায় এরশাদ আক্ষেপ করে সাংবাদিকদের কাছে বলেছিলেন- 'উনি (জাফর) যখন অসুস্থ ছিলেন, তখন ৩০ লাখ টাকা সংগ্রহ করে ওনার চিকিৎসা করিয়েছি। তিনি তখন বলেছেন, "আপনি আমার জীবন দিয়েছেন। চিরকাল আপনার সঙ্গে থাকব।" উনি এখন প্রতিদিন আমার বিরুদ্ধে পত্রিকায় বিবৃতি দিচ্ছেন। তিনি আজ থেকে আর আমার দলে নেই।' 
জাতীয় পার্টির চেয়ারম্যানের কার্যালয়ে আয়োজিত এক সংবাদ সম্মেলনে সাংবাদিকদের প্রশ্নের জবাবে এরশাদ বলেছিলেন, ‘হোয়াট হি সেইজ, ডাজ নট ম্যাটার। হোয়াট আই সে, ম্যাটারস। হু ইজ কাজী জাফর? আই এম দি ফাদার অফ জাতীয় পার্টি?’ পরে সংবাদমাধ্যমকে দেওয়া সাক্ষাত্কারে এরশাদকে উদ্দেশ করে কাজী জাফর বলেছেন, ‘আমি শুনেছি তিনি (এরশাদ) বলেছেন, “হু ইজ কাজী জাফর? আই এম দি ফাদার অফ জাতীয় পার্টি।” আমি তাঁকে পাল্টা প্রশ্ন করতে চাই, হু ইজ এরশাদ? এরশাদ সবকিছুর পিতৃত্ব দাবি করতে পারেন। কিন্তু জাতীয় পার্টির পিতৃত্ব তিনি দাবি করতে পারেন না।’ এটাই জাফরের চরিত্র। 
এমন চরিত্রকে কিন্তু আবার আমাদের আপসহীন(!) নেত্রী ব্যাপক পছন্দ করতেন। আসলে জাফরের চারিত্রিক গুণাবলী(!)টাও বিএনপির পক্ষে অনুকূল। দীর্ঘদিন ধরে বিএনপি-জামাত জোটের সঙ্গে সম্পর্ক রক্ষা করে যাচ্ছিলেন জাফর লিঁয়াজো অফিসারের মতো। ৫ই মে'তে হেফাজতের শাপলা চত্বর সমাবেশে জাতীয় পার্টি এবং ২০দলীয় জোটের পক্ষ থেকে অর্থ-খাবার-লজিস্টিক সাপোর্ট-মরাল সাপোর্ট সবই দিয়েছেন জাফর স্বয়ং সশরীরে সমাবেশে যোগ দিয়ে। মহাজোট থেকে জাতীয় পার্টিকে সরিয়ে বিএনপি-জামাতের সঙ্গে মিলিয়ে দেয়ার দায়িত্ব ছিলো তার বৃষ স্কন্ধে। কিন্তু এরশাদের কারনে সব ভেস্তে গিয়েছিলো।
আমাদের আপসহীন(!) মাডাম সক্কাল সক্কাল রাজনীতির এই পুঁতিগন্ধময় কীটের মৃত্যুতে শোক জানিয়েছেন। মাডামের মন বেশ খারাপ হলো জাফরের মৃত্যু সংবাদে। আফসোস, এই মাডাম কিন্তু জাতীয় শোক দিবসে হাসতে হাসতে ৫টা কেক কেটেছিলেন! আজ চিনি জাফরের শোকে মূহ্যমান সেই তিনি!! রাজনৈতিক ভড়ং দেখতে দেখতে ক্লান্ত আমি। 
চিনি জাফরের মৃত্যুতে আজ জাতি এক কুলাঙ্গার হারানোর সুখানুভূতিতে আক্রান্ত। 

