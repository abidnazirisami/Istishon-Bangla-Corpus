ওয়াশিকুর বাবুর মৃত্যু এবং আরো কিছু অপ্রিয় কথন


প্রতিদিন দূর্ঘটনায় কিংবা অসুস্থ হয়ে অনেক মানুষই মারা যাচ্ছে। অনুভূতি ভোঁতা হয়ে যাওয়ায় গায়ে লাগে না। দূর্ঘটনা থেকে বাঁচতে সচেতনতার প্রয়োজন হলেও অসুস্থতাজনিত মৃত্যুকে মেনে নেয়া ছাড়া উপায় থাকে না।
ওয়াশিকুর বাবু আমার ফ্রেন্ডলিস্টে ছিলেন না, সেটা বড় কথা নয়। তার সাথে আমার প্রত্যক্ষ-পরোক্ষ কোন যোগাযোগও ছিলো না। কিন্তু আর পাঁচটা মৃত্যুর সাথে তার মৃত্যুর মধ্যে পার্থক্য হচ্ছে- তিনি একজন প্রগতিশীল-মুক্তমনা লেখক ছিলেন। যিনি নিজেকে নাস্তিক হিসেবে পরিচয় দিতে স্বাচ্ছন্দ্যবোধ করেন। 

দেশে চোর-ডাকাত-খুনি-কালোবাজারিরা বুক ফুলিয়ে হাঁটে, সেই দেশে পিলখানা হত্যাকান্ডে অভিযুক্ত যাবজ্জীবনপ্রাপ্ত আসামী মেয়র পদে দাঁড়ায়। এসবে কারো কিছু যায় আসে না। কিন্তু লেখক-ব্লগারদের নিয়ে দেশের ধর্মান্ধ-ধর্মবাজদের রাতের ঘুম হারাম হয়ে গেছে!
অতীতে অনেক ব্লগারের ওপর হামলা হয়েছে। বিপ্লব-শুভ-রাসেল ভাইদেরকে মামলা দিয়ে অপদস্থ করা হয়েছে, আসিফ মহিউদ্দীনকে হামলা করে রক্তাক্ত করা হয়েছে। রাহী-উল্লাসের মতো কিশোরদেরকে স্বয়ং পুলিশের উপস্থিতিতে গায়ে হাত তোলা হয়েছে, কারাগারে বসে এসএসসি পরীক্ষা দিয়েছে তারা। 
হুমায়ুন আজাদ-রাজীব হায়দার-অভিজিৎ রায়কে হত্যা করা হয়েছে; আক্রমণ করা হয়েছে ঘরে গিয়ে নয়, রাস্তায় সবার সামনে। সেই তালিকায় যুক্ত হলেন ওয়াশিকুর রহমান বাবু! সবগুলো হামলার ধরন একই। চিহ্নিত হত্যাকারী গোষ্ঠীও। কিন্তু ফলাফল শূন্য! চার্জশীট দাখিল হয়, তদন্ত চলতেই থাকে... কিন্তু কোন কিছুতেই কিছু হয় না। অপরাধীরা বুক ফুলিয়ে হেঁটে বেড়ায়, পরবর্তী খুনের পরিকল্পনা করতে থাকে। নির্বাক পুলিশ-নির্বাক প্রশাসন। একটা স্বাধীন সার্বভৌম রাষ্ট্রের দায়িত্ব কি? উই আর লুকিং ফর শত্রুজ পর্যন্তই?

একটু গভীরে গেলে দেখা যাবে, আমাদের শিক্ষা ব্যবস্থা এর জন্য অনেকটাই দায়ী। স্কুলের সিলেবাসে মুক্তিযুদ্ধের ইতিহাস অনুপস্থিত। কোন শ্রেণীর পাঠ্যপুস্তকে কোন কোন বিষয়গুলো অন্তর্ভূক্ত করা উচিত, সেসব প্রণয়ন করছে মাথামোটা গর্দভরা। বাংলা'র মতো একটা শক্তিশালী বিষয়েও ধর্মের উপস্থিতি প্রবল। সাহিত্যের জায়গায় হামদ-নাতের উপস্থিতি। স্কুলের প্রতিটি শ্রেণীতে 'ধর্ম' বাধ্যতামূলক বিষয়, কিন্তু যেখানে বাধ্যতামূলক হওয়া উচিত ছিলো- মুক্তিযুদ্ধ এবং এর চেতনা বিষয়ক গ্রন্থ, বিজ্ঞানের বিস্তৃতি, মুক্ত মানসিকতা নিয়ে বেড়ে ওঠার রসদ। যে বয়সে একটা শিশুর মন মানসিকতা গড়ে ওঠে, সেই বয়সেই তার ভেতরে ধর্মীয় ভয়-ভীতি ঢুকিয়ে দিয়ে তাকে বোবা বানিয়ে দেয়া হচ্ছে। এই প্রজন্ম বেড়ে উঠবে মানসিক বিকলাঙ্গতা নিয়ে, এটা বুঝতে হলে আইনস্টাইন হওয়া লাগে না।
মাদ্রাসা শিক্ষার হাল দেখলে করুণা হয়। বাংলা সাহিত্য সেখানে উপেক্ষিত। সাহিত্য বলতে সেখানে সহী মুসলিম সাহিত্যিকদের লেখাকে বোঝানো হয়। ইংরেজি বলতে মুখস্ত করে উগড়ে দেয়া প্যারাগ্রাফ। বিজ্ঞান বলতে ব্যাঙের জীবনচক্র আর সালোকসংশ্লেষণ। আর বাকিটা ভর্তি- উর্দূ-ফিকাহ-হাদিস ইত্যাদি দিয়ে। ইংরেজি মাধ্যমের কথা বলতে গেলে অভিভাবকদের দোষ দিতে হয় আগে। ইংরেজি বলতে পারাটাই জীবনের স্বার্থকতা মনে করে অধিকাংশ অভিভাবক। মুক্তিযুদ্ধে কত মানুষ মারা গেছে, আমাদের বীরশ্রেষ্ঠ ক'জন, ২৬শে মার্চ কি হয়েছিলো এসব জিজ্ঞেস করলে কোন রিপ্লাই পাওয়া যাবে না। ৬ দফা কি- জিজ্ঞেস করলে স্কুল-কলেজের পোলাপানই হা করে তাকিয়ে থাকবে, দেখলে মায়া লাগবে। যাদের ভেতরে জাতীয়তাবোধ নিয়ে সংশয় কাজ করে, খেলার সময় রাজনীতির কথা মনে থাকে না, মুক্তিযুদ্ধের চেতনা শব্দটা যারা কখনো শোনেনি, সেই প্রজাতিকে দিয়ে ধর্মের দোহাই দিয়ে চাপাতি চালিয়ে মানুষ হত্যা করানো খুবই সহজ কাজ।
সেই প্রজাতির দাঁত নেই, নখ নেই। আপনার আমার মতোই চেহারা। এরা ঘুরে বেড়াচ্ছে আমাদের চারপাশে। প্রতি তিনজনের একজন এই ভাইরাসে আক্রান্ত। একটা সময় ছিলো যখন এদেরকে মাদ্রাসাতেই পাওয়া যেতো, এখন ইংলিশ মিডিয়াম, বেসরকারী বিশ্ববিদ্যালয়েও এই হায়েনাদের আবাসস্থল। ধর্ম-ধর্মীয় উপাসনালয় এবং ধর্মগুরু.. অর্থাৎ, 'ধর্ম' টার্মসটা যেখানেই যুক্ত আছে, সেখান থেকেই এই বাইপ্রোডাক্ট বের হয়। সেই বাইপ্রোডাক্টগুলো ক্রমাগত চারপাশে ছড়িয়ে পড়ে। রাষ্ট্রের উদাসীনতা সেগুলোকে আরো শক্তিশালী করে তোলে। তারপর উপযুক্ত পরিবেশ সেগুলোকে দানবে পরিণত করে। একদিন সময় করে ঝাঁপিয়ে পড়ে। এভাবেই চলছে। রাষ্ট্রের আইন ও শাসন ব্যবস্থার দিকে এসব হত্যাকান্ড একটা নগ্ন মিডলফিঙ্গার প্রদর্শন ছাড়া আর কিছুই না।
রাষ্ট্রের আইন-বিচার ব্যবস্থার ওপর আস্থার যতোটা অবশিষ্ট ছিলো, অভিজিৎ রায় হত্যা পরবর্তী নাটকগুলো দেখে সেটুকুও লোপ পেয়েছে। আজ কফিনে শেষ পেরেকটা ঠুকে দিলো ওয়াশিকুর বাবুর মৃত্যু।

