অভিজিৎ রায় প্রসঙ্গ এবং কিছু অপ্রিয় কথন


পুত্রের লাশ কাঁধে নেয়ার অনুভূতি কেমন, সেটা কাউকে বুঝিয়ে বলার কিছুই নাই। সাধারণ মানুষের ক্ষেত্রে ভেঙে পড়াটাই স্বাভাবিক, কিন্তু একজন মুক্তিযোদ্ধার জন্য হয়তো ভিন্ন অর্থ বহন করে। রণক্ষেত্রে সহযোদ্ধার মৃত্যু এবং দৃঢ় প্রতিজ্ঞ আঙুলে ট্রিগার চেপে শত্রু খতম করতে পারেন যিনি, তিনি কি অত সহজে হার মানতে পারেন? ড. অজয় রায়, যাঁকে মুরতাদ ঘোষণা করে পোষ্টার ছাপানোর পরও মৌলবাদী-ধর্মান্ধ-জঙ্গী গোষ্ঠীর ভয়ে এই বয়সেও দমিয়ে রাখা যায়নি, শিক্ষকতার পাশাপাশি দূর্দান্ত গতিতে লিখে গেছেন অবিরত, পুত্রের মৃতদেহের ভারও তাকে ন্যুব্জ করতে পারেনি। অকপট বলে গেছেন তাঁর অনুভূতির কথা। 

ধর্মান্ধদের সাথে প্রগতিশীলদের পার্থক্য হলো- ধর্মান্ধরা ধর্মের দোহাই দিয়ে মানুষ কাটে আল্লার নাম নিতে নিতে। মানুষ কাটা তাদের কাছে পূণ্যের কাজ, পূণ্য লাভের আশায়-অবারিত হুরপরীর সাথে রতিক্রিয়ার লোভে তারা বাহ্যজ্ঞান হারিয়ে ফেলে। আর যুক্তিবাদী মানুষ যুক্তি ও বিজ্ঞান দিয়ে অন্ধকার দূর করতে সচেষ্ট হন। একজন যুক্তিবাদী মানুষ কখনো কারো গলায় ছুরি চালায় না অলীক কিছু পাওয়ার লোভে। ছুরির প্রতিপক্ষ ছুরি হতে পারে, কিন্তু যুক্তির প্রতিপক্ষ হিসেবে ছুরি তখনই সরব হয়, যখন খন্ডন করার মতো কোন যুক্তি থাকে না।
অভিজিৎ রায় এর যতোগুলো বই বেরিয়েছে, কোন ধার্মিক ব্যক্তি অনুসন্ধিৎসু মন নিয়ে জানার জন্যও যদি এর দুই-একটা পড়েন, তবে তিনি অভিভূত হয়ে যাবেন সত্যিকার অর্থে। বইগুলো তাঁকে নতুন করে ভাবতে শেখাবে। জানার আগ্রহ তৈরী করে দেবে। বিজ্ঞানকে অতি-ধার্মিকরাই অছ্যুৎ একটা বিষয় হিসেবে কোরানের প্রতিপক্ষ হিসেবে দাঁড় করিয়ে দিয়েছে। আর কোরান ও ইসলামকে প্রতিষ্ঠিত করতে গিয়ে বিজ্ঞান লেখক-যুক্তিবাদী মানুষদেরক বরাবরই অতি-ধার্মিকদের চক্ষুশূল হতে হয়েছে। 
অতি-ধার্মিকদের দেশ ইরানে আলি দস্তি বহাল তবিয়তেই বেঁচে ছিলেন, খোমেনি সাম্রাজ্য তার মাথার দাম নির্ধারণ করেনি। মুহাম্মদকে নিয়ে গবেষণা করেছেন এই গবেষক। তার লেখা বইটি সেখানে নিষিদ্ধও হয়নি, কিন্তু আমাদের দেশের অতি ধার্মিকরা বইটি না পড়েই কাল্পনিক মাইক্রোস্কোপ দিয়ে নবি-বিদ্বেষ খুঁজে পেয়েছে, মৃত আলি দস্তির ফাঁসির দাবিও করেছে! যৌক্তিক কোন কারন দেখাতে না পেরে বইটি নিষিদ্ধের দাবিও করেছে। মাথামোটা বাংলা একাডেমি সেটাকে সমর্থনও জানিয়েছে। বাংলা একাডেমির বইমেলায় কত হাজার হাজার চটি-বই বিক্রয় হয়, সেটা যারা বইমেলায় যাওয়া আসা করেন, তারা জানেন। 
অভিজিৎ রায় এর ক্ষেত্রে যা হয়েছে, তাঁর বিজ্ঞান বিষয়ক বইগুলো একশ্রেণীর মানুষের চক্ষুশূল হয়েছে দীর্ঘদিন ধরেই। বিজ্ঞানকে যারা ধর্মব্যবসার প্রতিবন্ধকতা মনে করে, তারাই হত্যাকান্ডটি ঘটিয়েছে। আমেরিকায় সুখে শান্তিতে বসবাস করার সুযোগ থাকা স্বত্ত্বেও নিজের খেয়ে পরে বিজ্ঞানের কঠিনতম বিষয়গুলো সহজবোধ্য ভাষায় শুধুমাত্র বাঙালি পাঠকদের জন্য লিখে গেছেন এত ব্যস্ততার মাঝেও। 
মাদ্রাসা লেভেলের বিজ্ঞান ও ইংরেজির দৌড় সম্পর্কে অনেকেই জানেন, নতুন করে বলার কিছুই নাই। মাদ্রাসা থেকে পাশ করা একটা ছেলের কাছে বিজ্ঞান তাই অছ্যুৎ ব্যাপার। তার ব্রেইন ওয়াশ করে সেখানে বিজ্ঞান সম্পর্কিত নেগেটিভ ধারণা ঢুকিয়ে দিয়ে তাকে বিজ্ঞান লেখকদেরকে নাস্তিক, এবং কতল করা ওয়াজিব- এর বীজ বপন করে দেয়া হলে, সে ব্যাটারীচালিত পুতুলের মতো হিতাহিত জ্ঞানের ব্যবহার না করেই ফর্মূলা অনুযায়ী কাজটি করে ফেলবে। 
জঙ্গীবাদে মদদদাতারা এখন যে পলিসি নিয়েছে সেটা হলো কচি বয়স থেকেই লালন পালন করে ট্রেনিং দিতে থাকে টার্গেট করা ছেলে-মেয়েদেরকে। আগের মতো মাদ্রাসাভিত্তিক নয় শুধু, এখন ভালো ভালো স্কুল-কলেজ থেকেও রিক্রুট করে। তাদেরকে দেশের শীর্ষ পর্যায়ের বিশ্ববিদ্যালয়গুলোতে পড়ানো হয়। এদের মেধাকে জঙ্গীবাদী কর্মকান্ডে ব্যবহার করা হয়। আমি দেখেছি ফার্মেসি, মেরিন সায়েন্স, ফিজিক্স, কেমিস্ট্রি, ইঞ্জিনিয়ারিং...সহ বিভিন্ন বিষয়ে পড়া অতি মেধাবীরাও সেই দলে আছে! অবাক হয়ে ভাবি, এটা কীভাবে সম্ভব! কিন্তু এটাই সম্ভব করেছে তারা। বিজ্ঞানকে তারা ব্যবহার করছে জঙ্গীবাদী কাজে। 
দিনভর সাম্রাজ্যবাদী আমেরিকার বদনাম করে তারা ঠিকই অস্ত্র কিনছে আমেরিকা থেকে। বিজ্ঞানকে অস্বীকার করে অন্যকে পানিপড়া-তেলপড়া দিয়ে শফি নিজে ভর্তি হয় হাসপাতালে! পানিপড়া-তেলপড়া বেচে ধান্দা করা যায়, কিন্তু বিজ্ঞানকে অগ্রাহ্য করে বেঁচে থাকা অসম্ভব তাদের জন্য। এটা তারা বুঝলেও তাদের অনুসারীরা বুঝবে না, এর কারন ওই অন্ধত্ব। সত্য ও কল্পনার মাঝের ফারাক হলো- কল্পনা ক্ষণস্থায়ী, সত্য চিরস্থায়ী। বিজ্ঞান উন্নত হতেই থাকবে, আরো প্রসারিত হবে। কিন্তু কল্প-কাহিনী একদিন ভ্যানিশ হয়ে যাবে।
জীবিত অভিজিৎ রায় তাদের কাছে ছিলো মূর্তিমান আতঙ্ক, তাই তাঁকে থামিয়ে দেয়া হয়েছে। কিন্তু মৃত অভিজিৎ রায়ের বক্তব্য প্রচার করে চলেছে তাঁর রেখে যাওয়া অমূল্য বইগুলো। চুপ করে থাকা আমাদের সুশীল সমাজকে কষিয়ে চড় মেরে যাচ্ছে প্রতি মুহুর্তে। এই বইগুলো কি থামাতে পেরেছে অভিজিৎকে? বরং আগের চেয়ে কয়েকগুণ মানুষ এখন তাঁকে চিনেছে, তাঁর বই কিনছে, পড়ছে, জানছে। হয়তো এদের মাঝেই রয়েছে হাজারো ভবিষ্যৎ অভিজিৎ। অন্ধত্ব নিপাত যাক, অভিজিৎরা জেগে উঠুক। মুক্তিচিন্তার জয় হোক।
বি.দ্র: অনেকেই অভিজিৎ রায় এর বইয়ের ডাউনলোড লিংক চেয়েছেন দেখি বিভিন্ন ফেসবুক পেইজে। আমি অনুরোধ করবো, দয়া করে বইগুলো কিনে পড়ুন। লেখক-প্রকাশকদেরকে প্রমোট করুন। অভিজিৎ রায়ের বইগুলো বিভিন্ন প্রকাশনীর হওয়ায় অনেকের জন্যই ঘুরে ঘুরে সংগ্রহ করা কঠিন। যারা অনলাইনে কিনতে চান, তাঁরা কারিগর.কম এর সহযোগিতা নিতে পারেন। একমাত্র তাদের কাছেই দেখলাম সবচেয়ে ভালো সংগ্রহ আছে। এটাকে বিজ্ঞাপণ হিসেবে না দেখার অনুরোধ রইলো, এটা অভিজিৎ রায়'কে সর্বত্র ছড়িয়ে দেয়ার একটা সংকল্প।কারিগর.কম এর লিংক-অভিজিৎ রায়

