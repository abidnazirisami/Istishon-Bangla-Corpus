ট্রাইব্যুনালে ডা_ জাফরুল্লাহ চৌধুরীর জবানবন্দি


আদালত অবমাননার দায়ে গণস্বাস্থ্য কেন্দ্রের প্রতিষ্ঠাতা ডা. জাফরুল্লাহ চৌধুরীকে সাজা দেন আন্তর্জাতিক অপরাধ ট্রাইব্যুনাল-২। তাকে ট্রাইব্যুনালের এজলাসে আসামির কাঠগড়ায় এক ঘণ্টার কারাদণ্ড ও পাঁচ হাজার টাকা জরিমানা, অনাদায়ে এক মাসের কারাদণ্ড দেয়া হয়। আন্তর্জাতিক অপরাধ ট্রাইব্যুনাল-২-এর কারণ দর্শানো নোটিশের প্রত্যুত্তরে আদালত অবমাননার দায়ে অভিযুক্ত বাদীদের মধ্যে ডা. জাফরুল্লাহসহ শিরীন পারভিন হক এবং ড. শহিদুল আলম যে জবানবন্দি দেন তা এখানে তুলে ধরা হলো। 

আন্তর্জাতিক অপরাধ ট্রাইব্যুনাল-২ এর সমীপে
আইসিটি-২ বিবিধ মামলা নং ০৪, ২০১৪
আদালত অবমাননার দায়ে অভিযুক্ত
কারণ দর্শানো নোটিশের প্রত্যুত্তরে আদালত অবমাননার
দায়ে অভিযুক্ত ১০, ১৪ ও ১১ নং বাদী
১. আন্তর্জাতিক অপরাধ ট্রাইব্যুনাল - ২ এর মাননীয় চেয়ারম্যান জনাব বিচারপতি ওবায়দুল হাসান এবং অপর দুই সদস্য জনাব বিচারপতি মজিবুর রহমান মিঞা ও জনাব বিচারপতি মোহাম্মদ সাহীনূর ইসলাম কর্তৃক আনীত আদালত অবমাননা বিষয়ক ২০১৪ সনের বিবিধ মামলা নং ৪ (রাষ্ট্র বনাম প্রথম আলো ও অন্যান্যরা)-এর ১ এপ্রিল ২০১৫ তারিখের ১২ নম্বর আদেশের প্রেক্ষিতে শিরীন পারভিন হক, ডঃ শহিদুল আলম ও ডাঃ জাফরুল্লাহ চৌধুরী-এর আত্মপক্ষ সমর্থনে জবাব প্রদান।২. আদালত অবমাননার দায়ে সাংবাদিক ডেভিড বার্গম্যানের দণ্ড প্রাপ্তিতে আমরাসহ ৪৯ জন আমাদের উদ্বেগ প্রকাশ করে বিবৃতি প্রদান করলে তা ২০ ডিসেম্বর ২০১৪ “বার্গম্যানের সাজায় ৫০ নাগরিকের উদ্বেগ” শিরোনামে দৈনিক প্রথম আলো-এ প্রকাশিত হয়। পুরো বিবৃতি এখানে উদ্ধৃত করা হলো।৩. সুষ্ঠু ও ন্যায়বিচারের লক্ষ্যে পত্রিকায় প্রদত্ত আমাদের বিবৃতি ও বিবৃতি থেকে উদ্ভূত বিষয়গুলো পুংখানুপুংখভাবে পরীক্ষা প্রয়োজন।
 ‘ডেভিড বার্গম্যানের বিরুদ্ধে ট্রাইব্যুনাল অবমাননার বিচারের রায়ে উদ্বেগ প্রকাশ’
চিন্তা ও মত প্রকাশের স্বাধীনতা সংকোচনের ক্ষেত্রে আদালত অবমাননা আইনের প্রয়োগ এবং সম্প্রতি আন্তর্জাতিক অপরাধ ট্রাইব্যুনাল - ২ কর্তৃক সাংবাদিক ডেভিড বার্গম্যানকে আদালত অবমাননার দায়ে সাজার ব্যাপারে আমরা গভীর উদ্বেগ প্রকাশ করছি। আমরা দৃঢ় ও দ্ব্যর্থহীনভাবে বলতে চাই যে, মুক্তিযুদ্ধের সময় যারা আন্তর্জাতিক আইনে গণহত্যাসহ অন্যান্য অপরাধ করেছিল তাদের অবশ্যই বিচার করতে হবে এবং শাস্তি দিতে হবে, কিন্তু আমরা একই সাথে বিশ্বাস করি যে, এই সব অপরাধের জবাবদিহিতার প্রক্রিয়া হওয়া উচিত সকল সমালোচনার ঊর্ধ্বে। জবাবদিহিতার এই মান অর্জন করা সম্ভব কেবলমাত্র একটি উন্মুক্ত এবং স্বচ্ছ বিচারিক প্রক্রিয়ার মাধ্যমে।
ডেভিড বার্গম্যান তার দুই বছর আগে প্রকাশিত ব্লগে ১৯৭১ সালের মুুক্তিযুদ্ধে নিহত এবং আহতদের সংখ্যার ব্যাপারে প্রকাশিত বিভিন্ন গবেষণার বিষয়ে আলোকপাত করেন। এই ব্লগ প্রকাশের সময় আন্তর্জাতিক অপরাধ ট্রাইব্যুনালের একজন প্রসিকিউটর, ট্রাইব্যুনালের তদন্তকারী সংস্থার প্রধান এবং একজন অতিরিক্ত এটর্নি জেনারেলসহ অন্যান্যদের কাছে তা পাঠানো হয়। অথচ সে সময় এই ব্লগের ব্যাপারে তারা কোনো আপত্তি করেনি। কোনো আপত্তি ওঠেনি।
আমরা দৃঢ়ভাবে বিশ্বাস করি যে, ১৯৭১ সালের মুক্তিযুদ্ধের ব্যাপারে বিভিন্ন ঐতিহাসিক বিবরণের উপর গবেষণা করার, বিশ্লেষণ করার এবং মতামত প্রকাশ করার অধিকার সকলেরই রয়েছে এবং বিচার বিভাগসহ বিভিন্ন প্রতিষ্ঠানের উচিত এ ধরনের গবেষণা ও বিশ্লেষণকে স্বাগত জানানো। মুক্তিযুদ্ধে পাকিস্তানী সেনাবাহিনী এবং রাজাকার দ্বারা গণহত্যায় মুক্তিযুদ্ধে নিহতদের সংখ্যার তারতম্যের ফলে ১৯৭১ সালে সংঘটিত ভয়াবহ ও ব্যাপক যুদ্ধাপরাধের সত্যতা কোনোভাবেই ক্ষুন্ন হয় না এবং ডেভিড বার্গম্যানের মন্তব্যে এ ধরনের কোনো চেষ্টা আদৌ পরিলক্ষিত হয় না।
বুদ্ধিবৃত্তিক চর্চার একটি বৈশিষ্ট্য হলো সকল ঐতিহাসিক বিবরণ, এমনকি ১৯৭১ সালের ঘটনাবলীরও পর্যালোচনা ও নিরীক্ষা অব্যাহত রাখা। যেক্ষেত্রে গবেষক এবং ঐতিহাসিকরা ভিন্নমত পোষণ করেন সেক্ষেত্রে এই ধরনের চর্চা আরো বেশি জরুরি।
সাংবাদিক ডেভিড বার্গম্যানের ব্যাপারে আন্তর্জাতিক অপরাধ ট্রাইব্যুনালের মন্তব্যের ব্যাপারে আমরা বিশেষভাবে উদ্বিগ্ন। ডেভিড বার্গমান ১৯৭১ সালে সংঘটিত যুদ্বাপরাধের ব্যাপারে যে তথ্যচিত্র তৈরিতে ভূমিকা রেখেছিলেন তা আন্তর্জাতিকভাবে পুরস্কৃত হয়েছে এবং চৌধুরী মুঈনুদ্দিনের বিরুদ্ধে এই ট্রাইব্যুনালে পরিচালিত বিচারে একটি প্রধান সাক্ষ্য হিসাবে ব্যবহৃত হয়েছে। ডেভিড বার্গম্যান ১৯৭১ সালে মুক্তিযুদ্ধে সংঘটিত যুদ্ধাপরাধের জবাবদিহিতা ও ট্রাইব্যুনালে এসব অপরাধের বিচারের ব্যাপারে অব্যাহতভাবে বিভিন্ন গণমাধ্যমে লিখে চলেছেন।
আমরা মনে করি, ট্রাইব্যুনালের এই রায়ের ফলে মতামত প্রকাশের স্বাধীনতা এবং বাংলাদেশের মুক্তিযুদ্ধের ব্যাপারে সাংবাদিক, গবেষক ও লেখকদের পর্যালোচনা ও বিশ্লেষণের সুযোগ সংকুচিত হবে। আমরা খুবই হতাশ যে, ট্রাইব্যুনালের দেয়া আদালত অবমাননার রায়ের বিরুদ্ধে কোনো আপীলের সুযোগ নেই, যদিও আপীলের অধিকার আইনের শাসন এবং সুষ্ঠু ন্যায়বিচারের একটি অবিচ্ছেদ্য অংশ। আমরা উপয্ক্তু কর্তৃপক্ষের কাছে অনুরোধ জানাচ্ছি, আদালত অবমাননার এমন সংকীর্ণ আইন সংস্কার এবং সংশোধন বতিল করার জন্য। এ ধরনের আইন কেবল ঔপনিবেশিক শাসনের একটি অবশিষ্টাংশই নয় বরং বাংলাদেশের মুক্তিযুদ্ধের প্রকৃত চেতনার পরিপন্থী।
 স্বাক্ষরকারীগণ:
১. ড. শাহদীন মালিক, এ্যাডভোকেট, সুপ্রীম কোর্ট
২. খুশী কবির, নারী অধিকারকর্মী
৩. রাশেদা কে. চৌধূরী, উন্নয়নসেবী ও সাবেক তত্ত্বাবধায়ক সরকারের উপদেষ্টা
৪. আলী রীয়াজ, প্রফেসর ও চেয়ারপার্সন, রাজনীতি ও সরকার বিভাগ, ইলিনয় স্টেট বিশ্ববিদ্যালয়, যুক্তরাষ্ট্র
৫. এম. হাফিজ উদ্দিন খান, চেয়ারম্যান, সুজন
৬. ইমতিয়াজ আহমেদ, অধ্যাপক, আন্তর্জাতিক সম্পর্ক বিভাগ, ঢাকা বিশ্ববিদ্যালয়
৭. শিরীন হক, নারী অধিকারকর্মী
৮. ডাঃ জাফরুল্লাহ চৌধুরী, স্বাস্থ্য অধিকার কর্মী
৯. আলী আহমেদ জিয়াউদ্দিন
১০. বদিউল আলম মজুমদার, সাধারণ সম্পাদক, সুজন
১১. সৈয়দা রিজওয়ানা হাসান, এ্যাডভোকেট, সুপ্রীম কোর্ট
১২. ড. পারভীন হাসান, প্রফেসর
১৩. ড. সি আর আবরার, প্রফেসর, আন্তর্জাতিক সম্পর্ক বিভাগ, ঢাকা বিশ্ববিদ্যালয়
১৪. প্রফেসর ফিরদৌস আজিম
১৫. ড. আমেনা মহসিন
১৬. ফরিদা আক্তার, নির্বাহী পরিচালক, নারী গ্রন্থ প্রবর্তনা
১৭. মহিউদ্দিন আহমেদ, প্রকাশক ইমেরিটাস
১৮. ড. ফস্টিনা পেরেইরা, মানবাধিকার বিষয়ক আইনজীবী
১৯. ড. বীণা ডি কস্টা, শান্তি ও সংঘর্ষ বিশেষজ্ঞ, অস্ট্রেলিয়ান ন্যাশনাল ইউনিভার্সিটি
২০. শাহীন আক্তার, লেখক
২১. আফসান চৌধুরী
২২. ড. আসিফ নজরুল, রাজনৈতিক বিশ্লেষক
২৩. রেহনুমা আহমেদ, লেখক
২৪. শহীদুল আলম, ফটোগ্রাফার
২৫. লিসা গাজী, সংস্কৃতিকর্মী
২৬. ড. দিনা এম সিদ্দিকী, শিক্ষাবিদ
২৭. আনু মুহম্মদ, প্রফেসর, অর্থনীতি বিভাগ, জাহাঙ্গীরনগর বিশ্ববিদ্যালয়
২৮. লুবনা মারিয়ম, সংস্কৃতিকর্মী
২৯. নায়লা জামান খান, প্রফেসর ও বিভাগীয় প্রধান, পেডিয়েট্রিক নিউরোসাইন্স, বাংলাদেশ ইনস্টিটিউট অব চাইল্ড হেলথ, ঢাকা শিশু হাসপাতাল
৩০. জাকির হোসেন, মানবাধিকারকর্মী
৩১. তাহমিমা আনাম, লেখক
৩২. অরূপ রাহী, সংগীত শিল্পী, লেখক ও অধিকারকর্মী
৩৩. মুক্তাশ্রী চাকমা সাথী, অধিকারকর্মী
৩৪. ড. জারিনা নাহার কবির, সহযোগী অধ্যাপক, কারোলিনস্কা ইনস্টিটিউট, স্টকহোম, সুইডেন
৩৫. মো: নুর খান লিটন, মানবাধিকারকর্মী
৩৬. ড. সামিয়া হক, সহযোগী অধ্যাপক, অর্থনীতি ও সমাজবিজ্ঞান বিভাগ, ব্র্যাক বিশ্ববিদ্যালয়
৩৭. ড. শাহনাজ হুদা, শিক্ষাবিদ
৩৮. শবনম নাদিয়া, লেখক
৩৯. মাহমুদ রহমান, লেখক
৪০. নাসরিন সিরাজ এ্যানি, নৃবিজ্ঞানী ও ফিল্ম মেকার
৪১. সেওতি সবুর, শিক্ষাবিদ
৪২. আনুশেহ আনাদিল, যাত্রা’র (ফ্যাশন হাউজ) প্রতিষ্ঠাতা, সংগীত শিল্পী ও অধিকারকর্মী
৪৩. সারাহ শিহাবুদ্দিন, শিক্ষাবিদ
৪৪. ইলিরা দেওয়ান, লেখক ও অধিকারকর্মী
৪৫. তিব্র আলী, সম্পাদক, আলাল ও দুলাল এবং ফেলো, পেরিমিটার ইনস্টিটিউট ফর থিওরিটিক্যাল ফিজিকস্
৪৬. দেলোয়ার হোসেন, নৃবিজ্ঞানী, এডিনবার্গ ইউনিভার্সিটি
৪৭. মাসুদ খান, কনসালটেন্ট
৪৮. রেজাউর রহমান, অধিকারকর্মী
৪৯. জিয়াউর রহমান, এ্যাডভোকেট
৫০. হানা শামস আহমেদ, লেখক ও অধিকারকর্মী
৪. এই বিবৃতি ও আমাদের আচরণের ব্যাখ্যা চেয়ে আন্তর্জাতিক অপরাধ ট্রাইব্যুনাল-২ ১৪ জানুয়ারী ২০১৫ তারিখে দেয়া আদেশ নং ৪ প্রদান করেন। এই আদেশক্রমে নি¤েœাক্ত ব্যাখ্যা ২৭ শে জানুয়ারী ২০১৫ ট্রাইব্যুনালে নিজেরা হাজির হয়ে প্রদান করি।
মাননীয় ট্রাইব্যুনাল এর ১৪.০১.২০১৫ তাং এর আদেশ অনুসরণে ব্যাখ্যা প্রদান:
১.  আমি মাননীয় ট্রাইব্যুনাল এর ৪ নম্বর আদেশ, তাং ১৪.০১.২০১৫ এর কপি পেয়েছি, এবং উক্ত আদেশ অনুসারে প্রথম আলো-য় ২০.১২.২০১৪ এ প্রকাশিত আমাদের ৪৯ জন নাগরিকের বিবৃতি প্রসঙ্গে আমার ‘আচরণ’ ও ‘বিবৃতি’ বিষয়ে ‘ব্যাখ্যা’ উপস্থাপন করছি।
২.  শুরুতেই আমরা শ্রদ্ধার সাথে জানাতে চাই যে আমাদের বিবৃতি ও আচরণে “জনমনে ট্রাইব্যুনালের কর্তৃত্ব ও প্রাতিষ্ঠানিক সম্মানকে খর্ব করা” কিংবা “উন্মুক্ততা ও স্বচ্ছতা” বিষয়ে প্রশ্ন উত্থাপনে কোনো অভিপ্রায় ছিল না এবং এ ধরনের কোনো ধারণা অনবধানবশত প্রতীয়মান হয়ে থাকলে সেজন্য আমরা দুঃখ প্রকাশ করছি।
৩. উক্ত বিবৃতিতে স্বাক্ষরদানকারী সকলেই আইন ও আদালতের প্রতি শ্রদ্ধাশীল। আমরা অনেকে ১৯৭১ এর মুক্তিযুদ্ধে সরাসরি অংশগ্রহণ করেছি, অনেকে যুদ্ধে হারিয়েছে পরিবারের সদস্য, দীর্ঘ দিন ধরে যুদ্ধ অপরাধীদের বিচারের দাবিতে সোচ্চার থেকেছি।
৪. আমরা দ্ব্যর্থহীনভাবে বলতে চাই, আমরা সকলেই ১৯৭১ এর মুক্তিযুদ্ধের চেতনা ও মহান আদর্শে দৃঢ়ভাবে বিশ্বাস করি। আমরা এও বিশ্বাস করি যে শাস্তি থেকে দায়মুক্তির ইতি টানতে এবং যুদ্ধাপরাধী ও মানবতাবিরোধী অপরাধীদের বিচারের ব্যাপারে, এদেশের জনগণের প্রত্যাশা পূরণের লক্ষ্যে একটি দীর্ঘ সংগ্রামের ফসল হিসেবে এই মহান ট্রাইব্যুনাল প্রতিষ্ঠিত হয়েছে। মুক্তিযুদ্ধ চলাকালীন অত্যাচারের জন্য যারা দায়ী তাদের বিচারের আওতায় আনার এই উদ্যোগের প্রতি আমাদের সম্পূর্ণ সমর্থন রয়েছে।
৫. উক্ত বিবৃতি এই বিশ্বাস এবং উপলব্ধি থেকে প্রদান করা হয়েছে যে বাংলাদেশের সংবিধানে স্বীকৃত কতিপয় মৌলিক অধিকার এবং স্বাধীনতা যেমন জীবন ও ব্যক্তি স্বাধীনতার অধিকার, আইনের দৃষ্টিতে সমতা, চিন্তা ও বিবেকের স্বাধীনতা, বাক স্বাধীনতা এবং সংগঠিত হওয়ার স্বাধীনতা মুক্তিযুদ্ধের চেতনা ও আদর্শের-ই প্রতিফলন।
৬. আমরা মাননীয় আদালতের কাছে, যার প্রতি আমরা গভীরভাবে শ্রদ্ধাশীল, আমাদের এই ‘ব্যাখ্যা’ গ্রহণ করে বিষয়টি নিষ্পত্তি করার জন্য বিনীত আবেদন করছি।
৭.  ১৪ জানুয়ারী ২০১৫ তারিখের ইংরেজীতে লেখা আপনাদের ৪ নং আদেশে আমাদের বিবৃতির বিষয়বস্তুর কারণ ব্যাখ্যা ও ব্যবহার বিবৃত করে সশরীরে অথবা আইন বিশেষজ্ঞের মাধ্যমে ২৭ শে জানুয়ারী ২০১৫ তারিখে ট্রাইব্যুনালে উপস্থিত হবার নির্দেশ দেয়া হয়। এটা জানা মাত্র আমাদের প্রথম স্বাক্ষরকারী আইন বিশেষজ্ঞ ডঃ শাহদীন মালিক, ‘সুজন’ (সুশাসনের জন্য নাগরিক) এর মহাসচিব ডঃ বদিউল আলম মজুমদার, তত্ত্বাবধায়ক সরকারের প্রাক্তন উপদেষ্টা ও ট্রান্সপারেন্সি ইন্টারন্যাশনাল বাংলাদেশ (ঞওই) এর সভাপতি হাফিজউদ্দিন খান, বাংলাদেশ পরিবেশ আইনজীবি সমিতি (বেলা) এর নির্বাহী পরিচালক সৈয়দা রিজওয়ানা হাসান এবং আরও কয়েকজন আপনাদের আদেশে ভীত সন্ত্রস্ত হয়ে পড়েন এবং নিঃশর্ত ক্ষমার আবেদন করেন।
৮.  অতঃপর ২৩শে ফেব্রুয়ারী ২০১৫ তারিখে মাননীয় ট্রাইব্যুনাল আমাদের ব্যাখ্যা সন্তোষজনক নয় বলে জানান। আমাদের বিবৃতির কোন বাক্য বা শব্দচয়ন এবং আমাদের কোন আচরণ মাননীয় ট্রাইব্যুনাল অপরাধ বিবেচনা করেছেন জানতে চাইলে ট্রাইব্যুনালের মাননীয় সদস্য জানান ট্রাইব্যুনাল ব্যাখ্যা দিতে বাধ্য নয়। তাহলে আমরা কোথায় কিভাবে অন্যায় হয়েছে বুঝবো কি করে জানতে চাইলে আমাদের বলা হয়, লিখিত আদেশে তার উল্লেখ থাকবে।
৯.  কিন্তু দুঃখজনক এই যে, ২৩ ফেব্রুয়ারী ২০১৫ তারিখের আদেশ নং ১২ এ আমাদের বিরুদ্ধে অভিযোগ সুস্পষ্ট করা হয় নাই। সত্যি কথা বলতে আমরা এখনও বুঝতে পারছি না আমাদের প্রদত্ত বিবৃতির কোন বাক্য বা বাক্যাংশ আদালতের দৃষ্টিতে অবমাননাকর।
১০. আমরা আবারও বিনয়ের সাথে জানাতে চাই যে, আদালত অবমাননার কোনো ইচ্ছা বা উদ্দেশ্য আমাদের কখনই ছিল না এবং এখনও নেই। আমরা আদালতের প্রতি শ্রদ্ধাশীল এবং এই বিবৃতির মাধ্যমে যা বলেছি তা ‘সাধারণ এবং ন্যায্য সমালোচনা’ এর আওতায় পড়ে যা কিনা আইনসিদ্ধ।
১১. আমরা সুনাগরিক এবং দেশপ্রেমিক। আমরা প্রত্যেকে আইনের শাসনে বিশ্বাসী। উল্লেখ্য বিবৃতিতে স্বাক্ষরদাতাদের মধ্যে মুক্তিযোদ্ধা আছেন, আর আছেন তারা, যারা বয়সের স্বল্পতার কারণে মুক্তিযুদ্ধে অংশগ্রহণ করতে পারেননি, কিন্তু সকলেই স্বাধীনতার পরে, দেশে এবং বিদেশে, মুক্তিযুদ্ধের সুমহান ঐতিহ্যকে তুলে ধরার ব্যাপারে সোচ্চার থেকেছি। সোচ্চার আছি। থাকব।
১২. সেই সূত্র ধরেই আমরা, এই গুটিকতক নাগরিক, আপনাদের সামনে এসে দাঁড়িয়েছি এবং আমাদের অবস্থান গ্রহণ করেছি। আমরা শুধু যুদ্ধ অপরাধীদের যথার্থ বিচার চাই না, আমরা চাই যাতে সেই বিচার নিয়ে গর্ববোধ করতে পারি।
১৩. বর্তমানে দেশে অসহিষ্ণুতার জোয়ার বইছে, তারই পরিপ্রেক্ষিতে মাননীয় আদালতের দৃষ্টি আকর্ষণ করতে চাই, দেশের সব চিন্তাশীল, বিবেকবান নাগরিক দিকনির্দেশনা চাইছে, অনুপ্রেরণা খুঁজছে। আমরা নিশ্চিতভাবে জানি যে সারা দেশ আজ এই আদালতের দিকে তাকিয়ে আছে।
১৪. এখন প্রশ্ন উঠতে পারে, আমাদের মধ্যে যেখানে অভিজ্ঞ আইনজীবীরা নিঃশর্ত ক্ষমা চেয়েছেন, সেখানে আমরা কেন তা চাইছি না? আইনজীবীরা আদালতকে দেখেন আইনের দৃষ্টিতে। আর আমরা সাধারণ নাগরিকেরা দেখি প্রত্যাশার দৃষ্টিতে। আমরা আদালতকে মর্যাদার শিখরে স্থাপন করি। আমরা বিশ্বাস করি এই আদালত সহিষ্ণুতার উদাহরণ তৈরি করবে। সেই বিশ্বাস থেকেই আজ আমরা আপনাদের বিনয়ের সাথে জানাতে চাই যে আপনাদের সামনে দাঁড়ানোর সাহস পেয়েছি আপনাদের-ই কাছে থেকে। মাননীয় আদালত বলেছেন, তারা গঠনমূলক সমালোচনাকে স্বাগত জানান। আদালতের এই উদারতায় আমরা উৎসাহিত বোধ করেছি।
১৫. সংশ্লিষ্ট অভিযোগপত্রের ৫ম প্যারায় উল্লেখ করেছেন যে, বিবৃতি প্রদানকারীরা ডেভিড বার্গম্যানের আদালত অবমাননার রায় সম্পর্কে মন্তব্য করে আপাতঃদৃষ্টিতে প্রাথমিকভাবে (prima facie) আদালতের ক্ষমতা ও মর্যাদা (Authority and Institutional Dignity) জনগণের চোখে খাটো করেছেন যা জনস্বার্থের পরিপন্থী।
১৬. অথচ কাদের মোল্লার যাবজ্জীবন দণ্ডের জন্য আন্তর্জাতিক ট্রাইব্যুনালের রায়ের বিরুদ্ধে প্রকাশ্যে রাজপথে বিক্ষোভ এবং শাহবাগ চত্বরে মঞ্চ তৈরি করে ক্রমাগতভাব ক্ষোভ জানাতে থাকলেও আপনারা নিশ্চুুপ ও নীরব থেকেছেন। পত্রপত্রিকা ও রেডিও টেলিভিশনে উদ্যোক্তাদের নাম বারে বারে উচ্চারিত হলেও, ট্রাইব্যুনালের বিচারপতিগণ নিজেরা অথবা প্রধান অভিশংসক এর মাধ্যমে কোনো আদালত অবমাননা মামলা করেননি। সম্ভবত এক্ষেত্রে আপনারা যুক্তরাজ্যের মাননীয় বিচারপতি লর্ড আলফ্রেড ডেনিং (Lord Alfred Denning) কে স্মরণ করেছেন। উনি বলেছিলেন,
‘...remember that, from the nature of our office, we cannot reply to their criticisms. We cannot enter into public controversy. Still less into political controversy. We must rely on our conduct itself to be its own vindication’.
‘...it is to be hoped that the courts will remember the golden rule for judges in the matter of obiter dicta. Silence is always an option’.
‘... is to be hoped that the courts will remember the golden rule for judges in the matter of obiter dicta. Silence is always an option'.
১৭. আপনাদের ১৪ জানুয়ারী ২০১৫ তারিখের ৪ নম্বর আদেশনামার প্রেক্ষিতে আমরা যে জবাব প্রদান করেছিলাম, তা আপনাদের নিকট গ্রহণযোগ্য না হওয়ায় আপনারা আমাদের ২৩ জন বিবৃতি প্রদানকারীকে আন্তর্জাতিক অপরাধ ট্রাইব্যুনাল আইন, ১৯৭৩ এর নিন্মোক্ত ১১ (৪) ধারায় অভিযুক্ত করেছেন।
A Tribunal may punish any person who obstructs or abuses its process or disobeys any of its orders or directions or does anything which tends to prejudice the case of a party before it, or tends to bring it or any of its members into hatred or contempt, or does anything which constitutes Contempt of the Tribunal, with simple imprisonment up to one year or with fine which may extend to Taka Five thousand or with both.”
১৮. অভিযুক্ত আমরা কয়েকজন কি আন্তর্জাতিক অপরাধ ট্রাইব্যুনালের কাজে বাধা (obstruction) সৃষ্টি করেছি, না প্রক্রিয়া সম্পর্কে গালাগালি বা অপব্যবহার (abuse) করেছি কিংবা আদালতের হুকুম অমান্য (disobey) করেছি অথবা বিচারকার্যে ক্ষতি (prejudice) ঘটতে পারে এমন কিছু কি আমরা করেছি?
এখানে প্রণিধানযোগ্য লর্ড এ্যাটকিন এর ১৯৩৬ সনের একটি মন্তব্য-
''Justice is not a cloistered virtue; she must be allowed to suffer the scrutiny and respectful - even though outspoken - comments of ordinary men.”
- Lord Atkin in Ambard v. Attorney General for Trinidad & Tobago (1936)
১৯.  মাননীয় ট্রাইব্যুনাল ১ এপ্রিল ২০১৫ তারিখের ১২ নং আদেশের চতুর্থ প্যারা থেকে অনুমেয় যে, মাননীয় ট্রাইব্যুনাল বিশ্বাস করেন আমাদের বিবৃতি জনগণের কাছে আদালতকে খাটো করেছে।
নিন্মোক্ত তিনভাবে অবমাননা করার অভিযোগ আনা হয়েছে-১/ ট্রাইব্যুনাল স্বচ্ছতা ও উন্মুক্ততা নিয়ে প্রশ্ন তুলে২/ ডেভিড বার্গম্যান এর উপর শাস্তি প্রদানের যুক্তিকে প্রশ্নবিদ্ধ করে৩/ বাক স্বাধীনতার উপর আদালতের রায়ের “বিরূপ প্রভাব” নিয়ে উদ্বেগ প্রকাশ করে
২০. আমরা বিনীত নিবেদন করতে চাই যে, সাধারণ অর্থে আমাদের বিবৃতিকে পড়লে এটি পরিষ্কার যে এটা মাননীয় আদালত এর স্বচ্ছতা ও উন্মুক্ততা সম্পর্কে কোনো প্রশ্ন তোলে না। শুধু যুদ্ধ অপরাধের ক্ষেত্রে জবাবদিহিতার প্রক্রিয়াটি যেন সকল প্রশ্নের ঊর্ধ্বে থাকে, বিবৃতিতে সেই মন্তব্যই করা হয়েছে। সুতরাং উল্লিখিত বিবৃতি কোনো অবস্থাতেই আদালতকে অবমাননা করে না।
২১. উল্লিখিত বিবৃতি “ডেভিড বার্গম্যানকে প্রদত্ত শাস্তির যৌক্তিকতা” নিয়ে কোনো প্রকার প্রশ্ন উত্থাপন করেনি। বিবৃতিতে শুধুমাত্র মৌলিক মানবাধিকারের উপর মাননীয় ট্রাইব্যুনাল এর সিদ্ধান্তের সম্ভাব্য নেতিবাচক প্রভাবের কথা বলা হয়েছে।
২২. আন্তর্জাতিক অপরাধ আইনের অধীনে আপিল আবেদনের সুযোগ না থাকার বিষয়টি বিবৃতিতে তুলে ধরা হয়েছে। বিবৃতিটি সরকারের প্রতি আন্তর্জাতিক অপরাধ আইনের আদালত অবমাননার অংশটির যথাযথ সংস্কার করার আহ্বান জানিয়েছে।
২৩. পূর্বতন মামলার রায় অনুযায়ী সমালোচনা যদি যৌক্তিক হয় এবং তা সৎ উদ্দেশ্যে করা হয়, ভদ্র ও মার্জিত ভাষায় লেখা হয়, সঠিক তথ্য ব্যবহার করা হয় তাহলে তা গ্রহণযোগ্য হবে এবং কখনই অবমাননাকর বলে বিবেচিত হবে না। আদালত যদি বক্তব্যের সাথে দ্বিমত পোষণও করে তাহলেও না। অথচ বিগত তিন বৎসরে অত্র আন্তর্জাতিক অপরাধ ট্রাইব্যুনাল - ২ ডেভিড বার্গম্যানের আদালত অবমাননাসহ সম্ভবত ৮ (আট) টি আদালত অবমাননার মামলা পরিচালনা করেছেন। একই বিচারপতির আদালতে তিন বৎসরে এতগুলো আদালত অবমাননার ফয়সালা অভূতপূর্ব।
২৪. সংশ্লিষ্ট অভিযোগনামার ৮ম প্যারায়, ট্রাইব্যুনালের ক্ষমতা ও মর্যাদা রক্ষা (Protecting authority and dignity of the Tribunal) এবং জনগণের মনে বিচার প্রক্রিয়া (Administration of Justice) সম্পর্কে ভ্রান্ত ধারণা প্রতিহত করার লক্ষ্যে আমাদের বিরুদ্ধে ১১(৪) ধারায় মাননীয় বিচারপতিত্রয় স্বতঃপ্রণোদিত হয়ে আদালত অবমাননার মামলা শুরু করেছেন।
২৫. অপর একটি অদালত অবমাননার (Contempt of the Court) প্রসঙ্গ আপনাদের স্মরণে আনতে চাইছি।
শেরপুরের জনাব মোহাম্মদ কামারুজ্জামানের মানবতাবিরোধী অপরাধ ও গণহত্যার বিচার চলাকালে তৎকালীন কৃষিমন্ত্রী বেগম মতিয়া চৌধুরী শেরপুরের এক জনসভায় বিচার সম্পর্কিত বক্তব্যের মাধমে বিচার প্রক্রিয়ায় বাধা (Obstructing administration of Justice) সৃষ্টির জন্য আদালত অবমাননা মামলায় ১১(৪) ধারায় অভিযুক্ত হয়েছিলেন। তিনি প্রকাশ্য সভায় বলেছিলেন,
‘শোনা যাচ্ছে শেরপুরের চিহ্নিত যুদ্ধাপরাধী কামারুজ্জামানকে
বাঁচাতে অনেকে সাফাই সাক্ষ্য দিতে যাবেন। সাফাই সাক্ষ্য
দিয়ে তারা বাড়ি ফিরতে পারবেন কিনা সন্দেহ। ঘরে ফেরার
আগেই জনগণই পিটিয়ে তাদের বিচার করে ফেলবেন।’
 বক্তব্যটি সরকারি বাংলাদেশ সংবাদ সংস্থা কর্তৃক প্রচারিত হয়েছিল এবং বাংলাবার্তা ২৪.কম ও ‘দৈনিক নয়া দিগন্তে’ প্রকাশিত হয়েছিল। সকল পূর্বাপর বিষয় বিবেচনা করে আন্তর্জাতিক ট্রাইব্যুনাল -২ কৃষিমন্ত্রী বেগম মতিয়া চৌধুরীকে আদালত অবমাননার মামলা থেকে ‘দায়মুক্তি দিয়েছিলেন’। ১৩ই নভেম্বর, ২০১২।
২৬. আমরা বিনীতভাবে বলতে চাই যে আমাদের বিবৃতি ন্যায্য সমালোচনার গণ্ডির মধ্যে পড়ে যার অনুমতি বাংলাদেশের সর্বোচ্চ আদালত দিয়েছেন।
আমাদের বিবৃতিতে কোনো প্রকার অশোভন ভাষা ব্যবহার করা হয় নাই, কোনো তথ্য বিকৃত করা হয় নাই, বা এমন কোনো বক্তব্য রাখা হয় নাই যাকে বৈরী, অসৎ বা তাচ্ছিল্যপূর্ণ বলা চলে। উপরন্তু, বিবৃতির ভাষা অত্যন্ত মার্জিত এবং যুক্তিসঙ্গত। বিবৃতিতে মাননীয় আন্তর্জাতিক অপরাধ ট্রাইব্যুনালের মাননীয় বিচারপতিদের প্রতি কোনো প্রকার কটাক্ষ করা হয় নাই, বা কোনোরকম পক্ষপাত দোষারোপ করা হয় নাই। বিবৃতিতে কোনো রকম প্রচ্ছন্ন হুমকি, অসম্মানজনক ভাষা বা আক্রমণ নাই। এই সব কারণে বিবৃতিটি অবমাননাকর ভাবার কারণ নেই।
২৭. বিবৃতিটি কেবল মতপ্রকাশের স্বাধীনতার উপর রায়ের কী প্রভাব পড়তে পারে তা আলোচনা করেছে মাত্র। আমাদের সংবিধানের ৩৯(২) ধারার অধীনে মত প্রকাশের স্বাধীনতা সুরক্ষিত। এই ধরনের সমালোচনা বিচার ব্যবস্থার উপর মানুষের আস্থায় কোনো প্রভাব ফেলে না।
২৮. ১লা এপ্রিল ২০১৫ তারিখের ১২ নম্বর আদেশপত্রের চতুর্থ প্যারায় যে ২৩ জন বিবৃতিদাতা নিঃশর্ত ক্ষমা প্রার্থনা করেননি তাদের বিরুদ্ধে প্রাথমিক পর্যালোচনায় ট্রাইব্যুনালের বিরুদ্ধে কুৎসা রটনার (Scandalising) অভিযোগ আনা হয়েছে। আমরা আদালতের বিরুদ্ধে কোনোরূপ ঘৃণা ও ক্ষোভের চেষ্টা করিনি।
 এতদ প্রসংগে, দুটি বিষয়ের অবতারণা করতে চাই।২৯. ‘(Scandalising the court) বিষয়ক অভিযোগটি ভাসা ভাসা, আবছা ও অস্পষ্ট বিধায় বিলেতের আইন কমিশনের সুপারিশের ভিত্তিতে বৃটিশ সরকার ২০১৩ সনে আদালতের বিরুদ্ধে কুৎসামূলক রটনার অভিযোগের ধারাটি বিলোপ করেছে।
অপর একটি উদাহরণ প্রাসঙ্গিক হবে।
বিলেতের আদালতের বিচারক ও তাদের কার্যকলাপের তীব্র সমালোচনা করে লণ্ডনের সাপ্তাহিক সাময়িকী ‘পাঞ্চ’ এ প্রবন্ধ প্রকাশের কারণে বৃটিশ রাজনীতিবিদ, প্রবন্ধকার দার্শনিক এবং পরবর্তীতে লর্ড চ্যান্সেলার কুইনটিন হগ (Rt. Quintin Hogg QC, MP) ১৯৬৮ সনে আদালত অবমাননার অভিযোগে অভিযুক্ত হয়েছিলেন।
আদালত অবমাননার দায়ে প্রধান বিচারপতি স্যার আলফ্রেড ডেনিং লিখেছিলেন----
“Let me say at once that we will never use this jurisdiction as a means to uphold our own dignity, that must rest on surer foundations. Nor will we use it to suppress those who speak against us. We do not fear criticism, nor do we resent it. For there is something far more important at stake. It is no less than freedom of speech itself.”
...Mr. Quintin Hogg has criticised the court, but in so doing he is exercising his undoubted right. The article contains an error, no doubt, but errors do not make it a contempt of court. We must uphold his right to the uttermost.
‘I hold this not to be a contempt of court and would dismiss the application’.”
[Lord Denning, Master of Rolls, in The Due Process of Law, 1980]
৩০. উপসংহারে, আমাদের বিরুদ্ধে আনীত আদালত অবমাননার অভিযোগের উত্তরে বিবেকের অনুশাসনে উদ্দীপ্ত হয়ে সকল অভিযোগ অস্বীকার করছি। আমরা বিবৃতিদাতারা বাংলাদেশের আন্তর্জাতিক অপরাধ ট্রাইব্যুনালের ১১(৪) ধারায় কোনো অপরাধ করিনি, কোনো মনগড়া মিথ্যা বক্তব্য দেইনি, কল্পকাহিনী সৃষ্টি করিনি।
৩১. জনগণের প্রশ্নের পুনরুল্লেখ করে আদালতের সুহৃদের কর্তব্য পালন করেছি মাত্র। আমাদের বিশ্বাস, আপনারা আমাদের দেশপ্রেমের এই বহিঃপ্রকাশকে স্বাগত জানাবেন। আমরা এও বিশ্বাস করি, আপনাদের উদারতায় দেশবাসী উজ্জীবিত বোধ করবে, স্বস্তির নিঃশ্বাস ফেলবে।
৩২. মাননীয় বিচারপতিত্রয়, প্রত্যাশা করছি, আপনারা সম্পূর্ণ বিষয়টি খোলামনে পর্যালোচনা করে কেবলমাত্র আপনাদের বিবেকের নির্দেশের ভিত্তিতে সুষ্ঠু ন্যায়বিচার করবেন।
উপরোক্ত সবকিছু বিবেচনায় নিয়ে ন্যায়বিচারের স্বার্থে আমাদেরকে আদালত অবমাননার দায় থেকে মুক্তি দিয়ে বাধিত করবেন।
স্বাক্ষর
........................................
শিরীন পারভিন হক, ডঃ শহিদুল আলম, ডাঃ জাফরুল্লাহ চৌধুরী 

