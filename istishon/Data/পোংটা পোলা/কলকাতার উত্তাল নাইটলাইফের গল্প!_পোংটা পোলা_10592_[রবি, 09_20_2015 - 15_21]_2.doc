কলকাতার উত্তাল নাইটলাইফের গল্প!



হার্ডওয়ার্কের চাপে গোটা দিনই কলকাতা শহর নুয়ে থাকে। কর্পোরেট প্রেশার চেপে বসে থাকে তার নার্ভে। তারপর সন্ধে নামার আগে সে মনে মনে আওড়ে নেয় পার্টি হার্ডারের মন্ত্র। অনলাইনে স্মার্ট শহর নিমেষে কানেক্টেড হয়ে পড়ে উত্তর থেকে দক্ষিণে, পূব থেকে পশ্চিমে। তারপর রাতের আলো আঁধারীতে যোগ হওয়া পেগে ছলকে ওঠে উদ্দীপনা। 
এই সেদিনও রোডসাইড ধাবা অথবা দক্ষিণ কলকাতার কোনও গুরুদুয়ারার পার্কিং-এ গাড়ি থামিয়ে তড়কা রুটিই ছিল শহরের পরিচিত নাইটলাইফ বা নিশিযাপন। কিন্তু এখনকার কল্লোলিনী বেছে নেয় কোনও এক রঙিন ডান্স ফ্লোর অথবা মাদকীয় মুগ্ধতায় জড়ানো আলতো হাতের ছোঁয়া। আবার কখনও ডিজের মিউজিক বিটের মধ্যে আদিম সভ্যতার হৃদস্পন্দন।
কলকাতার মনে জায়গা করে নেয় হালে হওয়া ‘দ্য মিক্স’, ইংরেজিতে The Myx। পার্ক স্ট্রিটের এই নয়া নিশিযাপনের হ্যাংআউট অনেক রকমেরই বিনোদন নিয়ে হাজির শহরের বুকে। রাত ৮টা থেকে ১২ পর্যন্ত মিক্সে চলে ‘মিক্সিং অফ কাউন্টার কালচার’। আলিশান আলোক রোশনাইয়ে মোড়া স্যান্ডস্টোন দিয়ে তৈরি বিল্ডিংয়ের প্রথম তিনটি লেভেলে আইরা-চিলি ওক্-আউট অফ দ্য ওয়ার্ল্ডে রয়েছে খানাপিনার ব্যবস্থা। আর তার ঠিক ওপরেই স্পেশিয়াস ডান্স ফ্লোর। সঙ্গে রঙিন জলের মাদকীয়তা ও লাইভ মিউজিকের কোমর দোলানি। দ্য মিক্সেসের আবহাওয়াতে মত্ত মহানগর বলতেই পারে, ‘Yes, that’s the place’! দ্য মিক্সের এক্স ফ্যাক্টর নিজস্ব ফিংগার ফুড, যা একদমই মিস করার মতো নয়।

আবার কখনও ইয়ং কলকাতা ঠাঁই নেয় ক্যামাক স্ট্রিটের বন্ধ হয়ে যাওয়া এক ডিসকোথেকের বিল্ডিংয়ে অন্য আর এক ‘আর্বান ঠেক’-এ। আর্বান দেশি ৯এফ, ইংরেজিতে ‘Urban Dezi 9F’! নাম শুনেই বারোটা থেকে বারোটার এই কোজি অ্যম্বিয়েন্সে ঘড়ির কাঁটা থেমে যায় অনেক শহুরে পড়ুয়ারই। ন’তলার ওপরে এই বার-রেস্তরাঁ-হুকা! যা কিনা কলেজ ছাত্র-ছাত্রীদের ফেভারিট ডেস্টিনেশন। হাল ফ্যাশনের মেয়েদের তো এই জায়গার ‘হ্যাপি আওয়ার’ ঠোঁটের ডগায়। তারা তো বলেই ফেলে, আর্বান দেসির হ্যাপি আওয়ারে দুটো ড্রিঙ্ক নিলে তৃতীয়টা ফ্রি এবং হুকাতেও এক গল্প। এখানকার টুটি-ফ্রুটি হুকা টিনদের মধ্যে কাড়াকাড়ির বিষয়। এখানে এলে, দু’পেগ হুইস্কির পর ন’তলার উপর থেকে দূরে মিশে যাওয়া আঁকা-বাঁকা সড়কটা দেখে মনে হতেই পারে, “শহর যেন কবিতা, হারিয়ে সংহতি..”। চাইনিজ ও মোগলাই খাবারের পাশাপাশি লেজার শো এবং রাতমাতানো মিউজিকও এখানকার ইউএসপি।
উচ্চ মধ্যবিত্তদের নিশিযাপনের আস্তানার আবার হরেক রকম ঠিকানা৷ অ্যাস্টরের প্লাশ, ‘Plush’! হ্যাঁ, থিয়েটার রোডের এই পাঁচতারা হোটেলের নাইটক্লাবের নামের মধ্যেই লুকিয়ে থাকে শহরের অ্যাড্রেনালিন স্প্ল্যাস। ড্রিংক থেকে হুকা-মনোরম পরিবেশ, সঙ্গে ‘স্পাইসি গ্লেজড প্রণ’ অথবা ‘ক্যারিবিয়ান চিকেন স্কিউয়ার’ তো মাস্ট। শহরের ‘উইথ দ্য ট্রেন্ড’ বাবলিদের কাছে বুধবারের প্লাশ অন্য মানে বহন করে। কারণ, এই দিন প্লাশে চলে উইমেন’স হ্যাপি আওয়ার। তন্দুরি আলো ও দামি পারফিউমের খাঁজে বইতে থাকে আনলিমি়টেড ককটেলের স্রোত। সাধারণ যে কোনও দিন ৫টা থেকে ১২টা ও ৩টে থেকে রাত ১টা পর্যন্ত, শনিবার খোলা থাকে এই উদ্দীপনা উদযাপনের সক্রিয় গেট পাস। সোমবার, ওই একদিনই বন্ধ থাকে প্লাশ। আর মঙ্গল থেকে শুক্র ৫টা থেকে ৮টা হ্যাপি আওয়ার চলে এখানে। শনি-রবি হ্যাপি আওয়ার থাকে ৩টে থেকে ৮টা।

ব্যস্ত শেক্সপিয়র সরণিতে জ্যাসমিন টাওয়ারে অবস্থিত ‘নকচার্ন’ অথবা আমেরিকানার দোহাই দিয়ে ‘নকটার্ন’, ইংরেজিতে Nocturne শহরের আর একটি হাইডআউট৷ RJ অনির্বানের চোখে এখানে কলকাতার ক্লাসি ক্রাউডরাই আসেন। ঝলমলে আলো ও ঝকঝকে ইন্টেরিয়রস। এক চিলতে অ্যরিস্ট্রোকেসিতেই ফিদা এখানকার ক্লাব সভ্যতার ব্যাটন বয়ে নিয়ে যাওয়া জনতা। এখানকার ফিংগার ফুড ও পিৎজা তিলোত্তমার হট ফেভারিট৷ রাত বাড়তে না বাড়তেই মৃদু মিউজিক থেকে লাউড সাউন্ডে জমে ওঠে এখানকার নকটার্নাল লাইফস্টাইল৷ দুপুর ২টো থেকে রাত সাড়ে ১২টা পর্যন্ত খোলা থাকে নকচার্ন। আলাদা এক স্মোকিং জোনও রয়েছে এখানে।
আরও তথ্য জানতে kolkata nightlife লিখে গুগল করুন। ছবি দেখতে ফ্লিকারে ঢু মারুন। 

