কাগু হঠাৎ চ্যাতলো ক্যান_ মিছা তো কিছু কয় নাই!



গতকাল ২৯ জুন, ২০১৫ সংসদে জামানার শাহী পল্টিবাজ এরশাদ কাগু আবার বোমা ফাটাইছেন। তার কথাগুলো মিডিয়াওয়ালারা একেকজন একেকভাবে ছাপছে। কিন্তু কাগু যা কইতে চাইছে সেইটারে তারা হাইলাইট করে নাই। কাগু বোমা ফাটাইছেন, কারণ অন্নদাতা শেখ হাসিনার উপস্থিতিতেই তাকে সহ, নিজের বউ এমনকি স্পিকার, খালেদা- কাউকেই ছাড়েন নাই তিনি। যথার্থ কিছু অভিযোগও আনছেন। 
গতকাল সোমবার জাতীয় সংসদে নারীর ক্ষমতায়ন প্রসঙ্গে এরশাদ বাজেট আলোচনায় বলেন, ‘কথায় কথায় বলা হয়, প্রধানমন্ত্রী নারী, সংসদ উপনেতা নারী, স্পিকার নারী, বিরোধীদলীয় নেত্রী নারী। এরা কিন্তু শোপিস। এরা শোপিস।’ 
এ সময় নারী সদস্যদের চিৎকার, প্রতিবাদের মধ্যে এরশাদ তাদের উদ্দেশে বলেন ‘প্লিজ আমাকে বলতে দিন।’ পরিস্থিতি কিছুটা শান্ত হলে এরশাদ বলেন ‘বাইরে কিন্তু নারীরা অসহায়, বাইরে কিন্তু নারীরা অসহায়। মানীয় স্পিকার, আপনার মনে আছে, আমরা একুশে ফেব্রুয়ারি মালা দিতে যাই শহীদ মিনারে। সেখানে কেউ থাকে না। মধ্যরাতে কেন সেখানে কোনো নারী যায় না, কারণ তারা ভয় পায়।’
এরশাদ বলেন, ‘পহেলা বৈশাখের কথা মনে আছে, আমি ভুলিনি, কি ঘটেছিল, কোথায় ঘটেছিল, ভিডিও ফুটেজ দেখিছি, তার কী বিচার হয়েছিল, বিচার হয়নি। নারীরা আজ এসিড সন্ত্রাসের শিকার হচ্ছে।’
বাজেট আলোচনায় এরশাদ বলেন, ‘সর্বত্র ঘাটতি। শিক্ষা, রাজনীতি, আর্থসামাজিক খাতে ঘাটতি। এ ঘাটতি পূরণ করতে না পারলে আমরা কীভাবে চলব? শেয়ারবাজারে মানুষের আহাজারি শুনেছি। আমি পালিয়ে এসেছি। তাঁদের বলেছিলাম, প্রধানমন্ত্রী একজন মা। আপনারা তাঁর সন্তান। নিশ্চয়ই প্রধানমন্ত্রী একটা ব্যবস্থা করবেন। কী ব্যবস্থা নিয়েছেন, জানি না। একটা কমিটি করা হয়েছিল। কারা কারা দায়ী, রিপোর্টে সুস্পষ্ট বলা হয়েছিল। কোনো ব্যবস্থা নেওয়া হয়নি। তাঁরা সমাজে আমাদের পাশেই বসেন। এটা কোনো সুবিচার নয়।’
এরশাদ বলেন, ‘কথায় আছে, ব্যাংক থেকে টাকা নাও, ফেরত দিতে হবে না। ৫৬টি ব্যাংক থেকে খেলাপি ঋণ ৫৫ হাজার কোটি টাকা। লুটপাট হয়েছে ১০ হাজার কোটি টাকা। এই টাকা করদাতার। বিচার হলো না। আবার বাজেটে ৫ হাজার কোটি টাকা দেওয়ার প্রস্তাব করা হলো।’ তিনি বলেন, ‘মাদকের ছোবলে সারা দেশ জর্জরিত। সর্ষের মধ্যে ভূত থাকলে দেশ চলবে কী করে?’
এর মধ্যে আরেকটা ঘটনা ঘটেছে। এরশাদের স্ত্রী রওশন যখন বক্তৃতা দিতে ওঠেন, তিনি এরশাদের বক্তব্যের জন্য ক্ষমা চান। এ সময় পাশে বসা এরশাদ মুচকি মুচকি হাসছিলেন। 
আমার কথা হচ্ছে, কাগু হঠাৎ এরকম চ্যাতলো ক্যান? মিছা কথা তো কিছু কয় নাই। বাস্তবেই তো দেশে নারীর স্বাধীনতা বলে কিছু নাই। অর্থনিতি নিয়ে যা ঘটছে, বিশেষ করে ব্যাংকে, তা কোনো আইন দিয়ে ব্যাখ্যা করা যাবে না। গণমাধ্যমগুলো এরশাদের বক্তব্যকে এভাবে মজার বিষয় হিসেবে প্রচার না করে সরকারের সমালোচনা হিসেবে দেখলে এটা পজিটিভ হতো বলে মনে করি।

