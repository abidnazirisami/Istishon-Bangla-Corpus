সৃষ্টি একটি নতুন সৌন্দর্যের


আমি বদলে যাচ্ছি। আমার মন বড় হচ্ছে বা বদলে যাচ্ছে, আমার শরীর বড় হচ্ছে বা বদলে যাচ্ছে। নাকি আমার চারপাশ বদলে যাচ্ছে । আমি যা কিছু দেখছি, যা কিছু আমার সামনে আছে, বা যে মানুষ গুলোকে আমি এতদিন ধরে দেখে আসছি সব এবং সবাই বদলে যাচ্ছে। কখন থেকে এই পরিবর্তনের পর্ব শুরু হল? নাকি সব এমনই ছিল আমি বুঝি নি। অথবা আমিই হয়তো এমন ছিলাম। জানতে পারি নি। আগে কখনো আমার মধ্যে এই বোধ সৃষ্টি হয় নি। এখন কেন হচ্ছে? কোথায় কি ঘটে গেলো? কোথায় কিছু ভেঙে গেছে। কিছু নতুন সৃষ্টি হচ্ছে। আমার নিজের অস্তিত্বের চিরচেনা রূপ আস্তে আস্তে ভেঙে যাচ্ছে। দৃশ্যমান সব বস্তু, সকল মানুষ আস্তে আস্তে আমার সামনে ভেঙে যাচ্ছে। কিন্তু কেন ভাঙছে, কেন গড়ছে? কে ভাঙছে কে গড়ছে? 
কিছু দিন আগেও আমি সরল ছিলাম। ছিলাম নিস্পাপ। ছিলাম ঝিরঝির বাতাসের মতো। ইচ্ছের অধীন আমি যখন যা খুশি করতে পারতাম। ইচ্ছে হলেই আমি দৌড়াতে পারতাম। উড়তে পারতাম। হঠাৎ হোঁচটও খেতাম। ব্যথা পেতাম। হাউমাউ করে কাঁদতাম। মা এসে আমাকে শান্ত করতো। বাবা এসে মলম লাগাত। এখন কেন আমি দৌড়াতে পারি না। হোঁচটও খাই না। মাকে ছুটে আসতে দেখি না। বাবাকে “আহ, আবার ব্যথা পেয়েছে” বলতে শুনি না। 
আমি টের পাই আমার ভেতরে কিছু ভেঙে নতুন কিছু সৃষ্টি হচ্ছে। আমি ভয়ে কুঁকড়ে আছি। উদ্বিগ্ন চিত্তে আমি বিমর্ষ হয়ে আছি। মাঝে মাঝে এখন লজ্জা পাই। এই লজ্জা আগে কেন আসে নি আমার? সেদিনও আমি শুধুমাত্র একটি ছোট জামা আর প্যান্ট পরে “বরফ চোর” খেলেছি। আমার লজ্জা লাগে নি। কেউ আমার দিকে অদ্ভুত দৃষ্টিতে তাকায় নি। আজ তাকিয়েছে। আমার গলার নিচের দিকে কেউ একজন বার বার ভয়ংকর দৃষ্টিতে তাকিয়ে ছিল। আমি নিশ্চল হয়ে গিয়েছিলাম সেই দৃষ্টিতে। বাসার দারোয়ান। যাকে আমি আঙ্কেল ডাকি। যে মাঝে মাঝে আমাকে চুইঙ্গাম কিনে দিতো। আমি তার কোলে চড়ে চুইঙ্গামের আবদার করতাম। সে আজ আমাকে ভয়ংকর দৃষ্টি উপহার দিয়েছে। 
আমি বাসায় এসে ভালো করে আমার জামাটির দিকে তাকাই। কোথাও আমি কিছু দেখতে পাই না। কিন্তু ভেতরে আমি কিছু অনুভব করি। একটি লজ্জাবোধ আমাকে পেঁচিয়ে ধরে। আমি মুখ লুকাতে চাই। 
স্কুলে আমার বন্ধুদের হঠাৎ করে খুব অচেনা মনে হয়। এদের আমার অনেক বেশি জ্ঞানী মনে হয়। নিজেকে মনে হয় তুচ্ছ। এরা অনেক কিছুই জানে যা আমি জানি না। অনেক ভয়ংকর তথ্যও এরা জানে যা শুনে আমি বধির হয়ে যাই। এমন অনেক পোশাকের কথা জানে যা শুনে আমি মাঝে মাঝে ভাব করি “হ্যাঁ, আমিও জানি”
আমি মাকে জিজ্ঞেস করি। মা আমার দিকে ক্রুদ্ধ দৃষ্টিতে তাকায়। আমি বোকা হয়ে বসে থাকি। বুঝতে পারি না কেন আমার এই দৃষ্টি প্রাপ্য। 
বাবাকে আমার পাশের বাসার ভদ্রলোক মনে হয়। আমার সব আবদার ছিল বাবার কাছে। আমি প্রায় রাতে বাবার কোলে চড়ে দোকানে যেতাম। আমার আবদার পূরণ না হলে বাবাও ঘুমাত না। এখন আমি বাবাকে ধরতেও পারি না। একটা সংকোচ আমাকে ঝাপটে ধরে। আমি সার্বক্ষণিক ভয়ে থাকি কখন বাবার মুখোমুখি হয়ে যাই। এ তো আমারই বাবা। তবে এই সংকোচ কেন? এই অযৌক্তিক অচেনা বিরক্তিকর সংকোচ বোধ আমাকে টেনে হিঁচড়ে অনেক দূরে নিয়ে এসেছে বাবা থেকে। এখন আমার বাবার সাথে কথা বলার মাধ্যম মা।
বাবা অফিস থেকে ফিরলে ছুটে যেতাম, হাতে কিছু আছে কিনা আমার জন্য দেখার জন্য। এখন বাবার আওয়াজ শুনলেই আমি আমার রুমেই একটু নড়েচড়ে বসি। কানে কিছু কথা আসে যেখানে আমি একটি চাপা দীর্ঘশ্বাস শুনতে পাই। একটি অপারগতা অপর পাশ থেকে উড়ে এসে আমার মনে প্রশ্ন জাগায়, বাবাও কি অসহায়?
“রসমালাই নিশুকে দিয়ো, ও না সেদিন খেতে চেয়েছিল”
মা আমাকে রসমালাইয়ের বক্সটি এনে দেয়। আমি শ্বাস ফেলে মুক্ত হলাম। ভয়ে ছিলাম যদি বাবা ডাকে! না বাবা ডাকে নি। আমি বক্সটি খুললাম।
বাবা আমাকে ডাকে না আজ কতদিন? কতদিন হল আমি বাবাকে ফোন করে বলি না “আমার জন্য পার্ক নিয়ে আসবা” । বাবার চোখে চোখ তুলে তাকাই না কতদিন? ভুল করে যদি বাবা তাকায় আমার দিকে বাবার চোখে আমি কিসের যেন একটা লজ্জা দেখতে পাই। এই সেই বাবা যার চোখে আমি এখন লজ্জা দেখছি , তার কোলেই একসময় আমি ঘুমাতাম!
তবে কি শুধু একা আমি ভাঙছি না? বাবাও ভাঙছে? ওই দারোয়ান, স্কুলের বন্ধুরা আর... আর ওই লোকটা?
সেই দোকানদার। কিছুদিন আগেও আমি ওই দোকানে দৌড়ে দৌড়ে গিয়ে কোকাকোলা, খাতা পেন্সিল কলম কিনতাম । আজও আমি গিয়েছি। উড়তে উড়তে। কোক খাবো , নতুন খাতা কিনব এই খুশিতে। আমার উড়া থামে দোকানের সামনে গিয়ে।
“ভাইয়া, একটা কোক আর একটা এক দিস্তা খাতা দেন তো”
আমি খাতা নিয়ে সাদা পৃষ্ঠা গুলো উলটে পালটে দেখছিলাম। নতুন খাতা নতুন বই দেখতে আমার খুব ভালো লাগে। ছুঁয়ে দেখতে ইচ্ছে করে। পৃষ্ঠায় হাত রাখলে এক নরম ভেজা ভেজা শীতল অনুভূতি পাই। আমার হাত তাতে সুখ পায়। আমি আনন্দিত হই।
নতুন খাতা দেখলেই ইচ্ছে করে সুন্দর করে এতে লিখি। কিন্তু লিখতে গেলেই খাতাটি নষ্ট হয়ে যায়। আমার কুৎসিত হাতের লেখা দিয়ে খাতাটি নোংরা হয়ে যায়। 
হঠাৎ আমি চমকে উঠি। বুকে থাবা অনুভব করি। নিজের হৃৎস্পন্দন নিজেই শুনতে থাকি। আমি শক্ত করে খাতাটি ধরে থাকি।
“নিশু তোমাকে আমি ভালোবাসি”
এক সীমাহীন ভয়ংকর অজানা ভয়ে আমি স্তব্ধ হয়ে যাই। আমি কিছু না বলে টাকা দিয়ে অনেকটা দৌড়ে পালিয়ে আসি। বাসায় এসেও আমি হৃৎস্পন্দন শুনতে থাকি। আমি অস্থির হয়ে কাঁপতে থাকি। আমার হাত পা অবশ হয়ে যায়। থাবা লাগা বুকে আমি ব্যথা অনুভব করি। ভয়ে জর্জরিত আমি মাকে বলতে যাই। কিন্তু কেন জানি পুরোটা বলতে পারি না। শুধু মৌখিক কথটিই বলি। চোখে পানি নিয়ে , কম্পিত শরীর নিয়ে আমি মার বাহুবন্ধনে আবদ্ধ হতে চাই। কিন্তু আবার চমকে উঠলাম মার কথা শুনে।
“তোমারিই তো দোষ, এভাবে যখন তখন দোকানে গেলে তো এমনই হবে। আর কখনো যাবা না”
নিজেকে আমার অশুচি মনে হয়। নোংরা নর্দমার কীট মনে হয়। তীব্র অপরাধবোধে আমি বিহ্বল হয়ে যাই। “তোমারিই তো দোষ” কানে বাজতে থাকে। ঘৃণায় অপমানে নিজেকে ছিঁড়ে ফেলতে ইচ্ছে করে।
আমার বদলে যাওয়া আমার দোষ। আমার শরীরের বদলে যাওয়া আমার দোষ। আমার অপমান আমার দোষ।
আমি খেতে যাই অপরাধবোধ নিয়ে। আমি ঘুমোতে যাই অপরাধবোধ নিয়ে। আমি স্কুলে যাই অপরাধবোধ নিয়ে। আমি পড়তে বসি অপরাধবোধ নিয়ে। 
মাঝে মাঝে আমি অপরাধবোধ থেকে মুক্তি পাই। যখন আমি পাঠ্যপুস্তক ছাড়া অন্য কিছু হাতে নেই। শুধু হাতে নিয়েই আমি শান্ত স্থির কোন রকম কুৎসিত অনুভূতি ছাড়াই থাকতে পারি। আমার হাতে উঠে আসে হুমায়ূন আহমেদ, তিন গোয়েন্দা, জাফর ইকবাল। আমি ডুবে যাই। ডুবেই ঘুমিয়ে পরি। জেগে উঠি অপরাধবোধ নিয়েই।
সময় আমার এক পর্যায়ে বর্ণিল হয়ে যায় যেদিন একজন যুবক আমাকে ডাকে। প্রতিদিন স্কুলে যাওয়া আসার সময় তাকে দেখি। চোখে চোখ পড়ে। দেখলে হঠাৎ হৃৎস্পন্দন বেড়ে যায়। একটি ভালো লাগার অন্ধ অনুভূতি আমাকে ঘিরে থাকে। সেদিন সে আমার হাতে একটি কাগজ গুজে দেয়। আমি নিঃশ্বাস বন্ধ করে চিঠি নেই। বাসায় এসে সোজা বাথরুমে। আমি হাঁপাচ্ছি, ঘামছি, নিজেকে ভয়ংকর দুর্বল মনে হচ্ছে। দাঁড়াতে পাড়ছি না। বাথরুমেই আমি বসে পড়ি। চিঠি পড়ে আমি কাণ্ডজ্ঞান শূন্য হয়ে পড়ি। 
“আমাকে কেউ ভালোবাসে। তাকে আমার ভালো লাগে। তাকে দেখতে ইচ্ছে করে, কথা বলতে ইচ্ছে করে। এবং সেও আমাকে ভালোবাসে”
আমি সুখে ভাসতে থাকি। সার্বক্ষণিক একটিই ভাবনায় ডুবে থাকি। আমার পৃথিবীময় শুধু সে থাকে। আর কেউ নয়।আমি আমার প্রিয় অপ্রিয় সব কিছু থেকে দূরে সড়ে পড়ি। আমার বইয়ের উপর ধুলা জমে। আমার বাবা মাকে সম্পূর্ণ অপরিচিত মনে হয়। বন্ধুদের কথা আমার কানে যায় না। শিক্ষকরা আমাকে খারাপ ছাত্রী হিসেবে জানতে লাগলো। এবং এসব কিছুই আমাকে স্পর্শ করে না। আমি নিজের জগতে মন্ত্রমুগ্ধ হয়ে বাস করি। স্কুল ফাকি দিয়ে আমি তার সাথে হারিয়ে যাই দিনের পর দিন। পৃথিবীকে রঙিন থেকে রঙিনতম মনে হয়। 
সেদিনও আমি হারিয়েছিলাম তার সাথে। সে আমাকে সুন্দর নির্জন সবুজে নিয়ে যায়। আমি তার সান্নিধ্যে চঞ্চল হয়ে উঠি। হঠাৎ তার আচরণে আমি বধির হয়ে যাই। সে আমাকে ছুঁতে চায়। আমিও চেয়েছিলাম। তার হাত নিয়ে দীর্ঘক্ষণ বসে থাকতে চেয়েছিলাম। কিন্তু সে শুধু হাতেই সীমাবদ্ধ থাকতে চায় নি। ধীরে ধীরে সে হাতের উপরে উঠতে চায়। আমার নিঃশ্বাস বন্ধ হয়ে যায়। আমার মুখে সে তার লালা মিশাতে চায়। আমার ভেতর থেকে বমি ঠেলা দিয়ে বের হতে চায়। তার চোখ দেখে আমি ভয়ে কুঁকড়ে যাই। কামনায় উদীপ্ত লালসার দৃষ্টি দেখে আমি অন্ধ হয়ে যাই। আমাকে ঝাপটে ধরে। কঠিন শক্ত চাপে আমাকে গুড়ো করে ফেলে। আমার মনে পড়ে সেই দারোয়ানের দৃষ্টির কথা, সেই দোকানদারের থাবার কথা। আমি ব্যাকুল হয়ে তার ভয়াবহ চাপের নিচ থেকে কোনমতে নিজেকে রক্ষা করি। দমবন্ধ করে আমি দৌড়াতে থাকি। আমার দৌড়ানো শেষ হয় না। যেন আমি অনন্তকাল ধরে দৌড়চ্ছি । অবশেষে আমি ক্লান্ত হই। আমার রুমের বিছানাকে আমার শেষ নিরাপদ আশ্রয়স্থল মনে হয়। মাকে জড়িয়ে কাঁদতে ইচ্ছে করে। কিন্তু মাকে বললে মা আমকেই দায়ী করবে। অসহায় সঙ্গিহীন আমি ঢুকরে কেঁদে উঠি। চোখের জলকে নোংরা ড্রেনের পানি মনে হয়। শরীরের প্রতিটি অঙ্গ যেখানে তার স্পর্শ লেগেছে তাকে আমার ছিঁড়ে ফেলতে ইচ্ছে করে। আমি বাথরুমে মগ দিয়ে পানি ঢালতে থাকি ক্লান্তিহীন ভাবে। নোংরা স্পর্শে আমার শরীর মন সব কুষ্ঠ রুগীর মতো কুৎসিত হয়ে উঠে। ঘায়ে দগদগে চামড়ায় আমি সাবান মাখতে থাকি। একসময় আমি থেমে যাই। ঘুমে আমি অসাড় হয়ে পড়ি। বিছানায় লুটিয়ে পড়ি। 
সকালে আমি ফোলা দুচোখ নিয়ে জেগে উঠি। বিছানা ভিজে জবজবে হয়ে থাকে। জামা কাপড় পানিতে চুবানো মনে হয়। দুঃস্বপ্ন দেখেছি। ভয়ংকর দুঃস্বপ্ন। যেখানে কেউ আমার শরীরকে ছুরি দিয়ে খুঁচাতে খুঁচাতে রক্তাক্ত করতে থাকে। কিন্তু এখন সকাল। জানালার পর্দা ভেদ করে নরম সোনালি আলো রুমে জায়গা করতে চায়। কিছু আলো আমার মুখেও জায়গা করে নেয়। বহুদিন পর কোন স্পর্শ আমাকে ভীত করে নি। বরং প্রশান্তি দিচ্ছে।চোখের কোণে জল চিক চিক করে উঠে। কিন্তু এই জল কোন চাপা অপরাগতা, লজ্জা, ঘৃণা , অপমানবোধের জল নয়। সূক্ষ্ম একটি কারণহীন ভালো লাগার জল। 
আমার চোখ যায় টেবিলের দিকে। ধুলো জমা বইয়ে আমি হালকা হাতের স্পর্শ দেই। বুক কেঁপে উঠে। ভেতর থেকে কিছু ঢুকরে বের হয়ে আসতে চায়। চেপে রাখি। হঠাৎ একটা বই আমার দৃষ্টি আকর্ষণ করে। 
“ফুলের গন্ধে ঘুম আসে না”
গত বছর জন্মদিনে মামা দিয়েছিলো। উলটিয়েও দেখি নি। আমি মুখ ধুয়ে বারান্দায় গিয়ে নরম আলোয় বইটি নিয়ে বসলাম। কাটিয়ে দিলাম কিছু সময় । এই সেই সময় যে সময়ে প্রথম বারের মতো কোন বই আমাকে ভাবাতে শিখিয়েছে। কল্পনায় লাল নীল সবুজ, সুখ দুঃখ আঁকতে শিখিয়েছে।
মার ডাকে আমার কল্পনার রাজ্যে ছেদ পড়ে। উঠে দাঁড়াতেই কেমন যেন ঝরঝরে লাগে নিজেকে। যেন এই মাত্র ঘাম দিয়ে জ্বর সেরেছে ।
আমি নতুন করে স্কুলে যাই। এ আমার পুরনো স্কুল। কিন্তু মনে হচ্ছে নতুন করেই যাচ্ছি। আমি এক ধ্যানে প্রত্যেকটি বিষয় মনোযোগ দিয়ে পড়ি। ভেতরে আমি নির্মল কিছু ঘটে যাওয়ার আভাস পাই। আমি ধীরে ধীরে হাসতে থাকি। 
বাসায় এসে আমি মামাকে দেখি কিছু বই নিয়ে বসে আছে। মামার সাথে অপেক্ষা করছে শরৎচন্দ্র, রবীন্দ্রনাথের গল্প আর হুমায়ুন আজাদের কিশোর সমগ্র । আমি জেগে থাকি বইগুলো নিয়ে। ঘুমোতে যাই বইগুলো নিয়ে। কল্পনা করি বইগুলো নিয়ে। আমি হাসি বইগুলো নিয়ে। কাঁদি বই গুলো নিয়ে। এক এক করে জমতে থাকে আমার বই রূপী সঙ্গী।
যখন আমি পরীক্ষার জন্য তৈরি হই তখনও পাশে থাকে এই বইগুলো। ওদের দিকে তাকিয়ে আমি বোর্ড পরীক্ষা দিতে যাই। হাসি মুখে হল থেকে বের হয়ে আমার রুমে ফিরে এসে প্রথম দেখি আমার বইগুলোর মুখ। 
আমি ভেবে কোন উত্তর পাই না। এতদিন আমি পাঠ্যপুস্তকের বাইরে কী পড়ে এসেছি! আগের কোন বই আমাকে ভাবাত না, কল্পনার খোঁড়াক দিতো না, চিন্তা করার কোন উপাদান দিতো না। তবে কি সেগুলো বই না? হয়তো , হয়তো না। তবে এখন আমাকে যারা ভাবাতে সাহায্য করছে তারা কবি, লেখক, সাহিত্যিক। আমার গুরু। আমার পথ প্রদর্শক।
 একদিন আয়নায় আমি নিজেকে আবিষ্কার করি।
“এই আমি। এই আমার শরীর। এর মাঝে লুকিয়ে আছে একটি মন। যা কখনো চায় নি বড় হতে। চায় নি এই শরীরটা এভাবে বদলে যাক। চেয়েছে যেমন কোমল ছিল তেমনি থাকতে। কিন্তু এটি এমন আর থাকতে চায় না। সে বদলে যাচ্ছে। ভয়ংকর সুন্দর ভাবে বদলে যাচ্ছে। ধীরে ধীরে কোমল ভাবে এর প্রতিটি ভাজ খুলছে। যেমন প্রজাপতির জন্ম হয় রেশম গোটা থেকে উড়ার জন্য । যেমন ফুল আড়মোড়া দিয়ে জাগে সুবাস ছড়ানোর জন্য। যেমন পুকুরে ধীরে ধীরে পানি জমে টলমলে ভরপুর হওয়ার জন্য। আমিও তেমনি নতুন অজানা সুন্দরের দিকে পা বাড়াচ্ছি।
 আমি কি ঘৃণা করি আমাকে? না। কখনই না। এ আমার শরীর। আমার অস্তিত্ব। আমার চিন্তার প্রতিফলন ঘটবে এই শরীরের মাধ্যমে। এ সুন্দর বিশুদ্ধ নির্মল কোমল টলমলে। এবং আরো ভয়ংকর সুন্দরের দিকে এগুচ্ছে”
 ধীরে ধীরে আমি জেগে উঠছি। ধীরে ধীরে আমি ভাঙছি। ধীরে ধীরে আবার নতুন করে গড়ছি। ধীরে ধীরে আমি বেড়ে উঠছি.........

