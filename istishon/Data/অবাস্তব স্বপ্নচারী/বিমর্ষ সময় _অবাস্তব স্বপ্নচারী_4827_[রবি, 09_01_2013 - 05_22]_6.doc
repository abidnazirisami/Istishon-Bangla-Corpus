বিমর্ষ সময় 


ইদানীং ঘুমটা তেমন ভালো হচ্ছে না। বিছানায় শুধু গড়াতেই থাকি। ঘুমের দেখা মিলে না। যা একটু আসে তাও কিছুক্ষণের মধ্যে ভেঙে যায়। এবং খুব ভোরে যে ভাঙে এরপর আর আসতেই চায় না। অনেকক্ষণ ধরে শুয়ে আছি। পিঠ ব্যথা করছে। পাশে ইমরান শুয়ে আছে। ওর ঘুমের কোন সমস্যা হয় বলে মনে হয় না। মাঝে মাঝে নাক ডাকারও শব্দ পাই। আমার দিকে পিঠ দিয়ে শুয়ে আছে। যেমনটা আমিও দিয়ে থাকি। একে অপরের দিকে মুখ করে শুয়েছি কবে , মনে নেই। সাপের মতো পেঁচিয়ে শুয়েছি কবে , মনে নেই। নিঃশ্বাসের ভারী আওয়াজ শুনেছি কবে মনে নেই। বিছানায় একে অপরকে গভীরতম ভাবে কাছে পেয়েছি কবে মনে নেই। শুধু বিছানা কেন এই বাসার প্রতিটি কোণা আমাদের উষ্ণতার সাক্ষী বহন করে। 
ব্যাকুল ছিলাম, তীব্র ভাবে ব্যাকুল ছিলাম আমরা একে অপরের জন্য। সেই বিশ্ববিদ্যালয় থেকে উন্মাদ ছিলাম । বহুদূরে হারিয়ে যেতাম আমরা। হাত ধরে মাইলের পর মাইল হেঁটে বেড়াতাম। শুধু তাকিয়েই পার হয়ে যেতো একটি মুগ্ধকর সন্ধ্যা। ইথারে শুধু নিঃশ্বাসের আওয়াজেই পার হয়ে যেতো নীরব কালো কিন্তু উজ্জ্বল একটি রাত। প্রথমে সেই কলা ভবনের চারতলার সবচেয়ে শেষের সিঁড়ি। সেখানেই আমাদের প্রথম চুম্বন। আমি ভয়ংকর ভাবে কেঁপে উঠেছিলাম। আমার শরীরের প্রতিটি অঙ্গে শিরায় রক্তে আগুন জ্বেলে দিয়েছিলো ইমরান। আমি সহ্য করতে পারছিলাম না। অনেকটা অজ্ঞান হয়েই যাচ্ছিলাম। ইমরান খুব শক্ত করে জড়িয়ে ধরে রেখেছিল আমাকে। 
এরপর সিঁড়ি ডিঙ্গিয়ে বহু জায়গায় সুখ উপভোগ করেছিলাম আমরা। বহুবার আগুনে ঝাপ দিয়েছি কোন রেস্তোরাঁয় বা রিক্সায় বা শূন্য ক্লাসে বা ফাঁকা রাস্তায় বা স্বপ্নে। কখনো আগুন পুরোপুরি দগ্ধ করতে পারে নি আমাদের। নিঃস্ব করে দেওয়ার আগেই আগুন থেকে দূরে চলে আসতে হতো । এরপর সারারাত আগুন আমাদের দুজনকেই পোড়াত। তিন বছর আমরা এভাবেই জ্বলতে জ্বলতে নিভতে নিভতে পার করেছি। আমরা অপেক্ষা করেছিলাম সেই সময়ের , যে সময় আসলে আর আমাদের জ্বলতে হবে না।
বিশ্ববিদ্যালয় পর্ব শেষ হওয়ার পর পরই ইমরান বাবার ব্যবসায় যোগ দেয়। যোগ দেওয়ার ছয় মাস পরই আমি বন্ধনে আবদ্ধ হই তাঁর সাথে। বন্ধন? শুধু একটি কাগজে দস্তখত। একটি প্রিন্টের কাগজে দুটি সই , একেই একটি স্থায়ী সম্পর্কের নাম বলে? হ্যাঁ। স্থায়ীই তো। আমি আছি ইমরানের সাথে এবং ইমরান আছে আমার সাথে গত আট বছর ধরে। এবং এভাবেই আরও আট বছর, ষোল বছর, চব্বিশ বছর কেটে যাবে। একেই স্থায়ী পূর্ণ সুখী সম্পর্ক বলে।
সুখী? কেউ আমাকে সুখী বললে আমি দ্বিধা বোধ করি কেন? সেই দিনই উপরতলার রূম্পা আপা আমাকে দেখে অনেকটা গলে গলে পড়তে পড়তে বলেছিল “ ভাবি আপনি খুব সুখী” আমি হেসে সায় দিয়েছি। কিন্তু মনে দ্বিধা ছিল কেন?
মা প্রায় যখনই দেখা হয় তখনি বলেন “আমার মেয়ে খুব সুখে আছে। বড্ড ভালো জামাই আমার” আমি হাসি। মায়ের হাসিতে আমি সুখী হই। কিন্তু মনে কোথাও দ্বিধা থেকে যায়। 
বিছানা ছেড়ে আমি ইমরানের পাশে একটি চেয়ারে গিয়ে বসি। অঘোরে ঘুমোচ্ছে সে। আমার কি তাঁকে ছুঁতে ইচ্ছে করে ? ওকে দেখলেই আমার ছুঁতে ইচ্ছে করতো। আজ কেন কোন অনুভূতি জাগছে না? কেন তাঁকে জাগিয়ে তুলে নির্ঘুম রাত গল্পে পার করতে ইচ্ছে করছে না?
 আমি তার পাশে গিয়ে কপালে চুমু খাই। ইমরান নীরব। আমি আবার তার ঠোঁটে আলতো চুমু খাই। কিছুটা নড়ে উঠে ইমরান।
- কি হয়েছে
-ঘুম আসছে না
-শুয়ে থাকো, ঘুম এসে যাবে 
আমি উঠে গিয়ে বারান্দায় চলে যাই। যদি এটি ঘটতো কয়েকবছর আগে তবে ইমরান কি করতো? ঘুম ত্যাগ করে আমাকে নিয়ে মগ্ন থাকতো। তীব্র আবেগে মেতে থাকতাম সারা রাত। ডুবে যেতাম প্রেমের উচ্ছ্বাসে। আজ সবই নীরব নিথর নিষ্প্রাণ। 
এই কি চেয়েছিলাম? বা এই কি চায় সবাই? একে কি দুঃখী জীবন বলা যায়? বা সুখী? আমি কি সুখী না? আমার স্বামী আছে, একটি মেয়ে আছে। আমার অর্থের কোন অভাব নেই। না অর্থ সম্পত্তি আমার নয়। ইমরান রোজগার করে। আমি এক সময় করতাম। বিয়ের দুবছর আমি একটি এনজিও তে চাকরি করতাম। বেশ ভালোই উপার্জন ছিল আমার। এরপর আমাদের মেয়ে মায়া আসে। সেই যে চাকরি ছেড়েছি। আর করা হয় নি। ইমরান অনেক ইনিয়ে বিনিয়ে আপত্তি করেছিলো। 
-মায়ার দেখাশুনা, খাওয়া দাওয়া, অসুখ বিসুখ, স্কুলে নেওয়া আনা, চাকরি করলে এগুলো করবে কীভাবে? আমি তো আছি। অঢেল আছে। তুমি আমার স্ত্রী হও, মায়ার মা হও। 
তখন আমি আর কিছু বলতে পারি নি। মায়াকে নিয়ে আমার সময় দেখার আগেই ফুরিয়ে যাচ্ছিলো। এখনো সময় ফুরিয়ে যাচ্ছে। কিন্তু কেন জানি ঘড়ির কাঁটাকে এক জায়গায় থেমে আছে মনে হয়। যে ঘড়ির কাঁটাকে এক সময় মনে করতাম বড্ড তাড়াতাড়ি দৌড়চ্ছে। বিয়ের প্রথম দু বছর আমি আর ইমরান একে অপরকে নিয়ে উন্মাদনায় মেতে থাকতাম। একে অপরের যত নির্যাস ছিল সব লুফে নিতাম। আমার পৃথিবী ছিল শুধু ইমরানময়। ইমরানের পৃথিবী ছিল শুধু আমি ময়। আমরা একসাথে ঘুরেছি, আনন্দ করেছি, বন্ধুদের নিয়ে আড্ডায় মেতেছি, শারীরিক মানসিক সুখে বিভোর থেকেছি। একে অপরের জীবনের একটা অংশ হয়ে গিয়েছিলাম।
 আজ এতো দূরে কেন আমরা? কেন সকালে ইমরান আমার চেহারা না দেখেই বের হয়ে যায়। কেন আমিও তাকে বের হওয়ার আগে জড়িয়ে ধরি না। কেন ফিরে এসেই টিভি নিয়ে পড়ে থাকে। আর আমিও হয় রান্নাঘরে নয় মায়াকে নিয়ে ব্যস্ত থাকি। কেন সারাদিনে একবারও তাঁর কণ্ঠ শুনি না ইথারে। যদি কখনো ফোন করিও বা সে তো প্রয়োজনে। কেন একবারও ইমরানের অভাববোধ হয় না। কেন সারাদিনে একবারও আমি ওর জন্য ব্যকুল হই না। যে আমি ওর জন্য ২৪ ঘণ্টাই ব্যকুল থাকতাম। ২৪ ঘণ্টা সেও ব্যাকুল থাকতো আমার জন্য। যেভাবে অস্থির থাকতাম বিয়ের আগে এবং পরে। যেভাবে রক্তে কাঁপন অনুভব করতাম একে অপরের জন্য। যেভাবে সময়কে ব্যর্থ মনে হতো সে ছাড়া। আজ কেন ইমরান পাশে শুয়ে থাকা সত্ত্বেও তাঁকে অনেক দূরে মনে হচ্ছে। এতো দূরে যে আমার চিৎকার তার কানে পৌছবে না।
শেষ কবে বলেছিলাম ,” ইমরান তোমাকে অনেক ভালোবাসি” মনে নেই। 
আশে পাশের সব আলোই নিভানো। ল্যাম্পপোস্টের মৃদু হলদে আলো একাকীত্বের প্রতীক হয়ে দাড়িয়ে আছে। পাশাপাশি কয়েকটি ল্যাম্পপোস্ট একসাথে সাড়ি বেঁধে দণ্ডায়মান। পাশাপাশি কিন্তু কাছাকাছি নয়। আমি আর ইমরানও একই ভাবে পাশাপাশি আছি। তবে কাছাকাছি নই। কাছাকাছি থাকা মানুষরা এভাবে নির্ঘুম রাত পার করে না। 
কোথায় কখন কোন মুহূর্ত থেকে এই ছন্দ পতন। ঠিক কবে থেকে আমি আর ইমরান শুধু পাশাপাশি আছি কাছাকাছি নেই। গতকাল থেকে, তার আগের থেকে, তার আরও আগে থেকে না আজ থেকে? পাশে থাকলে কি অভাব বোধ হয় না? রক্তে কাঁপন ধরে না? কাছে পাওয়ার বাসনা জাগে না? হারিয়ে ফেলার ভয় জাগে না?
তবে কি দূরে থাকাই ঠিক ছিল? আজ এতই কাছে যে একে অপরকে দেখাই যায় না। শুধু কি আমারই এমন মনে হয় নাকি ইমরানেও মনে হয়? এই বিষণ্ণতা একাকীত্ব হাহাকার শুধু কি আমার মাঝে বাসা বাঁধছে নাকি ইমরানকেও স্পর্শ করেছে? 
সকালে ইমরান বাকি দিনগুলির মত হন্তদন্ত হয়ে বের হয়ে যায়। আমি কিছু বলার সুযোগ পাই না। আমি মায়াকে স্কুলে দিয়ে আবার এই বারান্দায় গিয়ে বসি। আবাসিক এলাকায় সব কিছু বড্ড নীরব লাগে। অনেকদিন আমি কোন হইচই শুনি না। আমার মায়ের বাসা আবাসিক না। সেখানে গেলেই আমি হইচই চিৎকার ছুটোছুটি হাসাহাসি দেখতে পাই শুনতে পাই। এই আবাসিকের নীরবতা কেন যেন মৃত্যুর নীরবতা মনে হয়। 
আমি ইমরানকে ফোন করি।
-কেমন আছ ইমরান?
- কি হয়েছে? ফোন করছ কেন? কিছু লাগবে?
-না কিছু লাগবে না। তোমার সাথে কথা বলার জন্য কল করেছি। তুমি কি খুব ব্যস্ত? কথা বলা যাবে না?”
-কি বল এসব? কিছু না লাগলে কল করছ কেন?
-তোমার সাথে কথা বলার ইচ্ছে তো যেকোনো সময় জাগতে পারে । যেমন আগে জাগতো”
-কথা বলার কি আছে? বাসায় তো আসছি সন্ধ্যায়।“
-আচ্ছা বাসায় এসে কথা হবে। রাখি। 
বারান্দায় বসে থাকতে থাকতে কিছুটা তন্দ্রা লাগে । তন্দ্রায় আমি দেখি শূন্য সবুজ মাঠ। একটি চড়ুই । আমি চড়ুইকে আদর করি। দূরে আমি একটি মানুষের অবয়ব দেখতে পাই। তাঁকে ধরার জন্য দৌড়াতে থাকি। আমি যত দৌড়াই অবয়ব তত দূরে সরে যায়। আমার তন্দ্রা ভেঙ্গে যায়, দেখি মায়া এসে বারান্দায় খেলা করছে। মায়াকে কোলে নিতে চাই। কিন্তু সে এখন বড় হয়েছে, কোলে আসতে চায় না। 
আমি পাশের বিল্ডিঙে একজন মহিলা দেখতে পাই। বেশ স্বাস্থ্যবতী। এ কি সুখের স্বাস্থ্য নাকি মেদের বাহুলতা? রোজ তাঁকে দেখি হয় কাপড় শুকোচ্ছে নয় পায়চারি করছে নয় চা নিয়ে বসে আছে। স্বামীটি বিদেশে থাকে। পাঁচ ছয় বছর পর পর আসে। এই মহিলা কি সুখী? তবে চোখে মুখে উচ্ছ্বাস দেখি না কেন? স্বামীর জন্য অধির অপেক্ষা দেখি না কেন? অপেক্ষার প্রহর গুনতে গুনতে বিষণ্ণ না হয়ে টিভির রিমোট নিয়ে স্টার জলসা দেখে কি করে? 
আমার মুঠোফোনটি কেঁপে উঠে। আমিও কিছুটা কেঁপে উঠি এই মনে করে যে হয়তো ইমরান কল করেছে। না ইমরান নয়। বন্ধু প্রিয়াঙ্কা।
-তুই কি বেঁচে আছিস, না মরে গেছিস”
-কেন, মরলে কি খুশি হোশ?
-না ,মরলে খুশি হই না, কিন্তু নিশ্চয়তা পাই যে মরে গেছিস তাই কোন যোগাযোগ নাই”
সত্যি! প্রিয়াঙ্কার সাথে যোগাযোগ নেই আজ প্রায় এক বছর। আমার সবচেয়ে কাছের বন্ধুর সাথে আমার যোগাযোগ নেই! এতদিন তার কথা আমার মনেও পড়ে নি। 
-তুই এমন তো ছিলি না। আড্ডা হইচই ছাড়া চলতে পারতিস না। আর এখন দিব্বি গৃহিণী হয়ে বসে আছিস। সার্টিফিকেট পুড়িয়ে ফেলেছিস নাকি ?
প্রিয়াঙ্কার কথায় আমি ধাক্কা খাই। নড়েচড়ে বসি। আমি গৃহিণী! এই আমি যে একসময় ভাবতাম স্বাবলম্বী হবো, একটি ভালো ক্যারিয়ার হবে আমার, আমার নিজের একটি আলাদা পরিচয় থাকবে। না বাবা মার পরিচয় না স্বামীর পরিচয় । আমার নিজের নিজস্ব পরিচয়। সেই আমি আজ শুধু মিসেস ইমরান হাসান! মায়ার স্কুল, বাসা, পার্টি , সব জায়গায় আমার নাম মিসেস ইমরান হাসান! আমার নামটি কোথাও উচ্চারণ হয় না। কেউ রিনা বলে ডাকে না।
নামের সাথে সাথে আমি মানুষটি কি পরিবর্তন হয়েছি? হয়েছি তো। নইলে এতদিন কেন মনে হয় নি আমার একটি নিজস্ব সত্ত্বা আছে, অস্তিত্ব আছে। সেই অস্তিত্বের একটি নাম আছে। মিসেসের ভারে সেই নামটি কোথায়? নাকি বিয়ের পর কোন নিজস্ব সত্ত্বা থাকতে পারে না। সব মেয়েদের বিয়ের পর সত্ত্বা বিলীন হয়ে শুধু মিসেস থাকে। 
-ওই কি হল কথা বলিস না কেন?
-প্রিয়াঙ্কা, আমার নামটি তোর মনে আছে?
- কি , নাম মনে থাকবে না কেন? কীসব বলছিস তুই?
-মনে থাকলে এক বার নাম ধরে ডাক।
-তোর কি হয়েছে, এসব কি আবোল তাবোল বকছিস? সারাদিন বাসায় থাকতে থাকতে তোর মাথা নষ্ট হয়ে গেছে। শোন, আমার অফিসে ডিভিশন এসিস্টেন্ট ম্যানেজার লাগবে। তোর কথা বলবো আমি?
-আমি চাকরি করেছি ছয় বছর আগে। এখন কি আমাকে নিবে?
-কেন নিবে না। তোর অভিজ্ঞতা আছে, আর সমাজবিজ্ঞানে তোর খুব ভালো রেজাল্ট। আর আমি তো আছি। ডিভিশন হেড হয়ে এটা আমার জন্য কোন ব্যাপারই না, ডিরেক্টর স্যার রাজি হয়ে যাবেন”
-তাই? ঠিক আছে করবো।
- কিন্তু একটা সমস্যা হল মাসে কয়েকদিন শহরের বাইরে যেতে হবে। উত্তর বঙ্গের দিকে। এনজিওর কাজ যেমন হয় আর কি । পারবি?
বাইরে যেতে হবে? এই বদ্ধ পরিবেশের বাইরে? শুধু আমি, আমার আমিকে নিয়ে যেতে হবে। এই কি আমার জন্য একটি সুযোগ না?
-হ্যাঁ , পারব।
-তুই ইমরান ভাইয়ের সাথে কথা বলে আমাকে জানা। 
ইমরানের নামটি শুনার পর আমি কিছুটা অবাক হই। আমি চাকরি করবো, প্রয়োজনে ঢাকার বাইরে যাবো। এর জন্য আমাকে ইমরানের অনুমতি নিতে হবে। মাঝে মাঝে ও যখন দেশের বাইরে যায়, অনুমতি নেয় আমার কাছ থেকে? কিন্তু আমাকে নিতে হবে। কারণ আমি মিসেস। মিসেসদের অনুমতি নিতে হয়। মিসেসদের স্বামী সন্তানের কথা চিন্তা করে চলতে হয়। 
রাতে আমি ইমরানের সাথে কথা বলি। তাঁকে চাকরির কথা জানাই। সে রিমোট হাতে নিয়ে শুনে।
-চাকরি করার কি দরকার? আমি তো আছি”
-আমি তো বলি নি তুমি নেই। আমি আমার ডিগ্রিকে কাজে লাগাতে চাই। মায়া বড় হয়েছে, ওর দেখা শুনার আলাদা একজনকে রাখা হয়েছে। বাইরে যাওয়া তো শুধু কয়েকদিনের জন্য”
-তাও, শুধু শুধু কি দরকার।
আমি ইমরানের দিকে তাকিয়ে আছি। এতো কথা বলল সে, একবারও আমার দিকে তাকায় নি। টিভির নায়িকা আমার চেয়ে বেশি আকর্ষণীয়। যদিও এতদিন আমি এসব কিছুই খেয়াল করি নি। ইমরান যে আমার দিকে তাকাচ্ছে না তাতে কি আমি কষ্ট পাচ্ছি? আমি বুঝতে পারি না। 
 - ইমরান, তোমার রক্তে কি এখনও কাঁপন জাগে, ব্যাকুলতা বোধ করো এখনও?
-কি? কি বল এসব? জ্বর আসছে নাকি?
-আমার নামটি মনে আছে তোমার”
-মানে?
-আমার একটি নাম আছে, সেটা জানো তুমি?, বিয়ের আগে আমাকে আদর করে আরও একটি নামে ডাকতে, সেটি মনে আছে?
-কি বল এসব। বিয়ের আগের কথা মনে থাকো কারো?
বিয়ের আগের কথা মনে থাকে না কারো ? বিয়ে মানে সব ভুলে যাওয়া। নির্মল রঙ্গিন দুর্দান্ত স্মৃতির বিসর্জন দিয়ে একঘেয়ে রুটিনে রঙহীন স্মৃতিহীন জীবন কাটানোর নাম বিয়ে? 
 -আমার কিন্তু মনে আছে।
-সারাদিন কাজ ছাড়া বসে থাক তাই এসব আজাইরা জিনিস মনে থাকে।
-মনে যাতে আর না থাকে তাই তো কাজ করতে চাচ্ছি।
ইমরান কপালে ভাঁজ ফেলে টিভি দেখতে থাকে। 
আমি তার অনুমতির অপেক্ষা করি না। প্রিয়াঙ্কাকে কল করে জানিয়ে দেই আমি জয়েন করবো। এবং জানতে পারি এক সপ্তাহ পর আমাকে খুলনা যেতে হবে তিন দিনের জন্য । 
ইমরান কিছু না বলেই শুয়ে পরে। ওর নির্লিপ্ততা আমাকে কিছুটা আঘাত করে। কিছুটা মন খারাপ হয়। আমি কি আশা করেছিলাম, ইমরান বলবে, “না তুমি যেতে পারবে না, তোমাকে ছাড়া আমি থাকতে পারব না, খেতে পারব না, ঘুমাতে পারব না”
হয়ত কিছুটা আশা করেছিলাম। কিন্তু খুব বেশি অবাক হচ্ছি না। কারণ আমারও মনে হচ্ছে না যে আমিও ইমরানকে ছাড়া থাকতে পারব না, খেতে পারব না, ঘুমাতে পারব না। 
জয়েন করার এক সপ্তাহ পর যখন আমি রেডি হচ্ছিলাম খুলনা যাওয়ার জন্য সেদিন আমি একটু আশা করি ইমরান হয়তো জড়িয়ে ধরবে আমাকে। দূরত্ব তাঁকে কষ্ট দিবে। সে কিছুই করল না। বা আমিও তার কাছে গিয়ে ঠোঁট বাড়িয়ে দেয় নি। 
 -সব কিছু ঠিকঠাক মত নিয়েছো?
-হুম নিয়েছি।
-সাবধানে যেয়ো। পৌঁছে ফোন দিয়ো।
-ইমরান , থাকতে পারবে এই তিনদিন আমাকে ছাড়া?
ইমরান হেসে দেয়।
-কি আশ্চর্য, আমি কি বাচ্চা নাকি। 
না ইমরান বাচ্চা না। সে থাকতে পারবে আমাকে ছাড়া । যেভাবে আমিও পারবো । এ তো আর বিয়ের আগের সময় নয় বা বিয়ের পর পর নয় যে এক মুহূর্তের দূরত্ব মনে হবে শতাব্দী।
আমি মায়ার ঘরে গিয়ে ওকে কিছুক্ষণ আদর করি। এখনকার বাচ্চারা এতই ব্যস্ত থাকে যে মায়ের তিনদিনের অনুপস্থিতিতে সে বিচলিত হবে না। আর ওকে দেখাশুনার জন্য যে মহিলাটি রাখা হয়েছে সে ওকে অনেক আদর যত্ন করে।
আমি বাসা থেকে বের হয়ে গাড়িতে উঠি। ইমরান হেসে বিদায় জানায়। আমিও হাসি। কিছুটা দায়িত্বের হাসি । স্বামী স্ত্রী আলাদা হচ্ছে কিছুদিনের জন্য এখন দুজনের দায়িত্ব হেসে বিদায় জানানো। যদিও সে হাসির মধ্যে কোন করুনতা নেই, কোন হাহাকার নেই, বিমর্ষতা নেই বিচ্ছেদের। ইমরানের মোবাইল বেজে উঠে। সে কথা বলতে বলতে ভেতরে চলে যায়। 
আমি কি এতে কিছু দুঃখ পাই? ইমরান যদি গাড়িটি দৃষ্টির সীমানার বাইরে চলে যাওয়ার আগ মুহূর্ত পর্যন্ত দাড়িয়ে থাকতো আমি কি সুখী হতাম ?
না মনে হয়। ইমরান দাড়িয়ে থাকলে আমাকেও ওর দিকে তাকিয়ে থাকতে হতো। সেটা মনে হয় আমি চাই না। ওর দাড়িয়ে না থেকে আমাকে একটি দায়িত্ব থেকে মুক্তি দিয়েছে। গাড়ি বাসা থেকে ক্রমেই দূরে সরে যাচ্ছে। আমিও কিছুটা ফুরফুরে অনুভব করতে থাকি। আমার কি এখন কষ্ট পাওয়া উচিত নয় ? কষ্ট পাচ্ছি না বলে কি আমার অপরাধবোধ হওয়া উচিত নয়? 
কি উচিত আর কি অনুচিত এখন এসব ভাবতে ইচ্ছে করছে না। আমি নির্মল বাতাসের ঘ্রাণ নেওয়ার জন্য যাচ্ছি। সেখানে কোন উচিত অনুচিতের প্রয়োজন নেই। আমি ব্যাগ থেকে একটি বই বের করি। যে বইয়ের সাথে আমার অনেকদিন কোন সংযোগ নেই। আমি বই পড়তে চাই , কল্পনায় ডুবে যেতে চাই, আমি উড়তে চাই, বুক ভরে সবুজ নিঃশ্বাস নিতে চাই, আমি রঙিন হতে চাই, নিজেকে আরও একবার ফিরে পেতে চাই। গাড়ি যত দূরে যাচ্ছে আমি তত প্রাণবন্ত রঙ্গিন সজীব হয়ে উঠ..................

