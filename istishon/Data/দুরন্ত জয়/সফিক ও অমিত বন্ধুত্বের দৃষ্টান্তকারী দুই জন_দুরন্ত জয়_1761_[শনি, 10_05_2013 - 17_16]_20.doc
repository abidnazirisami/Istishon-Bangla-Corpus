সফিক ও অমিত বন্ধুত্বের দৃষ্টান্তকারী দুই জন


এই স্কুলে সফিকের আজ প্রথম দিন। বাসা থেকে কড়া নির্দেশ প্রথম সারির বেঞ্চেই বসতে হবে।তাই ক্লাসে ঢুকেই প্রথম সারির তিনটি বেঞ্চের মধ্যে একটিতে বসে পড়লো।কিছু টা বললে হয়তো ভুল হবে, অনেকটা আগেই এসে পড়েছিল সে। একটু পর ধীরে ধীরে অন্যরাও আসতে শুরু করলো। সবাই এসে নিজের বন্ধুদের সাথে দুষ্টামি করছে, কথা বলছে, হাত মেলাচ্ছে । কিন্তু সফিকের কাছে যেটা অবাক লাগলো সেটা হল সবাই ওর দিকে এমন ভাবে একটু পর পর তাকাচ্ছে যেন সে অন্য কোন গ্রহ থেকে আগত কেউ।
ক্লাস শুরু হতে আর পাঁচ মিনিট বাকি, হঠাৎ একটা ছেলে এসে তার সামনে দাঁড়িয়ে আছে। এমন ভাবে তার দিকে তাঁকিয়ে আছে যেন সে অনেক বড় কোন অপরাধ করে ফেলেছে। এবং তার ফলস্বরূপ শাস্তি দিতে এসেছে ঐ ছেলেটি। সফিক কিছু বলল না সেও তাকিয়ে আছে। ঐ ছেলেটি অন্য একজন কে উদ্দেশ্য করে বলল – এইটা কে রে? প্রতিউত্তরে সে জানালো যে সফিক এই স্কুলের নতুন কেউ হয়তো। প্রতি উত্তরটির সুবাদে সফিক জানতে পারলো যে ছেলেটি তার সামনে দানবের মত দাঁড়িয়ে তার নাম অমিত। অন্যদের হস্তক্ষেপে পরে তাকে বেঞ্চটি ছাড়তে হলো। শেষের সারির বেঞ্চে গিয়ে বসতে হল তাকে। যথা সময়ে শুরু হল ক্লাস। স্যার এসেই সফিককে খুঁজতে লাগলেন। সফিক শেষ বেঞ্চ হতে হাত তুলে দাঁড়ালো। গুরুগম্ভীর, বদমেজাজি স্যারের তীব্র হুংকার- বেটা বাটপার,স্কুলের প্রথমদিনেই শেষের বেঞ্চে বসেছিস! স্যারের ভৎসনা তার সাথে সহপাঠী বন্ধুদের হাসি। সব মিলিয়ে যেন কাটা ঘায়ে নুনের ছিটা, তার উপর নতুন স্কুলের প্রথম দিন। কিন্তু সফিক চুপ। কিছুই বলল না সে। ক্লাস শেষ স্যার ও ক্ষান্ত হলেন,চলে গেলেন। আবার সেই দৈত্যাকার অমিত এসে হাজির তার সামনে।
-কিরে তোর নাম কি?
-সফিক, কেন?
-তুই স্যার কে কিছু বললি না যে?
-কি বলব?
-এই যে আমি তোকে বেঞ্চ থেকে উঠিয়ে ওখানে বসেছি।
-বসেছিস তো বসেছিস, এতে বলার কি আছে?
-Thanks বন্ধু।
-আরে এতে আবার Thanks এর কি আছে, বন্ধু বলছিস আবার Thanks?
অমিত সুন্দর একটি হাসি দিয়ে সফিকের পাশে বসলো।তাদের মাঝে কথা চলতে থাকলো।স্থাপিত হল বন্ধুত্ব। খুব ঘনিষ্ঠ বন্ধুত্ব।
এক বছর পার হয়ে গেল। এখনও সফিক ও অমিতের বন্ধুত্ব খুব ভাল ভাবেই চলছে। কিন্তু সফিক বিপথগামী হয়ে গেল। প্রেমের পথের একটি ভুল পথে হেটে চলছিল সে, যেই পথের শেষে শুধুই বিরহ। একটি মেয়ের ছলনার স্বীকার হয়ে নিজের জীবনকে শেষ করে দেয়ার পথে ছিল সফিক। স্কুলের নতুন আসা ছেলেটি প্রথম পরীক্ষাতেই মেধাতালিকার শীর্ষে ছিল। আর সেই ছেলেটি এখন! সফিকের প্রতিটি মুহূর্ত সম্পর্কে অবিহিত অমিত। সে এখন একজন প্রকৃত বন্ধুর ন্যায় সফিকের পাশে এসে দাঁড়ালো। তাকে আবার ভাল করতে পারলো কিন্তু ভাগ্যের পরিহাস, অমিতের কি হল সেও ধীরে ধীরে পড়া লিখা থেকে দূরে সরে যেতে লাগলো।সফিক ও অমিতের মধ্যেও কিছু বিষয় নিয়ে মনমালিন্যের ফলে বন্ধুত্বটা হালকা হয়ে গেল। দূরে সরে যেতে লাগলো একে অপরের কাছ থেকে। 
এসএসসি পরীক্ষার নির্বাচনী পরীক্ষার ফল দিয়েছে। অমিত,যে মেধাতালিকার প্রথম অথবা দ্বিতীয় স্থানের অধিকারী ছিল সে দুই বিষয়ে ফেল করেছে। পরবর্তীতে বিবেচনার ভিত্তিতে তাকে এসএসসি পরীক্ষা দেবার অনুমতি প্রদান করা হয়। ইদানীং নাকি অমিত ধূমপানে আসক্ত, একথাও সফিকের অজানা নয়। কিন্তু বন্ধুর একান্ত ব্যক্তিগত বিষয়। তার উপর অমিতের সাথে ঝগড়া। তাই কিছু বলতো না সে। কিন্তু তার বিপদের সময় অমিতই তো পাশে দাঁড়িয়েছে, তাকে আবার স্বাভাবিক জীবনে ফিরিয়ে এনেছে। এখন সেই বন্ধুত্বের জন্যেই সকল রাগ ভুলে গিয়ে অমিতের জীবনে সফিকের হস্তক্ষেপ প্রয়োজন। সেও পিছ পা হল না। অমিতের সাথে সে যত সময় পারে তত সময় কাটানোর চেষ্টা করে। পুরাতন বন্ধুকে কাছে পেয়ে সকল রাগ ভুলে গেল সেও। তাকে নিজ বাসায় ডেকে এনে এক সাথে পড়ালেখা করে। এ নিয়ে সফিকের মা-বাবাও আর পাঁচটা মা-বাবার মত খুদ্ধ। সফিকের সহচর্যে অমিত সিগারেটকে বিদায় জানাতে সক্ষম হল, পড়ালেখার প্রতি যে বিতৃষ্ণার জন্ম হয়েছিল তাও দূর হল। নতুন উদ্যমে পড়ালেখা শুরু করলো।
আজ এসএসসি পরীক্ষার ফলাফল দিল। সফিক ও অমিত দুজনেই এ+ পেয়েছে। দুজনেই খুশি। একে অপরকে অব্যক্ত ধন্যবাদ জানাচ্ছে। কারণ একে অন্যের বিপদের সময় পাশে এসে না দাঁড়ালে হয়তো কারো ফলাফলই এমন হত না। বিধাতার লিখন বলুন আর বন্ধুত্বের বন্ধনই বলুন, এ যে বন্ধুত্বেরই জয়। এইতো বন্ধুত্ব,একে অন্যের পাশে এসে দাঁড়ানো। সুসময়ে না হলে দুঃসময়ে পাশে পাওয়া। এই তো বন্ধুত্ব,শত রাগ দ্বেষ থাক না কেন হাসি মুখে বন্ধু বলে একবার ডাক দিয়ে গলা মেলালেই সব রাগ শেষ। এই তো জীবন...চলতে থাকে আপন গতিতে,কিন্তু চলার পথের সঙ্গী গুলো সেই চলার পথের শেষটা,ফলাফল টা লিখে দেয়।
(((অনেক আগে থেকেই ইচ্ছা ছিল আমাদের সফিক ভাই ও অমিত লাবণ্য ভাই এর নাম আমার গল্পে ব্যবহারের, আজ করে ফেললাম।আশা করি সফিক ভাই দেখবেন, কিন্তু অমিত ভাই দেখবেন কি না জানি না)))

