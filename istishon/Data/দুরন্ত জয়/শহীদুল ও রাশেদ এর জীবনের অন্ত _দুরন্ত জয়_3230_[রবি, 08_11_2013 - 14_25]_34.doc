শহীদুল ও রাশেদ এর জীবনের অন্ত 


শহীদুল হক ঢাকায় থাকেন। জীবিকার তাগিদে ঢাকার পথে পা বাড়ান তিনি। ঢাকার পথে রোদ-বৃষ্টি উপেক্ষা করে সব পরিস্থিতিতেই তাকে দেখা যায় রিক্সা চালাতে। সামর্থ্য কম হলেও স্বপ্ন দেখেন অনেক বড়। তার ইচ্ছা তার একমাত্র মেয়েকে তিনি ডাক্তারি পড়াবেন। যদিও তার গ্রামে নারী শিক্ষার প্রতি এক বিরূপ প্রভাব বিদ্যমান। কিন্তু শহীদুল হক তার পরোয়া করেন না। সমাজের অনগ্রসরতার জঞ্জাল ঢেলে পরিষ্কার করতে চান তিনি। তার দেখা স্বপ্ন রূপ দেবার জন্যও তার মেয়ের অবদান অনস্বীকার্য। নানা মানুষের নানা কথা উপেক্ষা করে সে পড়ালেখা চালিয়ে যায় । 
শহীদুল হক আজ গ্রামে যাচ্ছেন। ঈদ শেষ। কিছু টাকা জমিয়েছিলেন তা নিয়ে এখন গ্রামে যাচ্ছেন। না খেয়ে জমানো টাকা শুধু মেয়ের পড়ালেখার জন্য এত কষ্ট করেন তিনি। তা না হলে আরামেই কাটাতে পারতেন জীবন। বাসে উঠেছেন তিনি। পড়নে একটা নতুন লুঙ্গি ও নতুন সার্ট। গ্রামে যাচ্ছেন সেই ভেবেই তার মন আজ বেজায় খুশি। কত দিন পর তার মায়ের মত মেয়েটাকে দেখতে পাবেন,তার স্ত্রীকে দেখতে পাবেন। বাস ছাড়ার সময় হয়ে এলো প্রায়, তার পাশের ছিট টি এখনও খালি বাকি গুলো ভরে গিয়েছে। হয়ত তার এই সাদামাটা পোশাকই এর জন্য দায়ী। একজন আসলো, তার পাশের সিট ছাড়া বাসে আর কোন সিট খালি নেই।তাই লোকটি এখানেই বসলেন। ভাল দামী জামা কাপড় পড়ে আছেন লোক টি। হয়তো বড় কোন অফিসের কর্মকর্তা হবেন। এমন ধারণা শহীদুলের।
বাস যথা সময়ে ছেড়ে গেল, তাদের গন্তব্য স্থল কুমিল্লা। সেই যথারীতি যাত্রাবাড়ীর জ্যাম! ধীরে ধীরে গাড়ি এগুতে লাগলো। হালকা বৃষ্টি হয়েছে একটু আগে, এখন আবার রোদ উঠেছে। বাস ছেড়েছে প্রায় ঘণ্টা খানেক পার হয়ে গেল,কিন্তু শহীদুল সাহেব ও তার পাশের লোকের মধ্যে কোন কথা নেই। শহীদুল সাহেবের ধারণ সে গরিব মানুষ এমন অফিসারকে কিছু জিজ্ঞাসা করলে যদি রাগ করে, তাই শহীদুল সাহেব কিছু বললেন না। তার পাশের লোকটি কিছুক্ষণ পরে হঠাৎ শহীদুল সাহেব কে তার নাম জিজ্ঞাসা করলেন। শহীদুল সাহেব নিজের নাম জানালেন এবং পাশে বসা যাত্রীর নাম জিজ্ঞাসা করলেন। পাশের যাত্রী জানালেন তার নাম রাশেদ। শহীদুল রাশেদ কে জিজ্ঞাসা করলেন তিনি কি করেন। রাশেদ একটা ছোট চাকরি করেন। রাশেদ ও শহীদুলের মধ্য কথা হচ্ছে। শহীদুল নিজের সম্পর্কে বলে রাশেদ কে। রাশেদও শহীদুল কে বলতে থাকেন। ভদ্রতার খাতিরে ও নিজ সম্মানের চিন্তায় অনেক কথাই তাদের মধ্যে গোপন রয়ে যায়। 
রাশেদ ও জীবিকার তাগিদে ঢাকার পথে পা বাড়ান। রাশেদ ঢাকার একটি কাপড়ের দোকানে চাকরি করেন। তার গ্রামে তার মা ও বউ আছে। কয়েক মাস আগেই বিয়ে হয়েছে তাদের। অর্থের ক্রমবৃদ্ধি-মান চাহিদার কাছে হার মানে নব বধূর মায়া। বিয়ের কয়েক দিন পড় আবার ঢাকায় ফিরে আসেন রাশেদ। বিয়ের পর এটাই তার প্রথম ঈদ। অনেক দিন পর যাচ্ছেন তিনি। তার বউ এর জন্য একটা লালটুক টুকে শাড়ি নিয়েছেন তিনি। রাশেদ বাসে বসে সেই লাল শাড়িতে তার স্ত্রীকে কল্পনা করতে থাকেন এবং সাথে সাথে তার সারা গা শিহরিত হয়। সেই রাতের কথা মনে পড়ে যায় তার কিন্তু পরক্ষনেই বাসের ঝাঁকুনিতে বাস্তবতায় ফিরে আসেন তিনি।
রাশেদ,শহীদুল কে ডেকে জিজ্ঞাসা করেন বাড়িত জন্য কি কি কিনে নিয়া যাচ্ছেন। শহীদুল বলে , গত পরশু দিন গুলিস্তান থেকে লুঙ্গি ও শার্ট কিনেছেন। পড়নের শার্ট ও লুঙ্গির দিকে দেখিয়ে বলেন । আগের জামা কাপড় গুলো ছিরে গিয়েছে। ওগুলো পড়ে গেলে তার মেয়ে ও বউ এর বকা শুনতে হবে। সেই এক ঘ্যাঙ ঘেঙানি- আমরা কি তোমার কাছে এত কিছু চেয়েছি? নিজের জন্য একটা ভাল জামা কিনতে পারো না! এগুলো আর ভাল লাগে না শহীদুলের তাই সে সস্তায় কিনে নিয়েছে। তার মেয়ে এবার এসএসসি পরীক্ষা দিবে, মেয়ে আগে জানিয়েছিল কিছু বই এর কথা সেগুলো কিনে নিয়ে যাচ্ছে। এছাড়া তার স্ত্রী ও মেয়ের জন্য জামা কাপড় নিয়েছেন ঈদের জন্য কিনেছিলেন কিন্তু ঈদের আগে গ্রামে যাওয়া হয় নি। এখন যাচ্ছেন তিনি। শহীদুল এবার রাশেদের কাছে জানতে চাইল সে কি নিয়ে যাচ্ছেন। রাশেদ তার স্ত্রী জন্য নিয়ে যাওয়া লাল শড়িটির কথা জানান, সাথে তার বিধবা মায়ের জন্য নেয়া শাড়ির কথা। আবার দুই জনের মাঝে সেই নিশ্চুপতা। হঠাৎ পেছন থেকে দ্রুত আশা এক বাসের ধাক্কা! তাদের বাসটি খাদে পড়ে গেল। তাদের নিশ্চুপতা আর কাটলো না। তাদের আর বাড়ি যাওয়া হল না।
রাশেদ লাল শাড়িতে আর তার বউ কে দেখতে পাড়ল না। তার বিধবা মায়ের হাতে টাকা দিতে পারলো না,শাড়ি দিতে পারল না। আর শহীদুল সাহেবের স্বপ্ন অঙ্কুরেই বিনষ্ট হল। তার মেয়েকে আর ডাক্তারি পড়ানো হল না। সবই শেষ এখন। রাশেদের নব বধূ-বিধবা মা কিংবা শহীদুলের মেয়ে-বউ এর কি হবে কেউ জানে না। রাশেদ, শহীদের মৃত্যুর খবর কি আদৌ তাদের কাছে পৌঁছাবে? 
উৎসর্গ: সড়ক দুর্ঘটনায় প্রাণ হাড়নো ব্যক্তি বর্গকে। 
এভাবেই হাজার হাজার শহীদুল ও রাশেদের মৃত্যু হয়। যা তাদের পরিবার হয়তো জানেও না। হয়তো ভুল বুঝে সারা জীবন এই শহীদুল ও রাশেদুল কে ঘৃনা করে কাটিয়ে দেয় তাদের পরিবার গুলো।এই ঈদে ও চলে গেল কত গুলো মূল্যবান প্রাণ। আর কত জীবন গেলে সচেতন হব আমরা? আর কত স্বপ্ন ভঙ্গবো আমরা? আর কত?

