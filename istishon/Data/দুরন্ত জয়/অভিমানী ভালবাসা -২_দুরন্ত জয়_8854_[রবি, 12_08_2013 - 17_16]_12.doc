অভিমানী ভালবাসা -২


সূর্য ধীরে ধীরে পশ্চিম কোনে ঢলে পড়ছে। এই গোধূলির ক্ষণে পশ্চিমাকাশ রঞ্জিত। সুন্দর মনোমুগ্ধকর এক দৃশ্য। ইট পাথরের সুউচ্চ অট্টালিকায় ঘেরা শহর, খুব কম জায়গা থেকেই আকাশের এই সৌন্দর্য উপভোগ করা যায়। সুপ্ত ছাদে বসে আছে। চিরন্তন সত্য -সূর্য পূর্বদিকে উদয় হয় এবং পশ্চিমে অস্ত যায়। সেই চিরন্তন সত্যটাই প্রত্যক্ষ করছে। আকাশ টা কত সুন্দর, যেন মনের মাধুর্য দিয়ে অঙ্কিত কোন ছবি। কিন্তু এটা ছবি নয়। এটা বাস্তব। অন্যদিন গুলোর তুলনায় আজকের আকাশ টা খুব বেশিই ভাল লাগছে সুপ্তর কাছে। আকাশ তো সব সময়েই সুন্দর। বহু দিন পর আজ ঠিক মত আকাশ টাকে দেখেছে ও, তাই এত সুন্দর লাগছে।
গুন গুনিয়ে গান গাইছে সুপ্ত। এক লাইন গেয়েই থেমে গেল সে। তন্দ্রার কথা মনে পড়েছে ওর। সুপ্ত’র অনেক ইচ্ছা ছিল তন্দ্রাকে পাশে নিয়ে এমনই সূর্যাস্ত দেখবে সে। একে অন্যের চোখে চোখ রেখে হারিয়ে যাবে কল্পনার জগতে। ঘর ফেরা পাখিরা সাক্ষী হবে দুটি মনের মিলনের। না, তন্দ্রাকে নিয়ে কখনও খারাপ কোন চিন্তা আসে নি সুপ্ত’র মাথায়। তন্দ্রার হাত ধরতে পারাটাই অনেক কিছু সুপ্তর কাছে। তন্দ্রাকে অপলক দেখে, কোন কথা না বলে ঘণ্টার পর ঘণ্টা কাটিয়ে দিতে রাজী সে। অনেক ভালবাসে তন্দ্রাকে। হয়তো বিধাতাও তাতে ঈর্ষান্বিত হয়েছে। তাইতো আজ তন্দ্রা সুপ্তর পাশে নেই। 
উফ! কেন সব জায়গায় তন্দ্রা আর তন্দ্রা। তন্দ্রাকে তো ভুলতে চায় সে। কেন পারে না ভুলতে। তন্দ্রার দেয়া কষ্টগুলোর কথা মনে করতে চায় সুপ্ত। কিন্তু স্মৃতির পাতায় যে শুধু সুখ-স্মৃতিটাই দাখিল করা হয়েছে। কষ্টের স্মৃতিগুলো দাখিলা করা হয়নি। তাইতো যতই চায় তন্দ্রাকে ঘৃণা করার ততোবেশি ভালবাসে। তন্দ্রাও কি এমনই ভাবে মনে করে সুপ্তকে, প্রশ্ন জাগে সুপ্ত’র মনে। 'হয়তোবা করে না, অনেক কষ্ট দিয়েছে মেয়েটিকে’। নিজের ওপরই অনেক রাগ হল সুপ্ত'র। পরক্ষনেই ভাবে হয়তো ওর মতই তন্দ্রাও সেই স্মৃতি গুলোর দাখিলা রাখেনি মনের জাবেদা-খতিয়ানের হিসেব বইতে। ঠিক কি কারণে সুপ্ত তন্দ্রার মাঝে এই দূরত্ব তার উত্তর খুঁজে পাওয়া খুবই মুশকিল। দোষটা কার তাও বলা যায় না। হয়তো ভাগ্যের পরিহাস, নিয়তির লেখন। তাছাড়া কীইবা বলার আছে। 
দুজনে দুজনাকে ভালবাসে তবুও দূরে সরে যেতে চায় একে অপরের কাছ থেকে। তাদের নিজেদের ভালবাসার কাছে পরিবারের প্রতি ভালবাসা হয়তো বেশি। অথবা তাদের নীতিতে সায় দিচ্ছে না এটা। দুজনের মধ্যে সবচেয়ে বড় বাধা হল দুজনের পরিবার। কখনই দুটি মনের এই পবিত্র সম্পর্ককে মেনে নেবে না তারা, তারাও আবার সমাজ ব্যবস্থার কতিপয় নিতির কাছে দায় বদ্ধ, কীইবা করার আছে তাদের। ছোট থেকেই নীতিশিক্ষার বইয়ে পড়ে আসছে – আগে বাবা মা। সমাজ ব্যবস্থাও শিক্ষা দিয়েছে বাবা-মায়ের প্রতিটি কথা শুনতে হবে। তাইতো নিজেদের ইচ্ছের বিরুদ্ধে একে অপরের থেকে দূরে যেতে চাচ্ছে। কিন্তু এই দূরে থেকেও তন্দ্রাকে ভুলতে পারছে না যে সে। 
 ““এই যে তুমি আমার থেকে যোজন যোজন দূরে থাকো
কিন্তু তুমি ঠিকই জানো
দূরত্বটা পথের এবং পায়ের হিসেব
মনকে তুমি কখনও কি গজ-ফিতেতে মাপতে পারো?””
এই লাইন কয়টাকে সার্থক করার দায়িত্ব নিজেদের কাঁধে তুলে নিয়েছে এরা। এই তো সে দিন তন্দ্রা বলেছিল “আমি তোমাকে ঘৃণা করি” কিন্তু এর মধ্যেও যেন কিসের অপূর্ণতা খুঁজে পায় সুপ্ত। কিসের যেন এক না পাওয়ার আক্ষেপ। মাঝে মাঝে দুজনেই ভাবে সকল সামাজিক প্রথা ভেঙ্গে, সকল কিছুর চিন্তা বাদ দিয়ে স্বার্থপরের মত শুধু নিজের নিয়ে ভাবতে। কিন্তু কেউ পরিবার থেকে এ শিক্ষা পায় নি।
তন্দ্রাকে নিয়ে ভাবতে ভাবতে কখন যে সূর্যটা দিগন্তে বিলীন হয়ে গিয়েছে খেয়াল করে নি সে। তন্দ্রাকে নিয়ে ভাবতে ভাবতে এমন প্রতিনিয়তই হয়। ঠাণ্ডা বাতাস বইছে। কালো আকাশে আধ খানা চাঁদ। চাঁদের দিকে তাকে আছে। আকাশের আধখানা চাঁদ দেখে সুপ্ত’র সামনে তন্দ্রার হাসি মাখা মুখটি যেন হাজির হল। তন্দ্রার হাসির কথা ভেবে সুপ্তর মুখেও হাসি। কিন্তু তা বেশিক্ষণ স্থায়ী হল না। তন্দ্রা’র একটা কথা মনে পড়েছে সুপ্ত’র। “তুমি তো ভালই আছো, আমাকে তো ভুলেই গিয়েছ”। তন্দ্রাকে যদি দেখানো যেত, সুপ্ত আজও ভুলে নি ওকে। তন্দ্রার কথা মনে করতে করতে কয়েকটি শব্দ যুগল-বদ্ধ করে দুটি লাইন ভেবেছে সুপ্ত- 
“তোমায় আমি ভুলি নি সাক্ষী নিউরন
আজও তোমায় নিয়েই স্বপ্ন বুনি আমি সর্বক্ষণ”
জীবনানন্দ দাশ তার বনলতা সেনকে নিয়ে লিখেছিল। সুপ্তরও খুব ইচ্ছে তন্দ্রাকে নিয়ে সুন্দর সুন্দর কবিতা লেখার। কিন্তু পারে না।
তন্দ্রা যে সুপ্তকে ভালবাসে তাও অজানা নয় সুপ্ত’র। তবুও চায় অভিমান করে থাকতে। অনেক কষ্ট দিয়েছে যে এই মেয়েটিকে, আর দিতে চায় না। রবীন্দ্রনাথের শেষের কবিতার অমিত লাবণ্যের কাছ থেকেই অনুপ্রেরণা নিয়েছে বলা চলে। তথা কথিত বিয়ে নামক সামাজিক প্রথায় নিজেদের বন্ধন না করিয়ে বন্ধন টা মনের হলেই দোষ কি! আর তন্দ্রা, ওর সাথে যদি সুপ্ত’র বিয়ে হবার তাহলে এমনিই হবে। আপাতত এটা ভেবেই নিজের কষ্টটাকে লাঘব করবার চেষ্টা সুপ্ত। হয়তো অন্য কোন দিন সূর্যাস্তের সময় পাশে থাকবে তন্দ্রা, সূর্যাস্ত দেখতে দেখতে সন্ধ্যা নামবে। পরক্ষনেই তারকা ঝলমলে আকাশের চাঁদ। আশায় বুক বাধা ছাড়া এর বেশি কি করতে পারে তারা? সুপ্তর আশা তন্দ্রা হয়তো বুঝবে সুপ্তকে।তন্দ্রার জন্য সুপ্তর একটাই কথা বলার-
“”তুমি আছো অনুচক্ক্রিয়ায়, আছো হৃদপ্রকষ্ঠে
আছো নীল গগণে, আছো ধূসর মেঘের অন্তরালে
তুমি আছো ভাঙ্গা মোবাইলটিতে, আছো টেবিলে রাখা ঘড়িটিতে।
তুমি আছো, তোমার স্মৃতি আছে আজও
বিধ্বস্ত আমার এই জীবনে।“”
বিঃদ্রঃ প্রথম কবিতাটি রাহাত মুস্তাফিজ ভাই এর লিখা “তখন তুমি কি কর?” কবিতার অংশ। বিনানুমতিতে ব্যবহারের জন্য ক্ষমা প্রার্থী। 
প্রথম পর্বঃ http://istishon.com/node/5100

