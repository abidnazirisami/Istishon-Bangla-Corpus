একজন রাইয়ান এবং মরচে পড়া সিস্টেম


রাস্তা দিয়ে হাঁটছে রাইয়ান। আকাশ মেঘলা। ঝিরি ঝিরি বৃষ্টি পড়ছে। সেই বৃষ্টির বিন্দু গুলো রাইয়ানের চশমার মোটা গ্লাসকে ঘোলা করে দিচ্ছে। সবকিছুই তার কাছে ঝাপসা হয়ে আসছে। বার বার চশমা মুছে ঠিকমত পথ চলবার ব্যর্থ প্রয়াস তার। আজ সে অনুভব করতে পারছে পৃথিবী সূর্যের চারদিকে অবিরত ঘূর্ণায়মান একটি গ্রহ।পৃথিবী যে ঘুরছে তা যেন প্রত্যক্ষ দেখতে পাচ্ছে। একটু পর আবিষ্কার করলো বহু আগেই বৃষ্টি থেমে গিয়েছে, এখন আকাশে ঘন কালো মেঘের আনাগোনা নেই, সূর্য সারা আকাশে আধিপত্য করছে। এখন তো আর বৃষ্টি নেই তবুও ঝাপসা দেখছে সে। অবসর রত বাবার জীবনের শেষ সম্বল, যা তার বাবা বড় বড় বিপদেও হাত দেয় নি। নিজে অন্ধত্বকে আপন করে নিয়েছেন তবুও তার ছেলের জন্য রেখে দিয়েছেন এই অল্প টাকা। অনেকের জন্য অল্প হলেই এই মুহূর্তে রাইয়ানের জন্য সেই টাকা টুকুই অনেক কিছু।
একটা ব্যবসায় করবে রাইয়ান। ব্যাংকে ঋণের জন্য আবেদন করেছিল, ঋণের টাকার ৫ শতাংশ ঘুষ দিতে হবে কর্তব্য রত অফিসার কে। তাই আর ব্যাংক ঋণ নেয়া হল না তার। কোণ উপায় না পেয়ে গত রাতেই বাবার কাছ থকে টাকা নিয়েছে। তার বাবা নিজের কথা রেখেছে, ছেলেকেই দিয়েছে টাকা গুলো। রাইয়ান সেই টাকার সাথে নিজের জমানো কিছু টাকা এবং সুদে নেয়া কিছু টাকা মিলিয়ে একটা ব্যবসায় শুরু করবে।সে নিউ মার্কেটে একটি দোকান নিবে। সেই টাকা নিয়েই দোকানের বুকিং দেবার জন্য যাচ্ছিল। ফোনে কথা বলতে বলতে হাঁটছিল, আকাশ টা মেঘলা ছিল।সূর্য সারা দিন সকলকে দগ্ধ করার পর একটু যেন বিশ্রাম নিচ্ছে। এমন সুন্দর এক পরিবেশে প্রিয় মানুষটির সাথে কথা বলা অন্য রকম এক অনুভূতি। হঠাৎ সিটি কলেজের মোড় থেকে দুই মোটর সাইকেল আরোহী তার পাশ দিয়ে অতি দ্রুত বেগে চলে গেল। প্রাণে বেচে যাবার জন্যে বিধাতাকে ধন্যবাদ দেবার আগেই বুঝতে পারলো তার টাকার ব্যাগ টা নেই। বিধাতাকে আর ধন্যবাদ দেয়া হল না। হতভম্ব হয়ে রাস্তা দিয়ে হাটা শুরু করলো। হাটতে হাটতে সে কখন যে ধানমণ্ডি ৩২ নম্বর পেরিয়ে সংসদ ভবনের সামনে পৌঁছে গিয়েছে কিছুই বুঝতে পারলো না। যানজট পূর্ণ রাস্তার কোলাহল কিছুই তার কান দিয়ে মস্তিষ্কে পৌছালো না।
হঠাৎ সে প্রচণ্ড ধাক্কা অনুভব করলো। কিছু বুঝতে পারলো না সে। কয়েক জন মানুষ তাকে ঘেরাও কারা, জোরে জোরে কি যেন বলছে। পরক্ষনেই তাদের কথা শুনে বুঝতে পারলো যে আরেকটু হলেই সে বাসের নিচে চাপা পরে যেত। অবাক লাগছে তার সে কি করে সিটি কলেজের মোড় থেকে এই পর্যন্ত আসলো! আর সেই সাথে নিজ প্রাণ রক্ষার জন্য ঐ মানুষ গুলোকে মনে মনে বকছে সে। যখন এত গুলো মানুষের সামনে তার টাকা টা নিয়ে সো করে পালিয়ে গেল , কোথায় ছিল এই লোক গুলো। দাঁড়িয়ে দাঁড়িয়ে শুধু দেখছিল। কি করছিল সেই কর্তব্য রত ট্রাফিক পুলিশ। তার সামনেই তো হল এই সব কিছু। ইচ্ছা করলেই তো আটকাতে পারতো। আটকানোর একটু প্রয়াসও তো করলো না সে, যখন রাইয়ান সেই পুলিশকে কিছু করতে বললে তখন তো শুধু শুধু ঝামেলা বলে পাশ কাটিয়ে রাস্তার অন্য পাঁড়ে চলে গেল সে। এটাই কি আমাদের দেশ! এটাই কি আমাদের চরিত্র? কারোও বিপদে কি আমরা এগিয়ে আসতে পারি না? আমরা কি শুধু দুধের মাছি হয়ে থাকতেই পছন্দ করি? আমাদের দেশের লোক কি সারা জীবন এভাবেই নিজের কর্তব্য ফাকি দিয়ে আসছে, আর এভাবেই ফাকি দিতে থাকবে? এইগুলো ভাবতে ভাবতে আবার হাটা শুরু করলো, এবার গন্তব্য নিজ বাসায় ফিরে যাওয়া। কিন্তু বাসায় পৌঁছাতে পারবে কি না জানে না রাইয়ান।
{{গল্পটির নাম দিতে পারিনি, দিয়ে দিবেন}}

