কালো ফ্রেম।


ভালবাসার রং কি? কিছুদিন ধরেই মাথার ভেতর প্রশ্নটা ঘুরপাক খাচ্ছে। লাল, নীল, হলুদ, বেগুনী? হবে একটা। প্রশ্নের পিঠে প্রশ্ন আসে সত্যিই কি ভালবাসার রং আছে? ভালবাসা তো দেখা যায়না। তাহলে ভালবাসার রং আসবে কোত্থেকে।
তরুর চশমার ফ্রেমের রং কালো ছিল, তাই আমার কাছে ভালবাসার রং কালো। আমি তরুর প্রেমে পড়ি কলেজে থাকাকালীন । ফ্রেমে আবদ্ধ চোখ, ফোলা ফোলা ফর্সা গাল, গোলাপি ঠোট। এতকিছুর মধ্যে তরুর চশমা আমাকে আকর্ষণ করলো। 
কোন এক বিকেলে ছাদে বসে ভেবেছিলাম আমি যদি চশমার গ্লাস হতাম তাহলে ওর চোখের সামনে থাকতে পারতাম। কালো একটি ফ্রেম আবদ্ধ করে রাখতো আমাকে। আমি আবদ্ধ করে রাখতাম ওর ওই চোখদুটিকে। আমাকে ছাড়া তরু অচল। বেশিক্ষন চশমা ছাড়া থাকলে ওর চোখ ফুলে যায়। পানি ঝড়তে থাকে। দেখলে মনেহয় কোন রাজকন্যা হারিয়ে খুজছে নিজেকে,নিজের রাজ্য কে, রাজপ্রাসাদ কে।
বিকেলের ভাবনা সন্ধ্যে হলেই প্রকট হয়ে আমাকে চেপে ধরতো। সোডিয়ামের আলোয় স্বপ্নজাল বুনতে থাকতাম। সোডিয়ামের আলো চাঁদের চেয়েও বেশি পছন্দের। তরুর কথা ভাবতে ভাবতে সোডিয়ামের আলোয় হাটতে থাকা উপভোগ করতাম। ঠিক যেমন পিপড়া উপভোগ করে খাবারের গন্ধের লাইনে হাটতে।
নেশায় বুদ হয়ে ছিলাম। সোডিয়ামের আলোয় হাটার নেশা। নেশাটা নষ্ট করতো শপিংমল। বিভিন্ন জাঁকজমকপূর্ণ আলোকসজ্জা দেখে নেশা কেটে যেত।মলের সামনেই কাচঢাকা গাড়ির থেকে চশমা পড়া একটি মেয়ে বেরিয়ে এল। সেই কালো ফ্রেম। কিন্তু না চেহারা ভিন্ন। এটা তরু না।
আজ এতবছর পরও আমি ফ্রেমে আটকে আছি। তরুর সেই চশমার ফ্রেমে। রাস্তায় চশমাপড়া সবকিছুই আমার কাছে তরু মনেহয়। তরুকে বাস্তবে কখনো দেখা হয়নি। সেই চশমাপড়া ফোলা গালের হাসিমাখা ছবিগুলা আজও ছড়িয়ে আছে ল্যাপটপের আনাচে কানাচে। অনেকদিন দেখাহয়না ওর ছবিগুলো। হাসিটা ভুলেই গেছি কিন্তু আজও ভুলিনি সেই চশমার ফ্রেম। 
তরুকে হয়তো একদিন ভুলেই যাবো। আবার কালো ফ্রেমের চশমাপড়া মেয়েগুলো দেখে মনেপড়বে তরুকে। অথবা কোন উদাস দুপুরে তরু এসে চশমাটা আমার চোখে পড়িয়ে দিয়ে বলবে" তুমিতো এই ফ্রেমের প্রেমেই পরে আছো, দেখো তোমার পছন্দের এই চশমা চোখে পড়ে থাকা কতটা অস্বস্তিকর। "

