ভালবাসাবাদীরা ভালবেসে বেচে থাকুক। 


একটি ব্যাস্ত সকাল। অদ্ভুত ছোটাছুটি চলছে। কেউ চলন্ত বাসে লাফিয়ে উঠছে, কেউবা আবার লাফদিয়ে নেমে যাচ্ছে। বাসের ভেতরে চলছে টিকেট নিয়ে ঝগড়া। এ ঝগড়া প্রতিদিনকার বিষয়। ঝগড়া দেখে যেসব যাত্রী বিরক্ত হত তারাও এখন অভ্যস্ত হয়েগেছে পরিবেশের সাথে।কেউ মজা নিচ্ছে। কেউ কেউ জানা থাকার পরও মহিলা সিটে বসতে পেরে নিজেকে রাজা ভাবছে। 
শুধু মানব মানবী নয়, রাস্তার সিগনাল বাতিও ব্যাস্ত। সে তার আপন মনে জ্বলে চলেছে।সে সকলের সামান্য দৃষ্টি আকর্ষনের অদ্ভুত চেষ্টা চালিয়ে যাচ্ছে। কেউ তো একটু তাকাও। কেউ তাকাচ্ছে না। কখনো লাল বাতি জ্বললেও গাড়ি চলছে আবার কখনো সবুজ বাতিতে থেকে আছে। সব নিয়ন্ত্রণ করছেন রাস্তায় দাড়িয়ে থাকা সেই ব্যাস্ত ট্রাফিক পুলিশ। তিনিও বড্ড ব্যাস্ত।
এতব্যাস্ততার মাঝেও ফুল হাতে ছোট্ট ছেলেটি খুজে বেরাচ্ছে শান্ত মানব মানবী কে। সূক্ষ্ম আবেদন নিয়ে ফুল বিক্রির চেষ্টা করবে ইকবাল।
-মামা নেন না, মাত্র পাচটা গোলাপ আছে। বেচতে পারলেই বাড়ি চইল্লা যামু।সকাল থেকে কিচ্ছু খাইনাই।
 তার আবেদন কাউকে আকর্ষণ করবেনা।ভালবাসার মাস। তাই অনেক ফুল ভালবাসাবাদীরা কিনে ফেলেছে।বাকিরা কেউ তার কথা শুনে গাড়ির কাচ উঠিয়ে ফেলবে, কেউ চুপচাপ অন্যদিকে তাকিয়ে থাকবে কেউ আবার বিরক্ত হবে। নগর আবেগে চলেনা। 
সকাল গড়িয়ে দুপুর। এরমাঝেই অদ্ভুত এক মানবের সাথে দেখা।তার কোন ব্যাস্ততা নেই। এ শহরের ব্যাস্ততা তাকে স্পর্শ করেনা। সে ফুলগুলো কিনে পার্কের বেঞ্চে বসে একটা একটা করে পাপড়ি ছিড়ছে।ফুল দেওয়ার মত কেউ নেই।
 ততক্ষনে ইকবাল চাল, আলু কিনে বাড়ি চলে গেছে। খেতে খেতে ইকবাল ভাবছে ভালবাসাবাদীদের ভালবাসা যতদিন আছে তার এই ব্যবসা ততদিন আছে।
সভ্যতা ও বিবর্তনের হাত ধরে ভালবাসাবাদীরা ভালবেসে বেচেথাকুক ইকবালরা ভাতখেয়ে বেচেথাকুক। 

