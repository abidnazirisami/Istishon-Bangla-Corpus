টালমাটাল বিশ্ব অর্থনীতি



বিশ্ব অর্থনীতিতে আবারও মন্দার দামামা বেজে উঠেছে।বার্তা সংস্থা ব্লুমবার্গের তথ্য অনুযায়ী বিশ্ব শেয়ারবাজারে গত এক সপ্তাহের দরপতনে ৪০০ ধনী হারিয়েছেন প্রায় ১৮২ বিলিয়ন ডলার। শুক্রবার এক দিনেই হারিয়েছেন ৭৬ বিলিয়ন ডলার। ব্লুমবার্গের হিসাব অনুযায়ী ২২টি পণ্যের দাম ১৯৯৯ সালের পর আর এতটা কমেনি। একমাত্র যুক্তরাষ্ট্র ও জার্মানির সরকারি বন্ডের জন্য দিনটি ভালো ছিল। স্বর্ণের দাম পর্যন্ত হ্রাস পায়।
গত জুনেও তেলের দাম ছিলো ব্যারেল প্রতি ৬০ ডলার। অথচ এখন তা নেমে এসেছে ৪০ ডলারে। বিষয়টি পশ্চিমা তেলের ভোক্তাদের জন্য সুখবর হলেও অর্থ বাজারগুলোতে সৃষ্টি করে আশঙ্কার।গত বছরের শেষের দিকে যখন তেলের দাম পড়া শুরু করে, তখন সবাই ভেবেছিলো বাজারে স্থিতিশীলতা ধরে রাখার জন্য উৎপাদকরা তেলের উৎপাদন কমিয়ে দেবেন।
 কিন্তু দেখা গেলো ইরান, রাশিয়া ও ভেনেজুয়েলাকে জব্দ করতে দাম কমে যাওয়া সত্ত্বেও মার্কিন কোম্পানিগুলো তাদের উৎপাদন বজায় রেখেছে, তাদের সাথে তাল মেলাচ্ছে সৌদি আরব সহ অন্যান্য উপসাগরীয় দেশগুলো।অপরদিকে এসব তেলের মূল ভোক্তা চীনসহ এবং অন্যান্য উদীয়মান অর্থনীতির দেশগুলোর অর্থনীতির গতি শ্লথ হয়ে পড়ায় একই সঙ্গে চাহিদা যায় কমে। ফলে বাজারে উচ্চ সরবরাহ এবং দুর্বল চাহিদা ত্বরান্বিত করে তেলের মূল্য পতন।এতে শুধু জ্বালানি রফতানির ওপর নির্ভরশীল দুর্বল অর্থনীতির দেশগুলোর অর্থনৈতিক পরিস্থিতি আরও খারাপ হয়ে পড়ে।
এই পরিস্থিতি আরও ঘোলাটে হয় যখন একই সময় মার্কিন ফেডারেল রিজার্ভ কর্তৃপক্ষ তাদের সুদের হার বাড়ানোর প্রস্তুতি নেওয়ার ঘোষণা দেয়।
 বিশ্ব অর্থনীতি নিয়ে এইচএসবিসির 'দ্য ওয়ার্ল্ড ইকোনমি'স টাইটানিক প্রবলেম' শীর্ষক প্রতিবেদনে বলা হয়, বিশ্ব অর্থনীতি আবারও মন্দায় পড়তে যাচ্ছে, যার কিছু লক্ষণও দেখা যাচ্ছে। যেমন সবচেয়ে বড় দেশ যুক্তরাষ্ট্রের অর্থনৈতিক পুনরুদ্ধার খুব একটা গতি পাচ্ছে না।
 ঋণ সংকট এখনো পুরোপুরি কাটিয়ে উঠতে পারেনি ইউরোপীয় দেশগুলো। সেই সঙ্গে উদীয়মান দেশ চীনের শ্লথ প্রবৃদ্ধি এবং রাশিয়ার নতুন করে মন্দায় পড়া। এইচএসবিসির প্রধান অর্থনীতিবিদ স্টিফেন কিং বলেন, সে সময় খুব বেশি দূরে নয়; যখন বিশ্ব অর্থনীতি আরেকটি বরফ খণ্ডের সঙ্গে ধাক্কা খাবে এবং ডুবে যাবে টাইটানিক জাহাজের মতোই। তখন উদ্ধারের কেউই থাকবে না; কারণ লাইফবোট ছাড়াই বিশ্ব অর্থনীতি সমুদ্র যাত্রা করছে।সব মিলিয়ে বিশ্ব অর্থনীতি আজ টালমাতাল অবস্থা । 
যদিও পুঁজিবাদী অর্থনীতিতে এসব নতুন কোন ঘটনা নয়,তারপরও পুঁজিবাদী অর্থনীতির জন্য এটা একটা বড় আঘাত যা হয়ত বিশ্ববাসিকে নতুন করে সমাজতান্ত্রিক অর্থনীতির দিকে ধাবিত করবে।

