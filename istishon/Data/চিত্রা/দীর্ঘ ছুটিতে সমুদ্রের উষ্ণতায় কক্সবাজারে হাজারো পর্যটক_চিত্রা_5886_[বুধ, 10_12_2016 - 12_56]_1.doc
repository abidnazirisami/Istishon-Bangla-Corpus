দীর্ঘ ছুটিতে সমুদ্রের উষ্ণতায় কক্সবাজারে হাজারো পর্যটক


ছুটি মানে বিশ্বের দীর্ঘতম সমুদ্র সৈকত কক্সবাজারে ছুটে আসা। এবারও দুর্গাপূজা ও মহরমের টানা ৫ দিনের ছুটিতে পর্যটকরা ছুটে এসেছেন কক্সবাজারে। 
সকাল থেকে সৈকতে ৮টি পয়েন্টে বৃষ্টি উপেক্ষা করে ভিড় করছেন হাজার হাজার পর্যটক। সব বয়সের মানুষের পদচারণায় সৈকত পরিণত হয়েছে মহা মিলন মেলায়। সমুদ্র সৈকতে স্নান, ঘুরে বেড়ানো, ছবি তোলা ও হৈ-হুল্লোড়ে কাটছে পর্যটকদের প্রতিটি মুহূর্ত। দেশ-বিদেশের বিভিন্ন প্রান্ত থেকে ছুটে আসা এসব পর্যটকদের পদচারণায় মুখর হয়ে উঠেছে বিশ্বের দীর্ঘতম সমুদ্র সৈকত। 
ছুটিতে পর্যটন নগরী কক্সবাজারে বিপুল সংখ্যক পর্যটক আসায় খুশি এখানকার পর্যটন সংশ্লিষ্ট ব্যবসায়ীরা। কোন ধরনের অপ্রীতিকর ঘটনা ছাড়াই পর্যটকরা মনের আনন্দে ভাসছে বিশ্বের দীর্ঘতম সমুদ্র সৈকত কক্সবাজারে।

