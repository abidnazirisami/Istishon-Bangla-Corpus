ইসলামের দৃষ্টিতে জঙ্গিবাদ সম্পূর্ণ হারাম


وَمَنْ يَقْتُلْ مُؤْمِنًا مُّتَعَمِّدًا فَجَزَآؤُهُ جَهَنَّمُ خَالِدًا فِيْهَا وَغَضِبَ اللّهُ عَلَيْهِ وَلَعَنَهُ وَأَعَدَّ لَه عَذَابًا عَظِيْمًاــ
‘যে ব্যক্তি ইচ্ছাকৃতভাবে কোন মুমিনকে হত্যা করবে, তার শাস্তি জাহান্নাম। সেখানেই সে স্থায়ীভাবে অবস্থান করবে। আল্লাহ তার প্রতি রুষ্ট হবেন, তার উপর অভিসম্পাত করবেন এবং তার জন্য মহাশাস্তি প্রস্ত্তত করে রাখবেন।’
সম্প্রতি বাংলাদেশসহ বিশ্বের কতিপয় দেশে জঙ্গিবাদ একটি বার্নিং ইস্যুতে পরিণত হয়েছে। ইসলামের বিরুদ্ধে পাশ্চাত্য ষড়যন্ত্রের কারণেই এই নব্য জঙ্গিবাদের উত্থান। তারা ইসলামকে কলঙ্কিত করতে, সত্যিকার ইসলামপন্থি, ইসলাম প্রচারক ও ইসলামী আন্দোলনকারীদের বিতর্কিত করতে জঙ্গিবাদকে ব্যবহার করছে। ইসলাম শান্তির ধর্ম। এখানে জঙ্গিবাদের কোনো স্থান নেই। যারা নিরীহ মানুষকে হত্যা করছে তারা ইসলাম ধর্মের জন্য ভাল কাজ করছে না। বরং অন্যদের কাছে এই ধর্মকে হেয় করছে। যারা ইসলাম ধর্ম পালন করছে পৃথিবীতে তাদের বসবাস কঠিন করে তুলছে। ছেলে-মেয়েরা যাতে বিপথে যেতে না পারে সেজন্য অভিভাবক, শিক্ষকসহ সবার সচেতনতা অনেক জরুরী। পবিত্র ইসলাম ধর্মের নামে নিরীহ মানুষকে হত্যা করে জঙ্গিরা ইসলাম ধর্মকে বিশ্বের কাছে হেয় করছে। বিপথগামী তরুণরা ইসলামের নামে ঠাণ্ডা মাথায় খুন করে পৃথিবীতে বাস করা কঠিন করে তুলছে। ইসলাম তার অন্তর্নিহিত স্বকীয় বৈশিষ্ট্য, সম্প্রীতি, উদারতা ও পরমতসহিষ্ণুতার মাধ্যমে পৃথিবীময় প্রতিষ্ঠা লাভ করেছিল, তরবারি, জঙ্গিবাদ কিংবা সন্ত্রাসের মাধ্যমে নয়। তবে নতুন গজিয়ে ওঠা কিছু গ্রুপ জঙ্গিবাদ ও সন্ত্রাসবাদকে সমর্থন দিচ্ছে। তারা জিহাদের নামে ইসলামের নামে বিভিন্ন অরাজকতামূলক কর্মকান্ড সংগঠিত করছে। অথচ এগুলোর সাথে ইসলামের কোন সম্পর্ক নেই, যা আমরা পবিত্র কুরআন ও হাদীসের আলোকে স্পষ্ট। ইসলামের দৃষ্টিতে জঙ্গিবাদ সম্পূর্ণ হারাম। বোমাবাজি, মানুষ হত্যা, সন্ত্রাস, ফিতনা-ফাসাদ সৃষ্টি ও আত্মঘাতী তৎপরতা ইত্যাদি ইসলামে সম্পূর্ণ নিষিদ্ধ। যারা এগুলো করছে তারা বিভ্রান্ত, ইসলাম বিরোধীদের চক্র। এদের চিহ্নিত করে প্রতিহত করতে সবাইকে এগিয়ে আসতে হবে।
 

