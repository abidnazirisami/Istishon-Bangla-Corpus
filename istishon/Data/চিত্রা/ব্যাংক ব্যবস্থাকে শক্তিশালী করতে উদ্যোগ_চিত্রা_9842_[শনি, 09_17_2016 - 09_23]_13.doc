ব্যাংক ব্যবস্থাকে শক্তিশালী করতে উদ্যোগ


নিউ ইয়র্ক ফেডারেল রিজার্ভ ব্যাংক থেকে বাংলাদেশ ব্যাংকের রিজার্ভ চুরির পর বিশ্বের বিভিন্ন কেন্দ্রীয় ব্যাংক সাইবার হামলা থেকে তাদের বিশাল আন্তর্জাতিক ব্যাংকিং নেটওয়ার্ক রক্ষার জন্য একটি টাস্ক ফোর্স গঠন করেছে। তারা বিশ্বব্যাপী কেন্দ্রীয় ব্যাংকের একটি আন্তর্জাতিক মান নিশ্চিত করতে চাইছে। বাংলাদেশ ব্যাংকের সিস্টেম হ্যাক করে চলতি বছরের ৫ ফেব্রুয়ারি যুক্তরাষ্ট্রের ফেডারেল রিজার্ভ ব্যাংকে থাকা বাংলাদেশ ব্যাংকের অ্যাকাউন্ট থেকে হ্যাকাররা ৯৫১ মিলিয়ন ডলার চুরির চেষ্টা করে। পরে বেশ কিছু পেমেন্ট অর্ডার বন্ধ করে দিয়ে বেশিরভাগ অর্থচুরি ঠেকানো গেলেও ৮১ মিলিয়ন ডলার ফিলিপাইনে স্থানান্তরে সক্ষম হয় হ্যাকাররা। ওই রিজার্ভ চুরির পর বিশ্বের প্রধান প্রধান কেন্দ্রীয় ব্যাংকগুলোর মাননিয়ন্ত্রক সংস্থা সুইজারল্যান্ডের বাসেলে অবস্থিত ‘দ্য কমিটি অব সেন্ট্রাল ব্যাংকস’ একটি টাস্ক ফোর্স গঠন করে। বেশ কয়েক মাস বিভিন্ন কেন্দ্রীয় ব্যাংক এবং পুলিশের তদন্তের পর প্রতারণা, সাইবার হামলার ক্ষেত্রে ব্যাংক ব্যবস্থার ভঙ্গুরতার কারণগুলো সামনে এসেছে। আর এ থেকেই সামনের দিনে পুরো বৈশ্বিক ব্যবস্থাকে শক্তিশালী করতে উদ্যোগ নিয়েছে টাস্ক ফোর্স।

