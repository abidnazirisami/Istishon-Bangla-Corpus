বাংলাদেশ ক্রিকেটে সফলতম অধিনায়ক মাশরাফি


আফগানিস্তানের বিপক্ষে তিন ম্যাচ ওয়ানডে সিরিজের প্রথমটিতে জিতে নিজেকে অনন্য এক উচ্চতায় নিয়ে গেছেন 'নড়াইল এক্সপ্রেস' খ্যাত মাশরাফি। এই ম্যাচ জেতার নেতৃত্ব দিয়ে আগের সর্বোচ্চ ম্যাচ জেতা সাবেক অধিনায়ক ও এখনকার অন্যতম নির্বাচক হাবিবুল বাশারকেও ছাড়িয়ে যান ।এর আগে, ক্রিকেটের দুই সংস্করণে নেতৃত্ব দিয়ে বাংলাদেশের ৩০ জয় এনে দিয়েছিলেন হাবিবুল বাশার। যার মধ্যে ২৯ ওয়ানডে আর একটি টেস্ট। হাবিবুল বাশার কোনো টি-টোয়েন্টিতে টাইগারদের নেতৃত্ব দেননি। তবে মাশরাফির চেয়ে বেশি ম্যাচে নেতৃত্ব দিয়েছিলেন হাবিবুল। মাশরাফি যেখানে অধিনায়কত্ব করেছেন ৫৩ ম্যাচে, সেখানে হাবিবুল বাশার নেতৃত্ব দিয়েছেন ৮৭ ম্যাচে।মাশরাফির নেতৃত্বে বাংলাদেশ এ পর্যন্ত সব মিলিয়ে মোট ৩১টি ম্যাচ জিতেছে। আফগানদের বিপক্ষে জয়টি ওয়ানডেতে তার নেতৃত্বে ২১তম জয়। এছাড়া, মাশরাফির নেতৃত্বে টাইগাররা ৯টি টি-টোয়েন্টি আর একটি টেস্ট জিতেছে।এখন পর্যন্ত বাংলাদেশের সেরা অধিনায়ক মাশরাফি কারণ তার নেতৃত্বেই টাইগাররা আইসিসি চ্যাম্পিয়ন্স ট্রফিতে খেলার যোগ্যতা অর্জন করেছে। একই সঙ্গে শক্তিশালী পাকিস্তান, ভারত ও দক্ষিণ আফ্রিকার মতো দলের বিরুদ্ধে দ্বি-পাক্ষিক সিরিজ জিতেছে। শুধু কি তাই, মাশরাফির নেতৃত্বে এশিয়া কাপ টি-টোয়েন্টির ফাইনালও খেলেছে টাইগাররা।তাই পরিসংখ্যানও বলছে, বাংলাদেশের ক্রিকেট ইতিহাসে সফলতম অধিনায়ক মাশরাফি।
 

