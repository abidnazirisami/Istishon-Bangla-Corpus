ইংরেজী শুভ নববর্ষ কিংবা অদ্ভুত আঁধার এক______!!!


আরেকটা নতুন বছর পেলাম আমরা। ইংরেজী নববর্ষ। ২০১৫ খ্রিস্টাব্দ। ইদানীং আবার ইংরেজী নতুন বছরকে নানা আয়োজনে “বরণ” করে নেয়ার জন্য বাংলাদেশের অনেকের মধ্যে বেশ চাঞ্চল্য লক্ষ্য করা যায়। বিশেষত রাজধানী ঢাকার অভিজাত বলয়টিতে বেশ কয়েক বছর ধরেই এই উপলক্ষ্যে যে কিম্ভুতকিমাকার কান্ড-কারখানা সংঘটিত হতে দেখছি আমরা, এবারও তার ব্যতিক্রম হয়নি; বরং পাশ্চাত্য ঢঙে হৈ-হুল্লোড়, বিকৃত উদ্দামতা, বিয়ার-হুইস্কির চঞ্চল ফোয়ারা ছুটিয়ে নানামাত্রার মাতলামিসহ বিভিন্নধরণের উপাখান্যের জন্ম দিয়েছে গুলশান-বনানীসহ অভিজাত বলয়ের এলিটেরা! এমনকি মধ্যবিত্ত-নিম্ন মধ্যবিত্তের একটা অংশও এই এলিটদের রীতিতে ইংরেজী নববর্ষকে বরণ করে নিয়েছে। এই রীতির অর্থই হলো – আদিম উদ্দামতা, উচ্ছৃঙ্খলতা, বিকৃতি, জনবিচ্ছিন্ন স্থূল স্রোতে গা ভাসিয়ে দেওয়া!
বড্ড হতাশা নিয়ে তাই মাঝে-মধ্যে ভাবি, আমরা, বিশেষত আমাদের নতুন প্রজন্ম, ক্রমেই কি ভুলতে বসেছি বাঙালি সংস্কৃতির সুপ্রাচীন সমৃদ্ধ ঐশ্বর্য, ঐতিহ্য, মূল্যবোধ? ইংরেজী নববর্ষকে স্বাগত জানিয়ে আনন্দ-উৎসব করায় কোন অপরাধ নেই; কিন্তু নিজের সত্তা থেকে, আত্নপরিচয় থেকে বিচ্ছিন্ন হয়ে, তাকে বিস্মৃত হয়ে পাশ্চাত্যের উদ্দাম, উচ্ছৃঙ্খল ঢঙেই কি তা করতে হবে? এটাই কি বাধ্যবাধকতা!? নিজের আত্নপরিচয় বিস্মৃত হবার মতো অভিশাপ আর কী হতে পারে? আত্নপরিচয় থেকে বিচ্ছিন্ন হওয়া মানেই খর্বিত হওয়া, বিকৃত হওয়া, প্রাণশক্তির প্রধানতম উৎস হারিয়ে ফেলে গন্তব্য ভুলে যাওয়া। আত্নপরিচয়হীন মানুষের কেমন দশা হয় ব্রিটিশ আমলের এ্যংলো-ইন্ডিয়ানদের জীবনযাপনেই তার উদাহরণ লুকিয়ে আছে। এরা নিজেদেরকে ইংরেজ ভাবতো, যে কারণে তাদের নিজস্ব জাতিসত্তা পর্যন্ত বিসর্জন দিতে প্রস্তুত ছিলো। ইংরেজরা তাদের নানান সুযোগ-সুবিধা দিলেও কখনোই ইংরেজ বলে গ্রহণ করেনি। এরা ভারতবর্ষে থাকতো, অথচ ভারতবর্ষীয় নয়; ইংরেজীতে কথা বলে, অথচ ইংরেজ নয় – সে ছিলো মারাত্মক এক দুঃসহ অভিশাপ!
তবু কেন এই হীনমন্যতা? স্মরণ করছি সদ্যপ্রয়াত বিশিষ্ট লেখক-ইতিহাসবিদ তপন রায় চৌধুরীকে, যিনি লিখে গেছেন, পে’জ থ্রিতে নগ্নবক্ষা স্ত্রীলোক দেখা সভ্যতার চেয়ে অনেক সভ্য এবং প্রাচীন সভ্য আমাদের গ্রাম, এটা তো সত্যি। অথচ আমাদের নতুন প্রজন্ম আজ ক্রমেই ভুলতে বসেছে নিজস্ব সংস্কৃতি, ইতিহাস, ঐতিহ্য। রবীন্দ্রনাথ-নজরুল-লালন নন, এদের সামনে আজ শুধুই জাস্টিন বিবার-শাকিরা–সুনিতি চৌহানেরা। মৌলিকত্বকে বিসর্জন দিয়ে যৌগিকতায় এরা খুঁজে ফিরছে আপন ঠিকানা। এই প্রজন্মের অধিকাংশই জানে না বাংলাদেশের নীলকুঠিগুলোতে দিনের পর দিন অন্ধকূপে ধুঁকে ধুঁকে মরা কৃষকদের কথা; অনেকেই জানে না সেইসব মসলিন তাঁতীদের কথা, যাদের তর্জনী কেটে নেয়া হত; ভিক্টোরিয়া পার্কের পামগাছে ফাঁসীতে ঝুলিয়ে হত্যা করা বিপ্লবীদের নাম আমরা জানি না; অনুশীলন যুগান্তরের মাতৃভক্ত তরুণদের কথা, হার্ডিঞ্জ ব্রিজে মাইন বাঁধা দুঃসাহসী কিশোর মুক্তিযোদ্ধাটির কথাও আমরা জানি না। সবখানেই এখন বিস্মৃতির আত্নবিধংসী প্রতিযোগিতা, এক প্রতিকারহীন অধঃপতনের ধুম। কিন্তু কেউ-ই কিছু ভাবছে না, করছে না। কারোরই যেন কিছুতেই কিছু এসে যায় না! এতোটাই নির্লজ্জ, নির্লিপ্ত, স্বাভাবিক সবাই। আর এর মধ্য দিয়েই “এগিয়ে” চলেছি আমরা – এ যেন নিশ্চিত মৃত্যু জেনেও জল্লাদের হাত ধরে বধ্যভূমির দিকে যাত্রা, নিজের মৃত্যুদৃশ্য থিয়েটারে বসে স্বচক্ষে দেখার অভিজ্ঞতা! 
বাঙালি হতে এখন আর কেউ-ই রাজী নয় যেন! যে পারছে ছুটছে, হতে চাইছে আমেরিকান অথবা ইউরোপীয়। এই নেতি’র একটি কারণ যদি হয় -‘হইয়া কাজ নাই,’ তবে অন্য কারণটি নিংসন্দেহে চলো অনুকরণ করি; কিংবা হই ওদের মতো, অবিকল। ওদের মতো মানে ইউরোপীয়-মার্কিনীদের মতো, নয়তো কলকাতা-দিল্লী-মুম্বাইওয়ালাদের মতো। এই দুইয়ে যাদের অরুচি তাদের জন্য আছে আরব-ইরানের আলখেল্লা-জোব্বা। সত্য বটে, নেশা সর্বগ্রাসী! 
কিন্তু ছিঁড়ে-খামচে এগিয়ে যাবার মধ্যে জীবনের অর্থ বাঁচে কই? আমরা কেন আমাদের হারানো স্বদেশকে আবার খুঁজে নিই না, আপন করে বরণ করে নিই না বাঙালির সংগ্রামী উত্তরাধিকারকে!? পাশ্চাত্যপন্থিরা খুঁজবে না, খুঁজবে না মধ্যযুগীয় ধ্যান-ধারণার মৌলবাদীরাও। খুঁজতে হবে তাদেরই যাদের অশ্রু আর ঘাম ঝরছে, হৃদয় জ্বলছে দাউ দাউ করে। সাধারণ মানুষ বাংলাকে এখনো “মা” বলেই জানে; কিন্তু সেই মা খুবই দরিদ্র, উপেক্ষিত। তার শরীর থেকে নিঃশব্দে রক্ত গড়িয়ে পড়ছে অন্ধকারে। অথচ সে বোবা। হাহ্, আমরা না-কি এগিয়ে যাচ্ছি!!
জীবনানন্দের কবিতার সেই অদ্ভুত আঁধারই যেন-বা নেমে এসেছে এ পৃথিবীতে আজ। কিন্তু এ অপ্রতিহত আঁধার থেকে আলোর পথে কি এগিয়ে যাবো না আমরা? মুক্তির পথে কি হাঁটবে না আমাদের বাংলাদেশ? আরেকবার বুলেটের শব্দ না হলে কি আমরা ফিরে তাকাবো না!?

