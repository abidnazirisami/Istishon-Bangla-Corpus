আরেক ফাল্গুনে ------------- অন্যরকম এক শ্রদ্ধাঞ্জলি_____________


আলাদা আলাদা স্বপ্ন, এক একটি স্বপ্ন; এক বিন্দুতে এসে মিললে আর একা থাকে না, আলাদাও নয়। স্বপ্ন তখন অন্য কিছু, অ-নে-ক কিছু। 
সালাম, রফিক, বরকত, জব্বার - এক একটি স্বপ্নের নাম, আলাদা আলাদা। মিলন যখন এক বিন্দুতে, তখন ‘এক আমি বহু হবো, বহু আমি হবো এক’ - এই ঈশ্বরীয় অভিলাষে ভরে ওঠে জীবনখাতার ফুটনোট। ছিঁড়ে-খামচে এগিয়ে যাবার মধ্যে বাঁচে না জীবনের অর্থ - এই প্রতীতীতে জ্বলে ওঠে অপরাজেয় মানুষ। সেখান থেকে পুরো একটি ভূখন্ড। স্বপ্ন থেকে সত্য, সত্য থেকে সংগ্রাম। অতঃপর বি-জ-য়! 
তারপরও, অন্ধকার থাকে। আলোর নিচের আধাঁর। স্বপ্নের উল্টোপিঠের দুঃস্বপ্ন। আমরা থমকে দাঁড়াই। স্থবির হই। এলোমেলো পায়ে হাঁটতে থাকি উল্টোপানে। 
দুঃস্বপ্ন পারে। কিন্তু স্বপ্ন জানে না নত হতে। আত্মসমর্পণে তো কোন মুক্তি নেই, কখনো ছিলোও না। 
আমরা প্রত্যেকেই এক একটি স্বপ্ন হবো; আলাদা আলাদা। তারপর মিলবো যখন এসে একখানে, এক বিন্দুতে, এক সঙ্গে, তখন কেউ-ই আর একা থাকবো না, আলাদাও নয়। আমরা তখন অন্য কেউ! অ-নে-ক কেউ!!

