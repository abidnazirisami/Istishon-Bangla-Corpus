কমরেড অভিজিৎ রায় - _তোমার মৃত্যু আমাকে অপরাধী করে দেয়!’’


“এই মৃত্যু শোক
কাঁধ থেকে নামানো যাবে না কোন দিন।
আর বর্বরতা কি নির্বোধ !
যেন মৃত্যু হলেই মুছে যায়
প্রতিভার প্রাণ।’’
 - পুর্ণেন্দু পত্রী
লেখক, ব্লগার অভিজিৎ রায়-কে নৃশংসভাবে হত্যা করা হয়েছে। ২৬ ফেব্রুয়ারির কৃষ্ণপক্ষের রাতের আধাঁরে শহীদ হলেন তিনি। সেই দুঃসহ অভিজ্ঞতা উসকে দিচ্ছে আমাদের বেদনার তীব্রতাকে, সেই সঙ্গে লজ্জা আর গ্লানিতে কুকঁড়ে যাচ্ছি আমরা। মুক্তমনা ব্লগের প্রতিষ্ঠাতা অভিজিৎ রায়-র কথা আমরা ভুলি কি করে? একটি প্রগতিশীল-বিজ্ঞানমনষ্ক-কুসংস্কারমুক্ত মুক্তিযুদ্ধের চেতনার বাংলাদেশের স্বপ্ন দেখতেন এই সাহসীপ্রাণ মানুষটি। কিন্তু ২০১৫-র ২৬ ফেব্রুয়ারি-তে কি দুঃসহ স্পর্ধায় তৎপর হয়ে উঠলো দুর্বৃত্তের ছুরি!
এ কেমন মৃত্যু! পরম প্রিয় বন্ধুর মাথায় আট ইঞ্চি দীর্ঘ ক্ষতচিহৃ, সেখান থেকে গড়িয়ে পড়ছে কালচে রক্ত - এই দৃশ্য দেখার জন্যই কি বাংলাদেশে বেঁচে থাকা আমাদের? আমাদের দেখবার কথা ছিল না একজন সাহসী মানুষের এই মৃতদেহ। প্রিয় বন্ধুর আপনজনেরা, সহযোদ্ধারা কোনদিন ভেবেছিলেন, প্রিয় মানুষটির লাশ অকালে তাদেরকেই বহন করে নিয়ে যেতে হবে শেষকৃত্যের জন্য!! 
ক্রমব্যাপ্ত অন্ধকার আমাদের গিলে খাচ্ছে। আমরা ক্ষয়ে যাচ্ছি মোমের মতো। প্রতিমুহূর্তে আমরা নিহত হচ্ছি। বাহান্নো থেকে যে লাশের বোঝা আমাদের কাঁধে, ক্রমশ তার ওজন বাড়ছে। শব বহনের কান্তিতে দেহ ভেঙে পড়ছে, তবুও আমরা পারছি না এই লাশের বোঝা নামাতে। ক্রমাগত মৃত্যুই এখন আমাদের একমাত্র সঙ্গী!
তবু, মৃত্যু কখনোই শেষ কথা নয়। অথবা মৃত্যুর সাথে সাথে শেষ হয়ে যায় না সবকিছু। অনেক ক্ষেত্রেই মৃত্যু হয়ে উঠতে পারে মহত্তের কোন জীবনের সূচনা। পরম প্রিয় অভিজিৎ-র বেলাতেও তাই। ধারালো অস্ত্র শুধুমাত্র একটি জীবনকে থামিয়ে দিতে পারে, কিন্তু জাগিয়ে তোলে অজস্র জীবন। অভিজিৎ-র মৃত্যুও তাই থেমে থাকা নয় - বরং এই মৃত্যুই গতিশীল করে তুলবে মুক্তিযুদ্ধের চেতনায় অসাম্প্রদায়িক বাংলাদেশ গড়ার আন্দোলন।
ব্লগার অভিজিৎ রায় হত্যার জন্য কে দায়ী তা সবার জানা। এবং আমরা এ-ও জানি, আমাদের জাতির পতাকা আবারও খামচে ধরেছে সেই পুরনো শকুন। কিন্তু এ-ও তো সত্যি যে, এদেশের মানচিত্রের সবুজ ভিত গড়তে অভিজিৎ-র মতো অনেকেই তাদের জীবনদান করেছেন। আমরা সেই মহৎপ্রাণ মানুষদের জন্য রচনা করেছি কেবল শোকগাঁথা; কিন্তু বাস্তবায়ন করতে পারিনি ওই মহৎ ব্যক্তিদের প্রত্যাশাগুলো। 
তবু, আমাদের সুস্পষ্ট ও সুদৃঢ় দাবী, ওই জঘন্য হত্যাকান্ডের বিচার হোক, দৃষ্টান্তমূলক শাস্তি পাক ইতর ঘাতকগুলো। সেই সঙ্গে প্রত্যাশা করবো, যেন অভিজিৎ-র মহাপ্রয়াণ থেকে আমরা শিক্ষা নিতে পারি - আর কোন শোকগাঁথা নয়, যেন আমরা প্রতিবাদ আর প্রতিরোধের জন্য ঐক্যবদ্ধ হতে পারি। এই অন্যায় হত্যার প্রতিকারের মাধ্যমে আমরা যেন এগিয়ে যেতে পারি স্বপ্নবান সেই সাহসী মানুষটির আজীবন লালিত আদর্শ ও স্বপ্ন প্রতিষ্ঠার পথে - মুক্তিযুদ্ধের চেতনায় আলোকিত প্রগতিশীল-বিজ্ঞানমনষ্ক-কুসংস্কারমুক্ত একটি অসাম্প্রদায়িক-গণতান্ত্রিক-শোষণমুক্ত বাংলাদেশ-র। কেবলমাত্র, হু, কেবলমাত্র তখনই কমরেড অভিজিৎ রায়-র প্রতি জানানো সম্ভব সর্বোচ্চ শ্রদ্ধা ও প্রণতি। 

