আমাদের ‘বাঙালি’ হওয়া!!


আরও একটি নতুন বছর পেলাম আমরা। ১৪২২ বাংলা সাল। প্রতিবারের মতো এবারও নববর্ষকে বরণ করে নেওয়ায় উৎসাহ-উদ্দীপনায় ঘাটতি ছিলো না কোন। বর্ণাঢ্য শোভাযাত্রা, সাংস্কৃতিক অনুষ্ঠান, জমজমাট মেলা - সবটা মিলিয়ে আমাদের নাগরিক জীবনের জন্য সে এক অপার আনন্দের উপলক্ষ। হ্যাঁ, নাগরিক জীবনের জন্যই। পহেলা বৈশাখ যদিও হিন্দু, মুসলমান, বৌদ্ধ, খ্রিস্টান সব বাঙালিকে অনায়াসে একত্রে মিলিয়ে দেয়, কিন্তু সব সম্প্রদায়কে মেলাতে পারলেও শ্রেণীর ব্যবধান গুছিয়ে দেয়ার মতো শক্তি সে এখনো অর্জন করে উঠতে পারেনি। শ্রেণী বিভাজনের দেয়াল আরো অনেক বেশি নিরেট ও দুর্ভেদ্য, শেকড় প্রোথিত অনেক বেশি গভীরে। শুধু দিনযাপনের, শুধু প্রাণধারণের গ্লানি যে বৃহৎ দরিদ্র জনগোষ্ঠীর প্রতিটি দিনকে করে রেখেছে ধূসর, বর্ণহীন তাদের কাছে বছরের প্রতিটি দিনই সমান। পয়লা বৈশাখে নানা সাংষ্কৃতিক উৎসব-অনুষ্ঠানে আমাদের নাগরিক জীবন যখন উদ্বেল হয়ে উঠে, তখনো তা এমনকি নগরীর বৃহত্তর জনজীবন থেকেও বিচ্ছিন্ন থেকে যায় ।
এই ব্যর্থতার সম্পূর্ণ দায়-দায়িত্ব আমাদেরই, পয়লা বৈশাখের নয়। সব বাঙালির সার্বিক আর্থ-সামাজিক মুক্তির লক্ষ্যে সব প্রকার বৈষম্য ও শোষণ অবসানের যে অঙ্গীকার আমাদের স্বাধিকার আন্দোলন ও মুক্তিযুদ্ধকে আলোকিত করেছিল, তা আমরা বাস্তব করে তুলতে পারিনি। অর্থনৈতিক মুক্তি ছাড়া রাজনৈতিক বা সাংষ্কৃতিক স্বাধীনতা একেবারেই অর্থহীন, অন্তঃসারশূন্য ফাঁকা বুলি। তাই পয়লা বৈশাখে বাংলাদেশের মধ্যবিত্ত ‘বাঙালি’ হতে চায়, উচ্চবিত্তরাও কেউ কেউ উদ্দীপ্ত হয়। এমনকি সানকিতে করে পান্তা ভাত পর্যন্ত খাওয়ার ধুম পড়ে যায়। অথচ কেউ যে শখ করে পান্তা খায় না, সানকি ছাড়া যে সাধারন বাঙালির উপায় নেই - তাদের সঙ্গে এই ‘পান্তা সংস্কৃতি’র সে এক নিষ্ঠুর ঠাট্টা। নাগরিক মানুষ হিসেবে আমার ‘সৌভাগ্য’ হয়েছে এই জাতীয় ঠাট্টা-তামাশার ভেতর দিয়ে নববর্ষকে বরণ করে নেওয়ার উৎসব-অনুষ্ঠান প্রত্যক্ষ করার। সেসব দেখেশুনে যে অভিজ্ঞতাটি আমার হয়েছে তা অত্যন্ত সকরুণ - বাংলাদেশে এখন সে অর্থে প্রকৃত বাঙালি প্রায় নেই বললেই চলে। এই না থাকার একটি কারণ যদি হয় - ‘হইয়া কাজ নাই’, তবে অন্য কারণটি নিঃসন্দেহে হবে - চলো অনুকরণ করি; কিংবা হই ওদের মতো, অবিকল। ওদের মতো মানে মার্কিনিদের মতো, নয়তো দিল্লি-মুম্বাইওয়ালাদের মতো। এই দুইয়ে যাদের অরুচি তাদের জন্য আছে আরব-ইরানের আলখেল্লা-জোব্বা। সত্য বটে, নেশা সর্বগ্রাসী।
বাঙালি অভ্যস্ত হয়ে উঠেছে নেশায়। এমন কি অত্যাচারেও। ভিডিও’র খোয়ারি কাটেনি, এদিকে চলে এলো ডিশ এন্টেনার মাদক। এফএম রেডিও’র উৎপাতও শুরু হয়েছে ভীষণভাবে, প্রায় মাতলামির মতো। বাংলা ভাষার এমনিতেই কমে গেছে মর্যাদা, এফএম সংষ্কৃতি সেখানে যোগ করেছে রঙিন পচন। ভাষার চেহারা বিকৃত হয়ে পড়েছে তার কাছে, ভাষা হারিয়েছে ধারণ ক্ষমতা ।
পচন আছে ব্যাপকভাবে তাতে সন্দেহ কী! আর আছে আত্মরক্ষার প্রবণতা, খাঁটি বাঙালি হওয়ার ভান এবং আত্মরক্ষার এই প্রচেষ্টাকে এ যুগে প্রায় ভাবালুতাই বলা চলে। কেননা, বাঙালি সংস্কৃতি সেখানে হয় গৃহসজ্জার লোক-সংস্কৃতি চর্চা, নয়তো রবীন্দ্র সঙ্গীতে গা এলানো। খদ্দরের পাঞ্জাবি ও চাদরের ব্যবস্থা থাকে কারো কারো। কেউবা উৎসাহী পয়লা বৈশাখের পান্তা ভাতে। এতে কৃত্রিমতা যতোটা সত্য আন্তরিকতার বিষয়টা ততোটা নয়। কৃত্রিম বলেই শেষ পযর্ন্ত সে পেরে উঠে না অকৃত্রিম পচনের সঙ্গে।
বাংলাদেশে দেখা যাচ্ছে অহেতুক হট্টগোল। কে কতো খাঁটি তা দেখানোর কৌতুককর নানা প্রচেষ্টা। আত্মপ্রতারণার ব্যাপারটারও এসে গেছে। ঐতিহ্যপ্রেমী সাজবার ভান থাকলেও পছন্দ আসলে মার্কিন-মুম্বাই-মধ্যপ্রাচ্যের জৌলুশ। পান্তা ভাত, খদ্দরের চাদর কিংবা লোকশিল্পের প্রদর্শনী কিছুতেই ঢাকতে পারে না ডিশ এন্টেনার উন্মাদনার মোহটাকে। তাছাড়া, বাংলা ভাষায় অনেকেই তারা আস্থা রাখেন না। ঐতিহাসিকভাবে মধ্যবিত্ত শ্রেণী পেয়েছিল মুক্ত পৃথিবীর আলো-বাতাস। ওদিকে বিপুলসংখ্যক খেটে খাওয়া গরিব মানুষের ভেতর দিয়ে বয়ে চলেছে বাঙালি সংস্কৃতির অকৃত্রিম ধারা। অকৃত্রিম, কিন্তু দরিদ্র। পৃথিবীর আলো বাতাসের সঙ্গে সে যদি না মেশে, তাহলে বাঙালি সংস্কৃতিকে বাঁচাবে কে?
বাঁচাবে তারাই যাদের অশ্রু আর ঘাম ঝরছে, যাদের হৃদয় জ্বলছে দাউ দাউ করে। এ কাজ অন্য কেউ করে দেবে না। করতে হবে আমাদেরই; আমরা যদি হৃদয়বান হই, যদি হই বুদ্ধিমান, যদি ভাবি মনুষ্যত্ব প্রতিষ্ঠার পথে অন্তত প্রাথমিক পদক্ষেপগুলো নেয়া দরকার। অন্যরা কি করছে সেদিকে তাকিয়ে কোন লাভ নেই, আমরা কি করছি সেই জিজ্ঞাসাটাকেই বড় করে তোলা দরকার।
আমরা সেই দিনকেই আরো কাছে নিয়ে আসতে চাই বাস্তবের, যেদিন কাউকেই সানকিতে করে পান্তা ভাত খেতে হবে না এবং অন্যদিকে ‘বাঙালি’ হওয়ার জন্য কারো খোঁজ করার আবশ্যকতা থাকবে না সানকির পান্তা ভাতের। একেবারে অভিন্ন না হোক, কাছাকাছি থাকবে সবাই। আর সবচেয়ে বড় প্রত্যাশা, এই ব-দ্বীপে উদ্বাস্তু হবে না কেউই, এখন অহরহই যেমনটা হচ্ছে!
তারপরও, এই এতোকিছুর পরও – নতুন বাংলা বছরের শুভেচ্ছা সবাইকে। হু, শুভ নববর্ষ!!

