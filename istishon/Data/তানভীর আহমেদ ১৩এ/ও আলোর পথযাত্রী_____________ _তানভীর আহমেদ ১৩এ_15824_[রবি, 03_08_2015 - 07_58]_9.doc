ও আলোর পথযাত্রী_____________ 


৮ মার্চ – আন্তর্জাতিক নারী দিবস। প্রতিবছরের এই দিনে, দেশে দেশে এবং বাংলাদেশে, নারীদের জন্য আলাদা একটি দিবস পালন করাটাই অবশ্য বলে দেয় বিশ্বব্যাপী আমরা এখনও প্রকৃত সভ্যতায় প্রবেশ করিনি। আমরা এখনও প্রাক সভ্যতা স্তরে আছি। মানুষের ইতিহাস এখনও শুরুই হয়নি। হু, আমরা এখনও বাস করছি পুরুষের সমাজে, পুরুষতান্ত্রিক পৃথিবীতে। আর তাই, শুধুমাত্র পুরুষের এই বিকৃত-বিকলাঙ্গ-ভাঙাচোরা সভ্যতায় নারীরা এখনও অধস্তন, বন্দী। হু, “অবরোধবাসিনী”! এখনও!! আর কে না জানে, নারী-পুরুষ নির্বিশেষে সকলের সামগ্রিক মুক্তি ছাড়া মানুষের ইতিহাসের উন্মেষ সম্ভব নয়; প্রকৃত সভ্যতার বিকাশও অসম্ভব। 
কিন্তু কী করে মুক্ত করা যাবে নারীকে? প্রথম প্রয়োজন তাকে পুরুষের সমান অধিকার ও সুযোগ দেওয়া, যাতে ‘নারী’ - শুধু এই পরিচয়ের দরুণ কেউ বঞ্চিত না হয়।অধিকার ও সুযোগ দিয়ে তাকে মুক্ত করা চাই অর্থনৈতিকভাবে। কিন্তু অর্থনৈতিক মুক্তিই যথেষ্ট নয়। কেননা নারীর উপর পুরুষের কর্তৃত্বের মূল ক্ষেত্রটা অর্থনৈতিক হলেও, আর্দশগত পীড়ণটাও বড় কম নয়। আদর্শগতভাবে তো মূলত নারীকে অধঃস্তন মনে করা হয়। অর্থনৈতিক সাম্য প্রতিষ্ঠিত হলেই যে আর্দশিক ভ্রান্তি দূর হয়ে যাবে তা নয়, সেখানে পরিবর্তন আনার জন্য প্রয়োজন হবে সাংস্কৃতিক কাজের। আসলে যে ব্যবস্থার খাদ্যরসে পুষ্ট হয়ে বেঁচে থাকে পুরুষতান্ত্রিক বিকৃত মনোভঙ্গি আর ঘৃণ্য আচরণগুলো, ওই অমানবিক বৈষম্যমূলক ব্যবস্থাটিকে সমূলে উৎপাটন করার মাধ্যমেই কেবল নিশ্চিত করা যাবে নারীর যথার্থ মুক্তি, সেইসঙ্গে মানবমুক্তিও। মনে রাখতে হবে, দুঃসহ বোঝার মত চেপে বসা অমানবিক বিধিব্যবস্থাকে পাল্টানো না গেলে কি নারী কি পুরুষ কারোরই মনুষত্ব্য নিরাপদ থাকবে না। যেমন আজকে নেই।
অনেকের অবশ্য ধারণা, নারীর প্রতি এই নিপীড়ণটা মূলত অশিক্ষিত, দরিদ্র, গ্রামীন মেয়েদের সমস্যা; শহরে-নগরের শিক্ষিত, সচ্ছল, নাগরিক মেয়েরা এইসব নিপীড়ণ থেকে মুক্ত। তাই কি? নিপীড়ণ বরং নাগরিক জীবনে আরও ভয়াবহ, বিকৃত এবং সূক্ষ্ণ; তার প্রভাবও তাই অনেক গভীর। কারণ ওই একটাই, বৈষম্য এবং মর্যাদাহীনতা। সমান মেধা ও যোগ্যতাসম্পন্ন একজন পুরুষ ও নারীর সামগ্রিক অবস্থানের তুলনা করুন, সঙ্গে সঙ্গে ধরা পড়বে সত্যটা। বলা বাহুল্য, তুলনা হবে একই শ্রেণীস্তরের মানুষদের মধ্যে। দেখতে হবে সেই স্তরে পুরুষ ও নারীতে বৈষম্য ঘটছে কি-না। দেখা যাবে, ঘটছে। কেবল ঘটছে না, বাড়ছেও। আর তারই পার্শ্বপ্রতিক্রিয়ায় অপ্রতিহতভাবে বেড়ে চলেছে নিপীড়ণ, নির্যাতন, অবমাননা, অবিচার, অশুভের পৃষ্ঠপোষকতা।
কিন্তু এ-ই কি সব? শেষ!? নিশ্চয়ই না। সমাজ নিশ্চয়ই বদলাবে। বদলাবে মানুষও। নতুন এক মুক্ত পৃথিবীরও সূচনা হবে। রুশ মনো-সমাজবিজ্ঞানী পাভলভ্ যেমন দেখিয়েছেন, মানুষের মন একটি জৈব-সামাজিক সত্তা, যার সুস্থ ভারসাম্য রক্ষার জন্য সুস্থ সামাজিক পরিবেশও একান্ত আবশ্যক। হু, চাই নতুন সমাজ। যে সমাজে মেয়েরা পরিণত হবে না পণ্যে, শিকার হবে না ভোগ ও লালসার। শ্রদ্ধা থাকবে পারষ্পরিক, সমান মানুষ হিসাবে। সুযোগ, অধিকার ও দায়িত্বের সাম্য নারী-পুরুষ নির্বিশেষে সকল মানুষের বিকাশকে করবে সুষম। সমাজের, পৃথিবীর এই মৌলিক পরিবর্তনের সংগ্রামটুকুই আসলে আমাদেরকে করতে হবে - অবিরাম, অবিরল, অবিশ্রান্ত। এর বাইরে সবকিছুই তো অর্থহীন; যা আমরা করছি এবং যা করে আসলে কিছুই করতে পারছি না!
আজকের এই আন্তর্জাতিক নারী দিবসে এই কথাগুলোই মুলত বলার ছিলো। আর এই বিশেষ দিনটায় পৃথিবীর প্রত্যেক নারীকে শুভেচ্ছা-অভিনন্দন-অভিবাদন! হাইপোশিয়া-জোন অব আর্ক-রোজা লুক্সেমবার্গ-মেরী ওলসটোনেক্রাফট–সিমন দ্য ব্যুভোয়া-বেগম রোকেয়া-প্রীতিলতা ওয়াদ্দেদার-জাহানারা ইমামদের উত্তরসুরীদের জন্য এই উচ্চারণটাও রইলোঃ 
 “ও আলোর পথযাত্রী,
এ যে রাত্রি,
এখানে থেমো না”............. 

