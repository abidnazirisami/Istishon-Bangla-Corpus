মর্যাদা চাই______


বাংলাদেশে দেখতে পাচ্ছি অহেতুক হট্টগোল। কে কতো খাঁটি তা দেখানোর কৌতুককর নানান প্রচেষ্টা। আত্মপ্রতারণার ব্যাপারটাও এসে গেছে। ঐতিহ্যপ্রেমী সাজবার ভান থাকলেও পছন্দ আসলে মার্কিন-দিল্লী-মুম্বাইয়ের জৌলুষ। এই দুইয়ে যাদের অরুচি, তাদের জন্য আবার আছে আরব-ইরানের আলখেল্লা-জোব্বা। তাই পান্তা ভাত, খদ্দেরের চাদর কিংবা লোক শিল্পের প্রদর্শনী কিছুতেই ঢাকতে পারে না অপসংস্কৃতির উন্মাদনার মোহটাকে। বাঙালি অভ্যস্ত হয়ে উঠেছে নেশায়, এমনকি অত্যাচারেও।
ফাল্গুন এলেই বাঙালি হতে পছন্দ করে সকলেই। এমনকি সেইসব মানুষ - যারা ইংরেজী ছাড়া কথা বলতে অপমানিত বোধ করেন, আচরণ ও বিশ্বাসে লালন করেন বিজাতীয় ভাব-ধারণা ও সংষ্কৃতি - সেই তারাও একুশের প্রথম প্রহরে নগ্নপদে শহীদ মিনারের বেদীতে ফুল দিতে যান, বাঙালি সেজে! কিন্তু এই একদিনের জন্য বাঙালি হওয়া, বাংলাকে আপন করে নেওয়াটা আমাদেরকে হতাশ বৈ অন্য কিছু করে না। বাঙালি না হয়ে যে সম্পূর্ণ মানুষ হওয়া কষ্টকর আমাদের জন্য – এ তো খুব সরল সমীকরণ। নিজের আত্মপরিচয় থেকে বিচ্ছিন্ন হওয়ার মতো অভিশাপ আর কি হতে পারে! আত্মপরিচয় থেকে বিচ্ছিন্ন হওয়া মানেই খর্বিত হওয়া, বিকৃত হওয়া, প্রাণশক্তির একটি উৎস হারিয়ে ফেলে গন্তব্য ভুলে যাওয়া। এই অভিশাপের নির্মম শিকার আজ আমরা - যাদের এক অংশ চাইছে উম্মুল হতে, আর বৃহৎ অংশটি মানুষ না হয়ে কেবলি সীমাবব্ধ বাঙালিত্ব অর্জন করতে চাইছে। এই দু’অবস্থাই ভয়াবহ, করুণ, আশংকাজনক।
আর আশংকাজাগানিয়া এই চিত্রটিই বলে দেয় - বাংলা রাষ্ট্রভাষা হয়েছে ঠিকই, কিন্তু যথার্থ মর্যাদা ফিরে পায়নি। বাংলার কারণে অফিস-আদালত-সমাজে কারো মর্যাদা বৃদ্ধি পেয়েছে সে কথা আমরা শুনিনি। কিন্তু অন্য কথাটি আমরা ঠিকই শুনেছি যে, ইংরেজীর কল্যাণে অনেকেই তরতর করে উপরে উঠে গেছেন, অনেক উপরে। তাই সত্য হলো বাংলা মর্যাদা পায়নি। পায়নি বলেই রাষ্ট্রের কাছে, ব্যক্তির কাছে এর শুদ্ধতা-অশুদ্ধতার প্রশ্ন আসলে গুরুত্বহীন। ভাষাই যেখানে গুরুত্ব হারিয়ে ফেলেছে তার আবার বাক্য, বাক্যের আবার শব্দ, শব্দের আবার বানান ! অজস্র ভুল বানানে বাংলা লেখার প্রতিযোগিতা চলছে দেশ জুড়ে। জানি, ইংরেজী হলে ভুল হত না। বাংলা বলেই তা হয়, ভুল হয়। রাষ্ট্র যত্ন নেয় না, ব্যক্তিও নিতে চায়না। ব্যক্তি বরং উৎসাহিত হয় রাষ্ট্রকে দেখে। অবহেলায় দেয়ালে চাপা পড়ে বাংলা ভাষা, শব্দগুলোর ঠোঁটে রক্ত তো লেগে থাকবেই!
কিন্তু আপন ভাষাকে ভালো না বেসে, মর্যাদা না দিয়ে কি সম্পূর্ণ মানুষ হওয়া যায়? আর ভাষাকে মর্যাদাদানের অর্থ তো তাকে শুদ্ধভাবে ব্যবহার করা, শুদ্ধবানানে লেখার কাজটুকু করা। কিন্তু দেখা যাচ্ছে বাংলা সম্মান এনে দেয় না বাঙালিকে, কাজেই বাঙালিও সম্মান করে না বাংলাকে। বাংলার বিশুদ্ধতার ব্যাপারে তাই সে মোহমুক্ত! তাহলে কোথায় যাবো? কিংবা যাবো কি সবাই? ধনিক মধ্যবিত্তেরা বানানের শুদ্ধতার তোয়াক্ক করে না, বাংলাই অপ্রয়জনীয় হয়ে উঠেছে তাদের কাছে। তাই বড় লোকেরা শিখবে না শুদ্ধভাবে বাংলা ব্যবহার নিয়মটি। কিন্তু সাধারণ মানুষেরা ? তাদের প্রয়োজন তো এখনো বাংলাই ! তবু শিখবে কি তারা? না, শিখবে না। দারিদ্র্যে তাদের মুখের বুলিই হারিয়ে যাবার যোগাড়, প্রমিত ভাষা আর শুদ্ধ বানান সে বড় আশ্চর্যের কথা তাদের জন্য। পরিসংখ্যানও জানাচ্ছে পরিস্থিতিটা অন্যভাবে। পঞ্চাশ শতাংশ বাঙালি চিঠি লিখতে পারে, শুদ্ধ বানানে না হলেও। কিন্তু বাকীরা ? তারা লেখে না। তারা লিখতে জানে না! 
কিন্তু মানুষ হতে গেলে বাঙালি না হলে তো উপায় নেই আমাদের; আর বাঙালি হতে গেলে বাংলাকে নিজের বলে আত্নস্থ না করেও তো গতি নেই। তবে বাঙালি কাকে বলবো সে প্রশ্নটাও গুরুত্বপূর্ণ বটে। যথার্থ বাঙালি আসলে সে-ই যে জানে ক্ষুদ্রতা আর সামান্যতাকে পরিহার করতে, যে বিশ্বাস করে নিরন্তর সংগ্রামেই মুক্তি, যে মানে বাঙালি বড় হবে কথায় নয়, কাজে এবং যে উপলদ্ধি করে দৃঢ়তা নিয়েই একটি শিশির বিন্দুর ভেতরেই সিন্ধু খোঁজা যায়। তখন সত্যিকার বাঙালি হতে পারার জন্য তার পক্ষে সম্ভব হয় সত্যিকার মানুষ হওয়া।
বায়ান্ন আমাদেরকে দিলো রক্ত, আর একাত্তর দিলো হাড়-মাংস-হৃদপিন্ড। পরিশুদ্ধি আমরা চাইতেই পারি। আর শুদ্ধ বানান ? সে তো অবশ্যই চাইবো। কিন্তু মর্যাদা চাই সবার আগে, চাই জীবনের অবারিত ভাষা হয়ে উঠবার অধিকার। যার মর্যাদাই নেই তার শুদ্ধাশুদ্ধ হওয়ায় কী যায় আসে সমাজে! 

