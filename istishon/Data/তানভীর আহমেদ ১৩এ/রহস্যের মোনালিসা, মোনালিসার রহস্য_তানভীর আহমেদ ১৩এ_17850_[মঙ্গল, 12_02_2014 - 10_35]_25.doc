রহস্যের মোনালিসা, মোনালিসার রহস্য


মোনালিসা! এই নামটা উচ্চারিত হবার সঙ্গে সঙ্গেই কেমন এক ধরণের রহস্যের শিহরণ তোলপাড় করে ওঠে। আসলেও, মোনালিসা আদ্যপান্ত এক রহস্যই বটে। যুগ যুগ ধরে কতোই না তর্ক, কতোই না অভিমত ওকে নিয়ে। কে এই নারী? ওর ঠোঁটের কোণটায় জেগে থাকে যে চিকন হাসি - কী আছে ওতে? চায়ের টেবিলে আড্ডা আর তর্ক জমেই উঠলো শুধু, কল্পনার দৌড়ও পেরিয়ে গেল অনেকখানি পথ; তবুও রহস্যটা রয়েই গেলো। মোনালিসা এবং ওর সেই ভুবনমোহিনী হাসি পৃথিবীর তাবৎ আবেগী মানুষের কাছে হয়ে রইলো একইসঙ্গে প্রেম ও বিরহের যুগপৎ প্রতীক। রহস্যই বটে!
তবে বেরসিক প্রযুক্তিবিজ্ঞান ওইসব আবেগ-টাবেগের ধারে কাছেও ঘেষঁলো না। ফাঁক-ফোকর দিয়ে মোনালিসার রহস্যের বৃত্তে ঢুকতে চাইলো বিজ্ঞান, অর্থাৎ গবেষকেরা। মোনালিসা আসলে এর শ্রষ্টা লিওনার্দো দ্য ভিঞ্চির আত্নপ্রতিকৃতি - এ রকম ধারণার সঙ্গেও পরিচিত হতে হলো বিশ্ববাসী এবং সেই সঙ্গে শিল্পপ্রেমী আঁকিয়েদেরও, যখন কম্পিউটারে এক্সরে করা হলো মোনালিসার। ঘটনাটা গত শতকের সেই আশির দশকের। এক্সরে রিপোর্ট বললো ভিঞ্চির সঙ্গে মোনালিসার চোখ, নাক, ঠোঁটের মিলটুকুন কত গাঢ়, সে কথা। লন্ডনের মাডস্লে হাসপাতালে কর্মরত ডঃ ডিগবে কোয়েস্টেড গবেষণা করলেন এ নিয়ে; মোনালিসা এবং ভিঞ্চির মিল-অমিল সম্পর্কে বেশ কিছু তথ্য-তত্ত্বও হাজির করলেন তিনি। সব তথ্য-তত্ত্বের নির্যাসটা এরকম: মোনালিসা - ভিঞ্চির নারীরুপী আত্ন-প্রতিকৃতি, যা তিনি আয়নার সামনে বসে এঁকেছেন!
তারপরও, যে যাই বলুক, মোনালিসার রহস্য এখনো পায়নি কোন কূলকিনারা। হলোই বা ও ভিঞ্চির আত্নপ্রতিকৃতি; হয়তো এটা আয়নায় দেখে দেখেই এঁকেছেন তিনি। কিন্তু তবুও মোনালিসাকে এ জগতের মনে হয় না, মনে হয় যেন দূর পৃথিবীর রহস্যময় এক নারী। ওর বসার ভঙ্গি, তাকানোর দৃষ্টি, পেছনের অদ্ভুত শান্ত নিসর্গ - সবকিছুতেই কী ভয়াবহ এক রহস্যের ছোঁয়া। আর ওই হাসিটা - উফ্! 

