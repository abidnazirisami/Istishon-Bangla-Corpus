ধরণী দ্বিধা হও!!


বৈজ্ঞানিক নাম “হোমো সেপিয়েন্স”; আমরা এ প্রজাতিটিকে চিনি “মানুষ” হিসেবে। বড় গর্ব করে, বুক উঁচিয়ে আমরা বলে বেড়াইঃ মানুষ – সৃষ্টির শ্রেষ্ঠ জীব। বিবর্তনের অনেকগুলো ধাপ, সে ধাপ পেরিয়ে আজকের এ অবস্থানে পৌঁছেছে মানুষ। প্রতিটি ধাপ পেরোতে কতো বাধা, কতো বিপত্তি! অথচ সব বাধা-বিপত্তি ডিঙিয়ে, নিরন্তর অভিযোজিত হয়ে টিকে থাকলাম আমরা; বিবর্তনের সবচে’ গুরুত্বপূর্ণ ধাপ - হোমো সেপিয়েন্সে – উন্নীত হলাম। চার্লস ডারউইনের অমোঘ থিয়োরী “Survival of the fittest”–এর সবচে’ সার্থক, সম্পূর্ণ উদাহরণ এই মানুষ প্রজাতিটি – যারা না-কি সৃষ্টির সেরা! 
অতঃপর ১৪২২ বাংলা সালের প্রথম দিন। পহেলা বৈশাখ। “এসো হে বৈশাখ, এসো এসো” – হু, শুভ নববর্ষ! তখন শেষ বিকেল। স্থানঃ টিএসসি, ঢাকা বিশ্ববিদ্যালয়। পহেলা বৈশাখের অনুষ্ঠান ফেরত চলতি মানুষের ভিড়। সেই ভিড়ের মধ্যে হঠাৎ দমকা হাওয়ার মতো কিছু ইতর পুরুষ অনুষ্ঠান ফেরত নারীদের উপর পাশবিক হিংস্রতায় ঝাঁপিয়ে পড়ে; তাদেরকে লাঞ্ছিত করে, চালায় নোংরা তান্ডব। বাবার সামনেই মেয়েকে, সন্তানের সামনেই মা’কে, ভাইয়ের সামনেই বোনকে, স্বামীর সামনেই স্ত্রীকে, বন্ধুর সামনেই বন্ধুকে অপদস্থ করে ওই বিকৃত ইতরগুলো, চালায় যৌন নিপীড়ণ; এমনকি অনেককে বিবস্ত্র করে চূড়ান্তভাবে অপমানিত করে।...... উহু, সর্বোচ্চ লজ্জার, চরম গ্লানিকর এই ঘটনাগুলো আমাজানের গভীর অরণ্যের নয়, নয় সাহারার মধ্য মরুভূমির; নারীদেরকে অবমাননার এই ঘটনাগুলো “সৃষ্টির শ্রেষ্ঠ জীব” মানুষের গড়ে তোলা এক আধুনিক মহানগরীর সবচে’ নিরাপদ এক এলাকার – যে ঘটনাগুলোগুলোকে কোনভাবেই অভূতপূর্ব কিংবা ব্যাতিক্রম বলা যাবে না, হরহামেশাই ঘটে এমন ক্রমের মাঝেই ফেলতে হবে। আর ওইখানে, তখন, চারপাশে অগুনতি পুরুষের ভিড়, আনাগোনা; অথচ হাতেগোনা কয়েকজন সাহসী মানবিক পুরুষের কথা বাদ দিলে আর কেউই এই নৃশংস ঘটনাগুলোগুলোর প্রতিবাদ করতে, প্রতিরোধ করতে এগিয়ে আসেনি; কেমন যেন নির্লিপ্ত নির্বিকার প্রায় সব ভদ্রলোকেরা! কী নির্লজ্জ স্বাভাবিকভাবে ওই চরমতম অমানবিক ঘটনাগুলোগুলোর পাশ দিয়ে বড্ড সহজ অবলীলায় হেঁটে গেলো “ভালো” পুরুষের দল! এইরকম যে কোন ঘটনার বেলায়ই তারা যে রকম যায়!! 
পহেলা বৈশাখের নিখাদ আনন্দের অংশীদার হতে এসে দুর্বিষহতম দুঃস্বপ্নের শিকার হওয়া ওই নারীদের উপর যখন ওই কয়টা “হোমো সেপিয়েন্সের” কুৎসিত নোংরা হাত উদ্যত হচ্ছিলো বিকৃততম পৈশাচিকতায়, তখন আক্রান্ত ওই অসহায় নারীরা দারুণ বিবমিষায় তলিয়ে যেতে যেতে এই জীবনটাকে, সমাজটাকে, পৃথিবীটাকে কি অভিশপ্ত মৃত্যুপুরী বলে ভাবছিলেন? মাথার উপরের ওই শেষ বিকেলের ধূসর আকাশ, চারপাশে সন্ধ্যার ম্লান অন্ধকার, আশেপাশের অনেক ভিড়, অহেতুক হৈ হল্লা – এই সবকিছুকে, বেঁচে থাকার সমস্ত আয়োজনকে কি তাদের কাছে একটা বিশাল অসীম শূণ্য কৃষ্ণগহ্বরের মতো মনে হচ্ছিলো? যেখানে শুধুই তলিয়ে যাওয়া! আর পতন, পতন আর পতন! ওই চূড়ান্ত পতন থেকে উত্তরণের কোন আশাও নেই। উদ্ধার করার জন্য কেউই এগিয়ে আসে না, আসবেও না। না, কোথাও কেউ নেই! কেউ না!! চারপাশে শুধু হু হু শূণ্যতা, ধু ধু হাহাকার! আর আছে প্রবল অন্ধকার। হু, থাকে শুধু অন্ধকার! কেবলই রাত হয়ে যায়! আর তাই, ওই আদিম অন্ধকারে তলিয়ে যেতে যেতে, সেই নারীদের অস্তিত্বের প্রতিটি অণু-পরমাণু হয়তো তখন প্রচন্ডতম তীব্রতায় আকুতি জানাচ্ছিলোঃ ধরণী দ্বিধা হও! দ্বিধা হও!!
পুনশ্চঃ আমাদের বোধ-মনন-বিবেচনা-বিবেকের যে আয়না, তার সামনে এই পুরুষ প্রজাতির প্রত্যেকেরই মাঝেমধ্যে দাঁড়ানো দরকার; অন্তত একবারের জন্য হলেও ওই “আয়নাটায়” প্রতিফলিত নিজের প্রতিবিম্বটাকে দেখা উচিৎ। তখন দেখা যাবে, বিবর্তনের চাকা আবার উল্টোপানে চলতে শুরু করেছে - আমাদের, এই পুরুষদের, শরীর ক্রমশ ঢেকে যাচ্ছে আদিম রোমশ অন্ধকারে; হাত-পায়ের নখগুলো আস্তে আস্তে হয়ে পড়ছে হিংস্র-ধারালো; মুখটা হয়ে পড়ছে দাঁতালো, যেখানে আবার লেগে আছে মানুষেরই রক্তের তাজা দাগ! কিন্তু আমরা কখনোই ওই আয়নাটার সামনে দাঁড়াই না। দাঁড়াবোও না। আমরা পশুর চেহারাকে বড্ড ঘৃণা করি। বিকৃত প্রতিবিম্ব আমাদের মাঝে তীব্র ঘৃণাবোধের জন্ম দেয়। কিন্তু পশুর ওই আদল, বিকৃতির ওই চূড়ান্ত যোজনাটি যে আমাদেরকে, এই পুরষদেরকে, গ্রাস করে চলেছে অবিরত – সেটাই তো জানা নেই আমাদের। আমাদের অবশ্য সেটা না জানলেও চলবে; কারণ আমরা যে “হোমো সেপিয়েন্স”! হু, সবার চেয়ে আলাদা, সবকিছু থেকেই সেরা, শ্রেষ্ঠতম......!!! 

