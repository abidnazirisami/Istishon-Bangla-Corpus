এ কেমন মৃত্যু!!


দেশে এখন শীতের মৌসুম। ইদানীং আবার শীতটা যেন একটু বেশ জেঁকেই বসেছে। সারাদেশ প্রচণ্ড শীতে কুঁকড়ে গিয়েছে অঘ্রাণের শেষ থেকেই পউষের শুরুতেও, অদ্যাবধি। আর অনেকটা “অমোঘ” নিয়তির মতোই এই শীতেও মারা গেছে, যাচ্ছে অনেক মানুষ; যাদের প্রায় সকলেই বেকার, অতিদরিদ্র, দুস্থ, ছিন্নমূল, ভাসমান মানুষ। নিদারুণ দারিদ্র্য যাদের জীবনীশক্তিকে একেবারে ভেতর থেকে ক্ষয় করে দিয়েছে তারা এই শীতের সঙ্গে লড়বে কী করে? কোথায় পাবে তারা সেই প্রাণ প্রাচুর্য, সেই তেজ, সেই সামর্থ্য?
প্রায় প্রতিদিনই প্রচারমাধ্যমে আসছে খবরগুলো – শীতে মৃত্যু! এই ক’দিনেই বেশ কয়েকজনের মৃত্যু হয়েছে। পুরো শীত মৌসুমে এই সংখ্যাটা যে কতো বড়ো হবে কে জানে! অপঘাতে মৃত্যু এ দেশে তেমন কোন সংবাদ নয় আর। শীতে মৃত্যুর যে খবর বেরোয় পত্রপত্রিকায় সেগুলো আমাদের বিবেকে অভিঘাত রাখে কী-না সন্দেহ। কিন্তু যে গেছে, সে হারিয়েছে তার পুরোটা জীবন। একটু উষ্ণতার জন্য তার আকুতি পথ হারিয়েছে কুয়াশাকাতর আঁধারে। প্রাণের উত্তাপ পরাজয় মেনেছে শীতের হিমশীতল আলিঙ্গনের কাছে।
আমরা কী বলবো? এইসব নিয়ে আসলে কী-ই বা বলবার আছে আমাদের? কিংবা লিখবার!? শীতে মারা যাওয়া অসহায় মানুষগুলোকে নিয়ে আমরা দুঃখ পেতে পারি, কষ্টও। তা-ও কি হবে না বিলাসিতা বা বিদ্রূপ? অন্তহীন যন্ত্রণা আর অসহায় আকুতির যে বোঝা বহন করে চলেছে শীতকাতর দরিদ্র মানুষগুলো, সে বোঝার একটা অংশ কি এই লেখালেখি কিংবা কথার ফুলঝুরি ছুটিয়ে নিজেদের কাঁধে নিতে পারবো আমরা? পেরেছি কখনো? তারপরও, সরকারের কাছে সুস্পষ্ট দাবী – শীতকাতর অঞ্চলগুলোতে শীতের কাপড় বিলি করুন, শীতার্ত মানুষদের পাশে দাঁড়ান। সরকার কেন যে এতো নির্লিপ্ত, কেন বিরোধীদলগুলো-সুশীল সমাজ সোচ্চার হচ্ছে না এ ব্যাপারে, এ এক বিস্ময়ই।
সরকারের পাশাপাশি সংশ্লিষ্ট অন্য সবাইও শীতার্ত মানুষের পাশে এসে দাঁড়াবেন বলে বিশ্বাস করতে চাই। অসহায় শীতার্ত মানুষদের জন্য বিচলন সৃষ্টি হোক আমাদের হৃদয়ে; আমাদের নিশ্চিত, উষ্ণ, নিরাপদ মধ্যবিত্ত-উচ্চবিত্ত নাগরিক জীবনের স্বস্তির পাঁচিলটাতে প্রচন্ড কাঁপুনি লাগুক। হু, একটা ধাক্কা – একবার, আবার, বারবার, প্রতিবার.............!!!

