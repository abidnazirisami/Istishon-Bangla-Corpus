স্বপ্নলোকের চাবি


পরম শত্রু নয়, আপন মানুষদেরকেই তো বলতে শুনেছি যে, খুবই জঘন্য একটা দেশ - এই দেশ, বাংলাদেশ। কে থাকে এখানে! আপন মাটিতে থুথু ফেলে চলে যাওয়া - দূরে, অন্য কোথাও, সৌভাগ্যের খোঁজে - এ-ও তো আমাদের অভিজ্ঞতারই অংশ। আমাদের ভালবাসা বড় ভঙ্গুর। মুড়মুড় করে ভেঙে যায় সে দুঃখের দিনে। ভাঙুক। দূরে চলে যাওয়া, সে-ও মানা যায়। কিন্তু থুথু – সেটা!?
২
পাশ্চাত্য তো আমাদের কাছে স্বপ্ন, স্বর্গ। কিন্তু ইদানীংকার বাস্তবতা বলছে বিদেশ মানেই এ দেশের মানুষের জন্য স্বপ্নের অন্য নাম, স্বর্গের প্রতিমূর্তি। তা-ই সকলেই পাড়ি জমাতে চায় স্বপ্নলোকে, যেতে চায় স্বর্গে। কিন্তু সবাই পারে না যেতে ‘স্বপ্নের’ দেশগুলোতে, পারার কথাও না। আগ্রহীদের ভেতরে কতোজন যেতে পারে স্বপ্নলোকে? খুবই সামান্য সেটা সংখ্যানুপাতিক বিচারে। কিন্তু বাদবাকি? বাদবাকি লাখ লাখের ভাগ্যে কী ঘটে, কী জোটে?
তবু আমরা সবাই ছুটছি, যে যার মতোই ছুটছি । অথচ কী আশ্চর্য, আমাদের কোন গন্তব্য নেই! কিন্তু তবু বিরাম নেই ছোটার। এ যেন হ্যামেলিনের সেই বাঁশিওয়ালার পেছনে অন্ধের মতো ছুটে চলা। তার বাঁশি বাজে। তার পেছনে মানুষ ছোটে। সাত সমুদ্র তেরো নদীর ওপারের স্বপন পাড়ের ডাক শুনে উদ্ভ্রান্তের মতো ছুটে চলে সবাই, পতঙ্গের পাল যেমন ঝাঁকে ঝাঁকে ঝাঁপিয়ে পড়ে জ্বলন্ত আগুনে আলোর তৃষ্ণা মেটানোর অন্ধ আবেগে!
৩
না, সমস্যা শুধু তরুণদের নয়, বেকারদের ক্ষেত্রে নয়; একটু সুযোগ পেলেই পুরো বাংলাদেশ মাতবে এ রকম উম্মাদনায়, মাতালের মতো হন্যে হয়ে ছুটবে হ্যামেলিনের সেই বাঁশিওয়ালার যাদুর বাঁশির মাদকতাময় সুরের মোহে! প্রমান চান ? ডিভি ভিসার কথা মনে নেই? কিংবা তারও আগে ওপি-১ ভিসার কথা! আমরা হুজুগে জাতি - এরকম একটি সুখ্যাতি অথবা কুখ্যাতি খুবই প্রসিদ্ধ আমাদের সর্ম্পকে। সুযোগ পেলেই, সুবিধা পেলেই আমরা হুজুগে মাতি। কখনো কখনো সে মাতম মাত্রা ছড়ায়, ক্ষেত্রে ক্ষেত্রে তা দৃষ্টিকটু অশ্লীলতায় রুপ নেয়।
আমাদের নিশ্চয়ই মনে আছে, নব্বই দশকে যখন মার্কিন মুলুকের ওপি-১ কিংবা ডিভি লটারীর চল শুরু হলো তখন পুরো বাংলাদেশ কি ঝাঁপিয়ে পড়েনি সেই স্থূল হুজুগে? হ্যাঁ, ডাক এসে গেছে, সাগর পাড়ের প্রাচুর্যের দেশ ডাক দিয়েছে, অভাবী মাতবারই কথা। ভীড়ে উপচে পড়েছিল দেশের ডাকঘরগুলো। হিমশিম খেয়েছে ডাক কর্মীরা - এক ঠিকানায় এত চিঠি!? বেকার, ভিখেরী থেকে শুরু করে অফিসের বড়কর্তাটি পর্যন্ত হুমড়ি খেয়ে পড়েছিলেন ডাকঘরে। এ একটা অসুখ বটে, এ একটা নেশাও; কিংবা বলা চলে স্বপ্নের আদলে মায়া। না-কি, মরীচিকা!!
প্রায় চার কোটি বেকারের এই দেশ থেকে যে বেকার সে যেতেই পারে কাজের আশায়, ভবিষ্যত সুখের আশায়। কিন্তু যার অভাব নেই সে-ও তো লাইনে দাঁড়িয়েছিল তার ডিভি লটারীর খামটি নিজ হাতে জিপিও’র বাক্সে ফেলতে - তার অভাবটা কীসের? এইখানে তো কোন সীমারেখা ছিলো না, শুধু বেকার কিংবা তরুণেরা কেবল ডাকঘরগুলোতে ছুটে যায়নি! সারা বাংলাদেশই তো ভেঙে পড়েছিল সেই পর্বে ডাকঘরগুলোতে। সবাই যেন পালাতে চায়!
৪
কিন্তু কেন হবে এমনটা ? কেন হচ্ছে এমনটা? একদিন এই আমরাই তো দেশকে বাঁচাবো বলে হানাদারদের সঙ্গে লড়েছি। এক ইঞ্চি ভূমি ছাড়তে প্রস্তুত ছিলাম না আমরা সে দিন! অথচ আজ মুক্ত স্বাধীন দেশ ফেলে পালাতে চাই আমরা। কেন? ওই বাঁশির ডাক শুনে! স্বপনপাড়ের ডাক শুনেছি! না-কি স্বপ্নলোকের চাবি এসে গেছে হাতের মুঠোয়!? জানি না। শুধু জানি, পথহারা তারুণ্য সাতসমুদ্র তোরো নদী পাড়ি দেয়। ফিরেও তাকায় না পেছনে, যেখানে থাকে তার মাতৃভূমি, কিংবা মা-ই আসলে! কিন্তু তারপর ? আলোর তৃষ্ণা কি মেটে সেই পঙ্গপালের, পতঙ্গকূলের? না-কি তারা পা বাড়াচ্ছে নিকষ অন্ধকারে, প্রিয় বাংলাদেশের নিস্প্রভ দিবালোক ছেড়ে? জানি না। এর উত্তর দেবে সময়।
তবে এক ধরণের আঁধারে যে তারা ডুবে গেছে তাতে কোন সন্দেহ নেই। উদ্বাস্তুতে পরিণত হয়েছে তারা - অন্তত মনের দিক থেকে। স্বপ্ন আর বাস্তবতার ব্যবধান কতটুকু? জানি না। বিবিধ অভাব আমাদের তাড়িয়ে ফিরে। শুনেছি ক্ষুধার্ত মানুষ না-কি হ্যালুসিনেশনে ভোগে, পূর্নিমার চাঁদকে তখন ঝলসানো রুটি মনে হয়। আক্রান্ত আমরা সকলেই সেই হ্যালুসিনেশনে। ‘তোরা যে যা বলিস ভাই আমার সোনার হরিণ চাই’ - যে করেই হোক নাগালে পেতে চাই সেই সোনার হরিণ, স্বপ্নলোকের চাবি!
৫
অথচ একটা সময় ছিল এ দেশে মানুষ আসতো। আর যেতে চাইতো না। ১৬৫৮ সালে এদেশে আসা ফরাসী পর্যটক বার্নিয়েরও সেই কথাই লিখে গেছেন সেই মোঘল আমলেই। সম্পদে সমৃদ্ধ এই দেশ এক সময় প্রলুব্ধ করেছে, টেনে এনেছে ফরাসী-পর্তুগীজ-ডাচ- ইংরেজ বণিকদের। তারা বাংলায় এসে ভীড় জমিয়েছিলো। মায়াবতী সেই দেশটির সন্তানরাই আজ নাড়ী ছিঁড়ে ঠাঁই খুঁজছে অন্য মাটিতে! সময়ের ব্যবধান প্রায় সাড়ে চারশ বছরের। শত দরজা খুলে পৃথিবীকে আমন্ত্রণ জানাতো যে মাটি, আজ হাজারো দরোজা খুলে বিদায় জানাচ্ছে তার সন্তানদের? হায়, সত্যি সেলুকাস...
ফরাসী পর্যটক বার্ণিয়ের লিখেছিলেনঃ “অনেকের ধারণা, মিশরের মতো প্রাকৃতিক সম্পদ সমৃদ্ধ দেশ পৃথিবীতে দ্বিতীয়টি নেই। আমার মনে হয় সে বদ্ধমূল ধারণাটি ঠিক নয়। বাঙলাদেশ তার চেয়ে কম সম্পদশালী নয়। আমি দু-বার গিয়েছি বাংলার মুলুকে। ঘুরে ফিরে দেখেছি। মিশরেও গিয়েছি। তুলনা করা তাই আমার পক্ষে সহজ।...... এই সব বিদেশীরা (ফরাসী, ডাচ, পর্তুগীজ, ইংরেজ বণিকেরা) বলে বাংলাদেশে প্রবেশের জন্য খোলা রয়েছে শত দরজা, কিন্তু বহির্গমনের পথ নেই একটিও। একবার এদেশে এলে আর যাওয়া যায় না। মায়াময় প্রকৃতি আটকে রাখে বিদেশীদের” (শাহী দরবারে বার্নিয়ের)। সেই ঐশ্বর্য আজ রুপকথার গল্প বটে, কিন্তু মিথ্যে তো নয়।
৬
সেই প্রিয় বাংলাকে আর কি খুঁজে পাবো না আমরা? আমাদের প্রিয় মাতৃভূমিকে কি আমরা আবার ফিরে পাবো না নিজেদের মতো করে? আসলে সাম্য ও মৈত্রীর মুক্ত অঙ্গনে হাত ধরাধরি করে দাঁড়াবো সবাই - এই স্বপ্ন পৃথিবীতে সংগ্রামে-সাফল্যে-ত্যাগে-তিতিক্ষায় এতোদুর অগ্রসর হয়েছে যে শেষ পর্যন্ত এটিই হয়ে ওঠে আমাদের অন্নিষ্ট বাস্তব। কিংবা প্রিয়তম ভবিষ্যত, মানবজাতির। হ্যাঁ, মাতৃভূমিকেই ফিরে পেতে চাই আমরা। আর সন্তানদের জীবন্ত-উষ্ণ-সমমর্মী আলিঙ্গেনের মধ্য দিয়েই তো মাতৃভূমি জেগে উঠতে পারে বাৎসল্যধারায়। অলীক সুখের আশায় এ দেশ থেকে ঝাঁকে ঝাঁকে অনেকেই তো গেছেন দূর বিদেশে - পাশ্চাত্যে, মধ্যপ্রাচ্যে, দূরপ্রাচ্যে। তারা কি খুব ভালো আছেন? সুখে আছেন? পতঙ্গের মতো আলোর তৃষ্ণা মেটাতে অনিশ্চিত জীবনের আগুনে ঝাঁপিয়ে পড়েছেন যারা, তাদের আলোর তৃষ্ণা কি মিটেছে? যে তথ্য কিংবা খবর আমরা পাই তাতে তো মনে হয়না এই প্রশ্নের কোন ইতিবাচক উত্তর আছে। অনেকটা সুকান্ত-র সেই বিখ্যাত কবিতার মোরগটার মতোই! রাজপ্রাসাদে যে ঠিকই ঢুকেছে অবারিত খাদ্যলাভের আশায়, কিন্তু খাদ্য তো সে পেলো না, নিজেই পরিণত হলো খাদ্যে ! মানবিক উদ্বাস্তুতার পাশাপাশি এ-ও এক নির্মম সত্য বটে। 
৭
আমার বাংলাদেশকে, আমাদের বাংলাদেশকেই তাই বাসযোগ্য করে তুলতে হবে, আলোকিত করে তুলতে হবে। জানি, আমরা পারবোই। আমাদেরকে পারতেই হবে। ইতিহাসের পেছনের পৃষ্ঠাগুলোতেই ইঙ্গিত আছে এ কথার। আর আছে মহান একাত্তরের অমোঘ অভিজ্ঞতা, চিরন্তন চেতনা - অস্তিত্বের সংকটে ক্লিষ্টতম মানুষটিও অসীম সাহসে প্রতিরোধ করে! এবারো তাই হবে। আমরা আবার সংগ্রাম করবো। হু, আরেকটা মুক্তিযুদ্ধ! আমাদের বাংলাকে আলোকের ঝরণাধারায় ভাসিয়ে দেয়ার কাজটুকু করতেই হবে আমাদের - আমরা যদি হৃদয়বান হই, যদি হই বুদ্ধিমান, যদি ভাবি মনুষ্যত্ব প্রতিষ্ঠার পথে অন্তত প্রাথমিক পদক্ষেপগুলো নেয়া জরুরী এবং মানুষের মতো যেন আমরা বাচঁতে পারি প্রিয়তম মাতৃভূমিতে। অন্যরা কী করছে সে দিকে তাকিয়ে লাভ নেই। আমরা কী করছি সেই জিজ্ঞাসাটাকেই বড় করে তোলা দরকার।
৮
আসলে অকিঞ্চিৎকর লোকদের পক্ষে বড় কাজ সম্ভব নয়। জীবন্মৃতদের পক্ষে সম্ভব হয় না শহীদদের আত্নত্যাগকে উপলদ্ধি করার। একমাত্র জীবিতরাই পারে শহীদদের প্রতি প্রকৃত সম্মান জানাতে। সময় এসেছে আজ এই উত্তর দেবার - আমরা জাতি হিসাবে, মানুষ হিসাবে - জীবিত না মৃত!
হ্যামেলিনের সেই যাদুর বাঁশিওয়ালার অলীক সুরের মোহ ছিন্ন করতেই হবে আমাদের। স্বপ্নলোকের চাবি আসলে এই প্রিয় বাংলার বুকেই আছে, স্বপনপাড়ের ডাকও ঠিকই খুঁজে পাবো পদ্মা-মেঘনা-যমুনা বিধৌত সবুজ নিসর্গের মাঝে। আর তাই, আমার বাংলাদেশের মুক্ত অঙ্গনে দাঁড়িয়ে, ফুসফুসে আপন প্রকৃতির তাজা বাতাস টেনে নিয়ে প্রাণের আবেগে আমি চিৎকার করে উচ্চারণ করবো ভালোবাসার শব্দবন্ধঃ বাংলার মুখ আমি দেখিয়াছি, তাই আমি পৃথিবীর রুপ খুঁজিতে যাইনা আর......

