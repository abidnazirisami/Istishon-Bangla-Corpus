_জাগো বাহে কুণ্ঠে সবাই_ -------------


“I give Hope to Men, I keep none for Me”.............
(আবদার করে সমুদ্র দেখে এসে বাবা-মা’র সাথে কক্সবাজার থেকে ফেরার পথে কুমিল্লার চৌদ্দগ্রামে দুর্বৃত্তদের পেট্রোল বোমায় অগ্নিদগ্ধ হয়ে চিরদিনের জন্য না ফেরার দেশে চলে গেছে মাইশা। একই বাসে ছিলো ছয় বছরের আরেকটা ছেলে, শান্ত। মা’র সাথে সে-ও চলে গেছে বড় অবেলায়, অবহেলায়। সেই ছোট্ট শিশু শান্ত কিংবা সদ্য কিশোরী হয়ে উঠা মাইশা এবং তাদের মতো এইরকম আরও অনেকের জন্য এই এলিজি। আসলে, আমাদের জন্যই এলিজি......!!!)
চারপাশে কী চাপা একটা অস্বস্তি ! কী ভীষণ এক অস্থিরতা! অসংখ্য-অগণন অসঙ্গতিগুলো দাঁত কেলিয়ে হাসছে। নীতি-নৈতিকতা-নিয়ম-মূল্যবোধ এখন রুপকথার এক একটা চরিত্র যেন। অনিয়মই এখন নিয়ম, অরাজকতাই এখন মূল্যবোধ। এর মধ্য দিয়েই বেঁচে-বর্তে আছি আমরা। খাই-দাই-ঘুমাই। জীবিকার জন্য খাটি, খাটাই। ধাক্কধাক্কি করি। ছিঁড়ে-খামচে চাই এগিয়ে যেতে। এই তো বেশ আছি! এই বেশ ভালো আছি!!
মানুষের জীবন কি আসলে এরকমই? কীট-পতঙ্গের মতো? পশু-পাখির জীবন? যে জীবন ফড়িঙের, দোয়েলের......! ওদের মতোই, লক্ষ কোটি মানুষের মধ্যে একদিন জন্ম নেয়। কাঁদে। হাসে। বেঁচে বেড়ে ওঠে। একদিন মরে যায় আবার গাড়লের মত। আর জন্ম ও মৃত্যুর মাঝখানে জীবনোত্তর এই বৃহত্তর সমাজে করে যায় অজ্ঞাতবাস। সে যে জন্মেছিল তা অনেকেই জানত না। সে যে বেঁচেছিল তা-ও জানা ছিল না অনেকের। সে যে মরে গেল তা-ও কেউ টের পেল না। আমরা লক্ষ লক্ষ, কোটি কোটি জন কি এমনি? এরকমই!?
বাংলাদেশ! আমার বাংলাদেশ!!আমাদের বাংলাদেশ!!! জ্বলছে। পুড়ছে। মানুষ বড়ো কাঁদছে। মানুষ মরছে। একবার। আবার। বারবার। প্রতিবার।
একচেটিয়া ক্ষমতা আর বল্গাহীন মুনাফার জন্য অসুস্থ কামড়াকামড়ি নিশ্চিতভাবেই আরও অনেকদিন চলবে এই দেশে, এই পৃথিবীতে। ক্ষমতালোভী রাজনীতিবিদ আর তথাকথিত “অভিজাত”দের সেই নিয়ন্ত্রণহীন লালসার বলির পাঁঠা হবো আমরা, আমজনতা। ক্ষমতালোভী আর মুনাফালোভীরা আমাদের আশা-আকাংখা-স্বপ্ন আর ভালোবাসা চুরি করে নিয়ে যাচ্ছে, যাবে। কাঠিলজেন্সের মতো পুরো দেশটাকে চেটেপুটে খাচ্ছে, খাবে। আর তাই, মাইশা কিংবা শান্ত-রা আর একা থাকবে না; তারা সংখ্যায় বাড়বে এবং খুব দ্রুতই তলিয়ে যাবে বিস্মৃতির অতলে!
আর এসব ঘটনা আমাদেরকে হোঁচট খাওয়াবে, ক্লান্ত করবে। ক্লান্ত-ক্লান্ত করবে। তারপর এসব ঘটনার স্মৃতিকে পাশে সরিয়ে রেখে আমরা হেঁটে যাবো “উজ্জ্বল” আগামীর পানে - এইরকম যে কোন ঘটনার প্রতি উদাসীনতা দেখিয়ে আমরা যেরকম যাই!
তা-ই কি? হু, তা-ই তো! মানুষ কি তাহলে আর জেগে উঠবে না? জ্বলে উঠবে না আবার!? আরেকবার! যেমন জেগে উঠেছিলো, জ্বলে উঠেছিলো সেই একাত্তর-এ, কিংবা বাহান্নে। কিংবা তারও আগে, হাজার বছর ধরেই। হু, বিশেষ বিশেষ মুহূর্তে ইতিহাস তার নিজের জন্য প্রয়োজনীয় মানুষটিকে ঠিকই খুঁজে নেয়। এবারও কি নেবে না? একজন কিংবা আরেকজন! অনেকজন!! পরাণের গহিন ভিতর থেকে, নুরুলদিনের মতো, সারা জীবন ধরে কেউ কি হাঁক ছেড়ে ডাক দিয়ে যাবে নাঃ “জাগো বাহে কুণ্ঠে সবাই”............. 

