প্রসঙ্গঃ আজকের বাংলাদেশ______


আজকের বাংলাদেশে মাত্র দুশো থেকে পাঁচশো টাকায় নাকি এখন লোক ভাড়া পাওয়া যায় - গাড়ী ভাংচুর, ককটেল বিস্ফোরণ, কিংবা পেট্রোল-বোমা দিয়ে আস্ত একটি বাসসমেত গোটাকতক জীবন্ত মানুষকে পুড়িয়ে মারার জন্য! আহ্!! হায়!!!
আর এমনটা হবেই বা না কেন? চার কোটি বেকারের এই দেশে এত অল্প ভাড়ায় “কাজের মানুষ” তো চাইলেই মিলবে! মিলছেও। আর এদের বেশিরভাগই কিশোর। তরুণ।
কিন্তু কেন হচ্ছে এমনটা? দুঃখিত, প্রশ্নটা আসলে হওয়া উচিত – কেন হবে না এমনটা!?
তরুণরা আজ হতাশ, প্রশ্নবিহীন; তাদের মধ্যে জিজ্ঞাসার আবেগ নেই, অন্বেষণের আগ্রহ নেই, অজানাকে জানার বা অচেনাকে চেনার জন্য তারুণ্যদীপ্ত সাহস নেই। কোনভাবে পড়াশোনার গন্ডি পেরোলো যে তার দশাও প্রায় অভিন্ন। সন্ত্রাস ও সংকটের ভেতর দিয়ে বেড়ে ওঠা একজন তরুণ বিশ্ববিদ্যালয়ের শেষ ডিগ্রী অর্জনের পর পতিত হয় আরেকটি মহাসংকটের আবর্তে। তার অনিশ্চয়তার বোধ, যা এতোদিন বেড়ে উঠছিলো একটি মাত্রায়, তা তখন তুঙ্গ স্পর্শ করা শুরু করে; সে জেনে যায়, তার কোন কর্মসংস্থান নেই। বেকারত্বের বিরাট বিরাট গর্তগুলো অপেক্ষা করে আছে, গিলে খাবে স্বপ্নের দ্যুতি। অসহায়, হতাশ, শিক্ষিত বেকার যুবকের পাশাপাশি হু হু করে বাড়ে অশিক্ষিত বেকার যুবকেরা। গ্রাম থেকে পঙ্গপালের মতো ছুটে আসে ওরা শহরে-নগরে, কর্মসংস্থানের উষ্ণ প্রত্যাশায়। কিন্তু স্বপ্ন ভঙ্গ হয়। নাগরিক পাঁচিল দেখা দেয় এক অচেনা আঁধার হিসেবে, যেখানে গতি আছে, কিন্তু গন্তব্য নেই। হাজার হাজার, লাখ লাখ তরুণের সমাধি রচিত হচ্ছে আমাদের শহরগুলোতে, নগরগুলোতে। জীবন্মৃতের মতো ওরা পড়ে থাকে নিষ্ঠুর নগরীর আততায়ী গহবরে।
দৃশ্যপটে তখন আবির্ভাব অসাধু-অশুভ চক্রের। এদের শর্তের কাছে বাঁধা-পড়া তরুণেরা “কাজ” করে যায় অবিরত, অথচ ক্রমশ ওরা হারিয়ে ফেলে জীবনীশক্তি। অন্যায়-অবিচারের দায়ভার উঠে ওদেরই কাঁধে, আর ফুলে-ফেঁপে উঠেন “বিশিষ্টজনেরা”! দেশমাতার বুক থেকে রক্ত গড়িয়ে পড়ছে অন্ধকারে। কিন্তু সে বোবা। আমরা নাকি এগিয়ে যাচ্ছি!
আসলে যে বৈষম্যমূলক ব্যবস্থার খাদ্যরসে পুষ্ট হয়ে বেঁচে থাকে বিকৃত মনোভঙ্গি আর ঘৃণ্য আচরণগুলো, ওই বিকৃত-বিকলাঙ্গ-ভাঙ্গাচোরা অমানবিক ব্যবস্থাটিকে সমূলে উৎপাটন করার মাধ্যমেই কেবল নিশ্চিত করা যাবে সমাজের যথার্থ মুক্তি, সেইসঙ্গে মানবমুক্তিও। এই প্রেক্ষাপটে আজকের রাজনৈতিক আন্দোলন কেবলমাত্র নির্দিষ্ট গন্ডির ক্ষুদ্র-স্থূল-গোষ্ঠীস্বার্থ সম্পর্কিত আন্দোলন হলে চলবে না। এই আন্দোলনের আসল গন্তব্য হওয়া উচিত এই নষ্ট পুঁজিবাদী সমাজকে বদলে একটি শোষণমুক্ত, সাম্যবাদী, মানবিক সমাজ প্রতিষ্ঠা করা।
পাথরে পাথর ঘঁষে যারা আগুনের ফুলকি ছড়িয়েছিল প্রাচীন অরণ্যে, তারা তো শুধু সেঁকে নেয়নি পশুদের মাংসপিন্ড; বরং তারা জীবনের স্যাঁতস্যাঁতে পাতাগুলোও মেলে ধরেছিল উনুনের উপর। অন্ধকার গুহাগুলো একসময় হয়ে উঠলো আমাদের জীবন্ত সংস্কৃতির ঘর-বাড়ি। হু, মরা গাঙে আবার জোয়ার আসবে, খরার দেশও সবুজে ছেয়ে যাবে। নিদারুণ আঁধার কাটেনা যদিও, জঞ্জালও বাড়েই শুধু; তারপরও সোনার কাঠি-রুপোর কাঠির যে ঘুমে ঘুমিয়ে আছে রাজ্যপাট-রাজকন্যা, সেই কাঠিটি পাল্টে দিতে পারে সাহসী রাজকুমার। তারুণ্যই পারে অমানিশা ভেঙে আলো আনতে। সিন্দাবাদের ভূতের মত চেপে বসা অন্ধ নিয়তিকে পাল্টাতে পারে স্বপ্নবান সাহসী তরুণেরাই।
একবার, মাত্র একবার, যদি পথ খুঁজে পায়! যদি পথ খুঁজে পায় !!

