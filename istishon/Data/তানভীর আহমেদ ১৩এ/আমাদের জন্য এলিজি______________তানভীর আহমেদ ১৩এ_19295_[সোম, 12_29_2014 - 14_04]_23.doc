আমাদের জন্য এলিজি_____________


ঢাকার শাহজাহানপুরের শিশু জিহাদের ট্র্যাজেডি নিয়ে কিছু লিখবো লিখবো করে কিছুই লিখতে পারিনি এই কিছুদিন। আসলে কী লিখবো এ সমস্যায় পড়ে আমি হাবুডুবু খেয়েছি, কিন্তু কোন কূল-কিনারা করতে পারিনি। তখন আবার ভেবেছি, আসলে কী-ই বা বলবার আছে আমাদের, কিংবা লিখবার! শাহজাহানপুর ট্র্যাজেডিতে মারা যাওয়া জিহাদ কিংবা তার বিপর্যস্ত পরিবারকে নিয়ে আমরা দুঃখ পেতে পারি, কষ্টও; তা-ও কি হবে না বিলাসিতা অথবা বিদ্রূপ!? অন্তহীন যন্ত্রণা আর অসহায় আকুতির যে দুঃসহ বোঝা বহন করে চলেছে শিশু জিহাদের পরিবার সে পর্বতসম বিশাল বোঝার একটা অংশ কি এই লেখালেখি কিংবা কথার ফুলঝুরি ছুটিয়ে নিজেদের কাঁধে নিতে পারবো আমরা? পেরেছি কখনো?...... এইরকম অসংখ্য অগণন প্রশ্ন আমাকে অনুক্ষণ তাড়া করে বেড়ায়। শিশু জিহাদ ট্র্যাজেডির পর তাই এই কয়টা দিন কেটে গেলেও এ নিয়ে আমি সাজাতে পারিনি অক্ষরের পর অক্ষর। অথচ আজকের বিষন্ন শেষ বিকেলে ঠিকই কলম টেনে নিতে হলো আমাকে, লিখতে হচ্ছে শাহজাহানপুরের শিশু জিহাদের ট্র্যাজেডি নিয়ে। কেন!? বলছি। - কোন দীর্ঘশ্বাসের মুহূর্তে শাহজাহানপুরের সেই অভিশপ্ত পরিত্যক্ত গভীর নলকূপের পাশে দাঁড়িয়ে যাতে অস্তিত্বকে এফোঁড়-ওফোঁড় করে না দেয় কোন অপ্রতিহত অপরাধবোধ, সেই জন্যই এই লেখা!! হু, নিজের স্বার্থেই, নিজেরই জন্য --- আমাদের জন্য এলিজি!!
২৬ ডিসেম্বর বিকেলে ঘটলো ঘটনাটা। শাহজাহানপুরের রেলওয়ে কলোনীর লাগোয়া একটি পরিত্যক্ত গভীর নলকূপে পড়ে যায় প্রায় চার বছর বয়েসী জিহাদ। তারপর টানা তেইশ ঘন্টা চেষ্টার পর উদ্ধার করা যায় তাকে – তবে জীবিত নয়, মৃত। বিস্তারিত কিছু অবশ্য বলার দরকার নেই, সেটা বাতুলতা; কারণ প্রচারমাধ্যমগুলোর কল্যাণে দেশের প্রায় সব মানুষই এই উদ্ধার তৎপরতার আদ্যপান্তের পুরোটাই দেখতে পেরেছেন, জানা সম্ভব হয়েছে। সেই আলোচনায় তাই গিয়ে কোন লাভ নেই। লাভ নেই ওই বিশ্লেষণে গিয়েও – শিশু জিহাদকে আদৌ জীবিত উদ্ধার করা যেতো কি যেতো না। নিহত জিহাদের পোস্টমর্টেম রিপোর্টটা সঠিক না বেঠিক সে বিতর্কেও যাবো না। শুধু এটুকুই বলার, এই উদ্ধার তৎপরতার এক পর্যায়ে স্বরাষ্ট্র প্রতিমন্ত্রীসহ উচ্চপদস্থ বিভিন্ন সরকারী কর্মকর্তাদের অমানবিক বক্তব্য ও আচরণ, পুরো ঘটনাটাকে “গুজব” বলে উড়িয়ে দেয়ার মত নির্মম তামাশা এবং তারই ধারাবাহিকতায় জিহাদের পরিবারকে প্রশাসনিক হয়রানি, জিহাদ যখন পাইপের গভীরে তখন তার বাবা নাসির উদ্দিন ফকিরকে থানায় আটকে রেখে পুলিশের শারীরিক ও মানসিক নির্যাতন, মামা মনির হোসেনকে নানাভাবে হেনস্থা করা, এমনকি বুকের ধন আপন সন্তানকে হারিয়ে পাগলপ্রায় জিহাদের মা খাদিজা বেগম যখন বারবার মূর্ছা যাচ্ছিলেন সেই ঘটনাটাকেও নাটক বলে প্রমাণের ঘৃণ্য অপচেষ্টা --- এইসব দেখেশুনেও যদি কোন প্রতিক্রিয়া না হয় আমাদের, আমরা যদি তবু নির্লজ্জ নির্লিপ্ত স্বাভাবিক থাকি - তবে বৃথা এই মানবজন্ম! এই মানবজীবন ঘৃণা করি আমি!! 
এইরকম মর্মন্তদু একটা ঘটনা শুধু বাংলাদেশে কেন, সারা পৃথিবীতেই তো খুব বেশি নেই। এতো ছোট একটা বাচ্চা, পড়ে গেছে তিনশ’-চারশ’ ফুট গভীর গর্তে, বাঁচার জন্য প্রাণান্ত চেষ্টা করছে, আকুলি-বিকুলি করছে, তার পরিবার তখন একেবারে বিপর্যস্ত; অথচ সেই সময়টাতেও, বাচ্চাটাকে উদ্ধার করতে পারার নিদারুণ ব্যর্থতা থেকেই হয়তো বা, আমাদের হর্তাকর্তাদের এই আচরণগুলো আমাদেরকে আরেকবার হাড়ে হারে টের পাইয়ে দিলো --- এই আমলাতন্ত্র কী রকম নিষ্ঠুর! আস্ত রাষ্ট্রটাই কী অমানবিক – বিকৃত, বিকলাঙ্গ, ভাঙাচোরা এক কৃষ্ণগহ্বর যেন-বা!!
এখনো ভাবতে সমস্ত অস্তিত্ব শিউরে শিউরে উঠছে! চার বছরের শিশু জিহাদ যতোক্ষণ বেঁচেছিলো, সে হয়তো প্রতিটা মুহূর্তেই ভাবছিলো এই বুঝি সে উদ্ধার পাবে! তার মায়ের সবচে’ নিরাপদ কোলটায় ঠাঁই হবে তার, বাবার আদর আর ভাই-বোনের অপত্য স্নেহের মায়ায় জড়িয়ে থাকবে সে! অসহায়ের মতো তিলে তিলে মরে যাবার আগে সে হয়তো কিছুই বুঝতে পারছিলো না, ভাবলেশহীনের মতো পড়ে ছিলো অনেক অনেকক্ষণ; কিংবা সে হয়তো শুনতে পাচ্ছিলো অনেক মানুষের হৈ হল্লা, চিৎকার-চেঁচামেচি; হয়তো উদ্ধারকারীদের কথাবার্তা তার কানে আসছিলো, কিন্তু ছোট্ট দুর্বল শরীরে সে হয়তো চিৎকার করে বলতে পারছিলো না – “আমায় বাঁচাও, আমায় উদ্ধার করো!” সে হয়তো টের পাচ্ছিলো পাইপের ফাঁক গলে এক টুকরো আলো এসে স্পর্শ করছে ওর চোখ-মুখ; কিন্তু ও তো আলো ছুঁতে পারবে না, ওর সামনে মৃত্যুর নিকষ কালো হাতছানি! সে হয়তো বুঝতে পারছিলো উত্তরের হঠাৎ দমকা হাওয়া ইট-সিমেন্টের ফাঁক গলে হুমড়ি খেয়ে পড়ছে ওর নিস্তেজ শরীরে, কাছেই কোন গোপন স্থান থেকে একটা ভরত পাখি বাতাসের সেই প্রবাহের ভেতর ছুঁড়ে দিচ্ছিলো ছাড়া ছাড়া অনুকম্পা ভরা দু’একটা বিষণ্ন শিস্; তারপর? সব চুপচাপ! স্তব্ধ!! শেষ!!!
একেবারে শেষ মুহূর্তটা পর্যন্ত হয়তো জিহাদ ভেবেছিলো, ঈশ্বর ওকে বাঁচাবে! সেই ঈশ্বর, যার কথা সে মা’র কাছে শুনেছে, বাবা’র কাছে শুনেছে, শুনেছে ভাই-বোনের কাছে। একজন ঈশ্বর আছে, যে কী-না ওর মতো গরীব-দুঃখী–অসহায় মানুষের সবচে’ বড় বন্ধু! আজকে ওর এই সবচে’ বড় দুর্যোগের সময়টাতে ওর সবচে’ আপন বন্ধুটা এগিয়ে আসবে না ওর সাহায্যে? বাঁচাবে না তাকে!? শেষ পর্যন্ত হয়তো জিহাদ অপেক্ষা করেছিলো – ওর বন্ধু, ঈশ্বর, ওকে বাঁচানোর জন্য নিশ্চয়ই একজন দেবদূত পাঠাবে! একজন কিংবা কয়েকজন! অনেকজন! ওরা আসবে। বাঁচাবে তাকে। আর ও ফিরে যাবে মায়ের কোলে। জিহাদ হয়তো তাকিয়েছিলো ঊর্ধ্বপানে – এক্ষুনি আসবে ঈশ্বরের দূত! আহ্! বোকা ছেলেটা জানতো না – “ঈশ্বর থাকেন ওই ভদ্র পল্লীতে, এইখানে থাকেন না!!”
হু, তাই তো! হেয়ার রোড-মিন্টু রোড-ন্যাম ভবন-ক্যান্টনমেন্ট এবং এইরকম আরও যতো সংরক্ষিত, ভিআইপি এলাকাগুলো আছে, কই, সেখানে তো ওঁৎ পেতে নেই কোন অভিশপ্ত পরিত্যক্ত গভীর নলকূপের বিরাট গহ্বর! কিংবা যদি থাকেও, এবং সেই গর্তে যদি পড়ে যায় কোন মন্ত্রী অথবা সামরিক-বেসামরিক আমলা অথবা কোন অভিজাত ব্যবসায়ীর সন্তান, তাহলে? তার সঙ্গেও কি এমনটা ঘটতো? যেটা আমরা ঘটতে দেখলাম জিহাদ কিংবা তার পরিবারের বেলায়!? আসলে ব্যাপারটা শ্রেণীর। হু, জিহাদ আর তার পরিবার যদি নগণ্য দরিদ্র শ্রমজীবী মানুষ না হয়ে উঁচুতলার অভিজাত কেউ হতো, তাহলে এমনটা কখনোই হতো না। একজন ভিআইপি বানাতে জাতিকে অনেক ব্যয় করতে হয়, অনেক তপস্যা লাগে! সে তুলনায় একজন নগণ্য জিহাদকে তৈরি করতে হয় না। এরা এমনিতেই এই দেশে শেয়াল-কুকুরের মতো জন্মায়, ঝাঁকে ঝাঁকে বাড়ে! আবার মরেও পালে পালে পঙ্গপালের মতো। পশুর মতো। ওদের প্রতি দরদ দেখানোর কেউ নেই। কেউ না। কিন্তু ওদেরকে ব্যবহার করার জন্য অনেকেই আছে, অগণন এলিট। স্ফীত মুদ্রার লোভে ওদের শ্রম, ঘাম, ত্যাগ, মনুষ্যত্ব এমনকি জীবনটাকেই বলি বানাতে বাঁধছে না কারো। এমন দুয়েকটা মরলে কী আসে যায়! মুক্তবাজার তো ঠিকই ফুলে-ফেঁপে উঠছে! উঠবেও!!
হতদরিদ্র সাধারণ মানুষের জীবন কি আসলে এরকমই? কীট-পতঙ্গের মতো? পশু-পাখির জীবন? যে জীবন দোয়েলের, ফড়িঙের......! ওদের মতোই, লক্ষ কোটি মানুষের মধ্যে একদিন জন্ম নেয়। কাঁদে। হাসে। বেঁচে বেড়ে ওঠে। একদিন মরে যায় আবার গাড়লের মতো। আর জন্ম ও মৃত্যুর মাঝখানে জীবনোত্তর এই বৃহত্তর সমাজে করে যায় অজ্ঞাতবাস। সে যে জন্মেছিল তা অনেকেই জানত না। সে যে বেঁচেছিল তা-ও জানা ছিল না অনেকের। সে যে মরে গেল তা-ও কেউ টের পেল না। আমরা লক্ষ লক্ষ, কোটি কোটি জন কি এমনি? এরকমই!?
আমরা সবাই তো জানিই, প্রতিটা দিনই আমাদের এই জাদুর শহর-নগরগুলোতে কী বানের পানির মতো ভোগবাদিতার ঢল নামে! আহা! আমলাপাড়া, মন্ত্রিপাড়া, কূটনীতিকপাড়া, ব্যবসায়ীপাড়া, সাংবাদিকপাড়ায় কেবল ভোগ আর ভোগ! ইদানীং আবার “ডায়েট”-র ঘাইয়ে সেসব বিনোদনের বাহারি প্যাকেট কিছু কিছু চলে যায় ডাস্টবিনে। আহ্! জাদু-বাস্তবতা!! সেই জাদু-বাস্তবতার বাংলাদেশ, যেখানে একজন অভিজাত শিশু ইংরেজী মিডিয়ামে তুখোড় ফলাফলের জন্য আন্তর্জাতিক গোল্ডেন অ্যাওয়ার্ড পায়, আর একজন শিশু জিহাদ শাহজাহানপুরের সেই অভিশপ্ত পরিত্যক্ত গভীর নলকূপের পানিতে ডুবে তিলতিল করে মারা যায়। জানিয়ে রাখা ভালো, বাংলাদেশের মোট জনগোষ্ঠীর অর্ধেকের বেশি “মানুষ” এখনো মানবিক নয়, কোনরকমে প্রাণবিক (প্রাণীর দশায়) জীবন পার করেন। এখানে খাদিজা বেগমদের মতো মায়ের সন্তান জিহাদেরা ডায়রিয়া কিংবা পানিতে ডুবে অথবা আরও কোন তুচ্ছ কারণে মারা যায়। আর পোশাক কারখানার শ্রমিকের মৃত্যু তো পশুর মৃত্যুর চেয়েও সস্তা, হাল্কা, দায়বিহীন। চিড়িয়াখানায় একটি বানরের মৃত্যুতেও সম্পৃক্ত কর্তৃপক্ষকে জবাবদিহি করতে হয়। কিন্তু পোশাক শ্রমিক কিংবা এইরকম হতদরিদ্র অসহায় শ্রমিকের (দরিদ্র হওয়াই যথেষ্ট!) মৃত্যুতে কোন জবাবদিহিতার বালাই নেই কারো। গরীব, তাজরীনের তালাবদ্ধ ফ্যাক্টরিতে ধোঁয়ায় দম বন্ধ হয়ে মারা যাবে? মরুক! কারখানার ছাদ আর ফ্লোরের জানালা দিয়ে ঝাঁপিয়ে পড়ে হাত-পা ভাঙবে? ভাঙুকগে! রানা প্লাজার ১০ তলা ভবন মাথার উপর ধ্বসে পড়ে মরবে? মরুক না! কার তাতে কী!? বরং আমরা তখন মোক্ষম সুযোগ পেয়ে যাবো নরম্যান বেথুনকে পুনরাবৃত্তি করার। বেশ কাঁপা কাঁপা গলা খদে নামিয়ে বলা যায়, ‘কোন কোন মৃত্যু পাখির পালকের মতোই হালকা......।’ আহা! গরীবের মৃত্যু তো সেই পাখির পালকের মতোই হালকা। জীবনটাই কেবল থাই পাহাড়ের মতো ভারী!
তাই নয় কি? হু, তা-ই তো। নইলে এই এখনও তো আমাদের ঠিকভাবে জানা হয়নি, যে বাচ্চাটা মারা গেলো তার নাম আসলে কি – জিয়াদ!? জিহাদ!? না-কি জিয়া!? ঠিকই তো, গরীবের মানুষের আবার নাম-পরিচয়!! যার মর্যাদাই নেই তার নাম-পরিচয়ে কী যায় আসে সমাজে!?
চারপাশে কী চাপা একটা অস্বস্তি! কী ভীষণ এক অস্থিরতা! অসংখ্য-অগণন অসঙ্গতিগুলো দাঁত কেলিয়ে হাসছে। নীতি-নৈতিকতা-নিয়ম-মূল্যবোধ এখন রুপকথার এক একটা চরিত্র যেন। অনিয়মই এখন নিয়ম, অরাজকতাই এখন মূল্যবোধ। এর মধ্য দিয়েই বেঁচে-বর্তে আছি আমরা। খাই-দাই-ঘুমাই। জীবিকার জন্য খাটি, খাটাই। ধাক্কাধাক্কি করি। ছিঁড়ে-খামচে চাই এগিয়ে যেতে। হু, এই তো বেশ আছি! এই বেশ ভালো আছি!!
অথচ বৈষম্যের বিরাট বিরাট গর্তগুলো অপেক্ষা করে আছে, গিলে খাবে স্বপ্নের দ্যুতি। অসহায়, হতাশ, দরিদ্র সাধারণ মানুষেরা গ্রাম থেকে পঙ্গপালের মতো ছুটে আসে শহরে-নগরে, জীবিকার তাগিদে, কর্মসংস্থানের উষ্ণ প্রত্যাশায়, একটু ভালোভাবে বেঁচে থাকার মোহে। কিন্তু স্বপ্ন ভঙ্গ হয়। নাগরিক পাঁচিল দেখা দেয় এক অচেনা আঁধার হিসেবে, যেখানে গতি আছে, কিন্তু গন্তব্য নেই। হাজার হাজার, লাখ লাখ মানুষের সমাধি রচিত হচ্ছে আমাদের শহরগুলোতে, নগরগুলোতে। জীবন্মৃতের মতো ওরা পড়ে থাকে নিষ্ঠুর নগরীর আততায়ী গহবরে। হু, শুধু জিহাদ নয়, কোটি কোটি সাধারণ মানুষই তো আসলে আজ গভীর গর্তে নিমজ্জিত।
শুধু বাংলাদেশ তো নয়, সমস্ত পৃথিবী আজ কর্পোরেট সাম্রাজ্যবাদের কবলে। অবশ্য পুঁজিবাদের দাপট অনেকদিন থেকেই, অনেকভাবেই। কিন্তু সমকালীন বিশ্বে কর্পোরেট পুঁজির পাখা গজিয়েছে গ্রীক পূরাণের হাইড্রার মাথা গজানোর মতো - একটা কাটলে দুইটা গজায়, দুইটা কাটলে চারটা! গাণিতিক-জ্যামিতিক দুই হারেই বাড়তে থাকা এই পাখা-গজানো পুঁজি এখন উড়ে উড়ে ঘুরে বেড়ায় সারা পৃথিবীতেই! বিশ্বকে পদানত করতে চায়, মানুষকে বন্দী করতে চায় শোষণের নির্মম কারাগারে। একচেটিয়া পুঁজিবাদ তথা কর্পোরেট সাম্রাজ্যবাদ বিশ্বব্যাপি তার সর্বাত্নক দখল প্রতিষ্ঠা করে নিয়েছে। তাই এটা এমন এক যুগ যেখানে শুধু নৈতিকতা কিংবা মূল্যবোধ না, মানুষের পৃথিবীর যা কিছু শ্রেষ্ঠ ও মহান, যা কিছু কল্যাণকর ও শ্রেয়, সমস্ত কিছুই আজ উপেক্ষিত, অবহেলিত। মানুষের যা কিছু শ্রেষ্ঠ এবং মহৎ তার সবকিছুকেই এই অমানবিক বিধি-ব্যবস্থা পণ্যের মূল্যে বিক্রি করে ফেলেছে। ফলে উচ্চতর মানুষ সৃষ্টির সম্ভাবনাকেও এ একটা ছোট্ট অন্ধকার বিবেকবিবর্জিত হীন খুপরির মধ্যে নিক্ষেপ করতে চাইছে। তার বদলে হীন, স্থূল, ভোগসর্বস্ব এক জীবনের পরিমন্ডল দাঁড় করাতে চাইছে। ফলে একটু একটু করে পতন ঘটছে মানবিক চেতনার উন্নত বিভাময় শুদ্ধতম জীবনটির জ্যোতিময় শিখরটির। আমাদের বাস্তবতাও তো এর চেয়ে ভিন্ন কিছু নয়, বরং আরও নির্মম। কর্পোরেট পুঁজি বা সাম্রাজ্যবাদী পুঁজি, যার কথা আগেই বলা হলো, তার দৌরাত্ন্য প্রান্তিক পুঁজিবাদের এই বাংলাদেশে বসেও সহজেই বোঝা যায়। হু, সাম্রাজ্যবাদ তথা বিশ্বপুঁজিবাদের খপ্পরেই আজ বাংলাদেশ। আমাদের জীবনও। বাংলাদেশের বর্তমান সঙ্কটাবস্থায় যেখানে সামন্তবাদী ভুত, পুঁজিবাদী শয়তান আর সাম্রাজ্রবাদী দৈত্য-র মিলিত অপশক্তির নিরন্তর দৌরাত্ন্যের মুখোমুখি হচ্ছি আমরা, যেখানে বৈষম্য ও দারিদ্র্যের কারাগারে আবদ্ধ হয়ে আছে বাংলাদেশের মানুষ, যেখানে কর্পোরেট বিধি-ব্যবস্থার কূট-কৌশলে ওই কারাগারের সংখ্যা বৃদ্ধি পাচ্ছে দিনকে দিন, অশুভ বৃত্তের পরিসর বাড়ছে।
আর তাই, জিহাদের মর্মান্তিক মৃত্যুর ঘটনাটি নিয়ে তেমন কোন মাতামতিই হবে না, অভাগা এই শিশুটির “হত্যাকান্ড”-র বিচার দাবীতে দানা বাঁধবে না সুতীব্র কোন আন্দোলনও। দরিদ্র শিশুটার বড্ড সাধারণ কবর মার্বেল পাথরে মুড়ে দেওয়া হবে না। কোন এলিজিও খোদাই করা হবে না সেই প্রস্তরফলকে। ওর সাধারণ কবরটা ভরে উঠবে না ফুলে ফুলে। জিহাদের দরিদ্র অসহায় পরিবারের কী হবে, কীভাবে ওরা কাটিয়ে উঠবে পাহাড়ের মতো ভারী এই দুর্দমনীয় শোক সেটা নিয়েও তেমন একটা কেউ ভাববে না। ক’দিন গেলে আমাদের মনে এইসব স্মৃতি সন্ধ্যার ম্লান আলোর মতো ধুসর আবছা একটা রুপ লাভ করবে। তারপর, একসময়, তা-ও মিলিয়ে যাবে। সবকিছুই, ঘটনার প্রায় পুরোটাই, একটা সময় অত্যন্ত সহজ অবলীলায় ভুলে যাবো আমরা; কোন কষ্ট, বেদনা অথবা অপরাধবোধ ছুয়েও যাবে না আমাদের। সত্যিই, তা-ই ঘটবে! কসম!!
বল্গাহীন মুনাফার জন্য অসুস্থ কামড়াকামড়ি নিশ্চিতভাবেই আরও অনেকদিন চলবে এই দেশে, এই পৃথিবীতে। তথাকথিত “অভিজাত”দের সেই নিয়ন্ত্রণহীন লালসার বলির পাঁঠা হবো আমরা, আমজনতা। মুনাফালোভীরা আমাদের আশা-আকাংখা-স্বপ্ন আর ভালোবাসা চুরি করে নিয়ে যাচ্ছে, যাবে। কাঠিলজেন্সের মতো পুরো দেশটাকে চেটেপুটে খাচ্ছে, খাবে। আর তাই, জিহাদ কিংবা খাদিজা বেগম-নাসির উদ্দিন ফকির-মনির হোসেনরা একা থাকবেন না; তারা সংখ্যায় বাড়বেন এবং খুব দ্রুতই তলিয়ে যাবেন বিস্মৃতির অতলে!
আর এসব ঘটনা আমাদেরকে হোঁচট খাওয়াবে, ক্লান্ত করবে। ক্লান্ত-ক্লান্ত করবে। তারপর এসব ঘটনার স্মৃতিকে পাশে সরিয়ে রেখে আমরা হেঁটে যাবো “উজ্জ্বল” আগামীর পানে – এইরকম যে কোন ঘটনার প্রতি উদাসীনতা দেখিয়ে আমরা যেরকম যাই!
তাই দেশের, সমাজের এ চালচিত্র নিয়ে আসলে কী লেখা যায়? শুধু বিভ্রান্ত করা যায় নিজেদের, করুণা করা যায়, সবচাইতে বেশি করা যায় ছলনা। আমি দুঃখিত, শাহজাহানপুর ট্র্যাজেডির নির্মম শিকার মাত্র চার বছরের শিশু জিহাদ এবং তার পরিবারকে নিয়ে বিদ্রুপ করার জন্য, লেখার বিষয় করার জন্য, করুণা করার জন্য। আসলে এসব নিয়ে কিছুই লেখার নেই, বলবার নেই। আমি ক্ষমা চাই। প্রিয় পাঠক, আমাকে ক্ষমা করুন.............. 
পরিশিষ্ট কিংবা মুদ্রার অন্য পিঠটা.............
একটি আলোর আভাস,
অথচ আলো তো নেই;
এখানে একটি আকাশ আকাশহীন !
- পাবলো নেরুদা
কী নিঃসীম আঁধার চারদিকে! সেই নিদারুণ আঁধার ফুড়ে যে এক টুকরো আলো ছিটকে আসবে তা-ও ঘটে না, এতটাই সঘন সে। বিশ্বাসের নড়বড়ে জমিতে দাঁড়িয়ে তবু ঠিকানা খোঁজা শুধু জানি বেঁচে থাকার জন্য একটি অবলম্বন দরকার, আশায় বুক বাঁধার জন্য নেতিবাচক এ সময়ে দরকার কিছু খড়কুটোর। অথচ এমনই এক অদ্ভুত দুঃসময় যখন তা-ও ভেসে যায় শ্রোতের শ্যাওলার মত। আমরা বিপন্ন হয়ে পড়ছি ক্রমশ। এক এক করে হারিয়ে ফেলছি অস্তিত্বের ভিটেমাটি। আশা-ভরসার জায়গাটুকুও আসছে কমে। আমাদের সবকিছুর ওপর প্রাগৈতিহাসিক দানবের কালো ছায়া ছেয়ে যাচ্ছে। এক অচেনা আদিম আঁধার তলিয়ে যাচ্ছি আমরা - আস্তে আস্তে, অথচ নিশ্চিত করেই। 
তবু, জানি, এই শেষ নয়, সব না। আরেকটা জীবন আছে, মহাজীবন। এবং স্বপ্ন আছে, সাধনা আছে, আছে সংগ্রাম। প্রেম-ভালোবাসা-বিশ্বাসও ফুরোয়নি। তবু, জীবন তার ঋণ শোধ করে নিতে চায় যে কোন মূল্যে। অনেক মূল্য ভোলা যায়, অনেক মূল্য সারা জীবনের জন্য দাগ রেখে যায়। তারপরও, জীবনানন্দ আছেন, বলছেন:
আমরা মানুষ ঢের ক্রুরতর অন্ধকূপ থেকে
অধিক আয়ত চোখে
তবু ঐ অমৃতের বিশ্বকে দেখেছি.....!
নাগরিক মানুষের অবস্থান ও চেতনার আড়ালে স্বার্থপরতার যে সংকীর্ণতা থাকে তার বাইরে জীবনোপলবিদ্ধর এক বিরাট প্রান্তরে রয়ে গেছে আরেক বাংলাদেশ, যেখানে রয়েছে তৃণমূলের সাধারণ প্রান্তিক মানুষের ভিন্ন অবস্থান ও চেতনা। আমাদের বেঁচে থাকবার ভরসার জায়গাটুকুও তো আসলে ওইখানে। বাহান্নতে সেটা একবার প্রমাণ হয়েছে, হয়েছে মহান একাত্তরেও। সিডর-আইলার সময়েও আমরা দেখেছি তার নিদর্শন। আর, এইবারেও তো, জিহাদ ট্র্যাজেডির বেলায়ও আরেকবার পেলাম তার প্রমাণ। সাধারণ মানুষের অগ্রযাত্রা! জয়যাত্রা!! হু, এই সাধারণ মানুষেরাই তো সাধারন মানুষদের ত্রাতা। এই দেশের, সমাজের ত্রাণকর্তাও। আর তাই, সব কথার শেষ কথা, কিংবা শেষের আগে আসলে শুরুটাঃ কেবল বাংলাদেশের নয়, চূড়ান্ত অর্থে সমস্ত পৃথিবীর ভবিষ্যতি নির্ভর করছে কোটি কোটি সাধারণ মানুষের উপর। সুবিধাভোগী অভিজাতদের উপর, উঁচুতলার সুবিধাবাদীদের উপর বাংলাদেশের ভবিষ্যত নির্ভর করে না, যেমন নির্ভর করেনি অতীতেও। 
জিহাদ ট্র্যাজেডির বেলায় আমরা পেলাম সাধারণ মানুষদের অসামান্য এক মোড়ফেরা। “সবার উপর মানুষ সত্য, তাহার উপর নাই” – এই প্রতীতীতে জেগে উঠলো একেবারেই সাধারণ কিছু তরুণ। অথচ কী অসাধারণ, অসামান্য তাঁদের অবদান! আবদুল্লাহ আল মুন, শফিকুল ইসলাম ফারুক, সুজন দাস রাহুল একসময় যেন হয়ে উঠেন বাহান্ন আর একাত্তরের বাংলাদেশেরই প্রতীক। সেই একই সংগ্রাম, সেই একই আত্নমর্যাদাবোধ, সেই একই ত্যাগ-তিতিক্ষা। আর আমরা এইকালের ‘অধমেরা’ এক এক সময় কিংবা একটা সময় ভাবি, এসবের স্মৃতিতে ভরা যে ইতিহাস, এসবের নিদর্শনে পরিকীর্ণ যে মানবভূমি, তা কি ফুৎকারে উড়ে যাবে? এসব বাদ দিয়ে কি আমরা বাঁচতে পেরেছি ? পারবো ?
পাথরে পাথর ঘঁষে যারা আগুনের ফুলকি ছড়িয়েছিল প্রাচীন অরণ্যে, তারা তো শুধু সেঁকে নেয়নি পশুদের মাংসপিন্ড; বরং তারা জীবনের স্যাঁতস্যাঁতে পাতা মেলে ধরেছিল উনুনের উপর। অন্ধকার গুহা একসময় হয়ে উঠলো আমাদের জীবন্ত সংস্কৃতির ঘর-বাড়ি। হু, মরা গাঙে আবার জোয়ার আসবে, খরার দেশও সবুজে ছেয়ে যাবে। নিদারুণ আঁধার কাটেনা যদিও জঞ্জাল বাড়েই শুধু; তারপরও সোনার কাঠি-রুপার কাঠির যে ঘুমে ঘুমিয়ে আছে রাজ্যপাট-রাজকন্যা, সেই কাঠিটি পাল্টে দিতে পারে সাহসী রাজকুমার। তারুণ্যই পারে অমানিশা ভেঙে আলো আনতে। সিন্দাবাদের ভূতের মত চেপে বসা অন্ধ নিয়তিকে পাল্টাতে পারে স্বপ্নবান সাহসী তরুনেরাই। 
একবার, মাত্র একবার, যদি পথ খুঁজে পায়! যদি পথ খুঁজে পায় !!
রোগের যে মূল কারণ বিদ্যমান স্থিতাবস্থা ও বৈষম্যমূলক রাষ্ট্রকাঠামো, মাত্র চার বছুরের একটা শিশু জিহাদ তার করুণতম মৃত্যুর মধ্য দিয়ে সেই নির্মম সত্যিটাই আমাদেরকে আবার জানান দিয়ে গেলো। আমরা যেন এই রুঢ় বাস্তবাকে শেষপর্যন্তও রেয়াত না করি। কারণ শিশু জিহাদের এইরকম মৃত্যুর সে দায় স্বভাবতই আমাদের উপরই বর্তেছে। তাকে গ্রহণ ও বহন করার মধ্যেই এবং তার ধারাবাহিকতায় এই বিকৃত-বিকলাঙ্গ-ভাঙাচোরা অমানবিক বিধিব্যবস্থাকে সমুলে উৎপাটনের মাধ্যমেই কেবল ট্র্যাজেডির এক নায়ক শিশু জিহাদের প্রতি সর্বশ্রেষ্ঠ শ্রদ্ধা জানানো সম্ভব।

