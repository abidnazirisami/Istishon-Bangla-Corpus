মানবতার পতন_____________


বেশ কয়দিন ধরেই একটা খবর খুব গুরুত্ব নিয়ে প্রচার মাধ্যমে আসছেঃ বাংলাদেশ আর মায়ানমারের হাজার হাজার মানুষ না-কি সাগরে ভাসছে; এই কূল থেকে ওই কুলে যাচ্ছে, কিন্তু কোন কিনারা হচ্ছে না। মালোয়েশিয়া-ইন্দোনেশিয়া-থাইল্যান্ড’র শক্তিশালী রাষ্ট্রযন্ত্র তাদের নৌকা আর ট্রলারগুলোকে আবার ঠেলে দিচ্ছে গহীন সমুদ্রে। অবশ্য এর আগে যারা ঠাঁই পেয়েছিলো এইসব “উন্নত” রাষ্ট্রের মাটিতে, তাদের না-কি চিরকালের জন্য ঠাঁই হয়েছে সেইসব মাটিতেই, সারি সারি গণকবরে চিরনিদ্রায় শায়িত ওরা! প্রচার মাধ্যমগুলোর আর খেয়ে-দেয়ে কাজ নেই – একই খবর দেখিয়ে চলেছে দিনের পর দিন! যত্তসব ফালতু আর সস্তা খবর!!
তবে, এই হাজার হাজার মানুষজন ভাসছে তো ভাসছে – কূল নাই, কিনার নাই! কিন্তু মজার ব্যাপার হচ্ছে, এই নিয়ে তেমন মাথা ঘামাচ্ছে না কেউ; সবার মাথা ঘামছে তাদের পরিচয় অনুসন্ধানে। খোদ মার্কিন যুক্তরাষ্ট্র থেকে শুরু করে অস্ট্রেলিয়া পর্যন্ত। কেউ বলে এরা বাংলাদেশী; কেউ আবার বলে, না, এরা রোহিঙ্গা! আজ আমাদের বিদ্রোহী কবি নজরুল থাকলে বলতেনঃ “রোহিঙ্গা না ওরা বাঙালি ওই জিজ্ঞাসে কোন্ জন? কাণ্ডারি বলো ডুবিছে মানুষ, সন্তান মোর মা’র”। আমরা বিদ্রোহীও নই, কবিও না। আমরা তাই কিছুই দেখি না, শুনি না, বলি না। সাড়ে সাতশো কোটি মানুষের এই পৃথিবীতে গুতিকতক এই কিছু ভাসমান মানুষের আহাজারি-আর্তনাদে এই বিশাল মানব সভ্যতার কি-ই বা যায় আসে!
এবারের কান চলচ্চিত্র উৎসবে ঐশ্বর্য রাই বচ্চন না-কি ক্যাটরিনা কাইফ কাপুর-কে বেশি রূপসী লেগেছে, সে নিয়ে আমাদের কী আগ্রহ! আইপিএলে এবার কে জিতবে – মুম্বাই না চেন্নাই – এ নিয়ে কত না উদ্বেগ–উৎকণ্ঠা আমাদের! অতো সময় কই আমাদের এটা দেখবার কোন্ হাফিজ-মফিজ-কুলসুম-জয়নাবরা সাগরে ডুবে মরলো না-কি ভাসলো! তাদের হতদরিদ্র অসহায় পরিবারগুলোরই বা কী হলো! অভ্যেশবশত পত্রিকা নাড়াচাড়া করতে করতে কিংবা রিমোট টিপতে টিপতে খবরটা জানা হবে আমাদের; তারপর পত্রিকাটা ভাঁজ করে অথবা রিমোটের সুইচ অফ করে আমরা চলে যাবো যার যার “মানবীয়” কাজে............. 

