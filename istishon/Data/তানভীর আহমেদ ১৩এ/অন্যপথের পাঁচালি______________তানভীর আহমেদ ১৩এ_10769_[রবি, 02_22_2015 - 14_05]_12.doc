অন্যপথের পাঁচালি_____________


সেই সপ্তদশ শতকের কথা। বাংলা সাহিত্যের তখন মধ্যযুগ। সেই যুগের একজন কবি, আব্দুল হাকিম, প্রবল সাহস নিয়ে দাঁড়ালেন বিশাল প্রতিকূলতার বিরুদ্ধে, দাঁড় টানলেন বিরুদ্ধ শ্রোতে। লুকোচুরি করলেন না, সহজভাবেই জানালেন তাঁর প্রেমের কথা। কার সঙ্গে প্রেম? বাংলা, বাংলার সঙ্গে। 
সপ্তদশ শতক মেনে নেয়নি ব্যাপারটা সহজে। তখনো জাতবিচার ছিলো ভাষার। আরবী-ফারসীর সঙ্গে অনুরাগের সর্ম্পক? তাহলে তো শুকরিয়া। কিন্তু বাংলা? সে তো পৌত্তলিক, অপবিত্র!
আব্দুল হাকিম কৈফিয়ত দিলেন। তাঁর উচ্চারণে ক্ষোভ ছিলো, ছিলো অভিমানও। ‘আরবি-ফারসী শাস্ত্রে নাই কোন রাগ’ উদারভাবেই বললেন তিনি। কিন্তু ওই বিরাগ না থাকলেও অনুরাগটুকু মাতৃভাষার জন্যই সর্ব্বোচ্চ। তাঁর জবানীতে এর ব্যাখ্যা, ‘মাতাপিতামহ ক্রমে বঙ্গেত বসতি/দেশী ভাষা উপদেশ মনে হিত অতি।’ সে যুগের পান্ডিত্যাভিমানীরা যে টলেছিলেন তা মনে হয় না। তাইতো ক্ষোভে-অভিমানে মিশিয়ে এই তিরষ্কারটিও পেছনে রইলো না -‘দেশী ভাষা বিদ্যা যার মনে ন জুরায় / নিজ দেশ ত্যাগী কেন বিদেশ ন যায়।’ একেবারে স্বেচ্ছা নির্বাসনেরই পরামর্শ! এখানে ভালো লাগে না তো, ওখানে যাও! মাটি চাও না তো আকাশে উড়ো!
হাকিমের যুগ শেষ পর্যন্ত কী করেছিলো কে জানে! কিন্তু অনেকদিন পর একজন ঠিকই নির্বাসিত হতে চাইলেন। তিনি মাইকেল মধুসূদন দত্ত। দেশী ভাষায় মন জুড়ায়নি বলে প্রায় উন্মত্তের মতোই বিদেশেই জীবনসৌধ করার কথা ভাবলেন। তবে এ মধুসূধন প্রথম জীবনের উৎকেন্দ্রিক ব্যাক্তি, পরাক্রমশালী যে কবিকে পরে পাওয়া গেল সেই তিনি নন।
আত্নপক্ষ সর্মথনের জন্য মধুসূদনের চারপাশে ছড়ানো ছিলো অজস্র উপাদান। কী আছে এখানে? মধ্যযুগের উল্কি-আঁকা একঘেঁয়ে নিরুত্তাপ সব কুসংষ্কারের শ্বাসরুদ্ধকর সাংস্কৃতিক ঘরবাড়ি ছাড়া! হিন্দু কলেজের ডিরোজীয় আবহাওয়াও তাঁকে ভিন্ন স্বপ্ন দেখালো। ইয়ং বেঙ্গলদের মতো তিনিও ভাবলেন মুক্তি বঙ্গে নেই, আছে পাশ্চাত্যে। পাশ্চাত্য মানে বিলেত। সেই বিলেত আবার শুধু ভূগোলের নয়, ভাষারও। কৈফিয়ত দিলেন - বাংলায় পুঁথি লেখা চলে, গীতিকবিতাও চলতে পারে; কিন্তু মহাকাব্যিক বিশ্ব-বক্ষ্রান্ডকে ধারণ করা সম্ভব নয়। বাংলায় শেকসপীয়র কই? কোথায় মিল্টন? চিহৃ পর্যন্ত নেই বেকন-লক-হবসদের। কেন মমতা থাকবে এর প্রতি? মমতা ছিলো না। দু‘হাতে ইংরেজী লিখেছেন প্রথম জীবনে। খ্রীষ্টানও হলেন। বিলেত যাবেন বলে পদচারণা ঘটলো দক্ষিণ ভারতে। কিন্তু হলো না তো! ইংরেজদের অনেকেই হাসাহাসি করলো। ততোদিনে আধুনিকতার উগ্রতায় বিচ্ছিন্ন হয়ে গেছেন প্রায়। ১৮৫৬-তে কলকাতায় ফিরলেন ঠিকই, কিন্তু দেখলেন নিতান্ত নি:সঙ্গ তিনি।
নিঃসঙ্গতার অন্ধকার আর বিচ্ছিন্নতার গ্লানিই আত্নোপলব্ধি করতে শেখালো মধুসূদনকে। ভাষার ব্যাপারে সিদ্ধান্তে পৌঁছালেন তিনি। যদিও জানতেন ব্যাপারটা - অষ্টাদশ শতকের শেষে যে বাংলা আসন পেতে ছিলো তাকে নিয়ে গৌরবার্জন করা চলে না, তা দিয়ে আধুনিক মনকে প্রকাশ করা কঠিন। কিন্তু এ-ও ঠিক যে ভাষা এগিয়ে যায় জীবনের প্রয়োজনেই। অন্তর্গত তাগিদ আর ভাবনার প্রজ্জলনই ভাষার মুখে ভাষা ফোটায়। বাংলার জায়গা-জমি খুঁড়ে গভীরে গেলে দেখা যাবে লুকিয়ে আছে রত্নরাজি। তাহলে এই যে হতদরিদ্রতা - সে কার জন্য? মধুসূধন নিজেকেই দেখলেন ভেতর থেকে, আত্নকরুণার মুখোমুখী দাঁড়ানো। ‘যা ফিরি অজ্ঞান তুই, যাবে ফিরি ঘরে।’ নিজের সঙ্গে শেষ বোঝাপড়া।
ফিরলেন তিনি, এবং চলে গেলেন ‘মাতৃভাষারুপ খনি’র গভীরে। মজুরের মতোই সন্ধান দিলেন রত্নভান্ডারের। দেখা গেলো অসার-স্থূল-বিকারগ্রস্ত সংস্কৃতিকেও গড়েপিটে বিদ্রোহী-কল্লোলিত-সৌম্য করবার জন্য বাংলাকেই অস্ত্র করে তোলা সম্ভব, তোলা দরকারও। মধুসূদন-ই করলেন সে কাজ। রামমোহন-বিদ্যাসাগর গদ্যকে জাগিয়েছিলেন, মধুসূদন জাগালেন কাব্যভাষাকে। দূরে সরে গেলে পারতেন না, বুকে তুলে নিলেন বলেই পারলেন। উদ্যম আর হৃদয়াবেগের নদী প্রবাহিত হলো।
 ২
কিন্তু সে নদী শেষ পর্যন্ত বাঁচলোই না বলতে গেলে, এই দেশে। কীভাবেই বা বাঁচবে? আমরা আব্দুল হাকিমও নই, মধুসূদনও নই। তিরষ্কার করি না, ভুগি না আত্নগ্লানিতেও। উদাসীনতার দিক দিয়ে যথেষ্ট নিরাসক্ত আমরা। তবু সত্যি সত্যি কি উদাসীন বলা যায় আমাদের? না যায়না। মধুসূদনেরা আমাদের দাঁড় করিয়ে দিয়েছিলেন বাংলা ভাষার উর্বর ভূমিতে। ভিত গড়াই ছিলো, শুধু অট্টালিকা গড়ার অপেক্ষা। কিন্তু সেটা গড়বো কী, যে ঘরটুকু ছিল সেটুকুও ভেঙ্গে ফেলার দশা! ভিটেমাটিকে বিরাণভূমি করতে চাই। ফেরার কোন বন্ধনই রাখতে চাই না। ছিঁড়ে ফেলি। ভেতরে ভেতরে কখনো, কখনো প্রকাশ্যে। সবাই নই, তবে অনেকেই।
অথচ আমাদের সাংস্কৃতিক জীবনে ভাষাই হচ্ছে প্রধান উপাদান। বাঙালীর সাংষ্কৃতিক জীবনে সবচে তাৎপর্যপূর্ণ ঘটনা কোনটি - এ প্রশ্ন যদি ওঠে তবে বলতে হবে সেটি হচ্ছে রাষ্ট্রভাষা হিসাবে বাংলার প্রতিষ্ঠা। পাকিস্তান বাংলার বুকে গুলি ছুঁড়েছিল। বাঙালীরা সে গুলি বুকে পেতে নিয়েছিল নিজেদের ভাষাকে বাঁচাতে। আসলে ভাষাকে নয়, বাংলার হৃৎপিন্ড - তার সংস্কৃতি, তার জাতিসত্তাকে বাঁচাতে চেয়েছিলো তারা। শত্রু চেনা গিয়েছিলো - উর্দু ভাষার ছদ্মবেশে পাকিস্তানী আধিপত্যবাদী শক্তি।
কিন্তু কী হলো তারপর? বাঙালী কী বাংলা ভাষাকে ফিরে পেলো? না, পায়নি। না পাবার কারণ অন্য আরেকটি আগ্রাসী ভাষার উপস্থিতি এবং এর প্রতি ধনিক-মধ্যবিত্তের আনুগত্য। র্উদু গেছে, ইংরেজী যায়নি। বলা যায় ফিরে এসেছে গাঁটছাড়া বেঁধে। ইয়ং বেঙ্গলদের শিক্ষিত বাঙালী ব্যঙ্গ করতো, এখনকার বঙ্গলদের কিন্তু আর কেউ ব্যঙ্গ করে না। কীভাবে করবে? বাংলাভাষাপ্রীতি তো ধনিক-মধ্যবিত্ত বাঙালীর সবচেয়ে বড়ো প্রতারণা এ দেশে!
 ৩
বাঙালীকে খুঁজতে চাইলে খুঁজবো নিশ্চয়ই তার সংস্কৃতির মধ্যেই। আর বাঙালীর সেই সংস্কৃতি কথা বলে বাংলা ভাষায়, অন্য কোন ভাষায় নয়। ওই ভাষাটা বহু বংশধারার সাধনার ফল, জীবনযাপনের নির্যাস। সে দিক থেকে বাঙালীকে পাওয়া যাবে ঐতিহ্য সচেতনতায়, যেমন পাওয়া যায় বাংলা ভাষায়। এই সচেতনতা শুধু গ্রহণ অর্থে নয়, বর্জন অর্থেও। বর্জনটা আবার বিকাশের স্বার্থেই। কিন্তু গ্রহণ বর্জনের গোলকধাঁধায় বাঙালী প্রায়ই দিশেহারা হয়ে পড়ে। অন্ততঃ দু’শো বছর সাক্ষী এ কথার!
বাঙালীর দুর্ভাগ্য যে, আলো বাতাসের সাথে তার পরিচয়টা কোন স্বতঃস্ফূর্ত যোগাযোগের মধ্য দিয়ে ঘটেনি, ঘটেছিল ঔপনিবেশিক শক্তির মাধ্যমে; যাদের সংস্কৃতি কথা বলতো ইংরেজী ভাষায়। ইংরেজী ভাষা বয়ে এনেছিলো পাশ্চাত্য সং®কৃতির আলো বাতাস, কিন্তু ঔপনিবেশিক ইংরেজ সেখানে সৃষ্টি করেছিলো ধূলোর কুন্ডলী। ওই ঘূর্ণাবর্তের মধ্যে বাঙালীর এগিয়ে যাওয়াটা সহজ ছিলো না। সহজ হয়নি।
তাহলে সংস্কৃতিকে বিকশিত করার যে প্রশ্নটা ওঠে - ইতিহাস কার ঘাড়ে তুলে দিচ্ছে সেই গুরুদায়িত্ব?
 ৪
ইংরেজী দারুন ধনী, সে আন্তর্জাতিক। কিন্তু ইংরেজী থাকলে এগিয়ে যাবো আর বাংলা থাকলে পিছিয়ে পড়বো - এই বক্তব্য তো আতœপ্রতারণার সব মুখোশই উম্মোচিত করে দেয়। না ,ইংরেজির তুলনায় বাংলা দরিদ্রই। কিন্তু ভাষার ইতিহাসে সবাই তো এক সঙ্গে ধনী হয় না। একের কাছ থেকে অপরে নেয়। নেয় বন্ধুর মতো। সংস্কৃতির ইতিহাস সম্মিলনও আর সমন্বয়ের ইতিহাস। ইংরেজিও বড়ো হয়নি নর্মানদের হাত না ধরে। নেবো আমরা ধনীদের কাছ থেকে। একসময় যেমন নিয়েছিলেন রামমোহন-বিদ্যাসাগর-মধুসূদন-রবীন্দ্রনাথ। তবু সত্য তো এ-ও যে অতো বড় হতেন না তাঁরা আমাদের কাছে, হতেন না রক্ত - মাংসের উত্তরাধিকার যদি না লিখতেন বাংলায়, যদি না হতেন প্রথমত বাংলাভাষী। মাতৃভাষায় জ্ঞান-বিজ্ঞানের পাহাড় কেটে গভীরে প্রবেশ করা সম্ভব - এই চিন্তাটাই নিতান্ত দুঃসাহসের কাজ ছিলো উনিশ শতকে। তবু দুঃসাহস করেছিলেন তাঁরা। দু’হাতে ইংরেজী কুড়িয়েছেন, কুড়িয়ে কুড়িয়ে সমৃদ্ধ হয়েছেন। মাতৃভাষাকে টেনে তুলেছেন উপরে ,অনেক উপরে। কঠিন সেই সংকল্প, নিদারুণ সেই প্রচেষ্টা। টেনে তুলেছিলেন তাঁরা। আমরা পারলে ধাক্কা দেই, ধাক্কা দিয়ে নিচে ফেলে দেই।
 ৫
বাংলা হোঁচট খেতে খেতে চলে। রাষ্ট্র পৃষ্ঠপোষকতা করে না। সে বরং ইন্ধন জোগায় উল্টোকাজে। বর্ণমালাগুলোর শরীর থেকে রক্ত গড়িয়ে পড়ছে অন্ধকারে। অথচ ওরা বোবা। আমরা নাকি এগিয়ে যাচ্ছি!
ভাষা আন্দোলন ভাষার অধিকারকে শুধু নয়, স্বাধীনতার লড়াইকেও সামনে নিয়ে এসেছিলো। এ তো সত্য কথা। সত্য বলেই উল্টোপিঠের কথাটাকেও মিথ্যা বলি কী করে? আমরা যথার্থ স্বাধীন হলাম না বলেই তো ভাষার সত্যিকার অধিকারও ফিরে পেলাম না। স্বাধীনতা মানে ভূ-খন্ডের অধিকারী হওয়া নয় শুধু, স্বাধীনতা হচ্ছে নিজের পায়ের ওপর দাঁড়ানো, সাম্রাজ্যবাদের দাসত্ব থেকে মুক্তি। বাংলার মর্যাদার ব্যাপারটি তাই বাঙালীর মর্যাদার উপরেই নির্ভরশীল। কে ফিরিয়ে আনবে এই মর্যাদা? 
 ৬
আমরা উগ্র রক্ষণশীলদের সন্ধান করবো না, অতি প্রগতিশীলদের তো একেবারেই নয়; কেননা এই দুই দলের রয়েছে দুই রকমের বিচ্যুতি। একজন সংকীর্ণমনা, অন্যদল অনুকরণ প্রিয়। উভয়েই বাতিকগ্রস্ত, মাত্রাজ্ঞানহীন। আসলে এ পথ এবং ও পথ নয়, বাঙালীর সত্যিকার সাধনা হচ্ছে অন্য পথের। যে পথে সংকীর্ণতা ও অতি উম্মুক্ততার দীনতা, অতিরেক আর নির্বুদ্ধিতার জঞ্জাল সাফ করা হয়ে গেছে। যে পথ ইঙ্গিত দিচ্ছে বিদ্রোহ ও সৃজনশীলতার। 
বাংলাকে যেমন, বাঙালীকেও তেমনি - বাঁচাবে সচেতনতা, সংকল্প ও সংগ্রাম। স্থিতি মানে মৃত্যু, গতি মানে জীবন। আর জীবন হচ্ছে দৃশ্যমান সংগ্রাম। 

