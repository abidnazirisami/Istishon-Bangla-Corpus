সেলফি, নার্সিসাস, নার্সিসিজম এবং বিবিধ_____________


“নার্সিসাস” – এই শব্দটার সঙ্গে আমরা সবাই কমবেশি পরিচিত। কিন্তু এই নার্সিসাস যে গ্রীক পূরাণের বিখ্যাত একটি চরিত্র এবং এই চরিত্রটির অন্তর্গত সারবস্তুর উপর যে আধুনিক মানুষের আচরণের খুবই তাৎপর্যপূর্ণ একটি মনোজাগতিক টার্ম “নার্সিসিজম”-র উদ্ভব, সেটা হয়তো অনেকেরই জানা নেই। গ্রীক পূরাণ অনুসারে, নার্সিসাস ছিল Boeotia অঞ্চলের Thespiae এলাকার এক শিকারী পুরুষ। সে ছিলো নদীর দেবতা Cephissus এবং জলপরী Liriope-র সন্তান। শুধু তার এলাকারই নয়, নার্সিসাস ছিলো সেই সময়কার সবচাইতে রুপবান পুরুষ। এই জন্য তার অহংকারের অন্তও ছিলো না। যারা তাঁকে ভালোবাসতো তাদের কাউকেই সে পাত্তা দিতো না, বরং তুচ্ছতাচ্ছিল্য করতো। ইতিহাসে তাই নার্সিসাস হচ্ছে অন্ধ আত্নপ্রেমের সমার্থক শব্দ। নার্সিসাস-র এই অহংকার এবং এর ধারাবাহিকতায় তীব্র ঔদ্ধত্য, এমনকি দেব-দেবীকেও হেলাফেলা করা, এমন মাত্রাছাড়া হয়ে উঠেছিলো যে, অদৃষ্টের দেবী Nemesis সিদ্ধান্ত নিলেন নার্সিসাসকে শাস্তি দেবার। হু, প্রত্যেককেই তার কর্মফল ভোগ করতে হবে। হু, সবাইকেই। নেমেসিস নার্সিসাসকে প্রলুব্ধ করে একটা জলাধারের কাছে টেনে নিলেন। সেই জলাধারের পানিতে নিজের প্রতিবিম্ব দেখে নার্সিসাস সেই প্রতিবিম্বেরই প্রেমে পড়ে গেলো। এমনই তীব্রতম প্রচণ্ড অন্ধ সে প্রেম যে তাকে পাওয়ার আশায় (না-কি নেশায়!?) নার্সিসাস ঝাঁপ দিলো সেই জলে। তারপর? অতল জলে ডুবে মৃত্যু হলো নার্সিসাস-র! আর সেই থেকে “নেমেসিস” আর “কর্মফল” শব্দটিও সমার্থক।
আমাদের সাহিত্যে অবশ্য বলে, প্রেমের মড়া জলে ডুবে না! তবে, গ্রীক পূরাণের নার্সিসাস, যে কি-না আত্নসর্বস্ব অন্ধ আত্নপ্রেমের সর্বোচ্চ প্রতীক, ঠিকই জলে ডুবেছিলো! আর তার এই ট্র্যাজেডি-র সুদীর্ঘ অনেক অনেক পর, এই উনবিংশ শতাব্দীতে এসে, নার্সিসাস চরিত্রটির উপর ভর করে কাউকে আত্নসর্বস্ব চরম স্বার্থপর বোঝাতে ব্যবহার শুরু হলো এই শব্দটি – নার্সিসাস! আর নার্সিসিজম হয়ে দাঁড়ালো চরম স্বার্থপরতা আর আত্নকেন্দ্রিকতার প্রতিশব্দ। 
মজার ব্যাপার হচ্ছে, পৌরাণিক চরিত্র নার্সিসাস এবং তার “নেমেসিস” মানবসভ্যতার অনেকগুলো স্তরকে তেমন প্রভাবিত করেনি, কিন্তু আজকের চরম আধুনিক স্তরকে যেন সেটি আষ্টেপৃষ্ঠে বেঁধে ফেলেছে। যেন-বা দু’জনে দু’জনার! চারপাশে এখন কেবলই “আমি”! “আমি”!! আর “আমি”!!! এই “আমি” ছাড়া আর কেউ নেই; না, কোথাও কেউ নেই! এই “আমিত্ব”-র বাইরে আর কিছু নেই; উহু, কিচ্ছু না! প্রতিনিয়তই বেড়ে চলেছে সেই স্থূল,অসাড়, বিকারগ্রস্ত আত্নকেন্দ্রিক ভোগবাদিতা। স্থিরতা চলে গেছে জীবন থেকে। পরের জন্য কিছু একটা করার অভীপ্সা অসম্ভব হয়ে উঠছে। চারপাশে কী চাপা একটা অস্বস্তি! এখন কেবলি একের সঙ্গে অন্যের অসুস্থ প্রতিযোগিতা; উর্ধ্বশ্বাসে অন্যকে পিছে ফেলে যাওয়ার নিদ্রাহীন হিংস্র উত্তেজনা; মাথায় খুন চড়ে যাওয়া দমবন্ধ করা অন্তহীন ইঁদুর দৌড়! “আত্নত্যাগ” - এই শব্দটা কি শেষপর্যন্ত হারিয়েই যাবে আমাদের জীবন থেকে!? না-কি ইতোমধ্যেই তা হারিয়ে গেছে? এখন, এই পৃথিবীতে হয়তো আর নিঃস্বার্থ মানবিক মানুষ নেই, তাই মনুষ্যত্বও নেই; আছে কেবল আত্নকেন্দ্রিক চরম স্বার্থপর একেকটা অমানুষ! যারা কিলবিল করে বাড়ছে প্রতিনিয়ত – গাণিতিক হারে, জ্যামিতিক হারে! হু, “মানুষ” নেই আর; আছে শুধু সংখ্যা, থাকে শুধু সংখ্যা!
একেবারে আক্ষরিক অর্থে হয়তো নয়, কিন্তু আজকাল দুনিয়া জুড়ে “সেলফি”-র যে জয়জয়কার কিংবা রাজত্ব, ক্ষেত্রবিশেষে সেটা গ্রীক পূরাণের সেই নার্সিসাস-র কথাই মনে করিয়ে দেয়। আশ্চর্যজনক দ্রুততায় অপ্রতিহতভাবে বিস্তার লাভ করা সামাজিক যোগাযোগ মাধ্যমগুলোর হাত ধরে এই নার্সিসাস আর নার্সিসিজম-র পাখা গজিয়েছে গ্রীক পূরাণের হাইড্রার মাথা গজানোর মতো - একটা কাটলে দুইটা গজায়, দুইটা কাটলে চারটা! গাণিতিক-জ্যামিতিক দুই হারেই বাড়তে থাকা এই পাখা-গজানো নার্সিসিজম এখন উড়ে উড়ে ঘুরে বেড়ায় সারা পৃথিবীতেই! বিশ্বকে পদানত করতে চায়, মানুষকে বন্দী করতে চায় চরম স্বার্থপরতার নির্মম কারাগারে। একচেটিয়া স্বার্থপরতা তথা চরম আত্নকেন্দ্রিকতা বিশ্বব্যাপি তার সর্বাত্নক দখল প্রতিষ্ঠা করে নিচ্ছে। তাই এটা এমন এক সময় (না-কি অসময়!?) যেখানে মানুষের পৃথিবীর যা কিছু শ্রেষ্ঠ ও মহান, যা কিছু কল্যাণকর ও শ্রেয়, সমস্ত কিছুই আজ উপেক্ষিত, অবহেলিত। মানুষের যা কিছু শ্রেষ্ঠ এবং মহৎ তার সবকিছুকেই এই অমানবিক বিধি-ব্যবস্থা পণ্যের মূল্যে বিক্রি করে ফেলেছে। ফলে উচ্চতর মানুষ সৃষ্টির সম্ভাবনাকেও এ একটা ছোট্ট অন্ধকার মনুষ্যত্ববিবর্জিত হীন খুপরির মধ্যে নিক্ষেপ করতে চাইছে। তার বদলে তথাকথিত জনপ্রিয়, স্থূল, ভোগসর্বস্ব এক চরম আত্নকেন্দ্রিক নির্লজ্জ স্বার্থপর জীবনের পরিমন্ডল দাঁড় করাতে চাইছে। ফলে একটু একটু করে পতন ঘটছে মানবিক চেতনার উন্নত বিভাময় শুদ্ধতম জীবনের জ্যোতিময় শিখরটির। আমাদের বাংলাদেশের বাস্তবতাও তো এর চেয়ে ভিন্ন কিছু নয়, বরং আরও নির্মম। কর্পোরেট পুঁজি বা সাম্রাজ্যবাদী পুঁজি, তার দৌরাত্ন্য প্রান্তিক পুঁজিবাদের এই বাংলাদেশে বসেও সহজেই বোঝা যায়। হু, সাম্রাজ্যবাদ তথা বিশ্বপুঁজিবাদের খপ্পরেই আজ বাংলাদেশ। আমাদের ব্যক্তিগত জীবনও। বাংলাদেশের বর্তমান সঙ্কটাবস্থায় যেখানে সামন্তবাদী ভুত, পুঁজিবাদী শয়তান আর সাম্রাজ্রবাদী দৈত্য-র মিলিত অপশক্তির নিরন্তর দৌরাত্ন্যের মুখোমুখি হচ্ছি আমরা, যেখানে বৈষম্য ও দারিদ্র্যের কারাগারে আবদ্ধ হয়ে আছে বাংলাদেশের মানুষ, যেখানে কর্পোরেট বিধি-ব্যবস্থার কূট-কৌশলে ওই কারাগারের সংখ্যা বৃদ্ধি পাচ্ছে দিনকে দিন, অশুভ বৃত্তের পরিসর বাড়ছে। আর তাই, চারপাশে “মানুষ”-র বড় অভাব; কেবলই গিজগিজ করছে অদ্ভুতুড়ে এক দঙ্গল নার্সিসাস!
বলছিলাম, সেলফি-র কথা। না, নিজের ছবি নিজেই তোলার মধে দোষের কিছু নেই; আর সেই ছবিগুলোকে সামাজিক যোগাযোগ মাধ্যমের সাহায্যে যত্রতত্র ছড়িয়ে দেওয়াতেও নিশ্চয়ই কোন অপরাধ নেই। এই নিয়ে তাই আপত্তি করার আসলে কিছুই নেই, থাকার কথাও না। কিন্তু সেলফিগুলোর ধরণ-ধারণ আর প্রায়শই সেসবের স্থূল,অসাড়, বিকারগ্রস্ততা কিছুটা হলেও ভাবনার উদ্রেক জাগায় বৈকি। তখন ছবির মানুষটিকে একজন স্রেফ “নার্সিসাস” এবং ওই সেলফিগুলোকে নিছক “নার্সিসিজম” ছাড়া আর কিছুই মনে হয় না। 
সামাজিক যোগাযোগ মাধ্যমগুলোর ইতিবাচক সব অবদান স্বীকার করার পরও এই প্রশ্ন তো এড়ানো যাচ্ছে না, এই মাধ্যমগুলোর মুল যে আবেদনটি থাকার কথা সেটা বজায় থাকছে কি-না? সামাজিক যোগাযোগ মাধ্যমগুলো আমাদেরকে কি আদৌ সামাজিক মানবিক মানুষ করছে, না-কি এক একজন বিচ্ছিন্ন আত্নকেন্দ্রিক স্বার্থপর ব্যক্তিতে পরিণত করছে? বাস্তব অবস্থাদৃষ্টে মনে হচ্ছে, সামাজিক যোগাযোগ মাধ্যমগুলো ক্রমশই আমাদেরকে ভার্চুয়াল চরিত্রে পরিণত করে ফেলছে, যে কারণে আমাদের যোগাযোগগুলো, এমনকি সম্পর্কগুলোও হয়ে যাচ্ছে ভার্চুয়াল। এ নিয়ে অবশ্য বিতর্ক হতেই পারে। হচ্ছেও। কিন্তু অধিকাংশ ক্ষেত্রেই যা হচ্ছে, মানে সামাজিক যোগাযোগ মাধ্যমগুলোতে যেইসব পোস্ট, স্ট্যাটাস আর ছবিগুলো (সেলফিসহ অন্যান্য) দেখতে পাচ্ছি, তাতে স্থূল নির্লজ্জ আত্নপ্রচার ছাড়া আর তেমন কিছু চোখে পড়ে না। ব্যতিক্রম যে নেই, তা তো না। কিন্তু এ কথাও তো ঠিক যে, ব্যতিক্রম আসলে নিয়মকেই নিরসভাবে প্রতিষ্ঠিত করে! 
আমরা অভ্যস্ত হয়ে উঠেছি নেশায়। এমন কি অত্যাচারেও। মোবাইলের খোয়ারি কাটেনি, এদিকে চলে এলো ইন্টারনেটের মাদক। স্মার্ট ফোন’র উৎপাতও শুরু হয়েছে ভীষণভাবে, প্রায় মাতলামির মতো। মানুষের জীবনের এমনিতেই কমে গেছে মর্যাদা, স্মার্ট ফোন সংষ্কৃতি সেখানে যোগ করেছে রঙিন পচন। মানুষের চেহারা বিকৃত হয়ে পড়েছে তার কাছে, মনুষ্যত্ব হারিয়েছে ধারণ ক্ষমতা ।
না, সমস্যা শুধু তরুণদের নয়, এই দেশেরও না; একটু সুযোগ পেলেই পুরো সভ্যতা মাতবে এ রকম উম্মাদনায়, নার্সিসাস-র মতোই মাতাল হয়ে হন্যে হয়ে ছুটবে নেমেসিসের সেই মাদকতাময় আহবানের মোহে! জলে ডুবে ডুবে মরবে। সলিল সমাধি! প্রমান সর্বত্র। কিছুদিন আগেই তো সেলফি তুলতে গিয়ে একজন পানিতে ডুবে মরলো! প্রতীকীই বটে। সবখানেই তো এখন প্রতিকারহীন অধপতনের ধুম। শুধু স্থূল আত্নকেন্দ্রিকতা। বিকারগ্রস্ত আত্নসর্বস্বতা। নির্লজ্জ স্বার্থপরতা। আর আমরা, এই বাঙালিরা তো আরেক কাঠি সরেস! আমরা হুজুগে জাতি - এরকম একটি সুখ্যাতি অথবা কুখ্যাতি খুবই প্রসিদ্ধ আমাদের সর্ম্পকে। সুযোগ পেলেই, সুবিধা পেলেই আমরা হুজুগে মাতি। কখনো কখনো সে মাতম মাত্রা ছড়ায়, ক্ষেত্রে ক্ষেত্রে তা দৃষ্টিকটু অশ্লীলতায় রুপ নেয়। সামাজিক যোগাযোগ মাধ্যমগুলোর ছত্রে ছত্রে ছড়িয়ে আছে সেই অশ্লীলতার নানান চিহ্ন, সেলফিগুলো সেখানে যোগ করেছে চরম মাত্রা।
ফেসবুক-টুইটারে ঢুকলে চমকে উঠতে হয় - এক জায়গায় এত নার্সিসাস!? ছোট-বড়-ছেলে-মেয়ে-বুড়ো-বুড়ী-বেকার-ভিখেরী-ছাত্র-গৃহিণী-চাকুরীজীবী থেকে শুরু করে সমাজ-রাষ্ট্রের বড়কর্তাটি পর্যন্ত হুমড়ি খেয়ে পড়েছেন এই ভার্চুয়াল পৃথিবীতে। এ একটা অসুখ বটে, এ একটা নেশাও; কিংবা বলা চলে স্বপ্নের আদলে মায়া। না-কি, মরীচিকা!!
না-কি আমাদেরই সমস্যা!? চিন্তা-ভাবনার সীমাবদ্ধতা? মিছেমিছি মানুষ, মনুষ্যত্ব, মানবতার কথা ভাবছি,; ভুল করে ধরে নিয়েছি - সাম্য ও মৈত্রীর মুক্ত অঙ্গনে হাত ধরাধরি করে দাঁড়াবো সবাই! এই স্বপ্ন না-কি পৃথিবীতে সংগ্রামে-সাফল্যে-ত্যাগে-তিতিক্ষায় এতোদূর অগ্রসর হয়েছে যে শেষ পর্যন্ত এটিই হয়ে ওঠে আমাদের অন্নিষ্ট বাস্তব; কিংবা প্রিয়তম ভবিষ্যত, মানবজাতির! 
হয়তো এর কিছুই সত্যি না। হয়তো ওই ভার্চুয়াল জীবনটাই বাস্তব, ভার্চুয়াল সম্পর্কগুলোই কেবল সত্যি। আমাদের এই মানবিক জীবন, সাম্য-মৈত্রী-স্বাধীনতার আলোয় ভরা একটি মানুষের পৃথিবীর স্বপ্নটাই হয়তো অলীক, মরীচিকা! আমরা সবাই-ই হয়তো নার্সিসাস! প্রত্যেকেই। আর আমাদের এই বেঁচে থাকার আরেক নামই বোধহয় নার্সিসিজম.............

