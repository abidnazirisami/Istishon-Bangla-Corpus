প্রিয় পাঠক, আপনি অমানুষ, আমিও তা-ই_____________


একটি আলোর আভাস,
অথচ আলো তো নেই;
এখানে একটি আকাশ আকাশহীন !
- পাবলো নেরুদা
ঢাকার কুড়িল বিশ্বরোডে যমুনা ফিউচার পার্কের সামনে গারো মেয়েটির ট্র্যাজেডি নিয়ে কিছুই লিখবো না বলে সিদ্ধান্ত নিয়েছিলাম। আসলে কী লিখবো এ সমস্যায় পড়ে আমি হাবুডুবু খেয়েছি, কিন্তু কোন কূল-কিনারা করতে পারিনি। তখন আবার ভেবেছি, আসলে কী-ই বা বলবার আছে আমাদের, কিংবা লিখবার! এই ট্র্যাজেডিতে ধর্ষিত হওয়া মেয়েটি কিংবা তার বিপর্যস্ত পরিবারকে নিয়ে আমরা দুঃখ পেতে পারি, কষ্টও; তা-ও কি হবে না বিলাসিতা অথবা বিদ্রূপ!? অন্তহীন যন্ত্রণা আর অসহায় আকুতির যে দুঃসহ বোঝা বহন করে চলেছে সেই মেয়েটি আর তার পরিবার, সে পর্বতসম বিশাল বোঝার একটা অংশ কি এই লেখালেখি কিংবা কথার ফুলঝুরি ছুটিয়ে নিজেদের কাঁধে নিতে পারবো আমরা? পেরেছি কখনো?...... এইরকম অসংখ্য অগণন প্রশ্ন আমাকে অনুক্ষণ তাড়া করে বেড়িয়েছে। তাই সিদ্ধান্ত ছিলো, এ নিয়ে আমি সাজাবো না অক্ষরের পর অক্ষর। অথচ আজকের বিষন্ন শেষ বিকেলে ঠিকই কলম টেনে নিতে হলো আমাকে, লিখতে হচ্ছে গারো মেয়েটির ট্র্যাজেডি নিয়ে। কেন!? বলছি। - কোন দীর্ঘশ্বাসের মুহূর্তে কুড়িল বিশ্বরোডের সেই অভিশপ্ত জায়গাটার পাশে দাঁড়িয়ে যাতে অস্তিত্বকে এফোঁড়-ওফোঁড় করে না দেয় কোন অপ্রতিহত অপরাধবোধ, সেই জন্যই এই লেখা!! হু, নিজের স্বার্থেই, নিজেরই জন্য --- আমাদের জন্য এলিজি!!
২১ মে বৃহস্পতিবার রাতে ঘটলো ঘটনাটা। যমুনা ফিউচার পার্কের একটা পোশাকের দোকানে খন্ডকালীন বিক্রয়কর্মীর কাজ করা গারো তরুণীটি কর্মস্থল থেকে বাসায় ফেরার সময় চলন্ত মাইক্রোবাসে গণধর্ষণের শিকার হয়। তারপর.............। বিস্তারিত কিছু অবশ্য বলার দরকার নেই, সেটা বাতুলতা; কারণ প্রচারমাধ্যমগুলোর কল্যাণে সবাই এই ঘটনাটা জানতে পেরেছেন। সেই আলোচনায় তাই গিয়ে কোন লাভ নেই। লাভ নেই ওই বিশ্লেষণে গিয়েও – এই বিকৃত-বিকলাঙ্গ-ভাঙাচোরা অমানবিক পুরুষতান্ত্রিক সমাজে ওই গারো মেয়েটিকে কি আদৌ বাঁচানো সম্ভব ছিলো সেই নৃশংসতার হাত থেকে! সেইদিন কিংবা তার পরের আর কোনদিন!? ওইসব বিতর্ক কিংবা আলোচনায় তাই না-ই বা গেলাম; কিন্তু এই প্রশ্ন কিংবা বিতর্ক তো তুলতেই পারি - এইসব দেখেশুনেও যদি কোন প্রতিক্রিয়া না হয় আমাদের, আমরা যদি তবু নির্লজ্জ নির্লিপ্ত স্বাভাবিক থাকি – তবে, তারপরও কি আমরা নিজেদেরকে মানুষ বলে পরিচয় দিবো? দিতে পারি!? হু, বৃথা এই মানবজন্ম! এই মানবজীবন ঘৃণা করি আমি!! 
এখনো ভাবতে সমস্ত অস্তিত্ব শিউরে শিউরে উঠছে! মাত্রই তরুণী হয়ে ওঠা গারো মেয়েটি যতোক্ষণ ওই মাইক্রোবাসের ভিতরে গণধর্ষণের শিকার হচ্ছিলো, সে হয়তো প্রতিটা মুহূর্তেই ভাবছিলো এই বুঝি সে উদ্ধার পাবে! তার পরিবারের সবচে’ নিরাপদ আশ্রয়ে ঠাঁই হবে তার, মা-বাবার আদর আর ভাই-বোনের অপত্য স্নেহের মায়ায় জড়িয়ে থাকবে সে! অসহায়ের মতো তিলে তিলে নির্যাতিত হবার সময় সে হয়তো কিছুই বুঝতে পারছিলো না, ভাবলেশহীনের মতো পড়ে ছিলো অনেক অনেকক্ষণ; কিংবা সে হয়তো শুনতে পাচ্ছিলো বাইরে অনেক মানুষের হৈ হল্লা, চিৎকার-চেঁচামেচি; হয়তো খুব কাছেই অনেকের কথাবার্তা তার কানে আসছিলো, কিন্তু মুখ বাঁধা দুর্বল শরীরে সে হয়তো চিৎকার করে বলতে পারছিলো না – “আমায় বাঁচাও, আমায় উদ্ধার করো!” সে হয়তো টের পাচ্ছিলো জানালার ফাঁক গলে এক টুকরো আলো এসে স্পর্শ করছে ওর চোখ-মুখ; কিন্তু ও তো আলো ছুঁতে পারবে না, ওর সামনে ধ্বংসের নিকষ কালো হাতছানি! সে হয়তো বুঝতে পারছিলো দখিনের হঠাৎ দমকা হাওয়া একটু কিছুর ফাঁক গলে হুমড়ি খেয়ে পড়ছে ওর নিস্তেজ শরীরে, কাছেই কোন গোপন স্থান থেকে একটা ভরত পাখি বাতাসের সেই প্রবাহের ভেতর ছুঁড়ে দিচ্ছিলো ছাড়া ছাড়া অনুকম্পা ভরা দু’একটা বিষণ্ন শিস্; তারপর? সব চুপচাপ! স্তব্ধ!! শেষ!!!
কী নিঃসীম আঁধার চারদিকে! সেই নিদারুণ আঁধার ফুড়ে যে এক টুকরো আলো ছিটকে আসবে তা-ও ঘটে না, এতটাই সঘন সে। বিশ্বাসের নড়বড়ে জমিতে দাঁড়িয়ে তবু ঠিকানা খোঁজা। শুধু জানি বেঁচে থাকার জন্য একটি অবলম্বন দরকার, আশায় বুক বাঁধার জন্য নেতিবাচক এ সময়ে দরকার কিছু খড়কুটোর। অথচ এমনই এক অদ্ভুত দুঃসময় যখন তা-ও ভেসে যায় শ্রোতের শ্যাওলার মত। আমরা বিপন্ন হয়ে পড়ছি ক্রমশ। এক এক করে হারিয়ে ফেলছি অস্তিত্বের ভিটেমাটি। আশা-ভরসার জায়গাটুকুও আসছে কমে। আমাদের সবকিছুর ওপর প্রাগৈতিহাসিক দানবের কালো ছায়া ছেয়ে যাচ্ছে। এক অচেনা আদিম আঁধার তলিয়ে যাচ্ছি আমরা - আস্তে আস্তে, অথচ নিশ্চিত করেই। 
চারপাশে কী চাপা একটা অস্বস্তি! কী ভীষণ এক অস্থিরতা! অসংখ্য-অগণন অসঙ্গতিগুলো দাঁত কেলিয়ে হাসছে। নীতি-নৈতিকতা-নিয়ম-মূল্যবোধ এখন রুপকথার এক একটা চরিত্র যেন। অনিয়মই এখন নিয়ম, অরাজকতাই এখন মূল্যবোধ। এর মধ্য দিয়েই বেঁচে-বর্তে আছি আমরা। খাই-দাই-ঘুমাই। জীবিকার জন্য খাটি, খাটাই। ধাক্কাধাক্কি করি। ছিঁড়ে-খামচে চাই এগিয়ে যেতে। হু, এই তো বেশ আছি! এই বেশ ভালো আছি!!
আর তাই, সেই গারো মেয়েটির মর্মান্তিক ঘটনাটি নিয়ে তেমন কোন মাতামতিই হবে না, অভাগা এই মেয়েটির নির্যাতনের বিচার দাবীতে দানা বাঁধবে না সুতীব্র কোন আন্দোলনও। ওর সাধারণ জীবনটা ভরে উঠবে না স্বপ্ন আর সম্ভাবনায়। মেয়েটার অসহায় পরিবারের কী হবে, কীভাবে ওরা কাটিয়ে উঠবে পাহাড়ের মতো ভারী এই দুর্দমনীয় বিপর্যয় সেটা নিয়েও তেমন একটা কেউ ভাববে না। ক’দিন গেলে আমাদের মনে এইসব স্মৃতি সন্ধ্যার ম্লান আলোর মতো ধুসর আবছা একটা রুপ লাভ করবে। তারপর, একসময়, তা-ও মিলিয়ে যাবে। সবকিছুই, ঘটনার প্রায় পুরোটাই, একটা সময় অত্যন্ত সহজ অবলীলায় ভুলে যাবো আমরা; কোন কষ্ট, বেদনা অথবা অপরাধবোধ ছুঁয়েও যাবে না আমাদের। সত্যিই, তা-ই ঘটবে! কসম!!
চারপাশে এখন কেবলই ভোগ! ভোগ!! আর ভোগ!!! পুরুষতান্ত্রিক পুঁজিবাদ প্রতিনিয়তই বাড়িয়ে চলেছে সেই স্থূল,অসাড়, বিকারগ্রস্ত ভোগবাদিতা। স্থিরতা চলে গেছে জীবন থেকে। একখানে নিমগ্ন হয়ে বড়ো কিছুর সাধনা অসম্ভব হয়ে উঠছে। চারপাশে কী চাপা একটা অস্বস্তি! এখন কেবলি একের সঙ্গে অন্যের অসুস্থ প্রতিযোগিতা; উর্ধ্বশ্বাসে অন্যকে পিছে ফেলে যাওয়ার নিদ্রাহীন হিংস্র উত্তেজনা; মাথায় খুন চড়ে যাওয়া দমবন্ধ করা অন্তহীন ইঁদুর দৌড়! “মনুষ্যত্ব” - এই শব্দটা কি শেষপর্যন্ত হারিয়েই যাবে আমাদের জীবন থেকে!? না-কি ইতোমধ্যেই তা হারিয়ে গেছে? এখন, এই পৃথিবীতে হয়তো আর মানুষ নেই, তাই মনুষ্যত্বও নেই; আছে কেবল সংখ্যা, থাকে শুধু সংখ্যা!
বল্গাহীন ভোগবাদিতার জন্য অসুস্থ কামড়াকামড়ি নিশ্চিতভাবেই আরও অনেকদিন চলবে এই দেশে, এই পৃথিবীতে। তথাকথিত “অভিজাত”দের সেই নিয়ন্ত্রণহীন লালসার বলির পাঁঠা হবো আমরা, আমজনতা। ভোগী পুঁজিবাদীরা আমাদের আশা-আকাংখা-স্বপ্ন আর ভালোবাসা চুরি করে নিয়ে যাচ্ছে, যাবে। কাঠিলজেন্সের মতো পুরো দেশটাকে চেটেপুটে খাচ্ছে, খাবে। আর তাই, ওই গারো মেয়েটি কিংবা ওর মতো আরও অনেকে একা থাকবে না; তারা সংখ্যায় বাড়বে এবং খুব দ্রুতই তলিয়ে যাবে বিস্মৃতির অতলে!
আর এসব ঘটনা আমাদেরকে হোঁচট খাওয়াবে, ক্লান্ত করবে। ক্লান্ত-ক্লান্ত করবে। তারপর এসব ঘটনার স্মৃতিকে পাশে সরিয়ে রেখে আমরা হেঁটে যাবো “উজ্জ্বল” আগামীর পানে – এইরকম যে কোন ঘটনার প্রতি উদাসীনতা দেখিয়ে আমরা যেরকম যাই! হু, যাবোই তো! প্রিয় পাঠক, আপনি অমানুষ! আমিও তা-ই!!
তাই দেশের, সমাজের এ চালচিত্র নিয়ে আসলে কী লেখা যায়? শুধু বিভ্রান্ত করা যায় নিজেদের, করুণা করা যায়, সবচাইতে বেশি করা যায় ছলনা। আমি দুঃখিত, কুড়িল বিশ্বরোড ট্র্যাজেডির নির্মম শিকার সেই মেয়েটি এবং তার পরিবারকে নিয়ে বিদ্রুপ করার জন্য, লেখার বিষয় করার জন্য, করুণা করার জন্য। আসলে এসব নিয়ে কিছুই লেখার নেই, বলবার নেই। আমি ক্ষমা চাই। প্রিয় পাঠক, আমাকে ক্ষমা করুন.............. 

