২১শে ফেব্রুয়ারী ২০১৫_____________


আমাদের বর্ণমালাগুলো কেমন যেন হতদরিদ্র হয়ে পড়ছে আজকাল! ইংরেজীর পাশে ওগুলোকে লাগে ঠিক এক গ্রাম্য চাষার মতো – লাঙ্গল ঠেলে যে এইমাত্র উঠে এসেছে কাঁচা রাস্তায়, শরীরে লেগে আছে কাঁদামাটি, গন্ধ বেরুচ্ছে অপরিপক্ক ধানের।
না, লজ্জা পাচ্ছি না। কেনই বা পাবো? বাংলার এই দারিদ্র্য, এই পিছিয়ে পড়ার যে দায় সে তো ওর নয়; আমার, আমাদের। গ্লানিবোধটাই বরং পেয়ে বসে। আমরা যে এগিয়ে যাচ্ছি না! 
ইংরেজী জানাটা জরুরি। কিন্তু নিজেকে জানাটা যে তার চাইতেও বেশী জরুরি। অথচ আমারা ছিঁড়ে ফেলছি সবকিছু, ফালা ফালা করে চলেছি অস্তিত্বের রুপোলী চাদর।
আমাদের কালে আমরা নিজেদের ভাষায় কথা বলবো, নিজেদের মানুষের মধ্য দিয়ে কথা বলবো। হু, এ তো হতেই হবে। নইলে আর বেঁচে থাকা কেন!
আমরা যদি থাকি, তাহলে বাংলাও থাকবে! একেকটি বর্ণ হয়ে উঠবে একেকটি অপরাজেয় কবিতা!! একেকটি অক্ষরের অভ্যুদয়ে পরিপার্শে কী তুমুল আলোড়ণ!!! 

