ঝরাফুলের মতো


বারান্দাতে শুয়েছিলো ছোট্টশিশু মায়ের সাথে
উদোম গায়ে উপোসপেটে জমকালো এই নিঝুমরাতে!
হাড়-কঙ্কাল মায়ের পেটে একটুওতো ভাত ছিলোনা
দ্বারেদ্বারে ঘুরলো এবং চাইলো কতো, কেউ দিলোনা?
তাই শিশুটির ছটপটানি, জ্বলছিলো পেট ক্ষুধার চোটে
আধমরা মা’র পায়নিকো দুধ হাজার চুষেও একটু মোটে।
মায়ের চোখে জল ছলছল ঝরছিলো তাই বানের বেগে–
ঠিক তখুনি দরজা খোলে ডান্ডাহাতে মনিব রেগে?
নিশুতরাতে তার যে সুখের ঘুমভাঙ্গালো হতচ্ছারী
আচমকা তাই লাঠির ঘায়ে শোধ নিলো সে সত্যি তারি।
অবুঝ শিশুর দোষ কী ছিলো, ফিনকি দিয়ে ফাটলো মাথা-
হায়রে কপাল ’’ভাগ’’ তবুও কটমটিয়ে বললো যা-তা;
দুঃখিনী মা’র গায়েও সেকী লাগলো বিষম, পার ছিলোনা
জ্ঞান হারালো সাথে সাথেই হুঁশ যে মোটে আর ছিলোনা।
মরলো কিনা দেখলো না সে, বীরের বেশেই ঢুকলো ঘরে
ভয় পেয়োনা, খুব সহজেই গরীব কি আর যায়গো মরে?
বাপ মরেছে নেই বাড়িঘর, তাই দুঃখী ওই শিশুর মায়ে
বারান্দাতে রাত কাটিয়ে কাজ করে খায় পেটের দায়ে।
শিক্ষা এবং চিকিৎসা নেই ঠিক যে ঝরাফুলের মতো–
এমনি করেই ধুকে ধুকে মা ও শিশু মরছে কতো।
এই শিশুটা তুমিই হলে, কেমন হতো চিন্তা করো
দুঃখিনীটা তোমার যদি মাতাই হতো কিংবা ধরো–
এমন ছবি তোমার মনে উথাল-পাথাল দেয়কি হানা
‘আমরা মানুষ সৃষ্টিসেরা’ এই কথা কি যায়রে মানা!!

