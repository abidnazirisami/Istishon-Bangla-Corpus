খুব গভীরে__


 কিছু কিছু ছবি এক একটি জীবন্ত
কবিতা,প্রতিটি কবিতাই এক একটি জীবন্ত
ছবি..... শুধু সেই ছবি দেখার জন্য প্রয়োজন গহীন
মনের চোখ।
আরো কিছুকাল নাহয় কারো কালো চুলের ভরাট
খোঁপায় থমকে থাক কোনো সুপুরুষের হৃদয়।
আরো কিছুকাল নাহয় ঝরণার তরঙ্গের
মতো কারো কন্ঠের রুমঝুম চাঞ্চল্যে ভিজে থাক
কারো টুকরো সময়বিলাস। আরো কিছুকাল নাহয় খুব
রোদ্দুরে কারো ব্যাস্ততার প্রহরে শারদীয়
বিকেল নামাক কারো চোখের টানা টানা দৃষ্টি।
আরো কিছুকাল নাহয় বেহিসাবি থাক ভালোলাগার
ভালো-মন্দ - ঠিক -বেঠিক অনুভূতিগুলি!
জীবন যদি হয় এক রহস্যোপন্যাস,আমি হতে চাই
সেই উপন্যাসের কুয়াশাবৃতা ছবি...
হৃদয় যদি হয় কোন অতল সমুদ্র,
আমি সেই সমুদ্রে খুব
অসময়ে ভ্রমনচারী কোনো একাকী মৎসকন্যা।
জানি, বর্ণমালা দিয়ে ভালোবাসা প্রকাশ
হয়না সবসময়, কিছু ভালোবাসা অপ্রকাশিতই
রয়ে যায় সময়ের মলাটে প্রিয় স্পর্শের ছাপ
রেখে। ধূলোপড়া স্মৃতির অবহেলিত
বেঞ্চে কখনোবা হঠাৎ
উড়ে এসে বসে কোনো বৃষ্টিভেজা চড়ুই....
ভিজিয়ে দিয়ে যায় সেই বেঞ্চের অদৃশ্য
অন্তরাত্মা ,খুব নিশিতেও আচমকা জেগে ওঠে কিছু
খিলখিল হাসির অধ্যায়। বনলতাসেন হবার
পুরোনো ইচ্ছেটা জেগে ওঠে কোনো নতুন চর
হয়ে,শুধু
আঁচলে জড়িয়ে রয় চিরায়ত মায়ার আলৌকিক
পিছুটান।
---------------------- নওশীন শিকদার

