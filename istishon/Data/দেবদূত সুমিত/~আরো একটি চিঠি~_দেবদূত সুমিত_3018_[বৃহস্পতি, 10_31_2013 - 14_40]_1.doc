~আরো একটি চিঠি~


প্রিয় মৌমিতা,
 কেমন আছো তুমি ? অবাক হচ্ছো তাই না, এতদিন পর হটাৎ কি মনে করে লিখছি তোমাকে? সত্যিই! আমি নিজেই তো বিস্ময়ে হতবাক হয়ে যাচ্ছি, হটাৎ করে এতবছর পর কেনো তোমাকে লিখছি। কারণটা জানতে চাই না, জানার প্রয়োজন অনুভবও করছি না। সব কিছুর পিছনে কারণ খুঁজতে হয় না।
জানো,আমি আজো নিদ্রাহীন রাতগুলো জেগে থাকি আকাশের ঐ ঈশান কোণের দিকে তাকিয়ে তাকিয়ে। সজাগ কান পেতে অপেক্ষায় থাকি একজোড়া নুপূরের নিক্কণ ধ্বনি শুনবো বলে, তোমার ধীর পদশব্দ শুনবো বলে, প্রতীক্ষায় থাকি তুমি ফিরে আসবে বলে, আমাকে আবার ছুঁয়ে যাবে বলে, আবারো ভালবাসবে বলে।
কিন্তু কি লাভ বল? তুমি যে এখন অনেক অনেক বদলে গেছ, নিজেকে নতুন করে ঢেলে সাজিয়েছো অচেনা এক সাঁজে। তোমার তুমিকে এখন আর চিনতেই পারিনা আমি। তুমি যে এখন অন্য কারো আকাশের তারা হতে চলে গেছো; ভিনদেশী কারো স্বপ্নের আকাশে বিচরণ করো; তুমি যে আজ স্পন্দিত হও অন্য কারো হৃদয় স্পন্দনে; তুমি যে আজ অচিন কোনও খাঁচার পোষা পাখি; কাঁটা হয়ে টিক টিক করে যাও অন্য কোনও দেয়াল ঘড়ির বুকে; তোমার একাকী নির্জন সময়গুলো আজ অন্য কারোর জন্য রেখে দাও। তুমি যে আজ সত্যিই অন্য কারো হয়ে গেছো মৌ। কখনও কখনও বিষণ্ণ কোনও গোধূলীর আলো-আঁধারীর মাঝে দূর থেকে তোমাকে দেখতে পাই; হটাৎ চোখের মণিদু'টোতে খুব জ্বালাপোড়া শুরু হয়। অতঃপর তুমি দেখে ফেলবে এই ভয়ে পালিয়ে আসি সেখান থেকে।
এখনও সেই আমাদের প্রিয় পহেলা বৈশাখ আসে; আসে বাসন্তী রঙা ফাগুনের উৎসব। চারিদিকে প্রাণের মেলা বসে, রঙিন হয়ে ওঠে সবকিছু। শুধু আমি এখনও সেই কালো পাঞ্জাবীতা পড়েই হেঁটে চলি পথে পথে। কালো পাঞ্জাবী পড়তাম বলে কতই না রাগ করতে তুমি, আজ দেখো সেই কালোই কিন্তু আমার নিত্য সঙ্গী হয়ে আছে।
তোমার ফেলে যাওয়া বস্তুগত স্মৃতিগুলোর অস্তিত্ব এখন আর নেই। উপহারগুলো, প্রিয় চিঠিগুলো, সেই নীল ডায়েরীটা, সবুজ রঙের ওড়নাটা সব কিছুই এক অমাবশ্যার রাতে পুড়িয়ে ছাই করে দিয়েছিলাম; ভেবেছিলাম ওগুলো শেষ করে ফেললে হয়তো তোমাকে ভুলে থাকতে পারবো। কিন্তু কোনও লাভ হয়নি; আমার নিজেকেই তো এখনও নিঃশেষ করতে পারিনি।
অনেকেই বলে আকাশের দিকে চেয়ে মন থেকে কিছু চাইলে তা পাওয়া যায়। আমি বিশ্বাস করি না, আকাশের কাছে কিছু চাওয়া মানে অলৌকিক কিছুর প্রত্যাশা করা, আধি-ভৌতিক কিছুর উপর ভরসা করা, নিজেকেই অবিশ্বাস করা।
থাক, বাদ দাও এসব কথা। মিছেমিছি আর মায়া বাড়িয়ে লাভ কি বল? যে যেতে চায় তাকে কি আর ধরে রাখা যায়, বেঁধে রাখা যায়, খাঁচায় পুড়ে রাখা যায়?
যায় না, আমিও পারিনি সেভাবেই তোমাকে ধরে রাখতে। যাবার ছিল বলেই তুমি চলে গিয়েছো, হারানোর ছিল বলেই তোমায় হারিয়েছি, এক মুহূর্তে হারিয়েছি আমার পুরো জীবনটাকে।
তারপর চোখের পলকে অনেক সময় চলে গেছে জীবন থেকে, এক এক করে পার হয়ে গেছে অনেকগুলো বছর। জীবন যুদ্ধের মিছিলে চলতে চলতে অনেক ক্লান্ত হয়ে পড়েছি এখন। জীবনের নির্মম কষাঘাতে জর্জরিত আমি, ক্ষত-বিক্ষত হয়ে গেছে বুকের দেয়াল, নিষ্ক্রিয় হয়ে পড়েছে মস্তিষ্কের নিউরণগুলো, এড্রেনালিনের মাত্রা ফুরিয়ে গেছে, দৃষ্টি-শক্তি ক্ষীণ হয়ে পড়েছে, দুর্বল হয়ে পড়েছি অনেক, স্বপ্নগুলো ধূসর হয়ে গেছে।
এত কিছুর পরেও আজও বেঁচে আছি তোমায় নিয়ে, না ঠিক তুমি নও, তোমার একটা সত্ত্বা আমার নিজের ভিতরেই তৈরী করে নিয়েছি, তাকে নিয়েই আছি। আজ তুমি নেই তবু হৃদয়ে স্পন্দিত হয় তোমার স্মৃতিগুলো, যেমনটা তুমি বলেছিলে তোমার শেষ চিঠিতে। বার বার ভুলে যাই তোমার ঐ ঊষ্ণ সজীব ঠোঁটে আজ আর আমার কোনও অধিকার নেই, তবুও ঐ ঠোঁটের স্পর্শ পেতে চায় আমার শুস্ক ঠোঁটদু'টো। তাই পুরোনো তোমার ঠোঁটেই এঁকে যাই জীবনের অপূর্ণ স্বপ্নগুলো।
হেরে যাইনি, হেরে যাবো কেন মিছে কাপুরুষের মত? হারতে তো তুমি শেখাওনি, শিখিয়েছিলে লড়াই করতে। তাই এখনও লড়াই করে চলেছি। এইত বেশ আছি।
তুমিও ভালো থেকো মৌ, অনেক অনেক ভালো থেকো।
হাজারো রঙিন স্বপ্নে মুখর হয়ে থাক তোমার আগামী সময়গুলো। শত-সহস্র সুগন্ধি ফুলে বিছানো থাক তোমার ঐ চলার পথ।
ভালো থেকো মৌ ।।
ইতি,
একজন অচেনা মানুষ

