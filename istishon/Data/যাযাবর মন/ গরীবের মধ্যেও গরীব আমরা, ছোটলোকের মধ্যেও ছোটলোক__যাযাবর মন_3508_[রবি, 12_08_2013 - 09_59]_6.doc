 গরীবের মধ্যেও গরীব আমরা, ছোটলোকের মধ্যেও ছোটলোক_


 !!ব্রেকিং নিউজ!! ব্রেকিং নিউজ !! ব্রেকিং নিউজ!!
 বাংলাদেশের সবাই বিনা হিসেবে বেহেস্ত পাবে। বান্দার কৃতকর্মের ফল নাকি দুনিয়াতে তাকে ভোগ করতে হবে, তাহলে সেই হিসাবে আমরা যেটা ভোগ করছি সেটা অবশ্যই আমদের কৃতকর্মের ফল। এই ফল ভোগ করা হয়ে গেলে আমাদের আর পাপ থাকবেনা, আমরা তখন বেহেস্ত পাব। সুতরাং, হরতাল, অবরোধ, গাড়ি ভাঙ্গা, আগুন দেয়া, রাজনীতিবিদের হয়রানি, খুন, গুম ...ইত্যাদি আসলে আমাদের বেহেস্তের পথ সুগম করে দিচ্ছে। টানা ২ টা মাস ধরে সারা বাঙালি জাতি যে পরিমান কষ্ট ভোগ করেছে, তাতে আমাদের ৮০% বেহেস্ত কনফার্ম হয়ে আছে, আর বাকি ২০% আমরা সবাই জানুয়ারী- ফেব্রুয়ারী মাসের মধ্যে অবশ্যই এনসিওর করব বলে আশা রাখি। 
একটু বর্ণনা দেই... ৫-ই জানুয়ারী নির্বাচন হবে, কিন্তু সব দল অংশ নিবেনা। তাই সরকার কে টেনে নামানোর জন্য বিএনপি এবং শিবির তাদের চরমপথ অবলম্বনে বাধ্য হবে। সাথে অবশ্যই পালটিবন্ধু... থুক্কু পল্লিবন্ধু এরশাদ থাকবেন। ফলস্রুতিতে কমপক্ষে আরও ৫০-১০০ জনের মৃত্যু এবং ২,০০০ আহত হবে, আরও ১০ জন নেতা গ্রেফতার হবে, আরও ২০০ যানবাহনে অগ্নিসংযোগ হবে। আর এইভাবে-ই আমরা আমাদের কাঙ্খিত ২০% পূরণ করব। বাংলাদেশের রাজনীতি আর বাংলাদেশের বাংলা ছবির কাহিনী সব এক। আপনি শুরুটা একটু দেখেই শেষটা বুঝতে পারবেন। 
আমার স্কুল জীবনের এক বন্ধু আছে ... নামকরা এক বেসরকারি ব্যাংকের অফিসার, একদিন বলছে... " আজকে একটা মিটিং ছিল মামা, স্যার কতকিছু যে বুঝাইল... আমি কিসু-ই বুঝলাম না। কিন্তু একটা জিনিশ বুঝলাম... ব্যাংকে টাকা পয়সার কোন ঝামেলা হইলে, ব্যাংকের কোন ক্ষতি নাই, যা ক্ষতি, তার সবটাই গ্রাহকের।" আমি মনে মনে ভাবলাম কি আশ্চর্য মিল ব্যাংকনীতি আর রাজনীতির ভেতর। দুই জায়গাই ভুক্তভোগী সাধারণ মানুষ। 
তাইতো কুবেরের মতই বুঝি আমরা ভাবি " গরীবের মধ্যেও গরীব আমরা, ছোটলোকের মধ্যেও ছোটলোক"। - আরাফাত।

