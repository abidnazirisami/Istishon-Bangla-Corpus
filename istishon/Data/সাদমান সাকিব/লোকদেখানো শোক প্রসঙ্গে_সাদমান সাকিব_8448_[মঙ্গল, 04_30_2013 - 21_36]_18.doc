লোকদেখানো শোক প্রসঙ্গে


(যারা ইমরান এইচ সরকার নয়, শাহবাগ আন্দোলনের চেতনাধারী তারাই শুধু পড়ুন)
৩০ এপ্রিল দুপুরের দিকে মধুর ক্যান্টিনে বসে আছি। হঠাৎ খবর পাই, গণজাগরণ মঞ্চ ১ মে এর শ্রমিক সমাবেশ বাতিল করে নাগরিক শোক সভার আয়োজন করেছে।
পহেলা মে শ্রমিকের দিন। শ্রমিক সমাবেশ বাদে অন্য যে কোন লোকদেখানো সমাবেশের তীব্র নিন্দা জানাই। শ্রমিকশ্রেণির আবেগ ও সংগ্রামের স্পৃহা বুঝতে গণজাগরণ মঞ্চ ব্যর্থ। শোককে শক্তিতে পরিণত ভয়াবহ সুযোগ হারালো মঞ্চ। লুম্পেন মধ্যবিত্তের স্বার্থরক্ষা যে এই মঞ্চের চরিত্র তা পরিষ্কার হল শ্রমিক সমাবেশ বাতিল করার মাধ্যমে। কোন আন্দোলনের অর্জন শ্রমিক শ্রেণিকে বাদ দিয়ে হয়নি, ইমরান এইচ সরকার মনে রাখবেন।
এই মধ্যবিত্ত নাগরিকরা শ্রমিকের আন্দোলন সংগ্রামকে সারাজীবন বেঁধে রেখেছে গোল টেবিল আর মানববন্ধনে। এই মধ্যবিত্ত শ্রেণি সরাসরি শোষক উচ্চবিত্ত, রাষ্ট্র ব্যবস্থা, সাম্রাজ্যবাদী ব্যবস্থাকে মেনে নেয় আর শ্রমিক শ্রেণিকে উচ্চবিত্তের স্বার্থেই ব্যবহার করতেই সহায়তা করে। এমনকি শ্রমিকের আন্দোলনের সাথে বিশ্বাসঘাতকতাও করে। শ্রমিকের আন্দোলন শ্রমিকের নেতৃত্বেই হতে হবে। মধ্যবিত্তের আর্থ- সামাজিক মুক্তির কথা চিন্তা করলেও শ্রমিক শ্রেণির একনায়কত্ব স্বীকার করা ছাড়া কোন উপায় নেই। এ নিয়ে আমি আর বিস্তারিত আলোচনা করব না।
এখন আসি সাভার গণহত্যার উদ্ধার কাজে গণজাগরণ মঞ্চের তৎপরতার বিষয়ে। এদের চেষ্টার কোন ত্রুটি ছিল না বলেই আমি মনে করি, কিন্তু ছিল ভয়ঙ্কর অব্যবস্থাপনা আর ব্যক্তি ফোকাসের ধান্দা। মঞ্চের নেতৃস্থানীয় এক লোক একটি বারের জন্য ধংসস্তুপে উদ্ধারকার্যে ঢুকে ২০ মিনিটে স্ট্যাটাস দিয়েছে ৮ টি! ছবি তোলা আর ফেবুতে আপলোড! ২৮ এপ্রিল পানি, বিস্কিট, তরল দুধ খাওয়া আর নষ্ট করার ব্যাপক প্রতিযোগিতা দেখেছি আমি। দুর্গতদের তালিকা করার উদ্যোগ নেয়নি মঞ্চ। অনেকগুলো টিম ঘুরে ঘুরে আহতদের তালিকা করছে। গণজাগরণ মঞ্চ দুর্গতদের সহায়তার চেষ্টা করেছে কিন্তু ব্যর্থ অনেকাংশেই।

