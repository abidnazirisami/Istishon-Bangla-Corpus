আন্না হাজারে, অরিবিন্দ কেজরিওয়াল, আম আদমিঃএকটি জগাখিচুড়ি


 দক্ষিণ এশিয়া অঞ্চলে সম্প্রসারণবাদের বিকাশ করতে পারলেও ভারত তার জাতীয় পুঁজির বিকাশ ঘটাতে পারেনি। বিশ্ব অর্থনৈতিক প্রেক্ষাপটে ‘ ভারত’ বিশ্ব সাম্রাজ্যবাদের ভৃত্য ছাড়া আর কিছু নয়। 
এখানে জাতীয় বুর্জোয়া শ্রেণী গড়ে উঠেনি। ভারতের পুঁজি সরাসরি জড়িত সাম্রাজ্যবাদী শক্তির সাথে। দালাল বুর্জোয়াদের কারণে জাতীয় পুঁজির বিকাশ সম্ভব হয়নি বা সুকৌশলে উপনিবেশবাদীরা জাতীয় পুঁজির বিকাশ ঘটতে দেয়নি। সাম্রাজ্যবাদী পুঁজির বিনিয়োগের মাঝেই ‘বন্দে মাতরম’ এর ধোয়া তুলে উপনিবেশবাদীরা নিজেদের দখলদারিত্ব কায়েম রেখেছে। এরই ধারাবাহিকতায় যে রাষ্ট্র এখানে গড়ে উঠে তা আপাত দৃষ্টে স্বাধীন মনে হলেও, তা কখনোই স্বাধীন, গণতান্ত্রিক রাষ্ট্র ব্যবস্থা হিসেবে গড়ে উঠেনি।
এই ব্যবস্থার মাঝে নানা সংস্কারবাদী কথা বলে জনগণকে বিভ্রান্ত করেছে এখানকার শাসক শ্রেণী ও দালাল কর্পোরেট মিডিয়া। আসলে একজন “ অরিবিন্দ কেজরিওয়াল” নরেন্দ্র মোদী বা রাহুল গান্ধীর চেয়ে আরো বেশি ধ্বংসাত্মক, কারণ সে শোষকের ছদ্মবেশ নেয় না,সুমধুর কথা বলে মানুষের মন যোগাতে চেষ্টা করে। আর তার হাতে তো আছেই, দুর্নীতি বিরোধী সুশীলতার ঝাঁটা। 
পাঠক, আসুন, অরিবিন্দ কেজরিওয়াল ও আম আদমি পার্টির থলের বিড়াল টেনে বের করার চেষ্টা করি। 
আন্না হাজারের দুর্নীতি বিরোধী আন্দোলনের গুরুত্বপুর্ণ ব্যক্তি অরিবিন্দ কেজিরিওয়াল এবং মনীষ সিসোদিয়া ‘কবির’ নামে একটি এনজিও চালায়। এই এনজিওটি গত তিন বছরে ফোর্ড ফাউন্ডেশনের কাছ থেকে ৪ লক্ষ ডলার হাতিয়ে নিয়েছে। ফোর্ড ফাউন্ডেশনের ভারত শাখার প্রতিনিধি স্টিভেন সোলনিক অরবিন্দ কেজরিওয়ালের এনজিও “কবীর” "এর ২০০৫ সালে ১,৭৫,০০০ ডলার এবং ২০০৮ সালে ১,৯৭,০০০ ডলার অনুদান হিসেবে নেওয়ার কথা স্বীকার করে নিয়েছেন।দুর্নীতি বিরোধী আন্দোলনের সাথে ফোর্ড ফাউন্ডেশনের সম্পর্কের কথা জিজ্ঞাসা করতেই তিনি এটাকে “ ভিত্তিহীন” বলে দাবি করেন।তিনি আরো বলেন, “দুই বছর আগের ঘটনার সাথে আপনি এখনকার ঘটনা মিলাচ্ছেন কেন?” এক পর্যায়ে তিনি উত্তেজিত হয়ে বলেন, “ফোর্ড ফাউন্ডেশন যদি খারাপই হয়, নিষিদ্ধ করেন না কেন তবে?”
সিম কার্ড ও অন্যান্য অনুদানের মাধ্যমে আন্না হাজারের কাছে প্রায় ২০০ কোটি রূপি জমা হয়। সেই জমাকৃত অর্থের ৬০% আন্না হাজারে চেয়ে বসে যদিও এর আগে “ কেজরিওয়াল গ্যাং” চেকের মাধ্যমে আন্নাকে ২০০ কোটি রূপি দিতে চেয়েছিল কিন্তু আন্না তা প্রত্যাখ্যান করে।“কেজরিওয়াল গ্যাং” গোপন একটি রেকর্ডিং তৈরি করে যেটি আন্না হাজারের সন্ন্যাসী রূপকে কলঙ্কিত করে এবং ধুলায় মিশিয়ে দেয়। আন্না হাজারে তার খ্যাতি,স্বীকৃতি ও অর্থের লালসার কারণেই অবস্থান হারায়। অপরদিকে অরিবিন্দ কেজরিওয়াল অর্থের পাহাড় গড়েন এবং ক্ষমতায় আসার স্বপ্ন দেখতে থাকেন। “ কেজরিওয়াল গ্যাং” শিল্পপতি, ভবন নির্মাতা এবং কোম্পানি মালিকদের ব্ল্যাকমেইল করা শুরু করে । “কেজরিওয়াল গ্যাং” প্রায় ৩৩০০ কোটি রূপি চাঁদা আদায় করে এবং সে চাঁদা পুর্ব ইউরোপিয়ান দেশ গুলোতে পাচার করা হয়েছে বলে ধারণা করা হচ্ছে। কোন সরকারি এজেন্সি এই ব্যাপারগুলো নিয়ে তদন্ত করতে আগ্রহী হয়নি। পাতিয়ালা হাউস আদালত এফ আই আর করতে আদেশ দেয় এবং অর্থের উৎস এবং চাঁদার অবৈধ রাজনৈতিক ব্যবহারের ব্যাপারে তদন্ত করতে বলে। যদিও এফ আই আর করা হয়েছে, তবুও অদ্যাবধি পুলিশ এ নিয়ে তদন্ত করেনি। কিছু শিল্পপতি ক্যামেরার সামনে স্বীকারও করেছেন তাদেরকে “ কেজরিওয়াল গ্যাং” ব্ল্যাকমেইল করেছে। আন্না হাজারেও কেজরিওয়ালের কর্মকান্ডে বিরক্ত হয়ে ওঠেন এবং তিনি কয়েক জায়গায় কেজরিওয়ালের শঠতার ব্যাপারে মুখও খুলেছেন। 
রাজু পারুলেকার, যিনি আন্নার আন্দোলনের পক্ষে ব্লগে লিখতেন, তিনি এই আন্দোলনের ব্যাপারে গভীরভাবে স্টাডি করেছেন। বিভিন্ন জায়গা থেকে তথ্য উপাত্ত সংগ্রহ করার চেষ্টা করেছেন। রাজু পারুলেকার প্রায় ছয়মাস ব্যাপক অনুসন্ধানের পর তার ব্যক্তিগত ব্লগে লিখেন, পিছনের ক্রীড়ানকের গোপন এজেন্ডার নীলনকশায় পরিচালিত আন্দোলন এটি। রাজু পারুলেকার যখন আন্নার অতীত জীবন, বর্তমান জীবন, অতীত বক্তব্য, বর্তমান বক্তব্য, দর্শন ইত্যাদি নিয়ে অনুসন্ধান করা শুরু করলেন, তখন তার কাছে পরিষ্কার হয়ে গেল যে আন্না স্বেচ্ছায়, উৎসাহ নিয়ে এবং দক্ষতার সাথে একটি “স্ক্রিপ্ট তৈরি করা নাটকের” যথার্থ মঞ্চায়নই করছেন। রাজু পারলেকার এরপর পুঙ্খানুপুঙ্খভাবে স্ক্রিপ্টের পেছনের লোকগুলোকে খোঁজা শুরু করলেন- সুবিধাভোগী কারা এবং আন্না কেন ইচ্ছে করেই এ কাজ করছে?রাজু পারলেকারের এ ধরনের অনুসন্ধানে বীতশ্রদ্ধ হয়ে আন্না হাজারের লোকজন তাকে নিছক একজন প্রতিশোধ পরায়ণ ব্যক্তি হিসেবে প্রচার করা শুরু করল। খুঁজতে গিয়ে তিনি দেখেন, স্বয়ং আন্না হাজারে, বাবা রামদেব,বিজেপি, কংগ্রেস এবং পরিশেষে শুভ্রমনিয়ম স্বামী। ভারত একটি ক্রমবর্ধমান দুর্নীতির দেশ, কিন্তু এর বিপরীত দিকে যে সকল দুর্নীতি বিরোধী আন্দোলন দাঁড়ায় তা ‘আফিমের নেশা’ ছাড়া আর কিছু নয়। এধরনের ‘দূর্নীতিবিরোধী আন্দোলনে’ বিভিন্ন ধরনের লোক তাদের উদ্দেশ্য চরিতার্থ করতে আসে। কেউ আসে এনজিও থেকে, কেউ আসে ‘সুশাসনের জন্য নাগরিক’ মার্কা সংস্থা থেকে আবার কেউবা আসে ‘ধর্মীয়’ চেতনাবোধ থেকে। ফলে এ ধরনের আন্দোলনের নির্দিষ্ট রাজনৈতিক লক্ষ্য তো থাকেইনা দিনশেষে এটি একটি ‘জগাখিচুড়ী’তে পরিণত হয়। আন্না হাজারের দুর্নীতিবিরোধী আন্দোলনের সূচনাই হয় শান্তি ভূষণ এবং প্রশান্ত ভূষণ নামক দুই ভাইয়ের দ্বারা। ভূষণ-ভাইদ্বয় লোকপাল বিলের জয়েন্ট- কমিটিতে অন্তর্ভুক্ত ছিলেন। জাতীয় বীর হিসেবে আন্না হাজারের উত্থানের পেছনে এই দুই ভাইয়ের ভূমিকা অনেক। শান্তি ভূষণ জনতা পার্টির রাজ নারায়ণ(ততকালীন স্বাস্থ্যমন্ত্রী)এর পক্ষে মামলা লড়েন এবং ইন্দিরা গান্ধিকে মামলায় হারান। পরবর্তীতে শান্তি ভূষণ জনতা পার্টি সরকারের আইনমন্ত্রী হন। দুই ভূষণের আচরণ ও বক্তব্য সিস্টেমের বিরুদ্ধে ছিল এবং ভারতীয় রাজনীতি এবং বিচারব্যবস্থায় তারা নৈরাজ্যবাদী ভূমিকা পালন করত। 
আন্না হাজারে সত্যিকার অর্থেই একজন প্রচারাসক্ত লোক ছিলেন। তিনি প্রচার করেছেন যে,তার গ্রাম রালেগান সিদ্ধির অবস্থা তিনি রাতারাতি পরিবর্তন করেছেন। তিনি দাবি করেন, পূর্বে ঐ গ্রামের প্রায় ৭০ শতাংশ গরিব লোক ধনীদের কাছ থেকে খাদ্যশস্য ধার করত। কিন্তু, বাস্তবে তা ২০ শতাংশ। রালেগান সিদ্ধির কৃষির উন্নতি হয়েছিল বটে কিন্তু তা কোনভাবেই আন্না হাজারের অবদান নয়, পুরো অবদানই রালেগান সিদ্ধির কৃষকদের। হাজারে সেই গ্রামের একটি খালের উপর ৩ ফিট উঁচু একটি বাঁধ নির্মাণ করে সেচ বিভাগের নোটিশ ছাড়াই। এর ফলে এখন পর্যন্ত সেই গ্রামের লোকজন খাবার পানির সংকটে ভুগছে। 
এই অরিবিন্দ কেজরিওয়াল, মনীষ সিসোদিয়ারা সম্পদের পাহাড় গড়েছে এবং টাইমস নাউ পত্রিকায় চেতন ভগত, অর্ণব গোস্বামী, অনুপম খেরসহ আরো ২২ জন প্রসিদ্ধ ব্যক্তিত্ব একে প্রথম শ্রেণীর সততা বলে চিহ্নিত করেছেন।
ভারতীয় গণমাধ্যমগুলোর ভূমিকাও ছিল প্রশ্নবিদ্ধ। ভারতে ছোট বড় বহু আন্দোলন হয়েছে। আন্দোলন হয়েছে লাখো মানুষের, আন্দোলন হয়েছে কৃষকদের নিয়ে, নারীদের নিয়ে। অধিকাংশ ভারতীয় গণমাধ্যম সে সকল খবর প্রচার করেনি। কিন্তু আন্না হাজারের এই আন্দোলন শুরু থেকে প্রচার করে গেছে। যন্তর মন্তরে এই যে আন্না হাজারের অনশন সেখানে লোকসংখ্যা কত হতে পারে? রাজু পারুলেকার তার ব্যক্তিগত ব্লগসাইটে লিখেছেন, এই সংখ্যা ছিল চার থেকে পাঁচ হাজার। আন্না হাজারে, অনশনের সময় যিনি ছিলেন একজন ৭৪ বছরের বৃদ্ধ, তিনি কি করে পাঁচটি দিন অনশনে কাটালেন সে প্রশ্ন কোন গনমাধ্যমকর্মী করেনি। অরিবিন্দ কেজরিওয়াল যিনি একজন ডাইবেটিকসের রোগী তিনি কি করে টানা দশটি দিন অনশনে কাটিয়েছেন, সে প্রশ্নও কোন গণমাধ্যম তোলেনি। অনশন শেষে অরিবিন্দ কেজরিওয়াল জয়প্রকাশ নারায়ণের সাথে হাসপাতালে যেতে অস্বীকৃতি জানালেন এই বলে যে তাকে হত্যা করা হতে পারে। এমনকি এই দশদিনে অরিবিন্দ কেজরিওয়ালের শারীরিক অবস্থা কেন যাচাই করা হল না সেই প্রশ্নও কেউ তোলেনি। আসলে প্রশ্ন তোলার সাহসও হয়নি। কেননা সরকার প্রত্যক্ষভাবেই হোক আর পরোক্ষভাবেই হোক এই আন্দোলনকে সমর্থন দিয়ে গেছে, অর্থ দিয়ে গেছে। আন্না হাজারে,অরিবিন্দ কেজরিওয়াল,মনীষ সিসোদিয়া, ভূষণদ্বয়, রামদেব বাবা- এরা সকলে সরকারের সাথে লোকসম্মুখে সরকারের সাথে ঘৃণার সম্পর্ক দেখালেও ভেতরে ঠিকই সরকারের সাথে অর্থজনিত ভালবাসার সম্পর্ক রাখে। আর বিদেশী দাতা দেশ ও সংস্থাগুলোর কাছে থেকে এরা নিজেদের মুখে স্কচটেপ মেরে হাত বাড়িয়ে টাকা নেয়। কোন উপরের সারির গণমাধ্যমই এই ব্যাপারে কখনও কিছু বলেনি। 
২০১২ সালের ৪ আগস্ট যখন আন্নার ও তার টিমের পক্ষ থেকে একটি রাজনৈতিক দল গঠনের ঘোষণা আসে, তখন আন্না হাজারে ও তার টিমকে বিভিন্ন রাজনৈতিক দল থেকে যোগদানের আহ্বান জানানো হয়।
আন্না হাজারে তার গ্রামে বই, সিডি এবং গাছের চারা বিক্রির ব্যবসায় শুরু করেন এবং সরকারী টাকায় বানানো বাড়ি ভাড়া দেওয়া শুরু করেন। যখন তিনি অর্থ সংকটে পড়তেন, তখন তিনি জনজাগরণ আন্দোলনের নাম করে মহারাষ্ট্রে বেড়িয়ে পড়তেন এবং চাঁদা আদায় করতেন। 
আমলা থেকে শুরু করে মন্ত্রী, মুখ্যমন্ত্রী আন্না হাজারেকে খুশি রাখতে বিভিন্ন স্কিম ও প্রকল্প বরাদ্দ করতেন তার গ্রাম রালেগান সিদ্ধির জন্য। মহারাষ্ট্রের কৃষি বিভাগ পদ্মবতী মন্দিরের কাছে একটি বাঁধ নির্মাণ করেছিলেন আন্নার ইচ্ছাতেই। পাঠক, চলুন দেখে আসি আন্না বাবুর কি সেই ইচ্ছা?
পদ্মবতী মন্দিরের কাছে আন্না হাজারে একটি কমিউনিটি সেন্টার নির্মাণ করেছিলেন বিয়ে- শাদীর জন্য। প্রতি বিয়ে বাবদ আন্না হাজারে ২০০০০ থেকে ২৫০০০ রূপি নিত। সেন্টারটিকে সে সুন্দর করেই সাজিয়েছিল। কিন্তু কোন পুকুর সেখানে ছিল না যেখানে তিনি হরেক রকমের মাছ চাষ করতে পারেন। তৎক্ষণাৎ তিনি কৃষি বিভাগকে নির্দেশ(!) দিলেন নালার উপর বাঁধ দিতে।
কাপার্ট(কাউন্সিল ফর এ্যাডভান্সমেন্ট অফ পিপলস এ্যাকশন এ্যান্ড রুরাল টেকনোলজি) হিন্দ স্বরাজ ট্রাস্টকে ১৯৯৯ সালে এসভিও(সাপোর্ট ভলান্টারী অর্গানাইজেশন) হিসেবে নিয়োগ দেয়। কিন্তু হিন্দ স্বরাজ ট্রাস্ট মাঠ পর্যায়ে যথেষ্ট কর্মী নিয়োগ করতনা।আন্না হাজারের চাপেই হিন্দ স্বরাজ ট্রাস্টকে কাপার্ট এসভিও হিসেবে নিয়োগ দিতে বাধ্য হয়। আন্না তখন কাপার্ট এর ওয়াটারশেড ডেভেলপমেন্ট এ জাতীয় স্থায়ী কমিটির সদস্য। 
এ লেখাটা যখন লিখছিলাম তখনই খবরের কাগজখানা হাতে এল।আর লেখাটাও বড় হয়ে যাচ্ছে। তাই অরিবিন্দ কেজরিওয়ালের পদত্যাগের খবর দিয়েই লেখা শেষ করব।দুর্নীতিবিরোধী জন লোকপাল বিল বিধানসভায় তুলতে ব্যর্থ হয়ে ১৪ ফেব্রুয়ারী রাতে পদত্যাগ করেন কেজরিওয়াল।বিকালে কংগ্রেস ও বিজেপির সদস্যদের তীব্র বিরোধিতায় বিলটি বিধানসভায় তুলতে ব্যর্থ হন তিনি।তার পরপরই পদত্যাগের ঘোষণা দেন কেজরিওয়াল। 
সরকার গঠনের পরপরই নির্বাচনী অঙ্গীকার অনুযায়ী নগরের প্রতিটি ঘরে বিনামূল্যে ৭০০ লিটার পানি সরবরাহের নির্দেশ, মাসে ৪০০ ইউনিট পর্যন্ত বিদ্যুৎ ব্যবহারকারীদের বিল ৫০ শতাংশ কমানোসহ নানা লোকদেখানো কাজ হয়তো করেন তিনি।কিন্তু, কর্পোরেট সুশীলদের তৈরি ‘তৃতীয় শক্তি’ মার্কা সরকারের সাহায্যে জনগণের ক্ষুদ্র কিছু কিছু লাভ হলেও দিন শেষে লাভ ঐ ‘কর্পোরেটেরই’.

