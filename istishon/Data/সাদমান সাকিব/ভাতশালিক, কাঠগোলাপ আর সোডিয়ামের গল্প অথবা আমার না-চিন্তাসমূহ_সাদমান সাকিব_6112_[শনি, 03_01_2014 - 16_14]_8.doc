ভাতশালিক, কাঠগোলাপ আর সোডিয়ামের গল্প অথবা আমার না-চিন্তাসমূহ


“ভাবনার ল্যাম্পপোস্ট জ্বলছে
স্বপ্নের রাজপথে, কোথাও কেউ নেই
শুধু একজন ট্র্যাফিক পুলিশ
গ্রীন সিগন্যাল তুলে দাঁড়িয়ে, দাঁড়িয়ে আছে
তুমি আসবে ফিরে এই রূপসী নগরে
ভাবনার ল্যাম্পপোস্ট জ্বলছে”
(‘ফিলিংস’ এর “জেল থেকে বলছি” এ্যালবাম থেকে নেওয়া)
চিন্তা হচ্ছে সময় আর প্রতিসময়ের সম্মিলন।চিন্তা সেই গঠন যার মানে হল সময়ের ভেতর দিয়ে যেতে যেতে সময় বা প্রতিসময়কে অথবা দুটোকেই ধারণ করা। চিন্তা কেন যেন আমার দ্বারা হয়না। সেলুলয়েডের ফ্রেম থেকে বারবার সরে সরে যায়, করতলের পানির শেষ বিন্দুটির মতই চুয়ে পড়ে।ধরতে পারি না।এমনও হতে পারে চিন্তাগুলো ভীষণভাবে অসুস্থ, শুচিবায়ুগ্রস্থ।
প্রতিটি চিন্তার কাঠামোই গড়ে ওঠে আড্ডা থেকে। চিন্তা ছড়িয়ে পড়ে চায়ের টেবিল থেকে সংগ্রামের মাঠে। ‘চিন্তা’র বিকাশ হয়, ধারালো হয় চিন্তার বলয়।আমি ভাবি। আড্ডায় প্রত্যেকের কথাই মনোযোগ দিয়ে শুনি। আত্মস্থ করি নিজের ভেতর। প্রত্যেকের কথা বলার ধরণ, বসার ধরণ গভীরভাবে দেখি। বোঝার চেষ্টা করি। কেউ গিটারবাজালে দেখিকোন কর্ডের পর কোন কর্ড সে ধরে যাচ্ছে। কেরোসিনের ডিব্বার মৃদু সলতে আলোটিওদেখি। শুনি কথার গুঞ্জন, হাসির আওয়াজ, চায়ের কাপে চামচের টুংটাং আওয়াজ।
ভাবি জহির রায়হানের কথা, আখতারুজ্জামান ইলিয়াসের কথা, মানিক বন্দ্যোপাধ্যায়ের কথা, জীবনানন্দ দাশের কথা, রুদ্র মুহম্মদ শহীদুল্লাহর কথা, আবুল হাসানের কথা, কবির সুমনের কথা, হেমাংগ বিশ্বাসের কথা, প্রতুল মুখোপাধ্যায়ের কথা,বেটোফেনের কথা, বিটলসের কথা, বব মার্লের কথা, বব ডিলানের কথা, জোয়ান বায়েজের কথা। আমার ভাবনার তালিকা থেকে চে গুয়েভারা কিংবা নেলসন ম্যান্ডেলাও বাদ নেই।সারাটিদিন আমি আচ্ছন্ন হয়ে থাকি নানা ভাবনায়। আলোর ভাবনা, শব্দের ভাবনা,অন্ধকারের ভাবনা, নৈঃশব্দের ভাবনায় বুদ হয়ে থাকি আমি।
নিরন্তর ভেবে যাই সংগ্রামের কথা। ভেবে যাই ক্রুসেডের যুদ্ধ, ভিয়েতনামের যুদ্ধ, ইরাক যুদ্ধ, ফরাসী বিপ্লব, ট্রোজান যুদ্ধ, রোম যুদ্ধ, রাস্তাফারি আন্দোলন কিংবা হাংরি জেনারেশন এবং বাংলাদেশের স্বাধীনতা সংগ্রাম।
ভেবে যাই সেলুলয়েডের কথা। ভাবি ‘আমরা একটি সিনেমা হব’, ক্ষণিকের জন্য হলেও। ভেবে যাই কিম কি দুক, মাজিদ মাজিদি, সত্যজিত রায়, আব্বাস কিয়ারোস্তমি, সুভাস বোস, হৃত্বিক ঘটক কিংবা তারেক মাসুদ।
ভেবে যাই সুরের কথা। শচীন দেব বর্মণ, লালন, বিটোফেন, পিংক ফ্লয়েড,গানস এ্যান্ড রোজেস,লেড জ্যাপেলিন আর জুডাস প্রিস্টের কথা ভাবি।
ভাবতে ভাবতেই চোখ দুটো বন্ধ হতে থাকে। ডুবে যেতে থাকি। দেখতে থাকি খুবলে খাওয়া চোখ,ক্ষতবিক্ষত ফিতাস,বিভৎস্য পায়ুমুখ, লাফাতে থাকা কাটা শিশ্ন। কেঁপে ওঠে শরীর। বুদবুদ তুলে উপরে ভেসে উঠতে থাকি। চোখের সামনে ভেসে ওঠে বিস্তীর্ণ সবুজ ক্ষেতে থরে থরে বিছানো কোকোয়া গাছ। কাগজের নৌকাটা ভেসে যাচ্ছে বহুদূরে।শিউলিতলায় পড়ে থাকা শিউলিগুলো হয়ে যাচ্ছে ‘ক্ষুধার’ ভাত। ল্যাম্পপোস্ট ধরে হাটতে থাকা মানুষটির ‘ছায়া’ ছিনতাই করে দৌড়ে পালাচ্ছে বিপরীত দিকে ছুটে যাওয়া গাড়িটি।নীল কাগজ পুড়ে ছাই হচ্ছে।ছাইয়ের রঙ ‘গোলাপী’।
তবু, কিছু কথা রয়ে যায়।
বিশ্বজিতের কথা মনে আছে? পুরান ঢাকার সেই ছেলেটি। বাঁচার বড্ড সাধ ছিল। বহু অনুনয়- বিনয় করেও বাঁচতে পারেনি।বাঁচতে পারেনি আবু বকর, চলেশ রিচিল কিংবা ফেলানী খাতুন। রাষ্ট্র কিংবা মানবাধিকার সংস্থা কল্পনা চাকমার খোঁজ পাচ্ছেনা আজ উনিশ বছর হতে চলল। ধর্ষিত হয়েছে ইয়াসমিন, সাবিতা চাকমা। আমরা বাঁচতে পারব না।কাটাতারের সীমান্তে লাশ হয়ে ঝুলে থাকব ‘আমরাই’। হাতের মুঠো শক্ত করার এখনই সময়; সময় উর্দ্ধে তুলে ধরার।
আমাদের মস্তিস্কের নিউরণগুলো ‘ভোঁতা’ হয়ে গেছে। বুভুক্ষতা কাঁদায় না। বুকের ভেতর আর চিনচিনে ব্যাথা অনুভূত হয় না বৃষ্টির জন্য। হাহাকার হয়না কবিতারা হারিয়ে গেছে বলে। ‘পরিবর্তন’ খুঁজে বেড়াই প্রশ্বাসে, পাই না; না ‘মানবিক’, না ‘সাংস্কৃতিক’।
অথচ
সারা বিশ্বব্যাপী এক পৈশাচিক উৎসবে মেতে উঠেছে ‘হায়েনা জোট’। একটু একটু করে শেষ করে দিচ্ছে আমাদের। নিস্তার নেই, কারও নিস্তার নেই। মারতে হবে, নয়তো মরতে হবে।
আমরা এমন একটি সময়ের ভেতর দিয়ে যাচ্ছি যেখানে ‘মানবতা’কে পণ্য বানায় মানবাধিকার সংস্থাগুলো। শিক্ষাকে পণ্য বানায় শিক্ষা প্রতিষ্ঠানগুলো। নারীকে পণ্য বানায় কর্পোরেট প্রতিষ্ঠানগুলো। মৃত শ্রমিকের লাশ ‘গরুর হাড়’ হয়ে যায় সহসাই। ফতোয়া জারী করে আইনসভা, কাঠমোল্লা, পুরোহিত। মূল্যবোধের ফসিলগুলো ঘুরে বেড়ায় মুখে মুখে, ফেনিয়ে ওঠে আমাদের মুখ। দেদারসে বিক্রি হয় ‘চেতনা’ নামের এক পঁচা লাশ।‘মালিকের’ হুকুমে থরে থরে অন্ন সাজিয়ে নিয়ে আসে ক্রীতদাসগুলো। বিশাল এক অন্নতালিকা। কি নেই তাতে?তেল, গ্যাস, বন্দর, সমুদ্রব্লক সব।চিবুতে চিবুতে ‘মালিক’ যখন ক্লান্ত হয়ে যায়, নোংরা ক্রীতদাসগুলো দাঁত দিয়ে চিবিয়ে অন্ন তুলে দেয় মালিকের মুখে।
তবুও...
স্বপ্ন দেখি-
হাসিমুখের
এসরাজের
ধানেশের
ডাহুকের
 রডডেন্ড্রনের
রংধনুর 
 জারুলের
ঘাসফুলের
পানকৌড়ির
কাহনের
ঘুড়ির।
চিন্তা করি-
আড্ডার
সেলুলয়েডের
সংগ্রামের
সময়ের
প্রতিসময়ের। 

