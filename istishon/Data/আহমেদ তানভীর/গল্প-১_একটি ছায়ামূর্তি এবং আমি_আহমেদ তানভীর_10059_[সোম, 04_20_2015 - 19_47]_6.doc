গল্প-১_একটি ছায়ামূর্তি এবং আমি


>>একটি ছায়ামূর্তি এবং আমি
রাত একটা বেজে পঞ্চাশ।
নিতুর সাথে কথা হয় নি আজকে।
হয়তো কোন সমস্যা।
কিন্তু মন বলছে,নিতু কল দেবে অন্ত:ত একটা মেসেজ দেবেই।
শুধুই মনের বিশ্বাস।
বিশ্বাস জিনিসটা যেমন প্রবল তেমন ঠুকনো।আমার বিশ্বাস প্রবল।
আকাশের রংটা আজকে একটু অন্যরকম।কেমন জানি কালচে।এমন তো হবার কথা না।একটু বেশি কালচে লাগছে।আজ হয়তো আমার মত আকাশেরও মন খারাপ।
রাত ২ টা বেজে ৩০ মিনিট।
নিতু কল দেয় নি।হয়তো দেবেও না।তাতে কি আসে যায়?আমার বিশ্বাস আমি করব।একটা কাল ছায়ামূর্তি আমার দিকে তাকিয়ে আছে বলে মনে হচ্ছে।এটা বিশ্বাস হচ্ছে না।
রাত এমনিতেই আমার খুব প্রিয়।মধ্যরাতে আকাশ যেন কথা বলে।আমাদের জানান দেয়,তার বিশালত্ব আর আমাদের ক্ষুদ্রতার কথা।এখন সময় দেখার কোন ইচ্ছে নেই।শুধু অপেক্ষা করছি।একটু কথা বলা দরকার।কিন্তু কার সাথে?ছায়ামূর্তিটা এখনো দাড়িয়ে।
তার সাথে কথা বলা যায়।
কিন্তু আকাশের সাথে কথা বললে তো মন্দ হয় না।
-আকাশ,কেমন আছ?
'-আমি ভাল কিন্তু তুমি তো ভাল নেই।
-তাই?তোমার রং আজকে এত কাল লাগছে কেন?
"-পৃথিবীতে মাইনাসে মাইনাসে প্লাস ধরলেও অধিকাংশ জগতে সেটা মাইনাস টু দ্য পাওয়ার টু।
-কি বল!
"-আরও বলি শুনো।একটু পরই আমার রং ঠিক হয়ে যাবে।
-সকাল হলে?
"-না,একটু পরেই।তুমি অপেক্ষা কর।
আমি অপেক্ষা করছি।আসলে আমার মনে হচ্ছে আমি সত্যিই আকাশের সাথে কথা বললাম।কিন্তু মাইনাস টু দ্য পাওয়ার টু কিভাবে হয়?
এখন আমি জেগে আছি চারটা কারণে নিতুর আশা,আকাশের রং বদল,মাইনাস টু দ্য পাওয়ার টু এবং আমার সামনের ছায়া মূর্তিকে দেখে।মূর্তিটা যেন আমাকে হাতছানি দিয়ে ডাকছে।ভাবলাম এগিয়ে যাই,কিন্তু এগুতে মন চাচ্ছে না আকাশের রং বদলের কথা ভেবে।
মূর্তিটাকে হাত বাড়িয়ে ডেকে বললাম,"তুমিই কাছে এস"।মূর্তিটা কিছু সময়ের জন্য আমাকে শুনল।এরপর মুখটা উপরে তাকিয়ে হাসল।কিন্তু তা শোনার কোন কারণ আমার নেই।ততক্ষণে আমি হেডফোন দিয়ে গান শুনছি।হাতের কাছেই ছিল ল্যাপটপ টা।কারণ ছায়ামূর্তির জন্য আমি নিতুকে ভুলতে নারাজ।
হয়তো আমি জিতব,অথবা আকাশ,অথবা ছায়ামূর্তি,অথবা আমরা সবাই হেরে যাব।
কিন্তু এখন মনে হচ্ছে ছায়ামূর্তিটাই জিতবে।সে দুধাপ এগিয়েছে।কিন্তু মনে হয়,সে একটু আগে লাফিং গ্যাস খেয়ে এসেছে।আমি বললাম,"বেটা এত হাসিস কেন?"হঠাৎ সে হাসি থামিয়ে তাকিয়ে রইল আড়চোখে মাথাটা কাত করে।
হাতের কাছে দিয়াশলাই পেয়ে গেলাম।পাওয়া স্বাভাবিক।স্মোকারদের হার্ট আছে কিনা আমার সন্দেহ থাকলেও দিয়াশলাই আছে এটা নিশ্চিত।সিগারেট ধরাতে ধরাতে ভাবলাম,"ছায়ামূর্তি,তুই সেমি ফাইনালে আউট।যা ভাগ।এখন আমি আর আকাশ।"
কিন্তু আমার সিগারেট খাওয়া দেখে সে হেসে কুটিকুটি।আমি বললাম"হারামজাদা,হাসিস ক্যান?খাবি?ধর নে।"
সে মাথা নাড়াল।ফাইনালে সবাই উঠল ভেবে দমে গেলাম।যা হোক,না হয় ড্র করেই মাঠ ছাড়ব।সিগারেট টানলে মাথাটা যেন,এন্টার্টিকা হয়ে যায়।আমি এখন ভাবছি,মাইনাস টু দ্য পাওয়ার টু এর কথা।কিভাবে সম্ভব?
(-)(-)=(-)^2
হলেও হতে পারে।কত কিছুই তো হতে পারে।রাত চারটায় নিতু আমাকে মনে করতে পারে,আকাশের রং পাল্টাতে পারে।
কিন্তু ছায়াটা এবার আমার দুহাত দুরে দাড়িয়ে আবার হাসছে।আমিও ওর সাথে এবার হাসি দিলাম।কিন্তু হঠাৎ করে ছায়ামূর্তি হাসি থামালো যেন সে হেরে গেল।আমি বললাম,"এবার কাঁদবি?"
কিন্তু আমি শুনলাম নিজের কানে যে আমার ফোন বাজছে।এবার ফোনের আলোও জ্বলে উঠেছে।কিন্তু সেটা আমি দেখছি ছায়ামূর্তির পেট ভেদ করে।ছায়ামূর্তি ভয়ার্ত চোখে বাইরে তাকাল।সিগরেট মুখ থেকে নামিয়ে আমিও তাকালাম।আকাশটার রং অন্যরকম লাগছে।
ভাবতে থাকলাম প্লাসে প্লাসে কি হবে?যদি মাইনাস টু দ্য পাওয়ার টু সত্য হয়?ছায়ামূর্তি তার হাতটা আমার দিকে বাড়িয়েছে।আর একটু হলেই আমাকে স্পর্শ করবে।
ফোনটা তখনও বাজছে।

