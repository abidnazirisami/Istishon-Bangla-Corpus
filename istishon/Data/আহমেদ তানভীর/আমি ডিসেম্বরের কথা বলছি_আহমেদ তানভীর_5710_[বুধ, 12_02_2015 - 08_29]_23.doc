আমি ডিসেম্বরের কথা বলছি


আমি ডিসেম্বরের কথা বলছি,
আমি সাড়ে সাত লক্ষ মানুষের
প্রাণের স্পন্দন যেদিন ফিরে আসে,
সেই দিনের স্মরণে বলছি।
আমি বাংলার মানুষের কথা বলছি।
দিগবিদিক ছিন্ন করে সেদিন পাকি
হায়েনারা যখন ঝাঁপিয়ে পড়েছিল
আমার মা-বোনের উপর,
আমি সেই কবিতার কথা বলছি।
আমি সেই কবিদার বলছি,
যার কবিতা আজও কোন দৈনিক
প্রকাশিত করেনি।
অথচ সেদিন কত সহস্র মুক্তিকামী-
প্রাণ তার কবিতা শুনেই ঝাঁপিয়ে পড়েছিল
প্রতিশোধের আগুন বুকে নিয়ে।
আমি সেই আগুনের কথা বলছি।
আমি সেই মায়ের কথা বলছি,
যার ছেলে ফিরে আসবে বলে
ভাঙা সান্তাহার জংশনে আজও তিনি
দুহাত সামনে বাড়িয়ে দাড়িয়ে আছেন।
তার কল্পনায় আজও তার খোকা,
সেই ছোট্ট ছেলেটি যে বাবার মাফলার
চুরি করে যুদ্ধে গিয়েছিল,
আমি সেই মাফলারের কথা বলছি।
যেই মাফলার পেচিয়ে আজও কোন
এক দূর শাল-সীমান্তে তার দেহ
সমাহিত করেছে অশ্রুশূন্য চোখে।
তাদের অশ্রু যে সেদিন ফুরিয়ে গিয়েছিল!
আমি সেই অশ্রুর কথা বলছি।
আমি আমার বোনের কথা বলছি,
যেই বোনের মেহেদী রাঙা হাতে হানাদার
স্পর্শ করে তাকে কলঙ্কিত করার
কল্পনা করেছিল।কিন্তু সে ছিল আজন্ম
অকলঙ্কিত শুভ্র এক প্রাণ।
আমি সেই শুভ্রর কথা বলছি,
যার বাবা আজও ফরিদপুর থেকে যশোর
খুঁজে ফেরে তার ছেলেকে।সেই রেলপথ
ধরেই তো ওরা গিয়েছিল!
আমি সেই পথের কথা বলছি।
আমি সেই বুটের কথা বলছি,
যেই ঘৃণ্য জঘন্য বুটের আওয়াজ,
আজও আমার দাদু কবর থেকে শোনে।
আজও সেই বুটের নিচে যেন পিষ্ট হয়
আমাদের হাজার হাজার মানুষ।
আমি সেই মানুষের কথা বলছি।
আমি হাজার প্রাণের বিনিময়ে পাওয়া
স্বাধীনতার কথা বলছি।
আমি আমার গর্বের কথা বলছি।

