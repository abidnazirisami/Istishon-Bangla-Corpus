আমার নির্যাতিতা বোনদের প্রতি খোলা চিঠি


বোন,
আমি এবং আমরা তোমার হতভাগা ভাই।যাদের সাধ্য নেই অথবা চেষ্টা নেই তোমার এবং তোমাদের সম্ভ্রম রক্ষা করার।আমার এই খোলা চিঠির শুরুতেই জানাতে চাই একটা সুন্দর দিনের শুভেচ্ছা।
হয়তো তোমার মন খুব বেশি খারাপ,হয়তো কোনদিন তুমি ভাবও নি তোমাকে এরকম খারাপ পরিস্থির মধ্য দিয়ে যেতে হবে,হয়তো সম্মানের ভয়ে তুমি সমাজের সামনে বিচারও চাইতে পারছ না।তোমার এবং তোমাদের জীবনের এই ঘোর অমাবস্যায় তোমাদের জানাই চাদনী রাতের জ্যোৎস্নার শুভেচ্ছা।
তোমাকে সান্ত্বনা দেবার মত প্রয়োজনীয় শব্দ ভান্ডার আমার কাছে নেই,তাই সান্ত্বনা দিতে অপারগ আমি।যে নরপশুর বা নরপশুদের কারণে আজ আমাকে এই চিঠি লিখতে হচ্ছে তাকে শাস্তি দিতেও যে আমি অপারগ!
আমি পারি বিচার চাইতে,রাস্তায় দাঁড়িয়ে জোর গলায় চিৎকার করে বলতে,"আজকে যারা,যে নরপশুরা এর সাথে জড়িত,তাদের বিচার না হওয়া পর্যন্ত আমরা রাজপথ ছাড়ব না।সবাই আসুন,যোগ দিন।আমরা বিচার নিয়েই রাজপথ ছাড়ব।"কিন্তু কেউ আমার কথা শোনেনা।সবাই শুধু দেখে এবং চলে যায়।তাদের কারো কিছু হয় নি,তাই তারা এসব অযথা সময় নষ্ট করতে চায় না।
কিন্তু যদি আজকে আমরা হাজার হাজার লোককে সাথে পেতাম,সত্যি বলছি বিচার নিয়েই আসতাম।কিন্তু ওরা বড় হতাশাবাদী এবং অলস।ওরা শুধু ফল চায়,কাজ করতে চেয় না।দেশে দেশে যুগে যুগে কত সামাজিক বিপ্লব হল!ওরা সেটা ভুলে যায়।বারবার পড়ে,আবার ভুলে যায়।আমি এবং আমরা কয়েকজন মনে রাখি।স্বপ্ন দেখি "ওরা" ও মনে রাখবে।স্বপ্ন একদিন সত্য হবে,দেখে নিও।আমরাই জিতব।
বোন,যা ঘটেছে তা আর মনে করোনা,চেয়ে দেখ,নতুন দিনের আলো ফুটছে।পুরাতন দিনগুলোর জন্য আমরা সত্যি অনেক লজ্জিত!এত লজ্জা!সেটা আর মনে করতে চাইনা!আমরা নতুন দিনের সন্ধানে ছুটে যাই বুকভরা স্বপ্ন নিয়ে।দেখে নিও,আজকে সবাই জাগবে।ওই অলস,ভীরু,অকর্মণ্য যারা,যারা নতুনকে ভয় পায়,যারা দ্বিধান্বিত থাকে নতুন কিছু করতে,দেখে নিও তারাও জাগবে।আমরা আছি না??ওরা যতবার ঘুমাবে,আমরা জাগিয়ে তুলব।
একবার যদি জাগাতে পারি সবাইকে,নরপশুদের সামনে দাঁড় করাতে পারি,দেখে নিও,পশুদের ব্যবচ্ছেদ করবে এই ভীরু এবং অলসেরাই।এদের প্রাণশক্তি নতুন,জাগ্রত এবং তীক্ষ্ণ।এরা পশুদের ব্যবচ্ছেদ করে তাদের প্রকৃত পরিচয়(পশু) আমাদের সামনে তুলে ধরবে।
দেখে নিও,বোন,আমরা আজকে বা কালকে না পারলেও পরশু ঠিক পারব।দেখে নিও।আমরাই পারব।
ভাল থেকো,এই সমাজের কাছে থেকে এবং তার মানুষের কাছে থেকে তোমরা যে আচরণ পেয়েছ,তাতে ভয় হয়,তোমরা আমাদের বেশি ই ঘৃণা কর কিনা!করলেও দোষটা আমাদের,তোমাদের নয়।আমাদের ক্ষমা করে দিও।আমরা চেষ্টা করছি,কিন্তু পারছি না।তার মানে এই না,আমরা হাত গুটিয়ে নেব।
আমরা আছি,আমরা আসছি।আমাদের জন্য দোয়া রেখ।
ইতি,
তোমার হতভাগ্য ভাই এবং ভাইয়েরা।

