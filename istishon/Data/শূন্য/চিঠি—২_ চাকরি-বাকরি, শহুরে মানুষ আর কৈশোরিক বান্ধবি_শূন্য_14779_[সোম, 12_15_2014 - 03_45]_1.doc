চিঠি—২_ চাকরি-বাকরি, শহুরে মানুষ আর কৈশোরিক বান্ধবি


অবন্তী,
এখন আমি শহুরে মানুষ। এখানে বাপ-দাদার কোন তালুক নেই যে, বসে বসে দিন গুজার করব; খেটে খেতে হয়। মাথার ওপরে বস নামক দেবতাদের তুষ্ট রেখেই, এবং সকালে নির্দিষ্ট সময়ে জেগে ওঠার তাগিদ নিয়েই, ঘুমোবার আয়োজন করতে হয়। চারপাশে দেখি, সবাই কী ব্যস্ততার মাঝেই না বাড়ি ফিরে, আবার সেই একি ব্যস্ততার মধ্যে ঘরের বাহির হয়। ঘরের ভেতরে কেমন ব্যস্ততা নিয়ে রাত্রিটা পার করে তাও টুকটাক দেখি। অনুমান করি, ওরা আরো ব্যস্ততার মধ্যে রাত কাটায়! আমি শুধু দেখি, ভোরে তাদের হন্তদন্ত হয়ে বের হওয়া আর সন্ধ্যা মেলানোর পর হন্তদন্ত হয়ে বাড়িতে ঢোকা;— ভালো কথা, বাড়ি না বলে বাসা বললেই তাদের এই আবাসস্থলটিকে সঠিকভাবে চিহ্নিত করা যায়। কেননা, এ-শহরে বাড়ি খুব কম সংখ্যক মানুষেরই আছে; বলতে গেলে প্রায় অধিকাংশই উদ্বাস্তু। আমি এইসব বাসার নাম দিয়েছি খোঁয়াড়! আমি এও দেখেছি, সেই খোঁয়াড়ে বসেও তারা অফিস সংক্রান্ত নানা টুকটাক কাজ করছে; এই যেমন, ফোনে ‘দরকারি' কথা সেরে নেওয়া, ফাইল-পত্র নাড়া-চাড়া করা, কাজের এসাইনমেন্ট তৈরি করা ইত্যাদি। আচ্ছা, তারা অফিসটাকে বাসায় নিয়ে ঢুকে কেন? পকেটে করে কিংবা হাতে করে ঢুকে— এটা নাহয় অনেক ছাড় দিয়েও মানা গেল, কিন্তু মাথার ভেতর লুকিয়েও তারা বাসায় নিয়ে আসে! মাথা তো খুব গুরুত্বপূর্ণ জিনিস; তারা কেন একটা মাত্র জীবন যাপন করে, বলতে পারো? তাদের ভাব-সাব দেখে মনে হয়, তারা যাপন করে মূলত অফিস-জীবন; আর এর ফাঁক-ফোকরে, সেটা সামাজিকতার জন্যই হোক অথবা পরিবারের প্রতি দায়বদ্ধতার তাগিদেই হোক, যেন একটু স্বস্তির নিঃশ্বাস নেবার জন্যে বাবা-মার সাথে সৌজন্য সাক্ষাত করে, প্রতিবেশির সাথে কালে-ভদ্রে হাই হেলো। বাকি থাকে বউ আর ছেলে-মেয়ে। বউ তাদের দরকার সঙ্গমের জন্য; সেটা যেন অফিস-জীবনের ক্লান্তির ভারে নুয়ে পড়ার ফাঁকে ফাঁকে একটু চিত্তবিনোদন। আর ছেলে-মেয়ে; সে তো তার অস্তিত্বেরই সম্প্রসারণ, ভবিষ্যৎ জীবনের আঁকড়ে ধরার এবং নিজের ভেতরের স্বপ্নকে বাস্তবায়িত করার মাধ্যম মাত্র! অবন্তী, শহুরে মানুষগুলো সত্যি যান্ত্রিক হয়ে গেছে। 
আমার মাথার ওপর কেউ কর্তৃত্বের ছড়ি ঘোরাক, এটা মোটেও পছন্দ করি না; আমি স্বাধীনচেতা মানুষ। এইসব শহুরেদের জীবন-যাপন পদ্ধতি আমার মোটেও পছন্দের না। আমি চাই না এমন জীবন যাপন করতে। আমার উপর বস নামক কোন এক বালেশ্বর চোখ গরম করে কথা বলবে, মাঝে মাঝে তার সেই কথা-বার্তা কান ঝাঁজিয়ে দিয়ে যাবে আর আমি অপরাধী বালকের মত মাথা নিচু করে খোঁয়াড়ে ফিরব, তারপর তা ভুলে, বেতন নিয়ে মাস্তি করে কাটাব— এই জীবন-যাপনের ওপর আমি ছ্যাড়ছ্যাড় করে মুতে দেই। একদিন সত্যি সত্যি মুতে দিয়ে চলে যাব, দেখো! কী আছে শহরের চার দেয়ালের ভেতর; এর ভেতরে আটকে পড়ার সুখ— সেটা কী বস্তু? তারা চায় টাকা, সেই টাকায় কেনা হবে সুখ আর সামাজিক স্ট্যাটাস! কিন্তু তারা কী জানে, তারা মূলত ইঁদুরের জীবন-যাপন করছে? বাঙালির সাধারণ জীবন-যাপন থেকে বের হয়ে নিজেদের ‘এলিট' শ্রেণিতে অন্তর্ভুক্ত করার জন্য তাদের যে উদ্যম আর অধ্যবসায়, তা যদি থাকত সাধারণ আর নিস্তরঙ্গ জীবন-যাপনের সাধনায়, তাহলে আমার বিশ্বাস, যে সুখের জন্য জীবনভর এত এত আয়োজন তা আর অধরা থাকত না। ধরা যাক, গ্রামের কোন এক ক্ষেপা বাউলের কথা, আমি দেখেছি তারা সুর আর গানের মাঝে এতই ডুবে থাকে যে, গোসল করতে নেমেও গলায় পেঁচানো গামছা যে ক্রমশ জলে ভিজে যাচ্ছে, সেদিকে খেয়াল নেই একটুও; যেন আপন সুখে মত্ত কোন এক সঙ্গমরত টিকটিকি, কখন যে লেজ খসে পড়ছে, সেদিকে নজরই নেই! তারা বাউল না হোক, অন্তত তাদের সহজিয়া দর্শন নিয়ে তো নিজেদের এই শহুরে জীবনে যাপন করতে পারে? তা না, প্রতিযোগিতার জন্য কী দৌড়! কেন অযথা জীবনকে এমন জটিল আর যান্ত্রিক করে তোলা চাই। আমার শুধু জানতে ইচ্ছে করে, তারা কি আসলেই সুখি? নাকি একটা অভ্যস্ত জীবন-যাপন করে? যেখানে সুখ বাইরে চকচক করে আর ভেতরে হতাশা, ক্লান্তি, উদ্বেগ, অতৃপ্তি? যদি এইভাবেই তারা সুখি হয়, তবে তার স্বরূপটা জানতে ইচ্ছে করছে।
আমি পারব না মোটেও; ধরো, আমি এই শহরের একটা এপার্টমেন্টের মালিক হলাম, তবুও আমি সুখী হতে পারব না। সুখ ত একটা মানসিক প্রক্রিয়া। আমি বরং স্বস্তি বোধ করি আমার গ্রামের সেই টিনের ছোট্ট ঘরটাতে, অথবা নোনা ধরা দেয়ালে— জানালার বাইরে খোলা প্রান্তর, ঘাস আর গাছ। ওখানে মানুষের প্রতিটা কথা আর অঙ্গভঙ্গি আদি এবং অকৃত্রিম। তারা সাধু নয়, তবে অধিকাংশই সরল। কুটিল শুধু কয়েকজন, তারা এইসব শহুরেদের জাতভাই। আর দ্যাখো, এখানে, এই শহরে, কেউ একটা শ্বাস নিলেও তাতে ভেবে চিন্তে নিতে হয়। নিজের ভেতরের সহজিয়া মানুষটাকে স্ট্যাটাসগত বাঁধা টপকে বের হতে দেওয়া হয় না। আমি গাঁয়ের সহজিয়া জীবন-যাপনের সাথে মিশে যেতে চাই।
পুনশ্চঃ আজ ভোরে, অনেক ভোরে, যখন মাঝরাতে হঠাৎ ঘুম ভেঙ্গে যাবার পরে চোখের পাতা সবে জোড়া লাগছে, আমি অদ্ভুত একটা স্বপ্নে তলিয়ে যাই। আমি যেখানে আছি, মিরপুরের DOHS এ, এখানকার সবকিছুই কেমন যেন গোলকধাঁধার মত লাগছে। এক গলি দিয়ে বের হয়ে যখনই হোটেলে কিছু খেয়ে বের হই, তারপর আমি আর বাসায় ফেরার পথ খুঁজে পাচ্ছি না। বারবার এগলি ওগলি করে শুধু কোন এক অপরিচিত বড় রাস্তায় গিয়ে ওঠি। হোটেল মালিক কিংবা চারপাশের দু একজনের সাথে কীসব আলাপ হয়, এখন ভুলে গেছি। শুধু মনে আছে, আমি আবার সেই হোটেল থেকে বের হয়ে আমার বাসার ফেরার উদ্দেশ্যে পা বাড়িয়েছি; দেখি একটা চিপা গলি। এটা বারবনিতাদের পল্লী, এখানে আসা মানা। কী মনে করে ঢুকে যাই, তারা শুধু চেয়ে চেয়ে দেখছে আমাকে, কেউ কিছু বলছে না, এতে অবাক হই না। তাদের এলাকা ছাড়িয়ে আরো কয়েকটা গোলকধাঁধা পেরিয়ে যাই। এবার আর বড় রাস্তা নয়, নিজেকে আবিষ্কার করি কোন এক গাঁয়ের রাস্তায়। বোধহয় আপন মনে বাড়ি ফিরছি। একটা পুকুরপাড়ের সরু বাঁধের উপর দিয়ে হাঁটছি, সেই সময় দেখি, আমার স্কুল জীবনের দুই বান্ধবি আমার দিকে আসছে। গায়ে স্কুল কিংবা কলেজের ইউনিফর্ম, পিঠে স্কুল-ব্যাগ। আমি দ্রুত তাদের দৃষ্টির আড়ালে চলে যাবার আপ্রাণ চেষ্টা করি। কিন্তু পারি না। যখন ওদের দৃষ্টিকে ফাঁকি দিয়ে রাস্তায় নেমে এসেছি, তখনই দুজনের মাঝখানে স্কুল জীবনে যে সবচেয়ে ঘনিষ্ঠ ছিল আমার, সে চেঁচিয়ে ওঠেঃ ‘…' না ওডা? 
অপর বান্ধবি মুখ ঝামটিয়ে উত্তর দেয়: এহন কি আর কতা কব! আমগোরে চিনব!
ধরা পড়ে গেছি; এগিয়ে যাই। এক বুক সংশয় আর লজ্জা নিয়ে জিজ্ঞেস করি, ‘কেমন আছ?' সে সেই পরিচিত ভঙ্গিমায় হেসে জবাব দেয়, ‘ভাল আছি। তুমি?' আমি কোন উত্তর দিতে পারি না। তার মুখের দিকে তাকিয়ে কী যেন খুঁজতে চেষ্টা করি। সে খুব রূপসী নয়। কিন্তু মায়াঝরা সে মুখ! আমি তৃষিতের মত তাকিয়ে থাকি। দুই হাতে ওর কাঁধ জড়িয়ে ঠোঁটে আর কপালে চুমু দিয়ে বলি, ‘তুমি আমার প্রেমিকা হবে?' তারপর ভাবতে থাকি, ও কি অবাক হল? খুব ভাল বান্ধবি হওয়া সত্ত্বেও যখন কোনদিন এইসব প্রস্তাব তাকে করিনি স্কুল জীবনে, আজ এতোদিন পর কেন হঠাৎ তা বলছি! 
যেন ওর প্রশ্নের উত্তর দিচ্ছি, কিংবা আমার এ আবেগের কৈফিয়ত দিচ্ছি, এমন সুরেই বললামঃ তুমি আমার কিশোর বেলার মানুষ। তোমাকে কাছে পাওয়া মানে আমার হারিয়ে যাওয়া সেই এক টুকরো কৈশোরকেই কাছে পাওয়া। তুমি প্রেমিকা হবে তো? তখন, ওর মুখে স্পষ্ট বিভ্রান্তির ছাপ ফুটে ওঠে।
শূন্য
মিরপুর DOHS, ঢাকা
১৫ ডিসেম্বর, '১৪।

