ধূসর পাণ্ডুলিপি—১


অবন্তী,
আজ রাতে আর ডায়েরি লেখা হল না। কাল সকালে লিখব। এই মুহূর্তে একটাই অনুভূতিঃ মানুষ বোধহয় শেষমেশ আশাবাদী প্রজাতি। একদম জনশূন্য দ্বীপের ভেতর আটকে পড়েও সে আশা করে কোন এক অলৌলিক যান এসে তাকে উদ্ধার করে নিয়ে যাবে। জীবন থেকে এ-ই বুঝলাম। 
আমি চরম মাত্রাই হতাশ। সব কিছু নিয়ে। তারপরেও স্বপ্ন দেখি লেখক হবার। আজ কাফকার একটা বই পড়ে আবার নতুন করে পুরোনো স্বপ্ন দানা বাঁধছে! 
দুইদিন যাবৎ শরীরটা ভাল যাচ্ছে না। শরীরের যে হাল, এতে মনে হয় বেশিদিন টিকব না। এমন পরিস্থিতিতে পুরাতন স্বপ্ন আবার নতুন করে ঝালাই! নিজের আশাবাদী মন দেখে নিজেই হাসি; এই শরীর নিয়েও নারী আর সাহিত্য নিয়ে অনবরত স্বপ্ন দেখে যাচ্ছি। 
যেদিন মাস্টারবেশন করি, সেদিন শরীর ভাল যায় না; আর সেই সাথে মনটাও বিষন্ন থাকে। আজ পর পর দুই বার মাস্টারবেশন করেছি। আচ্ছা, আমি তোমার দেখা কখনই পাব না এ জীবনে? স্বপ্নের চূড়ান্ত রকম না-হোক সে, অন্তত মন ভাল করে দেবার মন সুন্দর মন আর রূপসী কেউ? কে জানে! আমি এখনো আশাবাদী। জীবন যদিও আশা করার তেমন ভাল প্ল্যাটফর্ম না, তবুও মানুষ অই নিয়েই ত বেঁচে থাকে! এত সত্যের মাঝে বাস করে কী হয়? কয়েক মুহূর্তের জীবনটা কাটুক না এক আধটু মিথ্যের মায়া-কল্পনার মাঝে। 
এই একটু আগে অদ্ভুত একটা ভাবনা পেয়ে বসেছে: আমি বোধহয় বেশিদিন বাঁচব না! এই ভাবনা এসে মনে জুড়ে বসেছে, এতে সমস্যা নেই। বাজে লাগছে যে, এই ভাবনার সাথে ভয়টাও জুড়ে বসেছে। 
একবার ভাবি, মরলে, ভয়ের কী আছে! সব শেষ। আবার তা ভুলে যাই। কেন যাই, জানি না। মানুষের বাঁচার কী আকুতি! আমি মরলে কাকের কী? 
শূন্য
১৫ নভেম্বর ২০১৪
মিরপুর DOHS, ঢাকা

