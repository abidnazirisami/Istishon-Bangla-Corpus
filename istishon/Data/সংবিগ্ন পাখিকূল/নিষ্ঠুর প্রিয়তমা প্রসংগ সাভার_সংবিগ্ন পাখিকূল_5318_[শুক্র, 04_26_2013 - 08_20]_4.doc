নিষ্ঠুর প্রিয়তমা প্রসংগ সাভার


 প্রিয়তমা, তুমি কেমন আছ?
সকালে ঘুম থেকে উঠে টিভি দেখেছিলে ?
দেখেছিলে ধ্বসে যাওয়া ভবনটি ?
দেখেছিলে অগণিত লাশের মিছিল ?
দেখেছিলে স্বজন হারানো মায়ের বেদনা ? অনুভব করেছিলে ?
প্রিয়তমা, আজ থেকে কয়েক মাস আগে তোমাকে ভস্মীভূত লাশ দেখিয়েছিলাম
দেখিয়েছিলাম কিভাবে বেওয়ারিশ লাশগুলোকে কবর দেওয়া হয়েছিল!
তারা এতোটাই পুড়ে গিয়েছিল যে তাদের ধর্ম সনাক্ত করা সম্ভব হয় নি।
তাদের ধর্ম হারিয়ে গিয়েছিল !
প্রিয়তমা, নাম না জানা লাশের কি ধর্ম থাকে না ?
প্রিয়তমা, তুমি লাশগুলো সনাক্ত করতে পেরেছিলে ?
তাদের স্বজনরা পারে নি।
মৃত-বিভৎস, ভস্মীভুত লাশগুলো দেখে নিশ্চয় তুমি কয়েকরাত ঘুমোতে পারো নি।
প্রিয়তমা, সেদিনের কথা মনে পড়ে যেদিন ধ্বসে পড়া ফ্লাইওভারের নিছে লাশ হয়ে পড়েছিল আমার ভাইয়েরা ? আমার বন্ধুরা ? আমার আত্মীয় স্বজন ?
তোমার কি কিছুই মনে পড়ছে না প্রিয়তমা ?
তুমি কি এভাবেই সব কিছু একদিন ভুলে যাবে ?
তুমি কি লাশের পরে লাশ দেখতে দেখতে অভ্যস্থ হয়ে পড়েছ ?
স্বজন হারানোর বেদনা তোমাকে স্পর্শ করেনা প্রিয়তমা ?
প্রিয়তমা, তুমি এত নিষ্ঠুর কেন?

