ধর্ম ও জাতীয়তাবাদ


আমরা যারা ধার্মিক বলে নিজেদের দাবি করি তারা মোটামুটি ধর্মের একটা কাঠামো তৈরি করে নেই, যারা এ কাঠামোর বাইরে তাদের আমরা অধার্মিক হিশাবে পরিগণিত করি। একজন ধার্মিক হিন্দু তার নিজের মত একটা কাঠামো তৈরি করেন যার বাইরের লোকগুলোকে তার কাছে অহিন্দু বলে মনে হয় সে লোকটা যতই নিজেকে হিন্দু বলে দাবি করুক না কেন, একজন মুসলমান তার মত করে ইসলামের কাঠামো তৈরি করে যে লোক এ কাঠামোর বাইরে যাবে তারে অমুসলিম, নাস্তিক, কাফের অ্যাখ্যা দিতে দেরি হয় না। এ কাঠামো নির্মাণে সমাজের ধর্মীয় গুরুরা বিশেষ ভুমিকা রাখেন এবং ধর্মীয় শিক্ষার যথাযথ অভাব থাকার কারণে তারা সংকীর্ণ কাঠামো থিকা বের হতে পারে না।
আপনি যদি ভালো ধার্মিক হতে চান তাহলে আপনি যে এলাকার মানুষ সে এলাকার সংস্কৃতি আপনাকে ধারণ করতে হবে, সংস্কৃতির ধারণ ব্যতীত খাঁটি ধার্মিক হওয়া অসম্ভব। আপনি যদি খাঁটি হিন্দু হতে চান তাহলে আপনাকে বাঙ্গালি সংস্কৃতি ধারণ করতে হবে, একইভাবে আপনি যদি খাঁটি মুসলমান হতে চান তাহলে আপনাকে বাঙালি সংস্কৃতি মেনে চলতে হবে।
বাঙালি সংস্কৃতি মূলত বৌদ্ধ, জৈন, সনাতনী হিন্দু ধর্মের স্বাভাবিক বৈশিষ্ট্য হলেও ইসলাম কে এর থেকে আলাদা করা যাবে না, বরং আলাদা করাটা হবে ঐতিহাসিক ভুল। ইসলাম ছাড়া বাঙালি সংস্কৃতি সম্ভব নয়। একটা থেকে আরেকটাকে আলাদা করা উচিত নয়-বাঙালি হওয়া ছাড়া যেমন মুসলমান হওয়া যাবে না, তেমনি ইসলামকে বাদ দিয়ে বাঙালি সংস্কৃতির চিন্তা করা যায় না। বাঙালি মুসলমানদের ধর্ম হিশেবে ইসলামকে গ্রহণ করে সংস্কৃতি হিশেব আরব্য সংস্কৃতিকে বাদ দিয়ে বাঙালি সংস্কৃতিকে গ্রহণ করতে হবে।
কাজেই, আমরা আগে মুসলমান নাকি আগে বাঙালি এ ধরণের প্রশ্ন বড়ই অবান্তর বরং একটা আরেকটার পরিপূরক। 

