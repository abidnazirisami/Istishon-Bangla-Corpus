ঢাকার রাস্তাগুলো সব অনৈতিকতা শিক্ষার স্কুল!


সরকার রাজধানী ঢাকার যানজট নিরসনে একের পর এক প্রকল্প গ্রহণ করছে। বিপুল টাকা ব্যয় হচ্ছে এসব প্রকল্পে। বসানো হচ্ছে সিগনাল বাতি, টাইমার কাউন্টডাউনসহ উন্নততর প্রযুক্তি। কিন্তু সব চলছে শেষ পর্যন্ত ট্রাফিক পুলিশের বাঁশি ও হাতের ইশারাতেই। জনগণের অর্থ ধ্বংস হওয়া ছাড়া কোনো লাভ হচ্ছে না। কোটি কোটি টাকা ব্যয় হচ্ছে। কিন্তু এ থেকে এক টাকার সুবিধাও পাচ্ছে না নগরবাসী। রাজধানীর যানজট বাড়ছেই। দিনকে দিন অসহনীয় অবস্থার দিকে এগুচ্ছে যানজট পরিস্থিতি।

সড়ক ব্যবস্থাপনা ভয়ানক অব্যবস্থাপনায় নিমজ্জিত। যে যার ক্ষমতা অনুযায়ী যাচ্ছেতাইভাবে ব্যবহার করছে সড়কগুলো। কোনো নিয়মের বালাই নেই। নিয়ম ভাঙার দৌড়ে কে নেই! আইনপ্রণেতা থেকে শুরু করে আইনের শাসন প্রতিষ্ঠাকারী বিচারক, আইন প্রয়োগকারী বাহিনী, বিশ্ববিদ্যালয়ের শিক্ষার্থী, গণমাধ্যমকর্মী, বিশিষ্ট ব্যক্তি, যে যেভাবে পারছেন ব্যক্তিগত সুবিধার্থে ট্রাফিক আইন লঙ্ঘন করছেন। পরিস্থিতি এমন পর্যায়ে গিয়ে পৌঁছেছে যে, রাজধানীর সড়কগুলোকে এখন অনৈতিকতা শিক্ষার স্কুল হিসেবে অভিহিত করা যায়!
অকার্যকর সিগনাল বাতি ও টাইমার প্রহসন
আধুনিক ট্রাফিক ব্যবস্থার প্রাণভোমরা হচ্ছে সিগনাল বাতি। লাল বাতি জ্বললে দাঁড়িয়ে যায় সব যানবাহন ও পথচারী। সবুজ বাতি জ্বললে আবার চলাচল শুরু। হলুদ বাতি সতর্ক করে চালককে থেমে যাওয়ার প্রস্তুতি নেয়ার জন্য। কিন্তু রাজধানীর প্রায় সব পয়েন্টেই সিগনাল বাতি থাকলেও তা অকার্যকর হয়ে পড়ে আছে। এগুলোর কোনো ব্যবহার নেই। লাল বাতি জ্বলছে না সবুজ বাতি জ্বলছে, তার ধার কেউ ধারছে না। ট্রাফিক পুলিশ তার ইচ্ছেমতো নিয়ন্ত্রণ করছে সড়ক।
সিগনাল বাতিগুলোর উদ্দেশ্যহীনভাবে জ্বলতে থাকার মধ্যেই রাজধানীর যানজট নিরসনে শুরু হয়েছে নতুন প্রকল্প। সিগনাল বাতি প্রকল্প কেন ব্যর্থ হলো, তা থেকে কোনো শিক্ষা না নিয়ে নতুন প্রকল্পে আবার শুরু হয় অর্থব্যয়। অকার্যকর সিগনাল বাতির ওপর বসানো হয়েছে টাইমার কাউন্টডাউন ডিসপ্লে বা সময় গণনা নির্দেশক। 
টাইমারের ব্যবহার সিগনাল বাতির সঙ্গে ওতপ্রোতভাবে যুক্ত। যানবাহন যখন কোনো সিগনালে দাঁড়াবে, তখন টাইমারে দেখাবে কত সেকেন্ড পর এই সিগনালটি ছেড়ে দেয়া হবে। এর মধ্য দিয়ে চালকরা প্রস্তুত থাকতে পারবেন। এটা যে কেউ বুঝবেন, যেখানে সিগনাল বাতি অকার্যকর সেখানে টাইমার কাজ করা সম্ভবই নয়। তা-ই হলো, দেখা গেল টাইমার বন্ধ পড়ে আছে। বা কি গুনছে না গুনছে তার দিকে কারও ভ্রূক্ষেপ নেই। ট্রাফিক পুলিশই রাস্তা নিয়ন্ত্রণ করছে। 
অনৈতিকতা শিক্ষার স্কুল
রাজধানীর সড়কগুলো এখন সব অনৈতিকতা শিক্ষার স্কুল হয়ে উঠেছে। সড়কে বাতিগুলোর ভূমিকা হচ্ছে যানচলাচল ব্যবস্থা নিয়ন্ত্রণ। পাশাপাশি প্রতিটি সিগনাল বাতি আইন প্রতিষ্ঠার মাধ্যমও বটে। নাগরিকেরা সিগনাল বাতি অনুযায়ী চলাচলের মাধ্যমে নাগরিক নিয়মবিধি রপ্ত করেন। নাগরিক সমাজে চলাচল করতে গেলে যে হুটহাট যা খুশি করা যায় না, বরং কতিপয় নির্দিষ্ট নিয়ম মেনে চলতে হয়, সেই শিক্ষার বড় একটি উপায় হচ্ছে সড়কের এই লাল-সবুজ বাতিগুলো।
কিন্তু ঢাকায় দেখা যায়, সিগনাল বাতি অকার্যকর। এর কারণ কী জিজ্ঞেস করলেই উত্তর আসে যে, দফায় দফায় ভিভিআইপি প্রটোকল দিতে গেলে আর কোনোভাবেই সিগনাল বাতির সময় মাপ ঠিক রাখা সম্ভব না। একজন ভিভিআইপি আসার জন্য যদি একপাশের রাস্তা খোলা রেখে অপর পাশের লেনগুলোকে বন্ধ করে দেয়া হয়, তখনই সিগনাল বাতি অচল হয়ে যায়। এর প্রভাব পড়ে আশেপাশের সিগনালগুলোতেও। সেদিক থেকেও বাধ্য হয়ে গাড়ি চলাচল বন্ধ রাখতে হয়। ফলে সিগনাল টাইমিং অকার্যকর হয়ে যায়। তাকে পুনরায় ঠিক করতে হয়। এটা করতে গেলে আবার পুরো শহরের সিগনাল ব্যবস্থাতে হস্তক্ষেপ করতে হয়।
প্রকট ভিভিআইপি সমস্যার সঙ্গে যোগ হয় অন্যান্য ক্ষমতাসীনদের ক্ষমতা চর্চাও। যে বিচারপতিরা আইন প্রতিষ্ঠা করেন, তারা রাস্তার উল্টোপাশ দিয়ে চলাচল করেন। সংসদের আইনপ্রণেতারা, মন্ত্রীরা, প্রশাসনের উচ্চপদস্থরা, সশস্ত্র বাহিনীর কর্মকর্তারা, পুলিশ, সেনাবাহিনী, বিজিবির গাড়ি চলে তাদের প্রয়োজনমাফিক। টিভি চ্যানেল, বিশ্ববিদ্যালয় ও শিক্ষাপ্রতিষ্ঠানের গাড়িগুলো চলে উল্টো পথে। ট্রাফিক আইন তাদের ক্ষেত্রে প্রযোজ্য হয় না। এরকম পরিস্থিতিতে সিগনাল ব্যবস্থা চালু রাখা যায় না।
সবচেয়ে বাজে পরিস্থিতি তৈরি করে মোটর সাইকেল। ভয়াবহ ঝুঁকিপূর্ণ এ বাহনটি যানজটের এ শহরে চলে রাস্তা ও ফুটপাত মিলিয়ে। মোটর সাইকেল আরোহীদের কোনো আইন মানতে হয় না। এক হাত-আধাহাত জায়গা, সুযোগ পেলেই, ট্রাফিক পুলিশ সিগনাল ছাড়ল কিনা তার কোনো তোয়াক্কা না করেই মোটর সাইকেল ঢুকে যায়। এর চালকেরা খুশিমতো হর্ন বাজান, হুট করে গতি বাড়ান, দুই গাড়ির মধ্য দিয়ে বিরাট গতিতে বেরিয়ে যাওয়ার চেষ্টা করেন, ফুটপাতে উঠলে হর্ন বাজিয়ে মানুষকে আতঙ্কিত করেন। মোটর সাইকেল আরোহীদের ধাক্কায় প্রতিদিন অসংখ্য মানুষ আহত হন। এদের মধ্যে কতজন যে পঙ্গু হন, তার হিসাব পাওয়া যাবে না। অধিকাংশ ক্ষেত্রে মোটর সাইকেল আরোহীরা রাজনৈতিক পরিচয়ে চলেন। লাইসেন্স বা কাগজপত্র থাকে না, হেলমেট একজনের থাকলে আরেকজনের থাকে না। পুলিশ ধরলে ক্ষমতাসীন দলের কোনো নেতার পরিচয় দেন। এর বাইরে মোটর সাইকেলে ব্যাপক হারে ব্যবহৃত হয় প্রেস স্টিকার, যার বিরাট অংশই ভুয়া। এর সঙ্গে যোগ হয় পুলিশের চাঁদাবাজি। কিছু টাকা খরচ করা গেলে আইন কোনো বিষয় না!
প্রায় সবাই এখানে যত্রতত্র গাড়ি পার্কিং করেন। খ্যাতনামা প্রতিষ্ঠানগুলো রাস্তা দখল করে গাড়ি পার্ক করে। যার যেখানে ইচ্ছে, সেখানেই গাড়ির গতি কমিয়ে ওঠা-নামা করেন। বাসগুলো ইচ্ছে হলেই দাঁড়িয়ে যায়, লোক ওঠায়। ব্যস্ত সড়কের একপাশে চেপে গিয়ে অনেকেই প্রাইভেট কার থামিয়ে গাড়ির ভেতরে বসেই ফুটপাতের দোকানগুলো থেকে সদাই করেন। কারও ইচ্ছে হলো তো গাড়িটা একটু চাপিয়ে রাস্তার ওপর রেখেই কাজ সারতে চলে গেলেন। এগুলো এখন স্বাভাবিক এবং সাধারণ নিয়ম!
এ দেশে যে বিদেশিরা আসেন, তারা এসব দেখে অবাক হন। এমনটা কীভাবে সম্ভব, তাই হতবাক হয়ে ভাবতে বসেন। এদেশ সম্পর্কে তখন তারা নেতিবাচক মূল্যায়ন করেন। এখানকার মানুষদের স্বেচ্ছাচারী, অসভ্য ভাবতে শুরু করেন। স্বাভাবিকভাবেই এসব দেখে এখানে বিনিয়োগ করা বা এখানকার উন্নয়নের ভাবনা চিন্তা ত্যাগ করেন অনেকেই। কারণ এখানে আইনের কোনো বালাই নেই।
আমাদের শিশুরা সড়কের এই অব্যবস্থাপনার মধ্য দিয়েই বড় হচ্ছে। শৈশব থেকে তারা দেখছে লাল বাতি জ্বললেও গাড়ি চলে। এর অর্থ দাঁড়ায়, নিয়ম না মানাটা দোষের কিছু না। বরং নিয়ম মানতে গেলেই বিপত্তি। এভাবে অনৈতিকতা শিক্ষার হাতেখড়ি হচ্ছে। সড়কের অব্যবস্থাপনার ফলে একটি গাড়ি যখন সুযোগ পেলেই উল্টোপাশ দিয়ে চলতে শুরু করে, তখন যাত্রীরা যানজট থেকে মুক্তি পেয়ে হাঁফ ছেড়ে বাঁচে। কিন্তু ওই গাড়িতে থাকা শিশুটির মনস্তত্ত্বে এর প্রভাবটা হয় নেতিবাচক। নিজের সুবিধার জন্য নিয়ম লঙ্ঘন করার মতো অনৈতিকতা তাদের মধ্যে যৌক্তিক ভিত্তি পায়। এভাবে রাজধানীর সড়কগুলো হয়ে উঠছে অনৈতিকতা শিক্ষার স্কুল। আর এই স্কুলের শিক্ষকরা হচ্ছেন ক্ষমতাধর নানা পেশার পদস্থরা।
যানজট নিরসনের প্রতিশ্রুতি সরকারের এমপি, মন্ত্রী ও পদস্থ কর্মকর্তারা সর্বদাই দিচ্ছেন। বিপরীতে জনগণের অর্থের অপব্যয় ছাড়া কোনো অগ্রগতি নেই। কোটি কোটি টাকা ব্যয় করে টাইমার ও সিগনাল বাতি বসানো হলেও যানজট পরিস্থিতির কোনো উন্নতি ঘটেনি। এক টাকার সুবিধাও এ থেকে পায়নি সাধারণ মানুষ। এক শ্রেণীর কর্মকর্তার দুর্নীতি ও সমন্বিত পরিকল্পনার অভাবেই এই অপচয় ঘটছে। কিন্তু যানজট সমস্যা সমাধানের কোনো উপায় মিলছে না। এই পরিস্থিতির সমাধানে সবচেয়ে বেশি দরকার হচ্ছে ট্রাফিক আইন পালনের বাধ্যবাধকতা প্রতিষ্ঠা। ট্রাফিক আইন সবার জন্য কার্যকর করা গেলে এবং তার সঙ্গে সুসমন্বিত কিছু উদ্যোগ গৃহীত হলে এই সমস্যা কাটিয়ে ওঠা সম্ভব।

