সিটি নির্বাচন ঘিরে দুই পক্ষের গোপন পরিকল্পনা!


সিটি কর্পোরেশন নির্বাচন ঘনিয়ে আসছে। সরকারের ঊর্ধ্বতনরা যেকোনো মূল্যে দ্রুতই এ নির্বাচন অনুষ্ঠানে বদ্ধপরিকর। এহেন পরিস্থিতিতে বিভিন্ন মহল থেকে অভিযোগ উঠেছে, সরকার তার বিরোধীপক্ষ ২০ দলকে ঘায়েলের কৌশল হিসেবেই এ সময়ে নির্বাচনের আয়োজন করছে। জল্পনা কল্পনা চলছে এর বিপরীতে ২০ দলের পরিকল্পনা কী হবে! এ বিষয়ে আমরা কথা বলেছি বিএনপি ও আওয়ামী লীগের নীতিনির্ধারক পর্যায়ের নেতৃবৃন্দ এবং সম্ভাব্য প্রার্থীদের সঙ্গে। এসব সূত্র ও দায়িত্বশীলদের মন্তব্য থেকে এ নির্বাচনকে ঘিরে সরকার ও বিরোধী পক্ষের পাল্টাপাল্টি পরিকল্পনা সম্পর্কে অনেক তথ্য বেরিয়ে এসেছে।

বিএনপির গোপন পরিকল্পনা
বিএনপির কাছে এই বার্তা পরিষ্কার যে, সরকার তাদের আন্দোলনকে নস্যাৎ করতেই এ নির্বাচনের আয়োজন করছে। ফলে এখনও পর্যন্ত এই নির্বাচন নিয়ে বিএনপির কোনো আগ্রহ দেখা যায়নি। তবে বিএনপি নেতারা জানিয়েছেন, তারা পরিকল্পনায় ব্যস্ত আছেন। দলটির কয়েকজন নেতার সঙ্গে কথা বলে জানা গেছে, সুষ্ঠু পরিবেশ না থাকলে এই নির্বাচনে তারা অংশ নেবেন না।
বিএনপি নেতাদের সঙ্গে কথা বলে জানা যায়, এখন পর্যন্ত তাদের কৌশল হচ্ছে, এ বিষয়ে মতামত না দেয়া এবং পর্যবেক্ষণ করা। তাদের সামনে বেশ কয়েকটি বিকল্প আছে। এগুলো নিয়ে তারা গভীরভাবে ভাবছেন। এমন সিদ্ধান্ত নেয়া হতে পারে যে, ঢাকা-চট্টগ্রামের ভোটারদের কাছে বার্তা পাঠানো হবে যাতে করে কেউ ভোট কেন্দ্রে না যান। এই সরকারের অধীনে কোনো নির্বাচনে যেন কেউ ভোট না দেন। সেক্ষেত্রে এই চেষ্টা করা হতে পারে, যেন জাতীয় নির্বাচনের মতো এই নির্বাচনেও সরকার দলীয় প্রার্থীরা ৫ শতাংশের বেশি ভোট না পান, এটা নিশ্চিত করতে হবে। এটাই প্রধান কৌশল। এজন্য যা করা দরকার করতে হবে। এর মাধ্যমে এই নজির স্থাপন করা যাবে যে, এ সরকারের অধীনে নির্বাচন হলে ৫ শতাংশ ভোটও পড়ে না। এটা সরকারের সব পরিকল্পনাকে নস্যাৎ করে আন্তর্জাতিক নেতৃবৃন্দের কাছে এই বার্তা পাঠাবে যে, এ সরকার জনগণের প্রতিনিধিত্ব নিশ্চিত করতে পারে না। এটাই বিএনপির মূল এবং গোপন পরিকল্পনা। 
তবে এই পরিকল্পনা কতখানি কার্যকর করা যাবে, তা নিয়ে দলের হাইকমান্ড চিন্তিত। তাই নির্বাচনে প্রার্থী দেয়ার কথাও ভাবা হচ্ছে। তবে সেক্ষেত্রে জয়ের নিশ্চয়তা চান বেগম জিয়া। বিএনপির একটি পক্ষ মনে করছে, সিটি নির্বাচনে জিততে পারলে সরকারের কোমর ভেঙে যাবে। এসব নেতার বক্তব্য হচ্ছে, ভোট হলে বিএনপির প্রার্থীরাই জয়লাভ করবে। এতে নেতা-কর্মীদের মনোবল চাঙ্গা হবে। আবার ভোটকে উদ্দেশ্য করে আত্মগোপনে থাকা নেতা-কর্মীরাও রাজপথমুখী হবেন। ঢাকায় বিএনপির দুজন মেয়র হলে ভবিষ্যতে আন্দোলনেও গতি আসবে। তবে দলের অন্য একটি পক্ষ মনে করে, নির্বাচনে জিতে লাভ নেই। প্রার্থীদের ওপর নতুন করে হামলা-মামলা নেমে আসবে। 
নাগরিক ঐক্যের আহ্বায়ক মাহমুদুর রহমান মান্না ও গোলাম মাওলা রনি সিটি কর্পোরেশনের নির্বাচনে প্রার্থী হতে চাইছেন। মান্না বিএনপির সমর্থন পাওয়ার জন্য চেষ্টাও করেছেন। এই দুই প্রার্থীকে হেভিওয়েট ভাবা হচ্ছে। তবে শেষ পর্যন্ত মান্নাকে হয়তো সরকার ভোটে দাঁড়াতে দেবে না বলেই মনে করছেন বিএনপি নেতারা। 
দলের স্থায়ী কমিটির সদস্য লে. জে. (অব.) মাহবুবুর রহমান বলেছেন, ‘আমরা এখন ছোট নির্বাচন নিয়ে ভাবছি না, বড় নির্বাচন নিয়ে ভাবছি। যে দেশে জাতীয় সংসদ নির্বাচনে ৫ শতাংশ ভোট পড়ে না কিন্তু সরকার নির্বাচিত হয়ে যায়, সে দেশে সিটি কর্পোরেশনের মতো স্থানীয় সরকার নির্বাচনের গুরুত্ব কতটুকু? আগে জাতীয় সংসদ নির্বাচন নিয়ে যে কেলেঙ্কারি আওয়ামী লীগ করেছে, তার সমাধান হতে হবে। ইতিপূর্বে আমাদের দলের নেতারা নির্বাচনে দাঁড়িয়েছেন এবং বিপুল ভোটে জয়লাভ করেছেন। তাদের সবাইকে মামলা দেয়া হয়েছে। সরকারি আদেশে ওইসব সিটির মেয়র পদ শূন্য করা হয়েছে। বাংলাদেশে অতীতেও সরকারবিরোধী আন্দোলন হয়েছে। কিন্তু কোনো সরকারই তার বিরোধী পক্ষের জনপ্রতিনিধিদের আসন শূন্য করার মিশনে এভাবে নামেনি। পরিস্থিতি এরকম হলে তো নির্বাচনে অংশ নেয়া বিরাট বিপদ। যিনি ভোটে দাঁড়াবেন, তিনি নতুন করে মামলা খাবেন। জিতলে জেলে যাবেন এবং তার পদ শূন্য হয়ে যাবে।' 
তিনি আরো বলেন, 'উপজেলা ও পৌর পর্যায়ের নির্বাচনে অংশগ্রহণের পর প্রথম দিকে সব ভোট আমাদের দিকেই ছিল। পরে সরকারি দলের ক্যাডাররা ভোটকেন্দ্র দখলে নেয়। তখন আমাদের কোনো প্রার্থীকেই আর জয়লাভ করতে দেয়া হয়নি। সর্বশেষ যেভাবে কেন্দ্র দখল করে ব্যালট বাক্স ছিনতাই ও জাল ভোট দেয়া হয়েছে, ডিসিসি কিংবা সিসিসি নির্বাচনেও একই ধরনের অপচেষ্টা চালাবে সরকার। দেশে এখন ফ্যাসিবাদের রাজত্ব চলছে। এ অবস্থায় আন্দোলন চলে, নির্বাচন না। জনগণ তাদের বর্জন করবে।’
নির্বাচনকে কেন্দ্র করে বিএনপিতে এক ধরনের অস্বস্তি আছে। অনেকেই মনে করছেন, নির্বাচন বয়কট কোনো সমাধান নয়। অতীতে নির্বাচনে অংশ না নেয়ায় দলকে চরম মাসুল দিতে হয়েছে। তাছাড়া এটা স্থানীয় সরকার নির্বাচন। এর আগেরটিতে দল অংশ নিয়েছিল। এখন না বলাটা ঠিক হবে না। এ পরিস্থিতিতে সবাই তাকিয়ে আছে কেন্দ্রের দিকে। তবে বিএনপি নেতাদের অনেকেই মনে করেন নির্বাচন আদৌ হবেই না!
ভোট না ও হতে পারে!
বিএনপির অনেক নেতা মনে করেন, আন্দোলন যেকোনো সময় মোড় নিতে পারে। সরকার এমনিতেই একের পর এক স্বৈরতান্ত্রিক সিদ্ধান্ত নিচ্ছে। যেকোনো সময় গণরোষের তীর সরকারের ওপর আছড়ে পড়তে পারে। তাতে করে নির্বাচন বানচাল হয়ে যাওয়ার রয়েছে সমূহ সম্ভাবনা। সরকারপক্ষও নির্বাচন বানচালের এই ভাবনাকে একেবারে উড়িয়ে দিচ্ছে না। টানা অবরোধ ও হরতাল পরিস্থিতির মধ্যে উত্তেজনাকর যেকোনো পরিস্থিতিই নির্বাচন অনুষ্ঠানে বাধা হয়ে উঠতে পারে বলে আশঙ্কা করছে স্বয়ং নির্বাচন কমিশন।
এর বাইরে ইস্যু হিসেবে কাজ করছে বিএনপি নেত্রীর বিরুদ্ধে জারি হওয়া গ্রেফতারি পরোয়ানা! এই পরোয়ানাকে কেন্দ্র করে নেয়া পরবর্তী পদক্ষেপও ভোটের সময় নির্ধারণে প্রভাব ফেলতে পারে বলে নির্বাচন কমিশন আশঙ্কা প্রকাশ করেছে। তাছাড়া ভোটের সময়কে কেন্দ্র করে শিক্ষা মন্ত্রণালয়ের সঙ্গে নির্বাচন কমিশনের বৈঠকে উঠে আসা বিষয়গুলোও সবাইকে ভাবাচ্ছে। তাছাড়া শত শত প্রার্থীর ব্যক্তিগত নিরাপত্তার প্রশ্নটিও চলে আসে। নির্বাচনের সময় নির্বাচন কমিশন কীভাবে এসব রাজনৈতিক সন্ত্রাস দমন করবে, তা-ও নির্বাচন অনুষ্ঠানের বাধা হিসেবে আলোচিত হচ্ছে।
সরকারের পরিকল্পনা
সিটি কর্পোরেশন নির্বাচনকে কেন্দ্র করে দুই জোটের মধ্যেই চলছে পাল্টাপাল্টি পরিকল্পনা। সরকার পক্ষের পরিকল্পনা সম্পর্কে সবাই কম বেশি পরিষ্কার। সিটি নির্বাচন যেহেতু দলীয় নির্বাচন নয়, তাই বিএনপি চাইলেও এ নির্বাচনে অংশ নেবে না বলে কোনো ঘোষণা দিতে পারবে না। দিলে সেটা বেআইনি হবে। আবার এরকম সময়ে সিটি কর্পোরেশনের মতো বড় আকারের একটি নির্বাচন আয়োজন করতে পারলে বিএনপির বর্তমান আন্দোলনকে অনেকটা পাশ কাটানো যাবে। দেশের মানুষের দৃষ্টি আন্দোলন থেকে সরিয়ে নির্বাচনের দিকে নিয়ে আসা যাবে। নির্বাচনের উত্তেজনায় বড় দুই শহর থেকে হরতাল ও অবরোধের প্রভাব মুছে যাবে। গণমাধ্যমেও হরতাল ও অবরোধের খবর প্রাধান্য পাবে না, তার জায়গা দখল করবে নির্বাচনের খবর। আবার সফলভাবে একটি নির্বাচন আয়োজন করতে পারলে বিশ্ব নেতৃবৃন্দের কাছে এই তথ্য পৌঁছে দেয়া যাবে যে, বর্তমান সরকার সঠিক পথেই এগুচ্ছে- দেশে স্বাভাবিক পরিস্থিতি জারি আছে এবং সরকারের অধীনে সুষ্ঠু নির্বাচন হওয়া সম্ভব। আওয়ামী লীগ ও তার নেতৃত্বাধীন ১৪ দলীয় জোটের জন্য এতসব সম্ভাবনা বিরাজ করছে এই নির্বাচনের ভেতর।
সরকারপক্ষ নির্বাচন নিয়ে যাতে কোনো প্রশ্ন না ওঠে, সেজন্য শুরুতেই এক মোক্ষম চাল দিয়েছে বলে ধারণা করছেন রাজনৈতিক বিশ্লেষকরা। শুরুতেই প্রার্থী ঠিক করে দিয়ে আওয়ামী লীগ নির্বাচনী কর্মকাণ্ডের সূত্রপাত ঘটিয়ে দিয়েছে। অন্যদিকে দল থেকে আরও যারা প্রার্থী হতে ইচ্ছুক, তাদেরকেও কোনোভাবে বাধা দেয়া হয়নি। ফলে এক আওয়ামী লীগের ভেতর থেকেই অনেক প্রার্থী উঁকি দিচ্ছেন। তাদের পোস্টার ও বিলবোর্ডে ঢেকে যাচ্ছে নগরী। বিভিন্ন এলাকায় চলছে শোডাউন। ছড়িয়ে পড়ছে নির্বাচনী আমেজ। বিএনপির প্রার্থী না থাকলে আওয়ামী লীগের প্রার্থীদের মধ্যেই হাড্ডাহাড্ডি লড়াই হবে, এমন উত্তেজনা ইতিমধ্যে বেশ খানিকটা ছড়িয়ে পড়েছে। এর মধ্য দিয়ে সিটি নির্বাচনকে কেন্দ্র করে আওয়ামী লীগের প্রাথমিক পরিকল্পনা অনেকখানি সফল বলে মানছেন রাজনীতির বোদ্ধারা।
অনেকে মনে করছেন, নির্বাচনে শেষ পর্যন্ত বিএনপি আসবে না জেনে সরকার তার দলের বিদ্রোহী প্রার্থীদের গুরুত্ব বাড়াতেই আগেভাগে দুজনের নাম ঘোষণা করেছে। ধারণা করা হচ্ছে, বিএনপি যদি প্রার্থী না দেয়, তাহলে আওয়ামী লীগ সবার ওপর থেকেই সমর্থন প্রত্যাহার করে নেবে। কাউকেই সমর্থন দিবে না। তখন তারা চাইবে হাড্ডাহাড্ডি লড়াই করেই প্রার্থীরা জিতে আসুক। কারণ যিনিই জিতবেন, তিনিই তো দলের লোক!
সরকারের গোপন পরিকল্পনা
সরকার ইতিমধ্যে তার অনেকগুলো কৌশল প্রয়োগ করে সাফল্য পেয়েছে। তবে সিটি নির্বাচনকে ঘিরে সরকারের কিছু গোপন পরিকল্পনা রয়েছে বলে জানা গেছে। পরিস্থিতি নিয়ন্ত্রণের বাইরে গেলে সরকার বেশ কিছু পদক্ষেপের কথা আগে থেকেই ভেবে রেখেছে বলে কয়েকটি সূত্র জানিয়েছে।
নির্বাচন বিধি অনুযায়ী, ভোটের সময় নির্বাচন কমিশনের অধীনে থাকবে ঢাকা ও চট্টগ্রাম। ভোটকে কেন্দ্র করে স্বাভাবিকভাবেই মাঠে থাকবে অতিরিক্ত পুলিশ ও বিজিবি। চলবে অস্ত্র উদ্ধার ও নাশকতা দমনের লক্ষ্যে নানামুখী অভিযান। এমনকি নামতে পারে সেনাবাহিনীও। এসব বাহিনীকে কাজে লাগিয়ে নির্বাচনকে উপলক্ষ করে বিরোধী জোটের আন্দোলনে দমন-পীড়ন চলতে পারে। গ্রেফতার হতে পারেন আন্দোলনকারী দলের আরও বেশিসংখ্যক কর্মী। নির্বাচনের উত্তেজনার মধ্যে নির্বাচনী অভিযান হিসেবে আইনশৃঙ্খলা বাহিনীর এসব তৎপরতা নিয়ে নেতিবাচক কথাও আসবে কম। এর দায়ও সরকারের ঘাড়ে আসবে না। কার্যত তখন কর্তৃত্ব থাকবে নির্বাচন কমিশনের হাতে। এ পরিকল্পনা সফল হলে ভোটের শেষে সরকার দলীয় প্রার্থীর জয়ের পাশাপাশি বিরোধী জোটের ভঙ্গুর দশাও প্রত্যক্ষ করবে সবাই।
এর বাইরে সরকার ভাবছে, বিএনপি-জামায়াত ভোটে প্রার্থী সমর্থন না দিলে নাশকতার শঙ্কা বেড়ে যাবে। এজন্যই তারা এক দিনের মধ্যেই নির্বাচন অনুষ্ঠান করতে চায়। সেক্ষেত্রেও জটিলতার আশঙ্কা থেকে যাচ্ছে। ঢাকা ও চট্টগ্রাম মহানগরের বাইরে থেকে পুলিশ ফোর্স আনতে হবে। তাতে করে যেসব এলাকা থেকে পুলিশ সরিয়ে আনা হবে সেসব স্থানে হামলা হতে পারে। এমনকি সরকারি দলের নেতারাও টার্গেট হতে পারেন। এসব দিক বিবেচনা করে আওয়ামী লীগ নির্বাচনের সময়ে সারা দেশে দলীয় শক্তি মাঠে রাখার কথা ভাবছে।
আইন মোতাবেক সিটি কর্পোরেশন নির্বাচন নির্দলীয় ভিত্তিতেই অনুষ্ঠিত হয়। কিন্তু বাস্তবে রাজনৈতিক দলগুলো এতে অংশ নিয়ে থাকে। দলীয়ভাবে মনোনয়ন দেয়া হয়, দল থেকে আর্থিক সহায়তাও প্রদান করা হয়। শুধু দলীয় মার্কাটা পান না প্রার্থীরা। দলের সংযোগের কারণেই এই নির্বাচন এত বড় ও গুরুত্বপূর্ণ হয়ে ওঠে। তাছাড়া এবারের নির্বাচন এমন এক রাজনৈতিক পরিস্থিতির মধ্যে অনুষ্ঠিত হতে যাচ্ছে, যখন কিনা দুই প্রধান রাজনৈতিক পক্ষই ঢাকা ও চট্টগ্রামের কর্তৃত্ব নিতে মরিয়া। এরকম সময়ে এই নির্বাচনকে ঘিরে এর চেয়েও ভয়াবহ পরিকল্পনা হওয়া সম্ভব বলে মনে করছেন বিশ্লেষকরা। যার দুর্ভোগ বইতে হতে পারে নির্বাচনী এলাকার জনগণকে!

