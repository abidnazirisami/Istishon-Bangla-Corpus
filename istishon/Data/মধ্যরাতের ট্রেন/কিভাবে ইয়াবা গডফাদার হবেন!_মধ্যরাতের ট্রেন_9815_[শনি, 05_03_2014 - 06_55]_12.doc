কিভাবে ইয়াবা গডফাদার হবেন!



ইয়াবা নিয়ে সাম্প্রতিক সময়ে তোলপাড় শুরু হয়েছে। ইয়াবা এদেশে নতুন কিছু না। সকলেই জানে, কোথা থেকে কী হচ্ছে! তবু আইনি রাখঢাকের ফলে জনগণের কাছে পুরো বিষয়টা অস্পষ্ট। আমরা কয়েকজন কক্সবাজার গিয়ে ইয়াবা পরিস্থিতি পর্যবেক্ষণ করেছি। ইয়াবা গডফাদাররা কিভাবে বেড়ে ওঠে, কিভাবে কাজ করে তা অনেকেই জানেন না। ব্লগারদের এ সম্পর্কে কিছু অবহিত করতে চাই।
ইয়াবা বহনকারি ১’শ জনের মধ্যে ৯০ জনই রোহিঙ্গা। কম টাকায় ঝুঁকিপূর্ণ এ কাজে রোহিঙ্গাদের সহজেই ভেড়ানো যায় বলে ইয়াবা গডফাদার গড়ে ওঠার তেমন কোনো বাধা নেই। ওপার থেকে চালান রেডি। এদিকে সাপ্লায়ার রেডি। শুধু প্রশাসন ম্যানেজ হলেই হলো। ঝামেলা হলে ধরা পড়ে রোহিঙ্গারা। কিন্তু সব সময় আড়ালেই থেকে যান ইয়াবা গডফাদাররা। 
কে জানে কেন, সরকার এবার ইয়াবা বহনকারীদের পাশাপাশি ইয়াবার গডফাদারদের বিরুদ্ধে জিরো টলারেন্স ঘোষণা দিয়ে সাঁড়াশি অভিযান শুরু করেছে। এতে করেও স্থানীয় জনগণ স্বস্তি পাচ্ছেন না। তারা ভাবছেন, কিছুদিনের মধ্যেই পরিস্থিতির নিয়ন্ত্রণ নিয়ে নেবে ইয়াবা গডফাদাররা। কারা এই ইয়াবার গডফাদার? কী তাদের ক্ষমতার উৎস!
স্বরাষ্ট্র মন্ত্রণালয়ের পুরনো একটি গোপন নথি (স্মারক নং স্ব:ম:(সীমান্ত-২)/পাচার-০৩/২০০৯/৩১০) থেকে জানা যায়, বাংলাদেশে ইয়াবা ব্যবসার গোড়াপত্তন করেন টেকনাফের বাসিন্দা রমজান আলী ওরফে একটেল রমজান। আর এই ব্যবসা করেই বিত্তহীন থেকে স্বল্প সময়ে বিত্তশালীতে পরিণত হন। তার দেখানো এই পথ অনুসরণ করে আরো অনেকে রাতারাতি কোটিপতি হয়েছেন। 
বহুল আলোচিত সংসদ সদস্য আবদুর রহমান বদি গত কয়েক বছরে ইয়াবা পাচারের একটি শক্তিশালী নেটওয়ার্ক গড়ে তুলেছেন। এই নেটওয়ার্ক তৈরিতে লাগে অস্ত্রশস্ত্র ও থানা পুলিশ ম্যানেজের ব্যবস্থাপনা আর কাঁড়ি কাঁড়ি টাকা। এগুলো দেখাশোনার জন্য গডফাদারের নিজস্ব বিশ্বস্ত কয়েকজন লোকের দরকার পড়ে। বদি তার আপন ভাই মো. আব্দুল শুক্কর ও মৌলভি মুজিবুর রহমান এবং আরো দুই সৎ ভাই আবদুল আমিন ও ফয়সাল রহমানকে নিয়ে এই ইয়াবা ব্যবসা করেন। 

ইয়াবা সম্রাট আবদুর রহমান বদি (এম.পি)
চার ভাই ছাড়াও বদির ইয়াবা নেটওয়ার্কে যুক্ত রয়েছেন তার বেয়াই আখতার কামাল, শাহেদ কামাল, মামা হায়দার আলী, মামাতো ভাই কামরুল ইসলাম রাসেল। ভয়ঙ্কর এই মাদক ব্যবসার সঙ্গে যুক্ত করেছেন বোনের ছেলে নীপুকে। স্বরাষ্ট্র মন্ত্রনালয় পাঠানো বারো শতাধিক ইয়াবা ব্যবসায়ীর তালিকায় ওপরে উল্লেখিত সবার নামই আছে।
গত রবিবার সকালে আবদুর রহমান বদির এপিএস ও টেকনাফ উপজেলা সেচ্ছাসেবক লীগের সভাপতি জাকির হোসেন জাকু ক্রসফায়ারে নিহত হন। এ ঘটনার পর কক্সবাজার ৪ আসনের সাংসদ বদি হার্টের অসুখের নাম করে রাজধানীর এ্যাপোলো হাসপাতালে ভর্তি হন। আর অন্যান্য ইয়াবা গডফাদারা এলাকা থেকে সটকে পড়েন। কেউ কেউ বিদেশেও পালিয়ে গেছেন বলে এলাকাবাসী ও আইন-শৃঙ্খলা বাহিনী মনে করছে।
স্থানীয়রা জানিয়েছেন, এভাবেই ইয়াবা ব্যবসার নিয়ন্ত্রণ একদল থেকে আরেকদলের কাছে যায়। হয়তো সরকারের ওপর মহল থেকে নতুন কেউ টেন্ডার নিয়ে নিয়েছেন। অথবা গডফাদারদের সঙ্গে অন্যদের স্বার্থের দ্বন্দ্ব তৈরী হয়েছে। স্থানীয় এক্টি কলেজের একজন প্রভাষক নাম না প্রকাশের শর্তে বলেন, এখন নতুন লোক ঢুকছে। পুরনো কিছু বদল হচ্ছে। বদি যদি থাকে এই ব্যবসায়, তাহলে তাকে লাইসেন্স রিনিউ করতে হবে। লাইসেন্স কারা দেয় জিজ্ঞেস করলে তিনি বলেন, সরকার থেকে দেয়। তিনি জানান, স্বরাষ্ট্রমন্ত্রীর কক্সবাজার সফরের পর থেকেই এই অবস্থা। 
এ বিষয়ে জানতে চাইলে বাংলাদেশ বর্ডার গার্ড ৪২ ব্যাটালিয়ানের পরিচালক লে. কর্ণেল মো. আবুজার আল জাহিদ বলেন, ‘ইয়াবা ব্যবসা করার জন্য অর্থ ও প্রভাবের প্রয়োজন। এ অর্থ ও প্রভাব যাদের রয়েছে তারাই ইয়াবা ব্যবসা করে থাকে। মিয়ানমার থেকে আগত যেসব রোহিঙ্গা মুসলমিরা উখিয়ার দুটি ক্যাম্পসহ কক্সবাজারের বিভিন্নস্থানে বাস করছেন তারা অত্যন্ত দরিদ্র্য। এ কারণে তাদেরকে খুব কম টাকা দিয়ে ইয়াবা বহন করানো সম্ভব হয়। কিন্তু ব্যবসার নিয়ন্ত্রণটা থাকে এদেশের গডফাদারদের হাতেই।’
গডফাদার এখন কারা তা জানা থাকা দরকার। গডফাদারদের মধ্যে ক্ষমতাসীন দলের প্রভাবশালী এমপি হওয়ায় আবদুর রহমান বদির নামটাই বেশি এসেছে গণমাধ্যমে। এ কারণে তিনি সমালোচিতও হয়েছেন। এমপি বদির দিকে সব সমালোচনা থাকায় একরকম আড়ালেই থেকে গেছেন বাংলাদেশের সব থেকে বড় ইয়াবা গডফাদার হাজী সাইফুল করিম। টেকনাফ থানার শিলবুনিয়া পাড়ার ডা: হানিফের সন্তান হাজী সাইফুল। সূত্র জানায়, হাজী সাইফুলের আমদানী ও রপ্তানির ব্যবসা রয়েছে। তার নিজস্ব কয়েকটি জাহাজ রয়েছে। মিয়ানমার থেকে মাছ, কাঠ সহ বিভিন্ন পন্য আমদানি করেন হাজি সাইফুল। এ ছাড়াও সি এন্ড এফের ব্যবসা রয়েছে তার।
স্থানীয় ইয়াবা বহনকারী (ড্রাগ কেরিয়ার) ও গোয়েন্দা সূত্র নিশ্চিত করেছে, ইয়াবার এই প্রধান গডফাদার নিজের জাহাজ দিয়ে চট্টগ্রাম বন্দরে ইয়াবা পৌঁছে দেয় দেশ ও মধ্যপ্রাচ্যে পাচার করার জন্য। এ ছাড়া যশোরের বেনাপোল হয়েও ইয়াবা পাচার করেন তিনি। দেশের মধ্যে ঢাকা ও খুলনায় মাঝারি ইয়াবা ডিলারদের তিনি ইয়াবা সরবরাহ করেন। আর এ কাজে তাকে স্থানীয় প্রশাসন সহায়তা দিয়ে এসেছে। এমন কী এই ইয়াবা গডফাদারের বাসায় নিয়মিত খাওয়া দাওয়া সারেন স্থানীয় প্রশাসনের কতিপয় সদস্য। 
স্বরাষ্ট্রমন্ত্রণালয়ের তালিকাভুক্ত ইয়াবা ব্যবাসায়ী হওয়ার পরও এখন পর্যন্ত একবারও তাকে সুনির্দিষ্ট অভিযোগে গ্রেপ্তার করেনি স্থানীয় পুলিশ। সম্প্রতি অভিযান শুরু হলে সটকে পড়েন হাজী সাইফুল। তার ঘনিষ্ঠজনেরা জানিয়েছেন, হাজি সাইফুল এখন মধ্যপ্রাচ্যে অবস্থান করছেন। 
এ ছাড়া সরকারি দলের রাজনীতির অনেকেই জড়িয়ে পড়েছেন ভয়ঙ্কর এই মাদক ব্যবসার সঙ্গে। এর মধ্যে রয়েছেন কক্সবাজারের সাবেক এমপি অধ্যাপক মোহাম্মদ আলীর পুত্র মোহাম্মদ রাশেদ, টেকনাফ উপজেলা যুবলীগের সাধারণ সম্পাদক ও সাবেক উপজেলা চেয়ারম্যান নুর হোসেন, টেকনাফ উপজেলার বর্তমান চেয়ারম্যান ও আওয়ামী লীগ নেতা জাফর আহমেদ, কক্সবাজার জেলা ছাত্রলীগের সভাপতি আলী আহমদ, খুরশিদা করিম, জাবেদ ইকবাল, আবু বক্করসহ প্রমুখ। সম্প্রতি স্বরাষ্ট্রমন্ত্রণালয়ে পাঠানো তালিকায় এদের প্রত্যেকের নাম রয়েছে ইয়াবা ব্যবসায়ী হিসেবে।
যদি কেউ ইয়াবা ব্যবসা বুঝতে চান, তাহলে এই মুহূর্তে কক্সবাজার যেতে পারেন। দেখে আসতে পারেন, নতুন গডফাদার কিভাবে তৈরী হয়। নামের তালিকা দেখলেই স্পষ্ট বোঝা যায় যে, যারা কিছু লোক পালার ক্ষমতা রাখেন, নগদ টাকা ছড়াতে পারেন, যারা প্রশাসনে একটা চ্যানেল বের করতে পারেন এবং এই মর্মে প্রতিশ্রুতি আদায় করতে পারেন যে, তাকে ধরা হবে না, তাহলেই শুরু ব্যবসা। এরপর অভ্যন্তরীণ খুনোখুনিতে যে বেশি পারদর্শী সে হবে তত বড় গডফাদার। সো, লেটস গো অ্যান্ড ফাইন্ড ইউরসেলফ অ্যাজ অ্যা বদি! 

