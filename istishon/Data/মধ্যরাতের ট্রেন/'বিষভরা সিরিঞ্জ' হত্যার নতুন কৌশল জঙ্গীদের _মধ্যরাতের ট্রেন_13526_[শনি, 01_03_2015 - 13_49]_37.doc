'বিষভরা সিরিঞ্জ' হত্যার নতুন কৌশল জঙ্গীদের 


২০১৪ সালের ১৫ সেপ্টেম্বর ক্যান্টনমেন্ট থানাধীন এম.ই.এস গেট চেকপোষ্ট সংলগ্ন জিল্লুর রহমান ফ্লাইওভারের উপর সিএনজি থেকে খোরশদে আলম রুবেল (২৩) নামের এক লোককে আটক করে পুলিশ।
বিমান বন্দর হতে মিরপুর যাওয়ার ফ্লাইওভারের সংযোগস্থলে সকালে একটি সিএনজি বিমান বন্দরের দিক হতে মিরপুর এর দিকে যাচ্ছিল। পুলিশ সিএনজিটিকে থামানোর সিগন্যাল দিলে একজন লোক দ্রুত নেমে পালানোর চেষ্টা করে কিন্তু ধরা পড়ে যায়। আটককৃত রুবেল এর কাছ থেকে একটি পিস্তল , একটি ম্যাগাজিন ,দুই রাউন্ড তাজা গুলি এবং দেহ তল্লাশি করে দুইটি Discard Ajter Single use MB সিরিঞ্জ যার একটিতে ২ এমএল অপরটিতে ৩ এমএল তরল জাতীয় পর্দাথ উদ্ধার করা হয়।
গোয়েন্দাদের জিজ্ঞাসাবাদে রুবেল স্বীকার করে, সে এক স্কুল শিক্ষককে হত্যার উদ্দেশ্যে মিরপুরে যাচ্ছিল। তাদের কাছে ওই শিক্ষক এর বিরুদ্ধে নাস্তিক কর্মকান্ডের অভিযোগ রয়েছে । শিক্ষক যখন সকালে ব্যায়াম করার জন্য বের হবে তখন তার গতিরোধ করে উভয় পার্শ্ব হতে সিরিঞ্জের মাধ্যমে তার শরীরে বিষ প্রয়োগ করে হত্যা করবে।
আরো বেশ কিছু ঘটনায় বিষ ভরা সিরিঞ্জ উধার করে পুলিশ। রাজশাহী বিশ্ববিদ্যালয়ের অধ্যাপক একেএম শফিউল ইসলামকে হত্যার পর ঘটনাস্থল থেকে ধারালো অস্ত্রের সঙ্গে দুটি সিরিঞ্জ উদ্ধার করেছিল পুলিশ। ২০১৪ সালের ১৫ নভেম্বর বিশ্ববিদ্যালয়ের আবাসিক এলাকায় তাকে কুপিয়ে হত্যা করা হয়। এর আগেও কয়েকটি ঘটনায় উদ্ধার হয়েছে সিরিঞ্জ। সেগুলোতে বিষও ভরা ছিল। বিষভরা সিরিঞ্জ নিয়ে কয়েকটি হত্যা প্রচেষ্টায় অংশ নেওয়ার কথা স্বীকার করেছে জঙ্গিরা। 
জামা'আতুল মুজাহেদীন (জেএমবি) ও আনসারুল্লা বাংলাটিমের মতো উগ্র জঙ্গি সংগঠন তাদের টার্গেট হত্যাকাণ্ডে এই সিরিঞ্জ ব্যবহার করছে। 
বিভিন্ন সময়ে কুপিয়ে হত্যা করা হয়েছে বা হত্যার চেষ্টা করা হয়েছে-এমন কয়েকটি ঘটনার পর ঘটনাস্থল থেকে এই সিরিঞ্জ উদ্ধার করা হয়েছিল। এর আগে ঢাকার একটি শিক্ষা প্রতিষ্ঠানের শিক্ষককে হত্যা করতে যাওয়ার সময় আটক এক জঙ্গি সদস্যের কাছ থেকে উদ্ধার করা হয়েছিল সিরিঞ্জ।
গত বছর উত্তরায় ব্লগার আসিফ মহিউদ্দিন ও চলতি বছরের অক্টোবরে মিরপুরের মনিপুর স্কুলের শিক্ষককে হত্যাচেষ্টায় জড়িত জঙ্গি সংগঠনের কয়েক সদস্যকে গ্রেফতার করা হয়। এ ছাড়া সাভারে ব্লগার আশরাফুল আলমকে ধারালো অস্ত্র দিয়ে হত্যার পর ঘটনাস্থল থেকে সিরিঞ্জ উদ্ধার করা হয়। ওইসব ঘটনায় গ্রেফতার হওয়া জঙ্গি সদস্যরা রিমান্ডে স্বীকার করেছে, হামলার পর মৃত্যু নিশ্চিত করতেই তারা টার্গেট করা ব্যক্তির শরীরে বিষে ভরা সিরিঞ্জ পুশ করছে। 
বহনে সুবিধাসহ নানা কারণে এটি তাদের নতুন অস্ত্র হিসেবে ব্যবহার হচ্ছে। 
গত বছর উত্তরায় আসিফ মহিউদ্দিনকে হত্যাচেষ্টার ঘটনায় আনসারুল্লা বাংলাটিমের সদস্য সাদ আল নাহিনকে গ্রেফতার করা হয়। রিমান্ডে সে জানায়, ধারালো অস্ত্র ছাড়াও তাকে হত্যা করতে তারা সিরিঞ্জ নিয়ে গিয়েছিল। নাহিন আদালতেও এ বিষয়ে স্বীকারোক্তি দিয়ে জানায়, প্রথম দফায় বেঁচে যাওয়ার পর চিকিৎসাধীন আসিফ মহিউদ্দিনকে ঢাকা মেডিকেল কলেজ হাসপাতালেও হত্যা করতে যায় সে। নিজে চিকিৎসকের এপ্রোন পরে বিষভরা সিরিঞ্জ নিয়ে তিন দিন অপেক্ষা করে ছিল ঢাকা মেডিকেলে। কিন্তু সিরিঞ্জটি পুশ করার সুযোগ পায়নি।
ঢাকা মেডিকেল কলেজের ফরেনসিক বিভাগের শিক্ষক সোহেল মাহমুদ জানান, সিরিঞ্জে বিষ ভর্তি করে কোনো ব্যক্তির শরীরে প্রবেশ করানো হলে তা খুব দ্রুত শরীরে ছড়িয়ে পড়ে। বিষক্রিয়া হয়ে খুব কম সময়ের মধ্যেই তার মারা যাওয়ার আশঙ্কা তৈরি হয়। সে ক্ষেত্রে বিষয়টি নিশ্চিত হতে ময়নাতদন্ত ছাড়াও মৃত ব্যক্তির বিভিন্ন অঙ্গের ভিসেরা পরীক্ষা করতে হয়। তবে মৃত ব্যক্তির সুরতহাল প্রতিবেদনে ইনজেকশন পুশ বা সিরিঞ্জ উদ্ধারের বিষয়টি উল্লেখ না থাকলে ময়নাতদন্তকারী চিকিৎসকরা সাধারণত এসব পরীক্ষা করান না।
জঙ্গিরা নানা বিষয়ে উন্নত প্রশিক্ষণপ্রাপ্ত এবং প্রযুক্তি সম্পর্কে এদের ভালো জানাশোনা রয়েছে। এ কারণে তারা প্রতিনিয়ত নিত্যনতুন কৌশল উদ্ভাবন করছে। অথচ দেশের প্রশাসন কিংবা গোয়েন্দা সংস্থার এতটা প্রযুক্তি জ্ঞান নেই। এই অবস্থা চলতে থাকলে জঙ্গীরা যাকে টার্গেট করবে তার বেচে থাকা অসম্ভব হয়ে যাবে। 

