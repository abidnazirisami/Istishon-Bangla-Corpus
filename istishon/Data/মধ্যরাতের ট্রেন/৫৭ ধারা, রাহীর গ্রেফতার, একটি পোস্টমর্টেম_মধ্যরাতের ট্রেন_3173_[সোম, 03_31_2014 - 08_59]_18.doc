৫৭ ধারা, রাহীর গ্রেফতার, একটি পোস্টমর্টেম



এইমাত্র ফেসবুকে ইস্টিশনের পেইজ থেকে জানতে পারলাম ৫৭ ধারায় রাহীকে গ্রেফতার করা হয়েছে। রাহীর ব্লগ এবং ফেসবুক ঘেঁটে আমি এমন কোন লেখা দেখলাম না যেটা ধর্মের বিরুদ্ধে কটূক্তি বলে মনে হতে পারে। বরং ইন্টারেস্টিংলি তার লেখার মূল বিষয় ছিল জামাত-শিবির। জামাত-শিবিরের বিরুদ্ধে লেখার কারনেই যে সে গ্রেফতার হয়েছে সেটা বুঝতে বিরাট জ্ঞ্যানি হওয়া লাগে না। ঘটনাটা শোনার পর চট্টগ্রামে আমার এক পুলিশ বন্ধুর মাধ্যমে খবর নিলাম ঘটনা কি ঘটেছে তা জানার জন্য। আমি যা জানলাম তা তুলে ধরছি এখানে। আশা করি সবার কাছে পরিষ্কার হবে ব্যাপারটা।
গতকাল সকালে রাহী তার বন্ধুদের সাথে কলেজে যায় এইচএসসি পরীক্ষার এডমিট কার্ড আনার জন্য। সেখানে আগে থেকেই ওৎ পেতে থাকা শিবিরের ক্যাডার বাহিনী তাকে এবং তার বন্ধু উচ্ছ্বাসকে ধরে পার্শ্ববর্তী পাহাড়ের উপর নিয়ে অমানবিকভাবে পিটায়। পিটানোর এক পর্যায়ে পুলিশ এসে তাদের উদ্ধার করে থানায় নিয়ে যায়। থানায় আগে থেকেই তার নামে প্রায় ৩০ পৃষ্ঠার মতো নথিপত্র জমা দেওয়া ছিল, যেখানে মূলত রাহীর জামাত-শিবিরের পেইজ বাঁশেরকেল্লায় করা কমেন্ট এবং অনলাইনে জঙ্গি হিসেবে পরিচিত ফারাবীর বিভিন্ন লেখায় করা কমেন্টের স্ক্রিন শটের প্রিন্ট কপি ছিল। এরপর ৫৭ ধারায় তার নামে মামলা করা হয়েছে। উচ্ছ্বাস সম্পর্কে খবর নিয়ে জানা গেছে সে শুধুমাত্র জামাত-শিবির নিয়েই লেখালেখি করত। ধর্ম নিয়ে সে কখনই কিছু লিখেনি এবং পুলিশও তার বিরুদ্ধে ৫৭ ধারায় মামলা দেওয়ার মতো কিছু খুঁজে পায়নি। অথচ তাকেও ৫৭ ধারায় মামলা দিয়ে চালান দেওয়া হয়েছে। তাহলে কি এই দেশে জামাতশিবিরের বিপক্ষে কিছু বলাটাই অন্যায়? অথবা রাহীর বন্ধু হওয়াটাই কি তার অপরাধ? কেন তার বিরুদ্ধে মামলা দেওয়া হয়েছে। কার ইশারায় এসব ঘটেছে আমরা জানতে চাই। 
এখানে কয়েকটি প্রশ্ন মাথায় আসে। এক, শিবিরের ক্যাডার বাহিনী আগে থেকেই সেখানে ওৎ পেতে ছিল। তারা যখন তাদের অমানবিকভাবে মারছিল তখন সেখানে পুলিশ হাজির হয়। পুলিশ এতো দ্রুত কার কাছে খবর পেলো? মানলাম পুলিশ তৎপর ছিল। কিন্তু থানায় আগে থেকেই তার নামে প্রায় ৩০ পৃষ্ঠার নথিপত্র কারা রেডি করে রেখেছিলো? যেখানে বেশীর ভাগ মন্তব্য নেওয়া হয়েছে জঙ্গি ফারাবি এবং বাঁশেরকেল্লার পেইজ থেকে, প্রশ্ন ওঠা স্বাভাবিক কারা এই নথি সংগ্রহ করে রেখেছিলো? তাহলে কি এটা স্পষ্ট না যে, এটা অনেকদিন আগে থেকেই পরিকল্পনা করে করা হয়েছে জামাত-শিবিরের পক্ষ থেকে? এখানে মূল বিষয় কি ধর্মের বিপক্ষে লেখালেখি করা, নাকি জামাত-শিবিরের বিরুদ্ধে লেখালেখিই মূল অপরাধ (?) ? 
৫৭ ধারা এমন একটি আইনের ধারা যেই ধারা পাকিস্থানের ব্লাসফেমি আইনের চেয়ে কম কিছু নয়। যে কেউ ষড়যন্ত্র করে ফেইক কিছু নথি যোগার করে আপনার নামেও এমন মামলা ঠুকে দিতে পারে। ব্লাসফেমি আইন সম্পর্কে যারা যানেন, তারা এটাও জানেন পাকিস্থানে এই আইনের কি পরিমাণ অপব্যবহার হয়। তাহলে আমাদের স্বাধীনতার পক্ষের সরকার কাদের সুবিধার জন্য এই আইন করে রেখেছে? এখানে এটা স্পষ্ট যে জামাত-শিবির এই আইনের সুযোগ নিয়েই একটি মেধাবী, এবং যুতটুকু জেনেছি দরিদ্র পরিবারের সম্ভাবনাময় ছেলে যার বয়স মাত্র ১৮ তার এইচএসসি পরীক্ষার ঠিক আগ মুহুর্তে এভাবে গ্রেফতার করিয়েছে যেন সে পরীক্ষা না দিতে পারে। মাত্র ৩ দিন পরেই তার পরীক্ষা। 
আরও একটি প্রশ্ন বড় হয়ে দেখা দেয়, সে গ্রেফতার হয়েছে গতকাল দুপুরে। কিন্তু এই ব্যাপারটি কেন পুলিশ চেপে রেখেছে বা মিডিয়ায় কেন আসেনি? কার ইশারায় এসব করা হয়েছে। মনে রাখতে হবে যেই এলাকায় এই ঘটনা ঘটেছে সেই এলাকা চট্টগ্রামে শিবিরের ঘাটি হিসেবে পরিচিত। 
আমরা অবিলম্বে রাহী এবং তার বন্ধুর মুক্তি চাই। নিদেনপক্ষে তারা যেন এইচএসসি পরীক্ষা দিতে পারে সেজন্য তাদের ইতিমধ্যে জামিনে মুক্তি দেওয়া হয়। আর সবচেয়ে বড় কথা ব্লাসফেমি আইন সদৃশ ৫৭ ধারার এই কালাকানুন বিলোপ করা হোক। আমরা বাংলাদেশকে পাকিস্থানের পরিণতি বরণ করতে দেখতে চাই না। 

