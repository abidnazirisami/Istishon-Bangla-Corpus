পারমাণবিক বিদ্যুৎকেন্দ্রের কোন নকশা জুটছে বাংলাদেশের কপালে_



আগামী ১৫ মার্চ রাশিয়া সফর করছেন সরকারের উচ্চ ক্ষমতার একটি প্রতিনিধি দল। এই দলটি সেখানে থাকবেন ২৭ মার্চ পর্যন্ত। প্রতিনিধি দলটি রাশিয়া যাচ্ছেন বাংলাদেশের পাবনার রূপপুরের পারমাণবিক বিদ্যুৎকেন্দ্রের রিঅ্যাক্টরের নকশার ব্যাপারে আলোচনার জন্য। 
এই সফরেই ঠিক হবে বাংলাদেশের ভাগ্যে শেষ পর্যন্ত কী জুটছে! ভাগ্যের প্রশ্নটি আসছে কারণ রূপপুর পারমাণবিক বিদ্যুৎকেন্দ্রের মডেওটি নিয়ে বিস্তর প্রশ্ন উঠেছে। বিজ্ঞান ও প্রযুক্তি মন্ত্রণালয় এবং পরমাণু শক্তি কমিশন সূত্র নিশ্চিত করেছে, রাশিয়া রূপপুরে যে বিদ্যুৎকেন্দ্রটি স্থাপন করছে তা ভিভিআর ১০০০ প্রযুক্তির। ২ হাজার মেগাওয়াটের এ কেন্দ্রের জন্য এ মডেলের দুটি ইউনিট সেখানে বসানো হবে। যদিও এ মডেলের নিরাপত্তা নিয়ে নানা ধরনের আপত্তি বিদ্যমান।
সম্প্রতি এ মডেলের একটি বিদ্যুৎকেন্দ্র ভারতের কুদামকুলামে স্থাপন করা হচ্ছিলো। কিন্তু মডেলটির শীতলীকরণ ব্যবস্থায় বিস্তর গলদ ধরা পড়ায় ভারতের বাঘা বাঘা পরমাণুবিদরা- যার মধ্যে ভারতের সাবেক রাষ্ট্রপতি এপিজে আবুল কালামও ছিলেন- তারা কেন্দ্রটির দূর্বলতা দূর করার জন্য সরকারের প্রতি আহবান জানান। ভারত সরকার বাধ্য হয় তাদের কথা শুনতে। এক পর্যায়ে তারা এই মডেলটি প্রত্যাখ্যান করে। অথচ বাংলাদেশে এই প্রযুক্তিরই একই মডেলের ভিভিআর ১০০০ মডেলের পারমানবিক বিদ্যুৎকেন্দ্র আসছে!
শুধু ভারতই এ মডেলটি প্রত্যাখান করেনি। এই বিতর্কিত মডেলটি হাঙ্গেরী ও জার্মানিও প্রত্যাখান করেছে। এর মধ্যেই সরকারি প্রতিনিধি দল বিদ্যুৎকেন্দ্রের নকশা নিয়ে আলোচনার জন্য রাশিয়া গেল। বিশ্লেষকরা বলছেন, সরকার যাদের নিয়ে প্রতিনিধিদল বানায়, তাদের দেশপ্রেম ও সততা নিয়ে প্রশ্ন আছে, অধিকাংশই কমিশনভোগী। ফলে এদের দিয়ে দেশের স্বার্থ রক্ষা হয় না। এছাড়া বাংলাদেশের পরমাণু বিজ্ঞানীদের অভিজ্ঞতা ও সক্ষমতাও সীমিত। এর ফলে ১২ দিনের এই সফরে বিদ্যুৎকেন্দ্রের মডেলটি পরিবর্তনের আলোচনা কতখানি সঠিকভাবে এগুবে তা নিয়ে আশঙ্কা থাকছেই। তবে এই সফরটি যদি আর দশটি নিয়মরক্ষার ও সরকারি কর্মকর্তাদের বিদেশ ঘোরার সফরের মতো হয়, তাহলে দেশ ও দশের কপালে খারাবিই আছে। 

রূপপুর পারমাণবিক বিদ্যুৎকেন্দ্র : ২ অক্টোবর, ২০১৩ প্রধানমন্ত্রী কর্তৃক উদ্বোধনের প্রাক্কালে 
প্রশ্ন উঠছে, বাংলাদেশ কেন এরকম একটা দূর্বল নিরাপত্তার পরমাণু বিদ্যুৎকেন্দ্র আনছে? সংশ্লিষ্টরা জানিয়েছেন, ভিভিআর ১০০০ মডেলের বিদ্যুৎকেন্দ্রটি রূপপুরে স্থাপন করার কথা যখন ভাবা হয়েছিলো তখন এই কেন্দ্রের পাশ দিয়ে বয়ে যাওয়া পদ্মা নদীর দশা এখনকার মতো বেহাল ছিল না। পারমাণবিক বিদ্যুৎকেন্দ্রের মূল সমস্যা হচ্ছে রিঅ্যাক্টর বা জেনারেটর ঠাণ্ডা রাখা। এ জন্য কেন্দ্রের প্রয়োজন হয় প্রচুর পানি। যতটুকু পানি দরকার তত পানি এখন আর পদ্মায় নেই। এ কারণে রূপপুর কেন্দ্রের নিরাপত্তা নিয়ে স্বয়ং রুশ বিজ্ঞানীরাও উদ্বিগ্ন। এ জন্য তারা কেন্দ্রের নকশা পরিবর্তন করতে চাচ্ছেন। বর্তমানে সফরেই বিদ্যুৎকেন্দ্রটি ভাগ্য নির্ধারিত হতে পারে। 
এটা পুরানো তথ্য যে ভারত ফারাক্কা বাধ দিয়ে বাংলাদেশকে পানিতে মারার পরিকল্পনা নিয়েছে। ১৯৮০ সালে রূপপুরের কাছে পদ্মার প্রবাহ ছিল যেখানে ২৩ হাজার কিউসেক (প্রতি সেকেন্ডে ২৩ হাজার ঘনমিটার), সেখানে এখন ৯ হাজার কিউসেকে নেমেছে। ফারাক্কা বাধের কারণে পদ্মার পানি প্রবাহ আগের তুলনায় অর্ধেকের নিচে নেমে এসেছে। এ নদী থেকে পানি নিয়ে রুপপুর পরমাণু কেন্দ্রকে শীতল করা সম্ভব নয়। এজন্য তারা কুলিং টাওয়ার বসানোর কথা ভাবছেন।
জানা গেছে, রাশিয়ার পরমাণু বিজ্ঞানীরা পদ্মা নদীর পানি প্রবাহ কমে যাওয়ার কারণে দুই ধরনের কুলিং টাওয়ার স্থাপনের কথা বিবেচনা করছেন। এর মধ্যে একটি হলো ‘ন্যাচারাল ড্রাফট’, অন্যটি ‘ভেন্টিলেটর টাইপ’। ন্যাচারাল ড্রাফট কুলিং টাওয়ারটি প্রতি ঘন্টায় ১ লাখ ৭০ হাজার ঘনমিটার পানি ঠাণ্ডা করতে পারে এর উচ্চতা হয় ১৮ মিটার পর্যন্ত। অন্যদিকে ভেন্টিলেটর টাইপ কুলিং টাওয়ার বাইরে থেকে বাতাস টেনে ভেতরে নেওয়ার জন্য বিপুলসংখ্যাক ভেন্টিলেটর স্থাপন করতে হয়। এর ফলে এর মোটরগুলো চালাতে বাড়তি অর্থ ব্যয় হয়। তবে বাংলাদেশের বাতাসে আর্দ্রতা বেশি হওয়ায় এ পদ্ধতিকেই উপযোগী মনে করছেন বিশেষজ্ঞরা। এক্ষেত্রে কেন্দ্রের ব্যয় বেড়ে যেতে পারে। 
ইতোপূর্বে বাংলাদেশ ও রাশিয়ার মধ্যে ৫০০ মিলিয়ন মার্কিন ডলারের এক ঋণচুক্তি হয়েছিল। ওই চুক্তি অনুযায়ী রূপপুর পরমাণু বিদ্যুৎকেন্দ্রের সম্ভাব্যতা খতিয়ে দেখার জন্য এ অর্থ ব্যয় করার কথা। এর মধ্যে বাংলাদেশের পরমাণু বিজ্ঞানী ও এ সংশ্লিষ্ট বিশেষজ্ঞদের রাশিয়া নিয়ে গিয়ে প্রশিক্ষণ দেয়ার ব্যয়ও ধরা আছে। তবে সব ব্যয় ধরে এগুনো হলেও তাকে থামিয়ে রাখা যায়নি। ওই ব্যয় বৃদ্ধি পেয়ে এখন ৬৪৭ মিলিয়নে পৌছেছে। ১২ বছরের এ ঋণ চুক্তিটির গ্রেস পিরিয়ড ৫ বছর ধরা হয়েছে। তবে মূল কেন্দ্র নির্মাণের ব্যয়ের হিসেব আলাদা। 
পারমাণবিক বিদ্যুৎকেন্দ্র নির্মাণে রাশিয়াকে দিতে হবে ১০ বিলিয়ন ডলার। তবে এই খরচ আগের। এখন যদি কুলিং টাওয়ার বসাতে হয়, তাহলে এই ব্যয় কোথায় গিয়ে ঠেকবে তা বলা কঠিন। ২০১৪ এর ২৯ জুন বাংলাদেশ এটমিক এনার্জি কমিশন (বিএইসি) ও রাশিয়ার রোসাটমের সহযোগী প্রতিষ্ঠান এটমপ্রয়ের্ক্ট একটি চুক্তি সাক্ষর করে। এ চুক্তি অনুসারে রূপপুর পরমাণু বিদ্যুৎকেন্দ্র নির্মাণের ব্যাপারে কনসালটেন্সিও তারাই করবেন। ২০১৬ সালের মধ্যে কনসালটেন্সি ও কেন্দ্রের সম্ভাব্যতা যাচাই বিষয়ক সকল কাজ শেষ হওয়ার কথা রয়েছে। এরপরেই মূল কেন্দ্র নির্মাণের কাজ শুরু হবে। 
টার্নকি পদ্ধতিতে কেন্দ্রের নির্মাণ খরচ দেয়া হবে। ২৮ বছরের এ ঋণের গ্রেস পিরিয়ডের সুবিধা থাকবে ১৫ বছর। উল্লেখ্য, টার্নকি তথা টার্ন এন্ড কি পদ্ধতিটি হলো, কোন নির্মাণকারী প্রতিষ্ঠান চুক্তির মাধ্যমে বিদ্যুৎকেন্দ্র নির্মাণের সব কাজ সম্পন্ন করবে। এরপর ওই প্রতিষ্ঠানটি সংশ্লিষ্ট কর্তপক্ষকে বিদ্যুৎকেন্দ্রের চাবি বুঝিয়ে দিবে। কেন্দ্র নির্মাণের পর একটি নির্দিষ্ট সময় পর্যন্ত কেন্দ্র সচল রাখার দায়িত্বও তাদের ওপর থাকবে। তবে এ ক্ষেত্রে সুদের হার সাধারণত একটু বেশি হয়ে থাকে। কুলিং টাওয়ার পদ্ধতিতে গেলে আগের রক্ষণাবেক্ষণসহ সব ধরনের হিসাবই বদলে যাবে। কী হতে যাচ্ছে, কারো কাছেই এখনো পরিস্কার না। সরকারি প্রতিনিধি দলের সফর শেষেই জানা যাবে আসলে বাংলাদেশের কপালে কী ঘটোতে যাচ্ছে!

