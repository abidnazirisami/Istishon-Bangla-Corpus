ট্রাফিক পুলিশ হলে দুঃখ বাড়বে হিজড়াদের!



হিজড়াদের ট্রাফিক পুলিশ বানানো হচ্ছে শুনে অনেকেই আনন্দিত হয়েছেন। অনেকে এই উদ্যোগের প্রশংসা করে বক্তব্য রাখছেন। কিন্তু অবস্থার পর্যালোচনা বলছে, সরকার বিচার বিবেচনা ছাড়াই এই সিদ্ধান্ত নিয়েছে। ভারতে এ ধরনের একটি পরিকল্পনার কথা শুনে এদেশের সরকার তার পদাঙ্ক অনুসরণের রাস্তায় হাঁটে। বাস্তবে দুর্গত জনগোষ্ঠী হিসেবে হিজড়াদের অবস্থার উন্নয়নের পরিকল্পনা সরকার করেনি। তাদেরকে একটু সুস্থ, স্বাভাবিক, বিকাশমান পেশার সঙ্গে যুক্ত করার উদ্যোগ নেয়নি। উল্টো বঞ্চিত ট্রাফিক পুলিশের কঠিন জীবনে ঢুকিয়ে দিচ্ছে।
রাস্তার মোড়ে দাঁড়ানো ট্রাফিকরা হচ্ছেন এ দেশের সবচেয়ে বাজে পেশার ভুক্তভোগী। রোদ-ঝড়-বৃষ্টিতে জীবন যায় তাদের। কিছুতেই ডিউটি মাফ নেই ট্রাফিক পুলিশের। একটু অন্যমনষ্ক হলেই গাড়ির চাকা থমকে যায়। লেগে যায় জট। ধুলো-বালি আর কালো ধোঁয়ার ভেতর রাস্তায় দাঁড়িয়ে অবিরাম বাঁশি ফুঁকে, হাতের ইশারায় যানবাহন নিয়ন্ত্রণ করাই ট্রাফিক পুলিশের কাজ। তারপরও নেই কাঙ্খিত ছুটি। নেই পদোন্নতি, সামাজিক মর্যাদাও। দীর্ঘদিন কঠোর পরিশ্রমের পর শ্বাসকষ্টসহ নানা রোগে আক্রান্ত হয়ে পুলিশের এ বিশেষ বিভাগের সদস্যরা চাকরিজীবন শেষ করেন। 
সরকার ট্রাফিকদের অবস্থার উন্নয়ন ঘটানোর কোনো ব্যবস্থা নেয়নি। উল্টো এর মধ্যেই ঢুকিয়ে দিচ্ছে পিছিয়ে পড়া হিজড়া জনগোষ্ঠীকে। বাংলাদেশের সমাজব্যবস্থা হিজড়াদের খুব একটা ইতিবাচকভাবে দেখে না। তাদেরকে ট্রাফিক পুলিশ করা হলে তারা কটূক্তি, নিপীড়নমূলক উক্তি ও অসামাজিক আচরণের শিকার হতে পারেন। ট্রাফিক পুলিশিং সিস্টেমটা ভয়ানক দুর্নীতিগ্রস্ত। রাস্তায় দাঁড়ানো আনসার থেকে শুরু করে এসআই পর্যন্ত সকলেই অনৈতিকভাবে টাকা তোলে। হিজড়ারা এর ভেতর জড়ালে তারা বেশি বাজে রকমের পরিস্থিতিতে পড়বে। ট্রাফিক পুলিশে গেলে যে হিজড়াদের নিরাপত্তা ও আত্মসন্মানের বিষয়টি হুমকির মধ্যে পড়োবে সরকার তা বিবেচনা করেনি, করছে না। উন্নত বিশ্বে হিজড়ারা সমাজের পিছিয়ে পড়া অংশ হিসেবে বিশেষ সুযোগ সুবিধা ভোগ করে। সরকার সেসব বিষয়ে মনোযোগ দিল না। বরং তাদেরকে কঠিন, কষ্টকর ও বঞ্চিত একটি পেশার দিকে ঠেলে দিল। অথচ ২০১১ সালে উত্থাপিত হিজড়াদের তাঁত শিল্পের সঙ্গে সম্পৃক্ত করার অসাধারণ প্রস্তাবটিতে সরকার সাড়া দেয়নি। এর মধ্যে কয়েকটি প্রতিষ্ঠান হিজড়াদের মূল ধারায় প্রতিষ্ঠিত করতে তাদের প্রশিক্ষণ দিয়েছে, দিচ্ছে। কম্পিউটার প্রশিক্ষণও দেয়া হয়েছে তাদের। অথচ সরকার তা থেকে শিক্ষা নেয়নি।

ইউসেপ ট্রেনিং সেন্টারে দেড় মাসব্যাপী কম্পিউটার প্রশিক্ষণ
একাধিক ট্রাফিক কনস্টেবল ও ট্রাফিক সার্জেন্ট জানিয়েছেন, ধুলো-বালি আর গাড়ির কালো ধোঁয়ার মধ্যে টানা ৮ থেকে ১০ ঘণ্টা দাঁড়িয়ে ডিউটি করতে গিয়ে নানা জটিল রোগে আক্রান্ত হচ্ছেন ট্রাফিক কনস্টেবল ও সার্জেন্টরা। তাদের মধ্যে শ্বাসকষ্ট রোগীর সংখ্যা বেশি। অবসরে যাওয়ার পর তারা জীবনের শেষ দিন পর্যন্ত ওই রোগে ভুগতে থাকেন বলে অনেকেই জানিয়েছেন। সার্জেন্ট আমজাদ হোসেন জানান, কাশ-জ্বর লেগেই থাকে। দাঁড়িয়ে থাকতে থাকতে কোমর ও মেরুদণ্ডের ব্যথা শুরু হয়। ডিউটি শেষ করে ব্যারাকে ফিরে গরম পানি দিয়ে স্যাঁকা দিতে হয় কোমরে। বক্ষ ব্যাধি বিশেষজ্ঞরাও এর সপক্ষে পত্রিকায় বলেছেন। 
পুলিশে যোগদানের পর একজন এএসআই ৫/৬ বছরের মধ্যে পদোন্নতি পেয়ে এসআই হয়ে যান। অথচ ২০ বছরেও সার্জেন্টদের পদোন্নতি হয় না। কাজের ক্ষেত্রেও রয়েছে বৈষম্য। ট্রাফিক পুলিশের সদস্যরা বলেছেন, চাকরির শুরু থেকে অবসরে যাওয়া পর্যন্ত তাদের চেয়ার টেবিলে বসে চাকরি করার সুযোগ খুবই কম। রাস্তায় ডিউটির মধ্যেই তাদের চাকরিজীবন শেষ করতে হয়। এরকম একটি পেশার সঙ্গে পিছিয়ে পড়া হিজড়া জনগোষ্ঠীকে জড়িয়ে দেয়ার অর্থ হচ্ছে তাদের দুঃখ বাড়িয়ে দেয়া।

৩০ জন হিজড়া দক্ষতা বৃদ্ধির জন্য কাজ শিখেছেন
হিজড়াদের প্রতি রাষ্ট্রের আন্তরিক মনোযোগ জনগণের দীর্ঘদিনের দাবি। তাদেরকে স্বাভাবিক জীবন যাপনের সুযোগ করে দেয়াটা রাষ্ট্রের কর্তব্যও বটে। ট্রাফিক পুলিশ ব্যবস্থার সংস্কার যেখানে জরুরী, সেখানে হিজড়াদের যুক্ত করাটা কোনো উত্তম সমাধান নয়। এর সঠিক সমাধানের দাবি তোলাটা আমাদের কর্তব্য।
তথ্যসূত্র ও লেখার কৃতজ্ঞতা : ট্রাফিক পুলিশের দুঃখগাথা
ছবিসূত্র : Incorporating the “Others” into the Mainstream.

