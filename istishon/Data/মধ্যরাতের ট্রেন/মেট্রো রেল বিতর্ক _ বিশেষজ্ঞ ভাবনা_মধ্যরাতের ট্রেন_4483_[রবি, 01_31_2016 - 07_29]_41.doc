মেট্রো রেল বিতর্ক _ বিশেষজ্ঞ ভাবনা



সম্প্রতি ঢাকা মহানগরে মেট্রো রেলের পিলারগুলো বসাবার স্থানসমূহের পুরকৌশলীয় জরিপকাজ শুরু হয়েছে। মেট্রো নিয়ে ইতোমধ্যে দু’ধরনের বিতর্ক উঠেছে। অর্থনীতিবিদদের একাংশ সরাসরি মেট্রো রেলের এখন কোনো দরকার আছে বলে মনে করছেন না। এর পক্ষে নানা যুক্তি দিচ্ছেন তারা। আবার মেট্রোর ব্যয় এবং এর ভাড়ার হার নিয়েও বিতর্ক হচ্ছে। তবে এসব কিছুকে ছাপিয়ে বিতর্ক চরমে উঠেছে মেট্রোর রুট নিয়ে। ১০ বিশেষজ্ঞের মত তুলে ধরা হচ্ছে এখানে।
চরমে ওঠা মেট্রোর রুট বিতর্কের বাস্তব সমাধান জানতে আমরা দ্বারস্থ হই এই বিশেষজ্ঞদের। তারা কী ভাবছেন? আসলে কোন দিক দিয়ে মেট্রোর রুট হলে বেশি সুবিধাজনক হয়? ঢাবির আন্দোলনকারীদের দাবি কতটা যৌক্তিক? সরকার কি মেট্রোর পরিকল্পনার সময় স্পর্শকাতর এসব স্থাপনার সুরক্ষার বিষয়টি ঠিকঠাক আমলে নিয়েছিল? পাশাপাশি আরও প্রশ্ন উঠেছে, বিরাট এই বিনিয়োগ ঢাকাকে যানজটমুক্ত করতে কতটা ভূমিকা রাখবে? ঢাকার সামগ্রিক উন্নয়ন পরিকল্পনার সঙ্গে কি এর কোনো সামঞ্জস্য আছে? মেট্রোর ভাড়া যদি বেশি হয় তাহলে এটা কোন শ্রেণীর বাহন হবে? 
রুট নিয়ে বিশেষজ্ঞ মত
মেট্রোর রুট নিয়ে বিশেষজ্ঞদের অধিকাংশই সরকারের বর্তমান পরিকল্পনার পক্ষে। তারা জানিয়েছেন যে, বর্তমান রুটই উপযোগী। তবে যেসব ক্ষতির আশঙ্কা করা হচ্ছে, সেগুলো থেকে বাঁচার প্রয়োজনীয় পদক্ষেপ যথার্থভাবে গ্রহণের বিষয়ে তারা গুরুত্বারোপ করেছেন। 
অধ্যাপক জামিলুর রেজা চৌধুরী এ প্রকল্পের কারিগরি দিক পর্যবেক্ষণ বিষয়ক বিশেষজ্ঞ। এ বিষয়ে প্রশ্ন করা হলে প্রথমে তিনি মনঃক্ষুণ্ন হয়ে জবাব দেন, ‘রুট নিয়ে যে বিতর্ক চলছে, এ বিষয়ে আমার কোনো মতামত নেই।’ পরবর্তীতে আরও অনেক প্রশ্ন ও অনুরোধের প্রেক্ষিতে তিনি জানান, ‘আমি এখন আর এমআরটি-৬ এর সঙ্গে অতটা সম্পৃক্ত নই। আমি দেশের বাইরে যাচ্ছি। এটুকু বলতে পারি, এই রুট বহু কষ্ট করেই চূড়ান্ত করা হয়েছে। এর বিকল্প আমরা পাইনি। এর আগে একবার সামরিক বাহিনীর আপত্তিতে কাজ পিছিয়ে গিয়েছিল। এখন যে বিতর্ক উঠেছে, তার প্রেক্ষিতে মেট্রোর কাজ আরও দু’বছর পিছিয়ে যাবে বলে মনে হচ্ছে। এর মধ্যে অনেক কিছুই ঘটছে, যা বলা সম্ভব নয়। আদৌ এই প্রকল্প বাস্তবায়ন হবে কিনা তা নিয়েই এখন আমার সন্দেহ হচ্ছে।’
ড. সামছুল হক গণপরিবহন বিশেষজ্ঞ ও বুয়েটের অধ্যাপক। তিনি বলেন, ‘আমি মেট্রোর বর্তমান রুটের পক্ষে। এমনিতেই ঢাকা একটা অপরিকল্পিত শহর। এখানে যে রুটই আপনি নির্বাচন করেন না কেন, কিছু না কিছু সমস্যা থাকবেই। তার মধ্যেই এই রুটটাকে আমরা তুলনামূলক উপযোগী মনে করছি। কাছাকছি বারডেম, পিজি, ঢাকা মেডিকেলের মতো গুরুত্বপূর্ণ তিনটি হাসপাতাল আছে। যেখানে অনেক মানুষকে আসতে হয়। ছাত্রদের এ বিষয়গুলো বিবেচনা করা দরকার। মেট্রো রেলের প্রযুক্তি যথেষ্ট আধুনিক। এটা কোনো নতুন বিষয় নয়। অনেক দিন ধরেই যেহেতু বিভিন্ন শহরে মেট্রো রেল হচ্ছে, তাই এর প্রযুক্তিও বেশ আধুনিক ও উন্নত। শব্দদূষণ যেন কম হয় তার প্রতিরোধক ব্যবস্থা গ্রহণ করে সমস্যা অনেকখানি কমিয়ে আনা সম্ভব। প্রয়োজনীয় ব্যবস্থা নেয়া গেলে বর্তমান রুট ধরে এগুলেও এ প্রকল্প ক্ষতির কারণ হবে না।’
স্থপতি ইকবাল হাবিব বিশিষ্ট নগরবিদ হিসেবে পরিচিত। এ বিষয়ে প্রশ্ন করা হলে তিনি বলেন, ‘আমি মেট্রোর বর্তমান রুটের পক্ষেই কথা বলছি। এটা আমাদের শহরটাকে গুছিয়ে নিতে কিছুটা সাহায্য করবে। তবে সরকারের উন্নয়ন কর্মকাণ্ডে সমন্বয় ও দীর্ঘমেয়াদি পরিকল্পনার অভাব আছে। সেগুলো সামাল দেয়া গেলে এবং মেট্রোর যে আধুনিক প্রযুক্তি আছে, তা যদি স্থাপন করা যায়, তাহলে এ প্রকল্প সবার জন্য সুবিধা বয়ে আনবে।’
অধ্যাপক মো. মোজাম্মেল হক জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের শিক্ষক ও প্রত্নতাত্ত্বিক। তার নেতৃত্বে ১২ জন গবেষক একটি আর্কেওলজিক্যাল সার্ভে করে। গত বছরের মাঝামাঝিতে এই হিস্টোরিকাল ইমপরট্যান্স বা আর্কিওলজিক্যাল সার্ভের খসড়া রিপোর্ট পেশ করেছিলেন গবেষক দল। সার্ভেতে ঢাকা শহরের বুদ্ধিজীবী, স্থপতি, ঐতিহাসিক ও প্রত্নতাত্ত্বিকদের অভিমত নেয়া হয়। তারা পরামর্শ দিয়েছিলেন, ন্যাশনাল রেকর্ড প্রত্নতত্ত্ব এবং ঐতিহাসিক মূল্য বিবেচনায় টিএসসি-দোয়েল চত্বর দিয়ে রুট না নিয়ে শাহবাগ মৎস্য ভবন দিয়ে নেয়ার জন্য। অধ্যাপক মো. মোজাম্মেল হক এ প্রসঙ্গে বলেন, ‘রুট কোনটা হবে তা অনেকখানি সরকারের নীতির ওপর নির্ভর করে। আমরা গবেষণা করে দেখেছি যে, গুরুত্বপূর্ণ কিছু প্রত্নতাত্ত্বিক স্থাপনা পড়বে যদি বর্তমান রুটই চূড়ান্ত হয়। এ ক্ষেত্রে আমরা প্রাথমিকভাবে দুটো পরামর্শ দিয়েছি। সম্ভব হলে শাহবাগ-রমনা হয়ে রুট ঠিক করার জন্য। আর তা না হলে নির্মাণকালে ধুলো, কম্পন ও শব্দদূষণ নিয়ন্ত্রণে আধুনিক প্রযুক্তির ব্যবহার করতে হবে। আর পরবর্তীতে যখন মেট্রো চলবে তখন কম্পন ও শব্দদূষণ প্রতিরোধের প্রয়োজন পড়বে। আমরা বলতে চেয়েছি যে, যাই করা হোক না কেন প্রত্নতাত্ত্বিক নিদর্শনগুলো যেন ক্ষতিগ্রস্ত না হয়, সরকার যেন তা খেয়াল রাখে।'
ছাত্রদের দাবি, বিশ্ববিদ্যালয়ের ভেতর দিয়ে মেট্রো রেলের রুট গেলে ট্রেনের শব্দে এবং কম্পনে কেন্দ্রীয় লাইব্রেরি, পুষ্টিবিজ্ঞান ইনস্টিটিউট এবং বিজ্ঞান অনুষদের শিক্ষার্থীদের পাঠদানে বিঘœ ঘটবে। ক্যাম্পাসের সবুজ পরিবেশ বিনষ্ট হবে। মঙ্গল শোভাযাত্রার মতো অনুষ্ঠান সৌন্দর্য হারাবে। স্থাপত্যাচার্য মাজহারুল ইসলামের অনন্য সৃষ্টি চারুকলার দেয়াল ভাঙতে হবে। রাজু ভাস্কর্যের ওপর দিয়ে যাবে মেট্রো, ফলে তার সৌন্দর্য নষ্ট হবে। ভেঙে পড়তে পারে মীর জুমলা গেট। ক্ষতিগ্রস্ত হতে পারে তিন নেতার সমাধি, স্বোপার্জিত স্বাধীনতা, কার্জন হল, বর্ধমান হাউসের মতো গুরুত্বপূর্ণ স্থাপনা। এমনকি ক্যাম্পাসের ভেতর অর্থাৎ দোয়েল চত্বরে হবে স্টেশন, যা কিনা এই এলাকাকে জনাকীর্ণ করে ফেলবে। এসব প্রশ্ন বিবেচনা করে বিশেষজ্ঞদের কেউ কেউ এর ওপর ভিত্তি করে দাবি করেছেন সোহরাওয়ার্দী উদ্যানের ভেতর দিয়ে মেট্রোর রুট ঘুরিয়ে দিতে। কিংবা অন্তত দোয়েল চত্বরের স্টেশনের পরিকল্পনা বাদ দিয়ে কেবল শাহবাগে স্টেশন রাখতে।
ড. সামিনা লুৎফা ঢাকা বিশ্ববিদ্যালয়ের সমাজবিজ্ঞান বিভাগের সহকারী অধ্যাপক। তিনি বলেন, ‘মেট্রো রেল ঢাকাবাসীর জন্য খুব ভালো উদ্যোগ। ঢাকার মধ্যে ঢাকা বিশ্ববিদ্যালয়ে সবচেয়ে বেশি ঐতিহাসিক স্থাপনা অবস্থিত। এর ফলে এই ঐতিহাসিক স্থপনাগুলো ক্ষতি হওয়ার আশঙ্কা প্রকাশ করা হয়েছে এক্সপার্টদের রিপোর্টে। ক্ষতিটা শব্দ দূষণের জন্য নয়, কম্পনের জন্য। যখন পরিকল্পনা নেয়া হয়েছিল তখন ঢাকা বিশ্ববিদ্যালয়ের কথা ভাবা উচিত ছিল। কিন্তু দেখা যাচ্ছে তারা তা আমলে নেয়নি।’

সোহরাওয়ার্দী উদ্যানের ভেতর দিয়ে রুট প্রস্তাব করছেন অনেকে
তাইশা তাশরীন ঢাবির আন্দোলনকারী শিক্ষার্থীদের সমন্বয়ক। তিনি বলেন, ‘এটা আমরা খেয়াল করেছি যে, সিভিল বিভাগের (পুরকৌশল) সঙ্গে সংশ্লিষ্টরা বিষয়টিকে টেকনিক্যাল সমস্যা হিসেবে দেখছে। এজন্য তারা টেকনিক্যালি এই রুটটাকেই যথার্থ ভাবছে। কিন্তু নগর ও অঞ্চল পরিকল্পনার সঙ্গে যুক্তরা আবার নগর রক্ষা, স্থাপত্য রক্ষা ও মানুষ রক্ষার বিষয়টিকে আগে দেখছেন। ফলে আমরা মনে করছি যে, এ প্রকল্পের ফলে ক্যাম্পাসের নানামুখী ক্ষতি হবে। আমরা চুক্তি স্বাক্ষরের আগেই প্রধানমন্ত্রীকে সব তথ্য দিয়ে আমাদের অবস্থান বোঝাতে চাই। সোহরাওয়ার্দী উদ্যানের ভেতর দিয়ে এটা নেয়া যায়। শেষ পর্যন্ত যদি সরকার তার অবস্থানে অটল থাকে, তাহলে আমরা অন্তত এটা নিশ্চিত করব যে, ক্যাম্পাসের ভেতরে কোথাও কোনো ল্যান্ডিং স্টেশন হতে দেয়া হবে না।’
আর্থিক প্রশ্নে বিশেষজ্ঞ মত
ঢাকার মেট্রোটি মাটির তলদেশ দিয়ে যাবে না। উত্তরা অংশের ৩.৯ কিমি যাবে মাটির সমতলে আর বাকি ১৬.২ কিমি যাবে উড়াল পথের মতো মাথার উপর দিয়ে। পিলারগুলো থাকবে গণপরিবহনের কাজে ব্যবহৃত রাস্তার উপরে। উচ্চতা হবে ৩০ মিটার। মোট ১৬টি স্টেশন থাকবে। স্টেশনগুলো হবে দৈর্ঘ্যে ১৮০ মিটার আর প্রস্থে স্থানভেদে ২০-২৬ মিটার। ইংরেজি দৈনিক দি ডেইলি স্টার-এর ১৯ জানুয়ারি, ২০১২ এর এক প্রতিবেদন অনুযায়ী বাংলাদেশ ব্যাংক থেকে পল্লবী হয়ে উত্তরা পর্যন্ত এই ২০.১ কিমি মেট্রো রেল নির্মাণ করতে হলে ২১ হাজার ৯৮৫ কোটি টাকা ব্যয় হবে। তখন ধরা হয়েছিল কাজ শেষ হবে ২০২৪ সালে। সম্প্রতি আরএসটিপি এ বিষয়ক এক খসড়া প্রতিবেদনে জানিয়েছে, অর্থ লগ্নিকারী প্রতিষ্ঠান জাইকার দেয়া শর্ত অনুযায়ী এ প্রকল্প হতে হবে ভর্তুকিমুক্ত। অর্থাৎ নির্মাণ ও পরিচালন ব্যয় দুটোই ভাড়া থেকে তুলতে হবে। তাতে করে ২০২১ সালে মেট্রো রেল চালু হলে নির্মাণ ব্যয় বাবদ ২০ টাকা ও পরিচালন ব্যয় কিলোমিটারপ্রতি ২ টাকা ৫০ পয়সা হারে পরিশোধ করতে হবে। এতে এক কিলোমিটারে ভাড়া হবে ২২ টাকা ৫০ পয়সা, ৫ কিলোমিটারে ৩২ টাকা ৫০ পয়সা ও ১০ কিলোমিটারে ৪৫ টাকা। যদি প্রকল্পের মেয়াদ বাড়ে তাতে ব্যয় বাড়বে। ফলস্বরূপ ভাড়াও বাড়বে।
অর্থনীতিবিদ অধ্যাপক আবু আহমেদ বলেন, ‘সরকার তো এর আগে ঢাকার চারপাশে নৌপথ করেছিল, নৌরুট ঘোষণা করে জাহাজ নামিয়েছে, ল্যান্ডিং স্টেশন বানিয়েছে। কোথায় এখন সেই বৃত্তাকার নৌপথ? মেট্রো রেলও তারা করছে এরকম নিজেদের লাভের উদ্দেশ্য নিয়েই। বাস্তবে নগর পরিকল্পনা ও অর্থনীতি বিকাশের সঙ্গে এর সম্পর্ক কম।’
বিশেষজ্ঞদের মধ্যে প্রচলিত যে, মেট্রোর প্রয়োজনীয়তা যতটুকু, তার চেয়ে সরকারের আগ্রহ বেশি। মেট্রো করতে যে সামগ্রিক পরিকল্পনার দরকার ছিল, তা দেখা যায়নি। বরং সরকার এটাকে প্রেস্টিজ ইস্যু বানিয়েছে। 
পরিবেশবিদ ও নাগরিক সমাজের নেতা আবু নাসের খান বলেন, ‘আমরা মনে করি, ঢাকা বিশ্ববিদ্যালয় ও রমনার পরিবেশ বাঁচানো দরকার। এমনিতেই ঢাকায় সবুজ নেই। ধোঁয়ায় পূর্ণ এই শহরটার ফুসফুস এখন ওইটুকু এলাকাই। সেখানে এত বড় নির্মাণযজ্ঞ চালানোর দরকার নেই। আমরা মনে করি, এ মুহূর্তে ঢাকায় মেট্রো রেলের দরকার নেই। এর মাধ্যমে ঢাকায় বিনিয়োগ বাড়ানো হচ্ছে। ঢাকায় বিনিয়োগ যত বাড়বে, তত ঢাকামুখী মানুষের স্রোতও বাড়বে। সরকারের উচিত ঢাকার সঙ্গে বাইরের জেলাগুলোর যোগাযোগ শক্তিশালী করে এমন প্রকল্পগুলো হাতে নেয়া।’
অর্থনীতিবিদ অধ্যাপক আনু মুহাম্মদ এ প্রসঙ্গে বলেন, ‘আমি মনে করি, মেট্রোর দরকারই ছিল না। আমাদের যে রেলপথ যোগাযোগ ব্যবস্থা আছে, তা কিছুটা পরিবর্তন ও পরিবর্ধন করলেই এই চাহিদা মেটানো যেত। ঢাকায় তো প্রচুর লোক এই অব্যবস্থাপনার মধ্যেও ট্রেনে চড়ে কর্মস্থলে যাচ্ছে। উত্তরা ও নারায়ণগঞ্জের ট্রেন রুটে উপচে পড়া মানুষের ভিড় এটাই প্রমাণ করে। সরকার যদি বিদ্যমান রেল যোগাযোগকে কিছুটা বাড়িয়ে ঢাকার ভেতর যোগাযোগের একটা ট্রেন সার্ভিস চালু করতে পারত, তাহলে মেট্রোর যে ব্যয় তার এক শতাংশ দিয়েই এই কাজ হয়ে যেত। কিন্তু সরকারের আগ্রহ মেগা প্রজেক্টের দিকে। কারণ সেখানে কনস্ট্রাকশন বাবদ যে বিরাট ব্যয় হয়, তাতে বিরাট কমিশনের ব্যবস্থা থাকে। এজন্য বাস্তব সমাধান না খুঁজে তারা কেবলই মেগা প্রজেক্ট খুঁজে বেড়াচ্ছে।’
সিপিডির নির্বাহী পরিচালক মুস্তাফিজুর রহমান এ প্রসঙ্গে বলেন, ‘আমাদের অর্থনীতির বিকেন্দ্রীকরণ নিয়ে অনেক সমস্যা আছে। সেটা আলাদা ব্যাপার। তবে ঢাকায় বিনিয়োগ বাড়লেই মানুষ বাড়বে, এমনটা আমরা মনে করছি না। আমরা মনে করি, ঢাকাবাসীর জীবন যাপন ও অর্থনৈতিক কর্মকাণ্ড সহজে করার ব্যবস্থা করতে হবে। মেট্রো রেলের মাধ্যমে সেই সমস্যা অনেকখানি কাটবে। তবে এটাও ঠিক যে, সম্পদের সাশ্রয়ী ব্যবহার দরকার। উন্নয়ন সমান্তরাল হওয়া দরকার।’
শেষ কথা
শেষ পর্যন্ত মেট্রোর পরিকল্পনা কোথায় গিয়ে দাঁড়াবে, তা এখনও ধোঁয়াশাপূর্ণ হলেও সরকার বলছে, আগামী মাসে প্রয়োজনীয় সব চুক্তি স্বাক্ষর শেষে মার্চেই শুরু হবে মূল প্রকল্পের কাজ। অনুসন্ধান বলছে, বিশেষজ্ঞরা সরকারের কাছে সুষম উন্নয়ন, নাগরিক অধিকার রক্ষা ও ঐতিহ্য সংরক্ষণের দাবি করছেন। তবে প্রকল্পের ইতি-নেতি নিয়ে প্রকল্প শুরুর আগেই যদি বিস্তারিত আলাপ হতো, জনগণের মতামত নেয়া হতো, তাহলে এই পর্যায়ে এসে এ ধরনের পরিস্থিতি সৃষ্টি হতো না। এখন সরকারপক্ষ ও আন্দোলনকারীদের মধ্যে একটা সমঝোতা দরকার। যাতে করে দ্রুত এই অচলাবস্থা নিরসন হয়। আর সরকারকেই প্রথমে সেই উদ্যোগ নিয়ে এগিয়ে আসতে হবে। (সূত্র : সাপ্তাহিক)

ঢাকায় সব বিনিয়োগ হলে তো সব মানুষ ঢাকায়ই আসবে!
যানজট নিরসনে দরকার বিকেন্দ্রিকৃত বিনিয়োগ!

