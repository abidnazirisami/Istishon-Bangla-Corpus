ফরাসি বিপ্লব _ সাম্য-মৈত্রী-স্বাধীনতার প্রজ্জ্বলিত শিখা


সমাজে এতো বৈষম্য কেন, এতো অবিচার কেন? কেন সমাজের অল্প কিছু মানুষ আরামে-আয়েশে থাকে আর বেশিরভাগ মানুষের জীবনে অভাব-দারিদ্র্য-অপমান নিত্য সঙ্গী? সমাজ শ্রেণীবিভক্ত হওয়ার পর থেকেই যুগ যুগ ধরে এসব প্রশ্ন মানুষকে ভাবিয়েছে, আজো ভাবাচ্ছে। মানুষ এর উত্তর খুঁজেছে, সামাজিক বৈষম্য আর অবিচারের প্রতিকার সন্ধান করেছে। কখনো মানুষ ধর্মের আশ্রয় নিয়ে পরকালে সব শোষণ-বঞ্চনার অবসান কামনা করেছে, কখনো শাসকশ্রেণীর বিরুদ্ধে বিদ্রোহে ফেটে পড়েছে। একটা সময় পর্যন্ত মানুষের বিদ্রোহে-বিক্ষেভেও ধর্মচিন্তার প্রাবল্য ছিল। মানবজাতির ইতিহাসে আধুনিক গণতান্ত্রিক ধ্যান-ধারণার ভিত্তিতে গড়ে ওঠা ইহজাগতিক বা স্যেকুলার সংগ্রামের নাম ফরাসি বিপ্লব।
অষ্টাদশ শতকের অন্তিমপর্বে সমাজ পরিবর্তনের উদ্বেলিত তরঙ্গ ফ্রান্সের বুকে গমকে গমকে আছড়ে পড়েছিল। ফ্রান্সের মানুষ রাজতন্ত্র, যাজকতন্ত্র এবং অভিজাততন্ত্র উচ্ছেদ করে আধুনিক স্যেকুলার গণতান্ত্রিক রাষ্ট্র এবং সমাজ গঠনের লক্ষ্যে যে সংগ্রামের সূচনা করেছিল, তাকে আধুনিক মানবসভ্যতার ঊষা বললেও অত্যুক্তি হবে না। কারণ ফরাসি বিপ্লবের অভিঘাত, তার সাম্য-মৈত্রী-স্বাধীনতার (Liberty-Equality-Fraternity) বাণী শুধু ফ্রান্সের অভ্যন্তরেই সীমাবদ্ধ ছিল না, দেশের সীমানা ছাড়িয়ে পুরো ইউরোপ, প্রশান্ত মহাসাগর পেরিয়ে আমেরিকা এমনকি সুদূর এই বাংলার বুকেও স্ফুলিঙ্গ ছড়িয়েছিল। রাজা রামমোহন রায়, দেবেন্দ্রনাথ ঠাকুর, ডিরোজিয়ো এবং তার ‘ইংয় বেঙ্গল’ শিষ্যসহ তৎকালীন বিভিন্ন মনীষীর চিন্তায় ফরাসি বিপ্লবের ছাপ পড়েছিল।
ইতিহাসের বস্তুবাদী ব্যাখ্যা থেকে আমরা জানি যে বিবর্তনের ধারায় মানুষের আবির্ভাবের পর দীর্ঘ সময় মানুষ আদিম গোষ্ঠীবদ্ধ জীবন-যাপন করেছে। তখন কোনো শ্রেণী ছিল না, সম্পত্তির ব্যক্তিগত মালিকানা ছিল না। এক সময় সমাজ শ্রেণীবিভক্ত হয়েছে। ধারাবাহিকভাবে এসেছে দাসসমাজ এবং সামন্তসমাজ। সামন্তীয় ব্যবস্থার অবসান ঘটিয়ে মানুষে মানুষে সাম্য, মৈত্রী ও ভ্রাতৃত্ব প্রতিষ্ঠা এবং ব্যক্তির স্বাধীনতা ও নারীমুক্তির আকুতি সমাজ মননে ক্রমাগত নাড়া দিয়ে যাচ্ছিল। ইউরোপে, বিশেষত ফ্রান্সে ওই সংগ্রাম মূর্ত রূপ লাভ করে।রেনেসাঁ থেকে এনলাইটেনমেন্ট
রেনেসাঁ (Renaissance) এবং এনলাইটেনমেন্ট (Enlightenment) বলে দু’টি শব্দ আমাদের কাছে অপরিচিত নয়। মধ্যযুগের ইউরোপে ছিল খ্রিস্টান ধর্মের প্রবল প্রতাপ। মানব চিন্তার কেন্দ্রে ছিল ঈশ্বর এবং ধর্মবিশ্বাস। রেনেসাঁ কথাটার মানে নবজন্ম। ইটালিতে এর সূচনা, যা পরে গোটা ইউরোপে ছড়িয়ে পড়ে। রেনেসাঁ ঈশ্বরকে সরিয়ে দিয়ে মানুষকে নিয়ে এল চিন্তা ও শিল্পকর্মের কেন্দ্রবিন্দুতে, যাকে আমরা বলি মানবতাবাদ। অন্ধ বিশ্বাসের পরিবর্তে নিয়ে এল যুক্তি। এ ক্ষেত্রে লিওনার্দো দ্য ভিঞ্চি, বতিচেল্লি, মিকেলেঞ্জেলো, রাফায়েল প্রমুখ চিত্রশিল্পী ও ভাস্করদের ভূমিকা অনেকেরই জানা। চিন্তার জগতে নতুন ধারা নিয়ে এলেন পিকো দেলা মিরানদোলা (১৪৬৩-১৪৯৪), ম্যাকিয়েভেলি (১৪৬৯ - ১৫২৭), টমাস মুর (১৪৭৮-১৫৩৫)।
এনলাইটেনমেন্ট শব্দটার অর্থ আলোকায়ন, যার সাহায্যে চিন্তার নবজাগরণ বোঝায়। এর পটভূমি ছিল ফ্রান্স। ফরাসি বিপ্লবের আগে প্রায় এক শতাব্দী ধরে ফ্রান্স আলোড়িত হয়েছে পুরনো আর নতুন চিন্তার দ্বন্দ্বে। গোড়ার দিকে ছিলেন সংস্করপন্থী অভিজাত চিন্তাবিদ বস্যুয়ে (১৬১২-১৭০৪), মঁতেস্কু (১৬৮৯-১৭৫৫); পরে বিপ্লবী ভাবধারা নিয়ে এলেন ভলতেয়ার (১৬৯৪-১৭৭৮), রুশো (১৭১২-১৭৭৮), কন্ডসেট (১৭৪৩-১৭৯৪)-এর মতো বহু দার্শনিক-চিন্তাবিদ। এসেছেন প্যাসকেল (১৬২৩-১৬৬২), ব্যুঁফ (১৭০৭-১৭৮৮), ল্যাভয়সিয় (১৭৪৩-১৭৯৪)-এর মতো বিজ্ঞানসাধক। এর পরই আমরা পাই এনসাইক্লোপিডিস্ট (Encyclopedist বা মহাকোষ-সংকলক) নামে একদল চিন্তাবিদ যার মধ্যে আছেন দেনিশ দিদেরো (১৭১৩-১৭৮৪), দালেমব্যার, দোলবাশ্, এলভেতিয়াস প্রমুখ। বিপ্লবের পূর্ব এবং বিপ্লবের সময়টাতে ফিজিওক্রেট (Physiocrats) নামে একদল অর্থবিজ্ঞানীর আবির্ভাব ঘটে যাদের মধ্যে আছেন লেজে-ফেয়ার (Laissez-fair বা অবাধ প্রতিযোগিতা) তত্ত্বের উদ্গাতা ভ্যাঁসাঁ দ্য গুরনে (১৭১২-১৭৫৯), মার্কিস দ্য মিরাবোঁ (১৭২৭-১৭৮১) যিনি বিপ্লবেরও নেতা ছিলেন; তুর্গো, নেমুর প্রমুখ। এঁরা গড়ে তুলেছিলেন যুক্তি ও বিজ্ঞান-নির্ভর ব্যক্তি-স্বাতন্ত্র্য, ব্যক্তির মুক্তি তথা সাম্য-মৈত্রী-স্বাধীনতার মানবতাবাদী চিন্তার জগৎ। এনলাইটেনমেন্ট-এর প্রবক্তারা সনাতন ও ঐতিহ্যগত সব কিছুর ভিত্তি ও কার্যধারা সম্পর্কে তীব্র ঘৃণার সঙ্গে প্রশ্ন তুলেছিলেন।
এর সাথে আরো একটি ঘটনা ফরাসি জনগণের মধ্যে স্বাধীনতার স্পৃহাকে বাড়িয়ে দিয়েছিল। সেটি আমেরিকার স্বাধীনতা সংগ্রাম। আমেরিকা তখন ব্রিটেনের উপনিবেশ। ১৭৭৬ সালে আমেরিকা ব্রিটেনের বিরম্নদ্ধে স্বাধীনতার ঘোষণা করে। বহু ফরাসি এ সময় আমেরিকানদের পড়্গে লড়তে সে-দেশে গিয়েছিল। তারা দেশে ফিলে এল স্বাধীনতার চেতনা বুকে নিয়ে।আজো কেন তোমরা জেগে উঠছো না, হে পরাধীন চাকর-নফরের দল!
ভলতেয়ার অন্ধ বিশ্বাসের বিপরীতে তুলে ধরেছিলেন যুক্তির হাতিয়ারকে, “খোদা পাখির যেমন পালক দিয়েছেন, দিয়েছেন ভালুকের সূক্ষ্ম লোম, তেমন আমাদেরও দিয়েছেন এক সর্বজনীন আদর্শ, তাহলো যুক্তিজ্ঞান, এবং এ আদর্শ এতো দীর্ঘস্থায়ী যে সমস্ত ভাবাবেগের সংঘাত সত্ত্বেও এবং কুসংস্কারমগ্ন ভণ্ডদের এ আদর্শ নির্মূল করার সব প্রচেষ্টা সত্ত্বেও এটা থাকবে অটুট।”
ফ্রান্সের সমাজে ঘনায়মান পরিবর্তনের আভাস তুলে ধরে ১৭৬৭ সালে তিনি লিখেছিলেন, “গত ১৫ বছরে মানুষের মাঝে দেখা দিয়েছে এক মানসিক বিপ্লব; এরই পরিণতি হবে এক যুগান্তকারী ঘটনা। বিদগ্ধ-জনের সোচ্চার-কণ্ঠ এ মহাপরিবর্তনের আগমনবার্তা বয়ে আনছে - পাখির কলকাকলী যেমন ঘোষণা করে শুভ আবহাওয়ার আগমন। ... আগামী দশ বছরের মধ্যে বিপ্লব হবে, যদি ‘হাজার জন মানুষও’ বেঁচে থাকে। আমার সমবয়সী কেউ হয়তো তা দেখবে না, কিন্তু আমরা এ আশা নিয়ে মরবো যে, মানুষ অধিকতর আলোকপ্রাপ্ত হবে, হবে আরো মর্যাদাসম্পন্ন, ... সান্ত্বনা আমার এখানে যে বিশ্ব যখন ছেড়ে যাব পেছনে রেখে যাব সৎউদ্দেশ্য-প্রণোদিত সদ্য প্রস্ফুটিত পুষ্পরাজির মতো অপূর্ব ক্ষুদ্র এক জন-মানুষের দল; সংখ্যায় ও সামর্থ্যে এ দল বলবান হয়ে উঠবে দিনদিন; নির্বোধ আর ধর্মান্ধদের কণ্ঠরোধ করে তবেই সম্পূর্ণ হবে এদের কাজ। সেই মনোরম দিনে আমি থাকবো না, কিন্তু সে দিন যে আসন্ন তা আমি প্রত্যক্ষ করছি।”
রুশো তুলে ধরেছিলেন সাম্য, স্বাধীনতা ও মানবতার পতাকা, “স্বাধীনতা মানুষের জন্মগত অধিকার, কিন্তু তবু সর্বত্রই মানুষ শৃঙ্খলিত। মানুষ মাত্রেই অন্যের উপর প্রভুত্ব দাবি করে বটে, কিন্তু সে ভুলে যায়, সেও অন্যের চাইতে কম পরাধীন নয়।” “মানুষ আজন্ম স্বাধীন ও স্বীয় সত্তায় অধিষ্ঠিত বলে কেউ কখনও তাকে ইচ্ছার বিরুদ্ধে গোলামির জিঞ্জির পরাতে পারে না। ‘গোলামের সন্তান গোলাম’, এ অভিমত যারা প্রকাশ করেন, তারা কি বলতে চান যে, গোলামের সন্তান জন্মমুহূর্তে মানব-সন্তান হিসেবে জন্মায় নি?”
সামাজিক বৈষম্য, ধনী-গরিবের পার্থক্যকে অমানবিক ও অযৌক্তিক আখ্যা দিয়ে রুশো তুলে ধরেছিলেন সাম্যের দাবি, “প্রকৃতির বিধান কিন্তু একেবারে নিরপেক্ষ : প্রকৃতি কাউকে রাজা, ধনবান বা অভিজাত করে সৃষ্টি করে নি।” “গরিবদের উদরের চাইতে ধনীর উদর তো আর বড় নয়, ভৃত্যের চাইতে প্রভুর বাহু দীর্ঘতর বা অধিকতর সবল নয়; বড় লোকও সাধারণ মানুষের চাইতে অধিকতর লম্বা নন। বস্তুত সব মানুষের প্রাকৃতিক প্রয়োজন সমরূপ এবং এ প্রয়োজন মেটাবার উপকরণও সমভাবে সবার নাগালে থাকতে হবে।” ব্যক্তিগত সম্পত্তিকে সমাজ-প্রগতির প্রতিবন্ধক হিসাবে চিহ্নিত করে তিনি লিখেছিলেন, “মানুষ এবং নাগরিক মাত্রের সমাজে সম্পত্তি বলে কিছু নেই, আছে শুধু নিজের সত্তা, এছাড়া সব বিষয়-সম্পদের মালিক হয়েছে সমাজ ...।”
সমাজের বিপ্লবী পরিবর্তনের সম্ভাবনাকে ইঙ্গিত করে রুশো ১৭৬২ সালে বলেছিলেন, “আমরা দ্রুত এগিয়ে চলেছি একটা সঙ্কটপূর্ণ এবং বিপ্লবী শতাব্দীর দিকে। ... আজো কেন তোমরা জেগে উঠছো না, হে পরাধীন চাকর-নফরের দল!”
প্রাক-বিপ্লব ফ্রান্স
ফ্রান্সে তখন ছিল বুরবো রাজবংশের রাজত্ব। সামরিক স্বৈরশাসনের সঙ্গে খানিকটা মিল থাকলেও আজকের দিনে বসে কল্পনা করাও কঠিন কেমন ছিল সেই রাজতন্ত্রের আমল। রাজার কথাই ছিল আইন। রাজাকে বিচার করার ক্ষমতা কারো ছিল না। রাজা চতুর্দশ লুইয়ের আমলে তার সভাসদ বিশপ বসওয়ে রাজাকে খোদা বা ঈশ্বরের প্রতিনিধি হিসাবে ঘোষণা করে বলেছিলেন, উত্তরাধিকারসূত্রে রাজা হলেন নিষ্কলুষ এবং সেজন্য রাজার বিরূপ সমালোচনা করা বা তার বিরুদ্ধে ষড়যন্ত্রে লিপ্ত হওয়া খোদানিন্দা বা রাজার পবিত্র চরিত্রের প্রতি অসম্মান প্রদর্শন করার শামিল (আমরা এখন যাকে ব্লাসফেমী বলি)। তার মতে, অন্যদের চাইতে রাজাকেই খোদা অধিকতর বুদ্ধি-বিবেচনার অধিকারী করেছেন। রাজার ক্ষমতা হবে অসীম এবং নিরঙ্কুশ, রাজা তার এ নিরঙ্কুশ ক্ষমতা প্রয়োগের জন্য দায়ী থাকবেন একমাত্র খোদার কাছে, মর্ত্যের মানুষ ন্যায়ত রাজকীয় নির্দেশের বিরুদ্ধচারণ করতে পারে না। আর অসৎ রাজার বিরুদ্ধে প্রজাসাধারণের সামনে একমাত্র পথ হল খোদার কাছে প্রার্থনা করা যাতে রাজার নিষ্ঠুর হৃদয় পরিবর্তিত হয়। তো এই কথিত খোদার প্রতিনিধি রাজা একদিকে ছিলেন অমিতব্যয়ী, বিলাস-ব্যসনে মত্ত, অন্যদিকে জনগণের প্রতি দায় পালনে ছিলেন বিমুখ ও উদাসীন।
রাজার এ খোদাদত্ত অধিকারকে খারিজ করে দিয়ে ইহজাগতিক চিন্তা তুলে ধরে রুশো লিখেছিলেন, “সকল প্রকার ক্ষমতা খোদাদত্ত, এ না হয় মানলাম; কিন্তু সকল প্রকার রোগ-ব্যাধিও তো খোদার প্রদত্ত : এর অর্থ কি এই যে আমাদের ডাক্তার ডাকতে হবে না?”
শুধু রাজাই নয়, রাজ পরিবারের সদস্য, রাজার কর্মচারী, অভিজাত সম্প্রদায়, জমিদার, ক্যাথলিক গির্জার পাদ্রী এবং যাজক - এদের হাতেও ছিল প্রভূত ক্ষমতা। রাজদরবার, সামরিক বাহিনী, গির্জার যাজকসহ বিভিন্ন পেশায় জন্মসূত্রে অভিজাতদের ছিল একাধিপত্য। অভিজাতদের সম্পর্কে একজন ফরাসি ইতিহাসবিদ লিখেছেন, “ফ্রান্স ছিল একটা বৃহৎ আস্তাবলের মতো, যেখানে কুলীন অশ্বগুলো কিছু কাজ-কর্ম না করেও অথবা মাত্র আধাআধি কিছু করে লাভ করে দু’গুণ-তিনগুণ খোরপোষ, অথচ ধরে আনা অশ্বগুলো সব কাজ সম্পন্ন করে আধাখোরাকে, তাও সর্বদা সরবরাহ করা হয় না।”
এমনকি শিকার করতে গিয়েও অভিজাত সম্প্রদায়ের লোকজন কৃষকদের ফসল নষ্ট করত। এ অভিজাতদের রুশো তুলনা করেছেন চোর-ডাকাতের সঙ্গে, “যে লোক কুঁড়ে এবং শ্রমবিমুখ, নিজের উপার্জিত আয়ের উপর নির্ভরশীল নয়, সেই তস্কর এবং যে লোক কিছু না করেও রাষ্ট্রের খোরপোশে জীবিকা নির্বাহ করে, আমার চোখে তার সাথে রাজপথে দস্যুবৃত্তি করে যে জীবিকা নির্বাহ করে যে লোক তাদের তেমন কোনো পার্থক্য নেই।”
দাস ব্যবসায়, বর্তমান হাইতির কালো দাসদের রক্ত-ঘামের মূল্যে উৎপন্ন চিনি ফ্রান্সকে সমৃদ্ধি এনে দিয়েছিল। অনেকটা এর ভিত্তিতেই ফুলে-ফেঁপে উঠেছিল বার্দো, মার্সেই, নাঁত, লে আগ্র ইত্যাদি বন্দর নগর। লেস, নানা ধরনের পোশাক, সাবান, সুগন্ধি, দড়্গিণের লিঁয় শিল্পনগরের রেশমসহ গার্দি অঞ্চলের বিভিন্ন ধরনের ফ্যাশন পণ্যের কদর ছিল সারা ইউরোপে। খনি এবং অল্প কিছু ভারী শিল্পও গড়ে উঠেছিল। কিন্তু সবকিছুর পরও, ফ্রান্সের রাজা এবং অভিজাতদের আয়ের উৎস ছিল জনগণ বিশেষত কৃষক সম্প্রদায়। রাজার সম্পদের উৎস যে জনগণ, সে সম্পর্কে মঁতেস্কু লিখেছিলেন, “... প্রতিবেশি স্পেনের রাজার মতো তার কোনো স্বর্ণখনি নেই বটে, তবুও তিনি অধিকতর ঐশ্বর্যবান; কেননা তার ঐশ্বর্যের উৎস হয়েছে প্রজাসাধারণের ভাঁড়ার, স্বর্ণখনি থেকেও এটা অধিকতর অক্ষয় ...।”
কৃষক-শ্রমিক-মেহনতি মানুষ
ফ্রান্স তখন একটি কৃষিপ্রধান দেশ। ১৭৮৯ সালের হিসাবে দেশের ৮৫ শতাংশ মানুষ গ্রামাঞ্চলে থাকতো। তার মধ্যে ৬৬ ভাগ অর্থাৎ আড়াই কোটি ফরাসির মধ্যে প্রায় ২ কোটি ৩০ লক্ষই ছিল কৃষক। অথচ চাষযোগ্য জমির অধিকাংশ ছিল গির্জা ও সামন্তপ্রভুদের হাতে, প্রায় ৩০ শতাংশ। যদিও তারা ছিল জনসংখ্যার মাত্র ২ ভাগ। জমির ৩০ শতাংশের মালিক ছিল বণিক বা বুর্জোয়াশ্রেণী। চাষচাষীদের ভাগের জমিগুলো ছিল অনুর্বর। চাষীদের মধ্যেও মূলত তিনটি প্রধান ভাগ ছিল - গৃহস্থ চাষী, ভাগচাষী এবং দিনমজুর। এছাড়া বিপ্লবের সময়টাতে ফ্রান্সে প্রায় দশ লাখের মতো ভূমিদাস ছিল। মাঝেই মাঝেই দেখা দিত অজন্মা, নানা কারণে ফসলের ফলন মার খেত। ফলে গ্রামীণ জনসংখ্যার এক দশমাংশ অংশ কখনো না কখনো ভিক্ষার ঝুলি কাঁধে নিতে বাধ্য হত। একজন ইতিহাসবিদ লিখেছিলেন, ফ্রান্সে নয় দশমাংশ লোক অনাহারে মারা যায়, আর এক দশমাংশ মরে অতি ভোজনের ফলে। ইতিহাসিবদদের মতে, মাত্র ১.৫ ভাগ মানুষ গোটা ফরাসি সমাজটাকে হাতের মুঠোয় পুরে ফেলেছিল।
শিল্পশ্রমিক বলতে যা বোঝায় তার সংখ্যা ছিল নিতান্তই অল্প। এরা ছিল অসংগঠিত। এদের পাশাপাশি শহরে ছিল বিপুল সংখ্যক ছোট দোকানদার, হকার, ফেরিওয়ালা, ছোট ব্যবসায়ী, কারিগর, শিক্ষানবীশ কারিগর, ভবঘুরে, ভ্রাম্যমান অস্থায়ী শ্রমিক, বিভিন্ন পেশায় নিযুক্ত ব্যাপক অসংগঠিত শ্রমিক, শিক্ষক, আইনজীবী, ডাক্তার প্রভৃতি বুদ্ধিজীবী সম্প্রদায়। শ্রমিক-বিরোধী আইন ছিল অত্যন্ত কড়া। মালিকের সই করা পাস বই ছাড়া শ্রমিক নতুন চাকরি পেত না। শ্রমিক-মালিক বিরোধে মালিকের কথাই বিশ্বাস করা হতো।
কত রকম কর বা খাজনা যে দিতে হত সাধারণ মানুষকে -- রাজার আরোপ করা কর, গির্জা কর্তৃক আরোপ করা কর, ভূস্বামী বা জমিদারদের আরোপ করা কর! প্রত্যক্ষ করকে বলা হত তেই (Taille)। আর এক ধরনের কর ছিল যাকে বলা হত টাইদ্ (Tithe) -- জমির ফসল বা পালিত গবাদী পশুর একাংশ এ কর হিসাবে দিতে হত। এমনি এক কর হল ‘লবণ কর’ -- দরকার থাক বা না থাক, পরিবারের সাত বছরের উপর বয়সী প্রতিটি সদস্যের জন্য বছরে সাত পাউন্ড করে লবণ কিনতে বাধ্য ছিল প্রতিটি পরিবার। আর বাড়িতে যতটুকু লবণই থাক তার জন্য কর দিতে হত। এর সাথে ছিল রাস্তার খাজনা, ঘাটের খাজনা, হাটের খাজনা, জমিদারদের উৎসব খাজনা। বিয়ে, মৃত্যু, সামাজি উৎসব অনুষ্ঠান সবকিছুর জন্যই জমিদারকে কর দিতে হত। গম পেষা, আঙুর নিঙড়ে মদ তৈরির মতো কাজগুলো করতে হত জমিদারের যাঁতা বা যন্ত্রে, পাউরুটি তৈরি করতে হত জমিদারের চুল্লিতে -- এসবের জন্যও দিতে হত আলাদা কর। জমিদারের পায়রার খাবার যোগাড় করতে হত চাষীদের। সেনাবাহিনীর চলাচলের জন্য বেগার খাটতে হত সাধারণ মানুষকেই।
ফরাসি কৃষকদের আয়ের চার-পঞ্চমাংশ নিঃশেষ হত রাজার কর, গির্জার ধর্মকর ও জমিদারদের দায় মেটাতে। শিল্পমালিক, বণিকশ্রেণী, ছোট ছোট কারখানা বা গিল্ডের মালিক ও কারিগর সম্প্রদায়ের জন্যও কর ব্যবস্থা ছিল দারম্নন বিপত্তির কারণ। দেশের মধ্যে এক প্রদেশ থেকে আরেক প্রদেশে, এক জমিদারী থেকে আরেক জমিদারীতে মালামাল বহন করতে হলেও কর দিতে হত। জমির চড়া দাম এবং করের বদৌলতে জমিদারী পরিণত হয়েছিল সোনার খনিতে।
আইনও ছিল গরিবের বিপক্ষে। এটা ধরেই নেওয়া হতো যে গরিবেরা চুরি করবেই। তাদের বিচার করার সময় সাক্ষ্য-প্রমাণ নিয়ে ততটা মাথা ঘামানো হতো না। সামান্য চুরির অভিযোগে কাজের লোকের ফাঁসি পর্যন্ত হয়েছে, পরে হারানো জিনিস ফিরে পাওয়া গেছে বা ইতোমধ্যে ফাঁসিতে ঝুলিয়ে হত্যা করা ব্যক্তির নির্দোষিতা প্রমাণিত হয়েছে, এমন ঘটনা নিতান্ত বিরল ছিল না।
প্যারিসে অভিজাত, যাজক, উচ্চিবিত্ত সম্প্রদায়ের মানুষের সংখ্যা ছিল ১ লক্ষ ২০ হাজার। রাজার দরবারে অভিজাত দরবারীর সংখ্যা ছিল প্রায় ৪ হাজার। অন্যদিকে সাধারণ মানুষের সংখ্যা ছিল ৫ লক্ষ। এদের বাইরে ছিল প্রায় ৫০ হাজারের মতো ভাসমান মানুষ। people শব্দটা তখন অবমাননাসূচক। শ্রমজীবী মানুষকে ডাকা হতো সাঁ-কুলোৎ (sans-culotte), অন্যদিকে অভিজাতদের ডাকা হতো সাঁ-নিয়েৎ নামে। দেশের প্রায় সব বিদ্যালয়ই ছিল চার্চের নিয়ন্ত্রণে। চার্চ নিজস্ব আদালত চালাতো। চার্চের অত্যাচারে স্বাধীন মতামত প্রকাশ করা ছিল অসম্ভব ব্যাপার। কিন্তু চার্চের মধ্যেও ছিল দুটো শ্রেণী -- উপর তলার যাজক অর্থাৎ বিশপ, অ্যাবট এবং ক্যানন’রা আসত অভিজাত পরিবার থেকে, তারা ছিল বিত্ত-বৈভবের অধিকার। আর নিচের তলার পাদ্রী এবং ভিকাররা আসত সাধারণ মানুষদের মধ্য থেকে। এদের ছিল নুন আনতে পান্তা ফুরানো দশা। তাই এদেরকে বলা হত সর্বহারা যাজক।
প্রাক-বিপ্লব ফ্রান্সের জনগণের দুঃখ-কষ্টের অবধি ছিল না বটে, কিন্তু শুধু দুঃখ-কষ্টই তাদের বিপ্লবের পথে উদ্বুদ্ধ করেনি। আঠারো শতকের এনলাইটেনমেন্ট বা জ্ঞানোন্মেষজনিত চেতনা তাদের ওই পুঞ্জিভূত বেদনায় অগ্নিসংযোগ করেছে, বিপ্লবের পথ দেখিয়েছে।
... ... ... ... ... ... ... ... ... ... ... ... চলবে ... ... ... ... ... ... ... ... ... ... ...

