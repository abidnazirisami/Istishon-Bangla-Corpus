ক-য় কাণ্ডজ্ঞান _ জনশিক্ষা ও বিদ্যাসাগর – রামকৃষ্ণ ভট্টাচার্য


[লেখকের বিদ্যাসাগর : নানা প্রসঙ্গ (চিরায়ত প্রকাশনা প্রাইভেট লিমিটেড, কলকাতা; আগস্ট ২০১১] বই থেকে সংকলিত]

বিদ্যাসাগরের শিক্ষাচিন্তা নিয়ে অনেক আলোচনা হয়েছে। তিনটি দিক থেকে বিষয়টি দেখা যায় : ১. সংস্কৃত কলেজের পাঠক্রম সংস্কার, ২. বাঙলা ভাষার মাধ্যমে মফস্সলে ও গ্রামে শিশুশিক্ষা ও স্ত্রীশিক্ষার বিস্তার, আর ৩. মেট্রোপলিটান ইনস্টিটিউট মারফত স্নাতক স্তর অবধি সাধারণ শিক্ষার প্রসার।১
গত চল্লিশ বছর ধরে একটি কারণে (আসলে অকারণেই) বিদ্যাসাগরের সমালোচনা করা হচ্ছে। সেটি এই – তিনি নাকি জনশিক্ষার (অর্থাৎ সকলকে লেখাপড়া শেখানোর) বিরোধী ছিলেন। সত্তর দশকে কথাটা শুনে, এখনকার ছেলেমেয়েদের ভাষায় ‘বার খেয়ে’, কিছু নবীন ও প্রবীণ ব্যক্তি বিদ্যাসাগরের শ্রেণীগত পক্ষপাত, প্রতিক্রিয়াশীল মনোভাব, শিরোমণি-মার্কা (elitist) ধ্যানধারণা ইত্যাদি নিয়ে বিস্তর ব্যাঁকা মন্তব্যও করে থাকেন। এই প্রবন্ধে ঐ অভিযোগটিই বিচার করা হবে।
অভিযোগের ‘প্রমাণ’
বিদ্যাসাগরকে কাঠগড়ায় তোলা হচ্ছে কিসের ভিত্তিতে? বাঙলা সরকারের কনিষ্ঠ সচিব (Junior Secretary) রিভার্স টমসনকে একটি সরকারি বিজ্ঞপ্তি-পত্র (Circular letter)-এর জবাবে তিনি যা লিখে পাঠান (২৯ সেপ্টেম্বর ১৮৫৯) সেটিই তার একমাত্র প্রমাণ। তার শেষ বলা ছিল :
বাঙলায় শিক্ষা প্রবর্তনের শ্রেষ্ঠ উপায় (যদি না একমাত্র উপায় হয়) হিসেবে, আমার বিনীত মতে, উচ্চতর শ্রেণীগুলিকেই পূর্ণাঙ্গ মাত্রায় শিক্ষা দেওয়ার মধ্যেই সরকারের নিজেকে আবদ্ধ রাখা উচিত। একশ জন শিশুকে শুধু পড়তে, লিখতে ও অল্প কিছু পাটীগণিত শেখানোর চেয়ে একটি ছেলেকে যথাযথ রীতিতে শিক্ষিত করে সরকার যা করবে, প্রকৃত জনশিক্ষার অভিমুখে তা অনেক বেশি কাজে লাগবে। সমগ্র জনগণকে শিক্ষিত করা নিশ্চয়ই খুব বাঞ্ছনীয়, কিন্তু এ কাজ আদৌ কোনো সরকার গ্রহণ বা পূরণ করতে পারে কিনা সন্দেহ। এও বলা যেতে পারে যে, ইংল্যান্ডে সভ্যতার উঁচু অবস্থা সত্ত্বেও শিক্ষা বিষয়ে সেখানকার জনসাধারণও এদেশে তাঁদের ভাইদের চেয়ে ভালো অবস্থায় নেই।২
প্রসঙ্গ-পটভূমি থেকে আলাদা করে দেখলে মনে হতে পারে, বিদ্যাসাগর জনশিক্ষার বিরোধী। কিন্তু প্রথম যিনি একথা তোলেন সেই বিনয় ঘোষও এর তথ্য ও যুক্তির খুঁত ধরেন নি।৩ মনে হয়, এই বক্তব্য একটু অন্যভাবে বললে তিনি খুশি হতেন। ১৯৫৯-এ তাঁর যে আপত্তি, ১৯৭৩-এও তা খুব একটা পালটায় নি।৪ ১৯৭৮-এ তিনিই হঠাৎ গরম খেয়ে লিখলেন :
‘অর্ধশিক্ষিত একশজনের বদলে সুশিক্ষিত একজন মানুষ তৈরি হওয়া অনেক ভাল এই তত্ত্বকথার উপর ভিত্তি করে তিনি জনশিক্ষার বদলে উচ্চশ্রেণীর সুশিক্ষার নীতিকে সমর্থন করেন। তাজ্জব নীতি বলতেই হবে। মেকলের ফিলট্রেশন নীতির কথা মনে পড়ে। উপর থেকে চুঁইয়ে নিচের দিকে গড়িয়ে পড়ার নীতি।’৫
এই হলো বিদ্যাসাগরের ‘স্বশ্রেণীসুলভ মনোভাব’-এর নমুনা।
হলকাবন্দী ব্যবস্থার পটভূমি
এমন কথা যখন বলা হয় – আর সে নিয়ে কিছু বলতে হয় – তখন হাসিও পায় দুঃখও হয়। একটা ব্যাপার একেবারেই চেপে যাওয়া হচ্ছে। সেটি হলো : বাঙলা সরকার তার বিজ্ঞপ্তি-পত্র নং ২৮৮ (১৭ জুন ১৮৫৯) মারফত ঠিক কী জানতে চেয়েছিল। তার মূল বিষয়ে আসলে একটাই : বাঙলার জনসাধারণের জন্যে যথার্থ কম খরচে স্কুল প্রবর্তন করার প্রযোজ্যতা (practicability)। শিক্ষানীতি নিয়ে কোনো তাত্ত্বিক আলোচনা প্রসঙ্গে বিদ্যাসাগর তাঁর মতামত জানান নি। জনশিক্ষা যে বাঞ্ছনীয় একথা তিনি বলেছিলেন পরিষ্কার করে। তাঁর কাছে মূল প্রশ্ন হলো : বেড়ালের গলায় ঘণ্টা কি আদৌ বাঁধা যাবে? কে-ই বা তা বাঁধবে?
সরকারি বিজ্ঞপ্তি-পত্রটির পেছনে কিছু ঘটনা আছে। সেগুলি আগে জানা দরকার।৬
উত্তর-পশ্চিম প্রদেশগুলিতে সেখানকার ছোটোলাট (Lieutenant-Governor) জেমস টমাসন (Thomason) এক ধরনের শিক্ষাব্যবস্থা চালু করেছিলেন। ইস্ট ইন্ডিয়া কম্পানির পরিচালকদের তাতে পূর্ণ অনুমোদন ছিল। ব্যবস্থাটি এই – প্রত্যেক তহশীলদারের সদর দফতরে একটি করে আদর্শ (model) বিদ্যালয় করা হবে। দেশী পাঠশালার শিক্ষকরা তার মাধ্যমে আত্মোন্নতির ব্যবস্থা করবেন ও পড়ানোর উন্নত উপায় গ্রহণ করবেন। এগুলি পরিদর্শনের জন্যে নানা স্তরের পরিদর্শক (Visitior) থাকবেন; তাঁদের তত্ত্বাবধান করবেন একজন প্রধান পরিদর্শক। তিনি হবেন উচ্চযোগ্যতাসম্পন্ন কোনো সরকারি আমলা (Civil Servant)। ১৮৫৪ নাগাদ এই পদ্ধতি সব জেলায় কাজে লাগানো হয়। ফলও পাওয়া যায় ভালোই।
কিন্তু এও দেখা গেল, তহশীলের বিদ্যালয়গুলি ভালোভাবে চললেও, সেগুলোর ধারে-কাছের জেলায় শিক্ষাবিস্তারের তেমন সুবিধে হচ্ছে না। ১৮৫৪-র আগেই তাই কিছু ‘হলকাবন্দী’ (= মণ্ডলী, Circle) বিদ্যালয় খোলার উদ্যোগ নেওয়া হয়, যাতে চাষির ঘরের ছেলেরাও লেখাপড়া শিখতে পারে। এই ব্যবস্থায়, সুবিধের জায়গায় আছে এমন কয়েকটি গ্রামকে একটি মণ্ডলীতে একত্র করা হয়; তার মাঝামাঝি জায়গায় চালু করা হয় এক-একটি বিদ্যালয়, যেটি ঐ এলাকার ভেতরকার কোনো গ্রাম থেকেই দু-মাইলের বেশি দূরে নয়। এর খরচ দেওয়া হবে সরকারি রাজস্ব থেকে (প্রদত্ত রাজস্বের শতকরা একভাগ)। তার অর্ধেক দেবেন স্থানীয় জমির মালিকরা, বাকি অর্ধেক সরকার। এর জন্যে কোনো জোর খাটানো হবে না। জমির মালিকরা স্বেচ্ছায় রাজি হবেন এই ছিল অপরিহার্য শর্ত।
টমাসন-এর পরিকল্পনা মতো বাঙলয় ঐ হলকাবন্দী ব্যবস্থা চালু করার কথা হয়। বিহার ও ওড়িশায় তখন একই সঙ্গে নানা ব্যবস্থা বহাল ছিল (যেমন, সরকারি অনুদান, grant-in-aid)। পূর্বাঞ্চলীয় শিক্ষাবিভাগের পরিদর্শক (Inspector) ঊড্রো-র পরিকল্পনা ছিল : স্থানীয় পাঠশালাগুলিকেই হলকাবন্দী ব্যবস্থার কাজে লাগানো হবে। তিন, চার বা পাঁচটি মণ্ডলী তৈরি হবে, প্রত্যেক মণ্ডলীতে থাকবেন যোগ্য শিক্ষক। তাঁর মাইনে দেবে সরকার। তাঁর কাজ হবে স্কুল থেকে স্কুলে গিয়ে গ্রামের শিক্ষকদের শেখানো কী তাঁদের কর্তব্য, আর সেই সঙ্গে এগিয়ে-থাকা পড়ুয়াদের ‘উচ্চতর বিষয়গুলি’ পড়ানো।
এই হলকাবন্দী ব্যবস্থা বাঙলায় কতদূর কার্যকর হবে তা জানতে চেয়ে বাঙলা সরকার বিভিন্ন লোকের কাছে বিজ্ঞপ্তি-পত্র পাঠায়। বিদ্যাসাগরও তেমনি চিঠি পেয়েছিলেন।
বিদ্যাসাগরের মূল আপত্তি
উত্তরের শুরুতেই বিদ্যাসাগর তাঁর মত জানিয়ে দেন : দেশের বর্তমান অবস্থায় এটি প্রায় অপ্রযোজ্য (almost impracticable)। সরকার এখানে স্কুল পিছু খরচ করে ৫ থেকে ৭ টাকা। পড়া-লেখা, অঙ্ক শেখানোর মতো যোগ্য লোক ঐ মাইনেতে পাওয়া যাবে না।
হলকাবন্দী স্কুলের প্রণালী সম্পর্কে তিনি বলেন, ঐ বিষয়ে কোনো নির্দিষ্ট তথ্য তাঁর হাতে নেই। যদি ধরে নেওয়া হয়, বিহারে ঐ প্রণালী গ্রহণ করা হয়েছে, তবে তাঁর মনে হয় অনেক দিক দিয়েই তা বাঙলার পাঠশালার মতো। বিহারের স্কুলগুলিতে শেখানো হয় : চিঠি লেখা আর জমিদারি ও মুদির হিসেব রাখা। তফাতের মধ্যে পাঠশালায় উন্নত ধরনের কয়েকটি ছাপা বই নামমাত্র ব্যবহার করা হয়। বাঙলায় যদি গুরুমশায়ের অল্প মাসমাইনে দিয়ে সেই শিক্ষাই চালানোর চেষ্টা করা হয়, ঐ সব পাঠশালায় ছাপা বই চালু হয়, আর সেগুলিকে সরকারি পরিদর্শনের আওতায় আনা হয়, তাতেই সরকারের উদ্দেশ্য সিদ্ধ হবে।
সেই সঙ্গে বিদ্যাসাগর স্পষ্টই বলে দেন : কিন্তু ঐ ধরনের শিক্ষা হবে নিতান্তই তুচ্ছ (insignificant), আর তা কখনোই জনসাধারণের কাছে পৌঁছবে না – যদি জনসাধারণ বলতে খেটে খাওয়া শ্রেণীগুলিকে বোঝানো হয় (... masses if by that word is meant the labouring classess ...)। তার কারণ : বিহার ও বাঙলায় ঐ ধরনের শ্রেণীগুলি থেকে খুবই কম ছাত্র আসে (যদি আদৌ আসে)।
বিদ্যাসাগর মনে করেন, এর কারণ : খেটে-খাওয়া শ্রেণীগুলির অবস্থা এতই নিচু স্তরে যে, সন্তানদের শিক্ষার জন্যে খরচ করা তাঁদের সাধ্যে কুলোয় না। তাঁদের ছেলেদের কাজকর্মের উপযুক্ত বয়স হলে তাঁরা আর তাদের লেখাপড়া চালিয়ে যেতে পারবেন না; যত কম মাইনেই হোক, যে-কোনো কাজে তাদের ঢুকতে হবে। এই সব শ্রেণীর লোকেরা মনে করেন (হয়তো ঠিকই মনে করেন), তাঁদের সন্তানরা খানিক লিখতে-পড়তে শিখলেই তাঁদের অবস্থার উন্নতি হবে না। তাই তাদের স্কুলে পাঠানোর কোনো টান তাঁরা অনুভব করেন না। এমন প্রত্যাশা করা খুবই বেশি যে, শুধু জ্ঞানের জন্যেই তাঁরা তাঁদের সন্তানদের লেখাপড়া শেখাবেন। উচ্চতর শ্রেণীগুলিও এখনও পর্যন্ত শিক্ষার সুফল ঠিকমতো বোঝে না। এই পরিস্থিতিতে খেটে-খাওয়া শ্রেণীগুলির শিক্ষার চেষ্টা নিষ্প্রয়োজন।
বিদ্যাসাগর জানান, সরকার যদি জনশিক্ষা নিয়ে পরখ করে দেখার কথা ভাবে তবে পুরোপুরি অবৈতনিক শিক্ষা দেওয়ার জন্যে তৈরি থাকতে হবে। এও উল্লেখ করা যায় যে (আগেও) কিছু লোক এসব পরীক্ষা (experiments) করেছেন। তার ফল অবশ্য সন্তোষজনক হয় নি।
এর পরের অনুচ্ছেদে বিদ্যাসাগর লিখেছেন :
মনে হয়, এখানে ও ইংল্যান্ডে এমন একটা ধারণা শক্তিশালী হয়েছে যে, উচ্চতর শ্রেণীগুলির শিক্ষার জন্যে যথেষ্ট করা হয়েছে, এবার জনশিক্ষার দিকে মন দেওয়া দরকার। এও স্পষ্ট যে, শিক্ষা বিষয়ে নানা প্রতিবেদন (Reports) ও কার্যবিবরণ (Minutes)-এর অত্যধিক অনুকূল চরিত্রই এই ধারণার হেতু। বিষয়টির তদন্ত করলে কিন্তু খুবই অন্য ধরনের অবস্থা দেখা যাবে।
এত কথা বলার পরে বিদ্যাসাগর উচ্চতর শ্রেণীগুলির জন্যে পূর্ণ মাত্রায় প্রকৃত শিক্ষার প্রস্তাব দেন (প্রথমেই তা উদ্ধৃত করা হয়েছে)। যে-পরীক্ষা ঐ মুহূর্তে সফল হওয়ার কোনো সম্ভাবনা ছিল না, মাঝের থেকে প্রকৃত শিক্ষার অঙ্কুরটুকুও নষ্ট হয়ে যেত তাতে সায় দিতে তিনি অপারগ। তিনি আগাপাশতলা বাস্তববাদী। সরকারি প্রতিবেদনের চেয়ে নিজের অভিজ্ঞতাকে তিনি বেশি গুরুত্ব দেন। তিনি বুঝতেন : কর্তব্য হলেই সর্বদা সেই মুহূর্তেই তা করা যায় না। পরিস্থিতি প্রতিকূল হলে, অপেক্ষা করতে হয়। পুরো বিষয়টিকেই তিনি দেখেছেন প্রয়োগ (practice)-এর নিরিখে। নীতিগতভাবে তিনি জনশিক্ষার বিরোধী নন, বরং তাকে খুবই বাঞ্ছনীয় (very desirable) বলেই মনে করেন। কিন্তু তাঁর বাস্তববুদ্ধি বলে দেয় : এখুনি তা করা যাবে না।
ব্যবহারিক বুদ্ধি এত তীক্ষ্ম বলেই বিদ্যাসাগর আগাম জানিয়ে দেন : এই পরীক্ষা করতে গেলে সরকারকে সম্পূর্ণ অবৈতনিক শিক্ষা দেওয়ার জন্যে তৈরি থাকতে হবে।
সরকার কি তার জন্যে তৈরি ছিল? কারও কারও লেখা পড়লে মনে হবে : তা-ই। সদাশয় সরকার বাহাদুর তো সবকিছু করতে রাজি ছিল, শুধু ‘ভদ্রলোক’দের বিরোধিতার জন্যে তা করা গেল না।৭ ঘটনাটা ঠিক এর উল্টো। ছোটোলাট হ্যালিডে-র মুখের কথায় উৎসাহ পেয়ে ১৮৫৫-য় বিদ্যাসাগর নিজের গাঁটের কড়ি খরচ করে গোটা কুড়ি আদর্শ বঙ্গ বিদ্যালয় খোলেন। গ্রামে গ্রামে ঘুরে মেয়েদের জন্যে স্কুল করেন অন্তত পঁয়তিরিশটি (১৮৫৭-৫৮)। আশা ছিল সরকারি সাহায্য মিলবে। কিন্তু এক পয়সাও পাওয়া গেল না। ফাইল-এ নোট লেখা হলো বিস্তর কিন্তু ভাঁড়ে মা ভবানী।৮
এই অভিজ্ঞতা তো বিদ্যাসাগরেরই ছিল। তার পরেও কী করে তিনি সরকারের সদিচ্ছায় ভরসা রাখেন?
শিক্ষা বিষয়ে সাম্রাজ্যবাদী দৃষ্টিভঙ্গি
অন্যভাবেও ঘটনাটা বোঝা যেতে পারে। ১৮৭০-এর শিক্ষা আইন-এর পর থেকে ইংল্যান্ডে সর্বজনীন প্রাথমিক শিক্ষা চালু হয়। কিন্তু মাধ্যমিক স্তরের ক্ষেত্রে সরকারের কোনো দায় ছিল না। স্কুল বোর্ডগুলো শুধু প্রাথমিক শিক্ষারই দেখভাল করত। ১৮৯৯-এও দেখা যায়, মাধ্যমিক শিক্ষা বাবদ মহারানির সরকার মাথাপিছু মাত্র ৩ ফার্দিং খরচ করে (সুইটসারযা দন্ড-এ সে তুলনায় খরচ হতো অনেক বেশি : ১ শিলিং ৩ পেনি ফার্দিং)। ১৯০০-য় নিচের আদালতের একটি বিখ্যাত রায়ে বলা হয় : করদাতার পয়সা প্রাথমিক শিক্ষা ছাড়া আর কোনো, মাধ্যমিক বা উচ্চতর শিক্ষাবাবদ খরচ করা যাবে না। প্রাথমিক বিদ্যালয় থেকে বেরনোর পর মেধাবী কিন্তু গরিব ছেলেদের বিশ্ববিদ্যালয় স্তরে পৌঁছানোর জন্যে কোনো বৃত্তির ব্যবস্থাও ছিল না। ১৯০২-এর পর এই সুযোগ তৈরি হয়।৯
অর্থাৎ বিশ শতকের আগে ইংল্যান্ড-এও জনশিক্ষার কোনো স্তরবিন্যস্ত (graded) ব্যবস্থা ছিল না। প্রাথমিক শিক্ষার পরেই বহু ছাত্রছাত্রীর লেখাপড়া বন্ধ হয়ে যেত স্রেফ পয়সার অভাবে। নিজের দেশেও ইংরেজ শাসকশ্রেণী সেইটুকু শিক্ষা দিতে রাজি ছিল যেটুকু তার কাজে লাগবে। তার বাইরে সরকারি অর্থে ও উদ্যোগে নতুন ভাবনাচিন্তা জ্ঞানবিজ্ঞান শেখানোর কোনো ব্যবস্থাই তারা রাখে নি।
স্বদেশের মতো, উপনিবেশের ক্ষেত্রেও ব্রিটিশ সরকারি দৃষ্টিভঙ্গি ছিল একই। তফাতের মধ্যে, ইংল্যান্ডে উচ্চতর শ্রেণীগুলি ছিল শিক্ষাসচেতন; নিজেদের ব্যবস্থা তারা নিজেরাই করে নিতে পারত। বাঙলায় তথা ভারতে সেটুকুও ছিল না। মধ্যশ্রেণীর ছেলেদের কাছে ইংরিজি শিক্ষা ছিল চাকরি পাওয়ার ছাড়পত্র মাত্র।
বিদ্যাসাগর কিন্তু গোড়া থেকেই স্তরবিন্যস্ত শিক্ষার কথা মাথায় রেখেছিলেন। সে কারণেই শিক্ষা বাবদে সব টাকা শুধু নবরূপে পাঠশালা সংস্কারে খরচ হয়ে যাক এমন প্রকল্পে তাঁর সায় নেই।
দুই দৃষ্টিভঙ্গির দ্বন্দ্ব
অন্য একটা ব্যাপারও বোঝা দরকার। জনশিক্ষার নামে ব্রিটিশ আমলারা কী চাইছিলেন? তাঁরা ভারতে আসার বহু আগেই পুঁজিবাদ-পূর্ব আর্থিক-সামাজিক ব্যবস্থার ন্যূনতম প্রয়োজন মেটাতে এখানে এক ধরনের প্রাথমিক শিক্ষার ব্যবস্থা ছিল। জনশিক্ষার নামে ব্রিটিশরা তাকেই চালু রাখতে চেয়েছিলেন।১০ তাতে কী ফায়দা উঠত? তৈরি হতো সেই অ আ ক খ আর নামতা-জানা আরও কিছু গ্রামীণ কেরানি। বিদ্যাসাগর কিন্তু চান এমন স্কুল যেখানে ছেলেমেয়েরা শিখবে আধুনিক ভূগোল-বিজ্ঞান, জানবে পৃথিবীর আহ্নিক ও বার্ষিক গতির কথা, পড়বে নিউটন-লিনিয়াস-এর জীবনী। সেই সঙ্গে হবে অ-ধর্মীয় (secular) শিক্ষানীতি।১১
পাঠশালায় লেখাপড়ার ছবিটা গোলাপি রঙ দিয়ে আঁকার মতো নয়। তার পদ্ধতি ছিল আগাগোড়া অবৈজ্ঞানিক, খড়ি-কলমের চেয়ে বেত চলত বেশি।১২ সেই সঙ্গে ব্রাহ্মণ্য সংস্কৃতি বা মোল্লাতন্ত্র আর প্রতাপশালী প্রভাবশালী আর্থিক-সামাজিক শক্তিগুলোকে (মূলত গ্রামের ‘মহারাজ’ অর্থাৎ জমিদারবাবু) ভজনা করতে শেখানোই ছিল তার কাজ।১৩
তার জায়গায় বিদ্যাসাগর ভাবছেন পুরোপুরি নতুন এক ধরনের শিক্ষাব্যবস্থার কথা। পড়া-লেখা-আঁক কষা শিখেই তা ফুরিয়ে যাবে না। ব্রিটিশ আমলারা চান অল্প খরচে পুরনো ব্যবস্থাকেই চালু রাখতে (নতুনত্ব শুধু ছাপা বই আর পরিদর্শক)। বিদ্যাসাগর চান মনের সব দরজা-জানালা খুলে দিতে। প্রাথমিক শিক্ষা তার আরম্ভ মাত্র। এ হলো শিক্ষার দুটি দৃষ্টিভঙ্গির দ্বন্দ্ব। শিক্ষার উদ্দেশ্য কী? জমিদারি সেরেস্তা আর মুদির দোকানে খাতা লেখার লোক তৈরি, না জগৎ ও জীবন সম্পর্কে বোধের বিস্তার?
মনে রাখা ভালো, সরকার যে-জনশিক্ষার কথা বলেছিল তাতে উচ্চশ্রেণী, এমনকি মধ্যশ্রেণীরও স্বার্থে ঘা পড়ত না। হলকাবন্দী পাঠশালায় পড়ে গ্রামে চাষি-কারিগরের ছেলেরা চাকরির বাজারে তাঁদের প্রতিদ্বন্দী হতে পারতেন না। মাঝের থেকে গ্রামেও মধ্যশিক্ষার পথটা বন্ধ হয়ে যেত, কারণ পাঠশালার পরের স্তরের জন্যে সরকার আর বিশেষ পয়সা বরাদ্দ করত না।
বিদ্যাসাগর ও ‘পাতন প্রণালী’
বিদ্যাসাগর কি শিক্ষার পাতন-প্রণালী সমর্থন করেছিলেন? তার কোনো প্রমাণ আছে? নেই। ২৯ সেপ্টেম্বর ১৮৫৯-এর চিঠিতে কোথাও তিনি বলেন নি, একজন ছেলেকে ঠিকমতো লেখাপড়া শেখালেই তা ‘ফিল্টার ডাউন’ করবে। তিনি বলেছিলেন, তা প্রকৃত জনশিক্ষার অভিমুখে বেশি কাজে লাগবে।
এর অর্থ একটাই : নতুন শিক্ষায় শিক্ষিত ছেলেরা হবে পরের প্রজন্মর শিক্ষক – জনশিক্ষার বাহক। কথাটা শুধু সুশিক্ষিত-অর্ধশিক্ষিত-র নয় (বিনয় ঘোষ যা লিখেছেন), শিক্ষার পূর্ণাঙ্গতা-অপূর্ণাঙ্গতার।
অন্যভাবে বললে : অপুরা কি শুধু আর্যা আর তৃতীয় নামতা মুখস্থ করবে, নাকি “ভূচিত্র” ও বীজগণিতও জানবে? তারা যদি তা-ই না শিখতে পারে, কী করে তৈরি হবে বাঙালি ডুবাল, বাঙালি রস্কো?১৪
শিক্ষাসংস্কার ও বাস্তববোধ
শিক্ষার ব্যাপারে উচ্চতর ও নিম্নতর শ্রেণীগুলির মধ্যে তফাত করাটা কি উচিত হয়েছিল? বিনয় ঘোষ দুঃখ করে লিখেছেন, এতে যেন মানবতাবোধ/সহানুভূতির অভাব দেখা যায়।১৫
একটা সরকারি বিজ্ঞপ্তি-পত্রর উত্তরে বিদ্যাসাগর তাঁর অভিমত জানাচ্ছেন – সেটি কি হৃদয়ের ভাব প্রকাশের উপযুক্ত জায়গা? আর তা দিয়ে কি চিঁড়ে ভিজত? সংস্কৃত কলেজের পাঠক্রমে রদবদল করার সময় (১৮৫০-’৫১) থেকেই বিদ্যাসাগরকে বহু বিরোধিতার মোকাবেলা করতে হয়েছে। ১৮৫৫-য় বিধবা-বিবাহের সপক্ষে উদ্যোগ নেওয়া ইস্তক আমরণ তাঁর নিন্দুকের অভাব হয় নি। এমন শত্রুভাগ্য ক’জনের হয়? কিন্তু তিনি ছিলেন লক্ষ্যমুখী মানুষ, সমাজ ও শিক্ষা-সংস্কারক। দেশ-কাল-পরিস্থিতি বুঝে, যতটুকু অর্জন করা সম্ভব – প্রথমে তিনি সেইটুকুই করতেন। বাস্তবজ্ঞান প্রখর ছিল বলেই তিনি শুধু দাবি জানিয়ে ক্ষান্ত হতেন না। প্রযোজ্যতাই তাঁর প্রথম বিচার্য।
এই ধরনের মনোভাব এখন কারও কারও পছন্দ নয়। কিন্তু সেই দিয়ে তো ঐতিহাসিক বিচার ঠিক হয় না। এ সবই করে দেখা ও দেখানোর ব্যাপার। যে বিপ্লবীদের বাস্তববোধ ছিল বা আছে, বিদ্যাসাগরের অবস্থান তাঁরাই ঠিকমতো বুঝতে পারবেন।ইতালির শিক্ষাসংস্কার প্রসঙ্গে গ্রামশি
আন্তোনিও গ্রামশি (১৮৯১-১৯৩৭) ছিলেন ইতালির কমিউনিস্ট পার্টির অন্যতম প্রতিষ্ঠাতা। মুসোলিনির কারাগারে বসে প্রস্তাবিত সরকারি শিক্ষাসংস্কার (১৯২৩) সম্পর্কে তিনি কিছু মন্তব্য লিখে গেছেন।১৬ শিক্ষা বলতে গ্রামশি-ও বুঝতেন সব ভেলকি ও কুসংস্কার থেকে মুক্তি পাওয়া। তার জন্যে চাই রাষ্ট্রের খরচে নতুন ধরনের স্কুল – তার বাড়িঘর, বৈজ্ঞানিক মালমশলা, প্রচুর নতুন শিক্ষক। তিনি লিখছেন :
সুতরাং গোড়ায় নতুন ধরনের স্কুল কেবল সীমিত কিছু গোষ্ঠীর জন্যেই হতে বাধ্য; তা না হয়ে যায় না। সেই গোষ্ঠীগুলিতে থাকবে প্রতিযোগিতার মাধ্যমে বাছাই করা বা ঐ ধরনের প্রতিষ্ঠানগুলির সুপারিশে (আসা) তরুণরা।১৭
যে-কোনো শিক্ষাসংস্কারের সময়েই এমন ঘটতে পারে। গোড়াতেই সকলে তার সুযোগ পায় না, যদি না তা করার মতো আর্থিক সামর্থ্য সরকারের থাকে। গ্রামশি এ কথা বলেছিলেন প্রাথমিক-মাধ্যমিক মেলানো স্কুলের প্রসঙ্গে। সংযুক্ত ইতালিতে তখন স্বাধীন সরকার বহাল রয়েছে; সাধারণ শিক্ষার পাশাপাশি কারিগরি ও বৃত্তিমূলক শিক্ষার স্কুল চালু হয়েছে; শিক্ষা সম্পর্কে দেশের ওপরের শ্রেণীর লোকরা যথেষ্ট আগ্রহী।
আর বিদ্যাসাগর ভাবছেন এমন এক দেশে-কালে, যেখানে শিক্ষা তথা শাসন চালায় ব্যয়কুণ্ঠ বিদেশী সরকার, ভারী বা হালকা কোনো শিল্পই নেই, সম্পন্ন লোকজনও নিজেদের ছেলেমেয়েদের কাজ-চালানো লেখাপড়ার বেশি আর কিছু শেখাতে চায় না। আরও নিচের তলায় খেটে-খাওয়া মানুষদের – চাষি ও কারিগর – প্রয়োজনীয় সামর্থ্যও নেই, চেতনাও নেই।
এক্ষেত্রে কী করণীয়? কোনো কল্পনাবিলাস বা বাগাড়ম্বরের মধ্যে না গিয়ে বিদ্যাসাগর নিজের মতো কাজ করে গেছেন। বিদেশী সরকারের ওপর ভরসা করে লাভ নেই একথা বুঝে নিজেই গড়ে তুলেছেন মেট্রোপলিটান ইনস্টিটিউশন, তাকে আস্তে আস্তে নিয়ে গেছেন স্নাতক স্তর অবধি। স্বদেশী আন্দোলনের (১৯০৫) আগেই এইভাবে তিনি সূত্রপাত করেন স্বদেশী, জাতীয় শিক্ষার।১৮ এক পয়সা সরকারি সাহায্য না নিয়ে, একজনও ইংরেজ অধ্যাপক না এনে, প্রথম বছরেই তাক লাগিয়ে দেন কলকাতা বিশ্ববিদ্যালয় কর্তৃপক্ষর।১৯ তাঁর কলেজে প্রচুর ছাত্রকে বৃত্তি দেওয়া হতো,২০ মাইনেও ছিল অল্প। অন্যদিকে, অধ্যাপকদের বেতন ছিল সম্মানজনক, এমনকি ঈর্ষার কারণ।২১ এখন সেখানে পড়তে আসে খেতমজুর পরিবারের প্রথম প্রজন্মর সাক্ষর ছেলেমেয়ো। শ্রদ্ধার সঙ্গে তারা স্মরণ করে তার প্রতিষ্ঠাতাকে, কৃতজ্ঞ থাকে তাঁর তৈরি প্রতিষ্ঠানের কাছে।
বিদ্যাসাগরের কাণ্ডজ্ঞান
বিদ্যাসাগর প্রসঙ্গে রবীন্দ্রনাথ একাধিকবার তাঁর চরিত্রের নানা দিকের কথা বলেছেন। ১৩০২ বঙ্গাব্দে বিদ্যাসাগরের ‘অক্ষয় মনুষ্যত্ব’ ছাড়াও আর-একটি দিকের ওপর তিনি জোর দেন। সেটি হল : কাণ্ডজ্ঞান –
বাঙালির বুদ্ধি [নিশ্চয়ই সব বাঙালির নয়!] সহজেই অত্যন্ত সূক্ষ্ম। তাহার দ্বারা চুল চেরা যায়, কিন্তু বড়ো বড়ো গ্রন্থি ছেদন করা যায় না। তাহা সুনিপুণ, কিন্তু সবল নহে। আমাদের বুদ্ধির ঘোড়দৌড়ের ঘোড়ার মতো অতি সূক্ষ্ম তর্কের বাহাদুরিতে ছোটে ভালো, কিন্তু কর্মের পথে গাড়ি লইয়া চলে না। বিদ্যাসাগর যদিচ ব্রাহ্মণ, এবং ন্যায়শাস্ত্রও যথোচিত অধ্যয়ন করিয়াছিলেন, তথাপি যাহাকে বলে কাণ্ডজ্ঞান সেটা তাঁহার যথেষ্ট ছিল। (...) যেমন কর্মবুদ্ধি তেমনি ধর্মবুদ্ধির মধ্যেও একটা সবল কাণ্ডজ্ঞান থাকিলে তাহার দ্বারা যথার্থ কাজ পাওয়া যায়।২২

ওড়িশায় বর্ণমালা শেখানোর একটি পদ্ধতি আগে চালু ছিল (হয়তো এখনও আছে) :
ক-য় কমললোচন শ্রীহরি
খ-য় খগবাহন মুরারি
গ-য় ... ....
বাঙলাতে ‘অ-য় অজগর আছে তেড়ে’ ইত্যাদি অনেকেরই চেনা। হালচাল দেখে মনে হয়, নতুন করে বর্ণপরিচয়ের ছড়া লেখা দরকার। ব্যঞ্জনবর্ণর শুরুতেই সেখানে থাকবে :
ক-য় কাণ্ডজ্ঞান।
টীকা
১. বিনয় ঘোষ, ইন্দ্রমিত্র, অমলেশ ত্রিপাঠী প্রমুখ এ বিষয়ে বহু তথ্য জড়ো করেছেন। সংস্কৃত কলেজে দর্শন-শিক্ষার পাঠক্রম রদবদলের প্রসঙ্গ এ বই-এর অধ্যায় ৯ দ্র.।
২. ইন্দ্রমিত্র, করুণাসাগর বিদ্যাসাগর, কলকাতা : আনন্দ পাবলিশার্স, ১৯৯২, পৃ. ৬৮৬-৮৭-তে চিঠিটি ছাপা আছে। উৎস : Proceedings of the Lieutenent Governor of Bengal. Education Depertment, October 1860. No. 53 – বিদ্যাসাগর যে কোনো জাতীয় হীনম্মন্যতায় ভুগতেন না, ভারত ও ইংল্যান্ডের খেটে-খাওয়া মানুষদের একে অন্যের ভাই বলেই মনে করতেন – এও লক্ষ্য করার মতো।
৩. বিনয় ঘোষ, বিদ্যাসাগর ও বাঙালী সমাজ, খণ্ড ৩, কলকাতা : বেঙ্গল পাবলিশার্স, ভাদ্র ১৩৬৬, পৃ. ৪০৭-০৮। পরের সংস্করণে (টী. ৪ দ্র.) এরই পাঠান্তর পাওয়া যায়।
৪. ‘উচ্চশ্রেণীর মধ্যে বিদ্যাসাগর এখানে মধ্যবিত্ত-শ্রেণীকেও ধরেছেন। এবং তাঁদের মধ্যে শিক্ষাপ্রসারের জন্য যুক্তি দেখিয়ে তখনকার কালে তিনি বিশেষ [প্রথম সংস্করণে ছিল : ‘কিছুমাত্র’] অন্যায় করেননি। আজও যখন আমাদের দেশে আবশ্যিক ও অবৈতনিক প্রাথমিক শিক্ষার ব্যবস্থা করা সরকারের পক্ষে সম্ভব হয়নি, তখন একশো বছর আগে বিদেশী সরকারের পক্ষে জনসাধারণের শিক্ষার সদিচ্ছা প্রকাশ করা যে ‘বুজরুকি’ ছাড়া কিছু নয়, বিদ্যাসাগর তা বিলক্ষণ জানতেন। সেইজন্য তিনি অবৈতনিক শিক্ষার কথা বলেছিলেন। তাঁর বিবৃতির মধ্যে যুক্তিহীন কথা নেই। সাধারণের শিক্ষা সম্বন্ধে ইংলন্ডের সঙ্গে আমাদের দেশের তুলনা করে তিনি যা বলেছেন তাও ঐতিহাসিক সত্য। কিন্তু যুক্তি ও সত্যের উপরেও, অন্তত তাঁর মতো উদার আদর্শবাদী পুরুষের কাছ থেকে, দেশের জনসাধারণ বড়ছোটো নির্বিশেষে আরও বেশি সহানুভূতি [প্রথম সংস্করণে : ‘গভীর মানবতাবোধ’] দাবি করতে পারে। সেই সহানুভূতি [‘মানবতাবোধ’] এই উক্তির মধ্যে বেশ একটু বেসুরে ঝংকৃত হয়ে উঠেছে, একথা বিদ্যাসাগর সম্বন্ধে বললে নিশ্চয় রূঢ় শোনাবে। কিন্তু তা শোনালেও যা সত্য তা বলতে হয় [প্রথম সংস্করণ : ‘তা হয়ত হয়নি, কিন্তু কিছুটা উদাসীনতা যে প্রকাশ পেয়েছে তাতে সন্দেহ নেই।’] বিদ্যাসাগর, অন্তত শিক্ষার ক্ষেত্রে, নিজের চিন্তাকে যে স্বশ্রেণীর সীমানার বাইরে বেশি দূর পর্যন্ত প্রসারিত করতে পারেননি, তা তাঁর এই শিক্ষানীতির ব্যাখ্যা থেকে বোঝা যায়।’ বিদ্যাসাগর ও বাঙালী সমাজ, অখণ্ড, কলকাতা : ওরিয়েন্ট লংম্যান, ১৯৭৩, পৃ. ৪৪৩।
বিনয় ঘোষ যে ঠিক কী বলতে চাইছেন তা বোঝা কঠিন। পুরো অনুচ্ছেদটি প্রায় ‘দুর্বিষহ মাতালের প্রলাপের মতো’। একবার তিনি বলছেন, বিদ্যাসাগরের বক্তব্য যুক্তিসঙ্গত ও সত্য। তারপরেই আবার নিজে অন্য এক ‘সত্য’-র কথা তুলছেন যা নেহাতই ব্যক্তিগত আবেগের মত। আর, এ চিঠির মধ্যে ‘শিক্ষানীতির ব্যাখ্যা’ এল কোথা থেকে? সরকারি উদ্যোগে কম খরচে জনশিক্ষার এক প্রকল্পর প্রযোজ্যতা সম্পর্কে বিদ্যাসাগর তাঁর মত জানাচ্ছেন – ব্যাপারটা তো এইটুকুই।
৫. বিনয় ঘোষ, ‘বিদ্যাসাগর একজন মানুষ যিনি বাবু বাঙালী নন’, গাঙ্গেয়পত্র, সংকলন ৬, ঈশ্বরচন্দ্র বিদ্যাসাগর স্মারক সংকলন, ফেব্রুয়ারী ১৯৭৮, পৃ. ১৫। কেউ কেউ আজকাল বলেন, নকশালবাড়ি আন্দোলনের প্রভাবেই নাকি উনিশ শতকের বাঙলার জাগরণ সম্পর্কে নতুন মূল্যায়ন শুরু হয়, বিনয় ঘোষও বিদ্যাসাগর নিয়ে অন্য চিন্তা করেন। ১৯৭৩-এও অবশ্য বিনয় ঘোষের ক্ষেত্রে তেমন কোনো প্রভাব দেখা যায় নি; সিপাহী বিদ্রোহের সময়ে সংস্কৃত কলেজে ব্রিটিশ সেনা রাখায় বিদ্যাসাগর সায় দিয়েছিলেন – দেশব্রতী-র এই অভিযোগ তিনি খণ্ডনই করেন (টী. ৪, পৃ. ১৮৭)। ১৯৫৯-এ (যখন তিনি মার্কিন ধনপতি রকফেলার ফাউন্ডেশন-এর ‘ফেলো’ হিসাবে বিদ্যাসাগর-চর্চা করছিলেন) তাঁর যা অভিমত ছিল, ১৯৭৩-এও মোটের ওপর তা-ই থেকে যায়। ১৯৭৮-এর এই লেখাটিতেই প্রথম তাঁর বিদ্যাসাগর-পুনর্বিবেচনার ফল দেখা গেল। মনে হয়, ঐ ফেলোশিপ-এর জের কাটাতেই বোধ হয় তাঁকে অত গরম হতে হয়েছিল।
৬. পরে যে-সব তথ্য দেওয়া হলো তার মূল উৎস Educational Despatch of 1859,’ 7th Apri 1859, in: A Source Book of Modern Indian Education 1797 to 1902. ed., M.R. Paranjpe, London : Macmillan and Co., 1938. বিশেষত পৃ: ১৪২-৪৩, ১৪৫।
৭. Poromesh Acharya, ‘Bengali ‘Bhadralok’ and Educational Development in 19th century Bengal’, Economic and Political Weekly, vol. xxx, No. 13, April 1, 1995, pp 670-73 দ্র.। “সেকালের কলকাতার শিক্ষাজগৎ” প্রবন্ধেও (বারোমাস, বর্ষ ১১ সংখ্যা ২, এপ্রিল ১৯৯০, পৃ. ৪৫) তিনি সংক্ষেপে এই মতই ব্যক্ত করেছিলেন।
৮. ইন্দ্রমিত্র (টী. ২), পৃ. ১৭৬-৭৭, ২০৪-০৫ দ্র.। ছোটোলাট হ্যালিডে-র অবিবেচনার সমালোচনা করে সোমপ্রকাশ (১ অগস্ট ১৮৫৯)-এ লেখা হয়েছিল :
‘স্বদেশের হিতানুষ্ঠান প্রসঙ্গ হইলে বিদ্যাসাগরের কিছু জ্ঞানগম্য থাকে না। রীতিমত কাজ হইল কি না, তিনিও তাহা বিবেচনা করিলেন না। তাড়াতাড়ি কয়েকটি বিদ্যালয় স্থাপন করিয়া বসিলেন। বোধ হয়, এমন স্থলে কাহারও সংশয় জন্মে না। লেফটেনন্ট গবর্নর যখন আদেশ করিতেছেন, তখন তদ্বিষয়ে সন্দেহ হইবার সম্ভাবনা কি? যাহা হউক, বিদ্যাসাগরের মনে এতদিন এই আশা ছিল, ইংলন্ডীয় কর্ত্তৃপক্ষ তাঁহার প্রতিষ্ঠিত বিদ্যালয়ের স্থায়িতা সম্পাদনের সদুপায় করিয়া দিবেন। এক্ষণে সে আশা উন্মুলিত হইল। তিনি এই সমাচার শুনিয়া অতিশয় ক্ষুব্ধ হইবেন, সন্দেহ নাই।’ 
টী. ২, পৃ. ২২০-তে উদ্ধৃত।
এর পরেও অবশ্য বিদ্যাসাগর একাধিক বালিকা বিদ্যালয় স্থাপন করেন।
৯. G. M. Trevelyan, English Social History, London : ELBS and Longmans, 1962, pp 580-82 দ্র.।
১০. এখন বিশ্বব্যাঙ্ক-এর টাকায় বয়স্ক সাক্ষরতার জন্যে প্রচুর টাকা খরচ হয়। নব সাক্ষরদের কাছে তারা একটাই জিনিস চায় : Brand Consciousness! অর্থাৎ, বহুজাতিক সংস্থাগুলোর মালের নাম তারা পড়তে পার কিনা – এতেই সাক্ষরতার সাফল্য। তামিলনাড়ুর পাড়ুকোট্টাই জেলার একটি সমীক্ষা থেকে এ খবর জানা গেছে। দেবব্রত পাণ্ডা, সাম্রাজ্যের সনদ : গ্যাট ’৯৪ ভারতীয় অর্থনীতি, কলকাতা; অনুষ্টুপ, ১৯৯৫, পৃ. ৬ ও ২৭, টী. ২ দ্র.।
১১. জীবনচরিত (১৮৪৯)-এ বিদ্যাসাগর প্রধানত বিজ্ঞানীদের জীবনীই বেছে নেন, আর বোধোদয় (১৮৫১)-এর শিক্ষা গোঁড়া হিন্দু ও খ্রিস্টান মিশনারিদের অনেককেই খুশি করতে পারে নি। বিহারীলাল সরকার, বিদ্যাসাগর, কলকাতা : ওরিয়েন্ট বুক কম্পানী, ১৯৯১, পৃ. ১৫৩-৫৪ দ্র.। এছাড়া ইন্দ্রমিত্র (টী. ২), পৃ. ৭২৯-২০-তে Christian Missionary Intelligencer থেকে উদ্ধৃত মন্তব্য দ্র.।
১২. দেওয়ান কার্তিকেয়চন্দ্র রায়ের আত্ম-জীবন চরিত, কলকাতা : ইন্ডিয়ান অ্যাসোসিয়েটেড পাবলিশিং কোং, ১৩৬৩ (প্রথম প্রকাশ : সাহিত্য, ১৩০৩), পৃ. ২২-২৩ দ্র.। পঞ্চানন মণ্ডল, চিঠিপত্রে সমাজচিত্র, প্রথম খণ্ড, পূর্বার্ধ (১৯৬৮) ও দ্বিতীয় খণ্ড (১৯৫৩), শান্তিনিকেতন : বিশ্বভারতী, যথাক্রমে পৃ. ২২৪-৪২ ও ৮৭-১২২ দ্র.। বিশেষত “ছাত্রসমাজকে বিদ্যা অধ্যান (তথৈব!) করাইবার প্রস্তাব” (২ : ১০১-০৩)-টি খুবই মনোহর।
১৩. পরমেশ আচার্য-ও একথা অস্বীকার করেন নি। ‘বাংলার দেশজ শিক্ষাধারা’, কলকাতা : অনুষ্টুপ, ১৯৮৯, পৃ. ১৯৫-৯৬ দ্র.।
১৪. বিভূতিভূষণ বন্দ্যোপাধ্যায়, পথের পাঁচালী, পরিচ্ছেদ ২৪ দ্র.। অপুর মাথাটি যে বিদ্যাসাগর মশাই-ই খেয়েছিলেন, তা তো ভোলবার নয়।
১৫. টী. ৪ দ্র.।
১৬. Antonio Gramsci, ‘On Education’, Selection from the Prison Notebooks, New York : International Publishers, 1971. pp 26-43.
১৭. ঐ, পৃ. ৩০।
১৮. বন্দে মাতরম্ পত্রিকায় (৮ মে, ১৯০৭), সরকারি শিক্ষা অনুদান প্রসঙ্গে বিদ্যাসাগরের মনোভাবের তারিফ করে অরবিন্দ ঘোষ (পরে শ্রীঅরবিন্দ) লিখেছিলেন, ‘But supposing there should still be found a Vidyasagar or two who would contemptuosly spurn these bribes [= grant-in-aid stc.] and prefer to keep his manhood?’ Bande Mataram, Pondicherry : Sri Aurobindo Ashram, 1973, p. 328.
এর জন্যেই অসহযোগ আন্দোলনের সময়ে সরকারি ও মিশনারি কলেজ ছেড়ে ছাত্ররা বেরিয়ে এলেও, বিদ্যাসাগর কলেজের কোনো ক্ষতি হয় নি। ‘অন্য কলেজের অধ্যাপকদিগের মুখে বিষাদের কালিমা, কিন্তু বিদ্যাসাগর কলেজের অধ্যাপকগণ নিশ্চিন্ত মনে নিদ্রা যাইতে পারিয়াছিলেন’। কালীকৃষ্ণ ভট্টাচার্য, ‘মেট্রপলিটান কলেজ ও বিদ্যাসাগর মহাশয়’, রমাকান্ত চক্রবর্তী প্রমুখ সম্পা., শতবর্ষ স্মরণিকা বিদ্যাসাগর কলেজ, কলকাতা : বিদ্যাসাগর কলেজ, ১৯৭৫, পৃ. ২৫৬।
১৯. প্রথমবার এফ.এ. পরীক্ষায় মেট্রোপলিটান ইনস্টিটিউশন-এর ফল দেখে প্রেসিডেন্সি কলেজের অধ্যক্ষ তথা কলকাতা বিশ্ববিদ্যালয়ের রেজিস্ট্রার সাটক্লিফ বলেন, ‘The pundit has done wonders.’ ইন্দ্রমিত্র (টী. ২), পৃ. ৩৫৬ দ্র.।
২০. ১৮৯১-এ ৩৯, শঙ্কর ঘোষ লেনে নতুন কলেজ ভবন উদ্বোধনের সময়ে তখনকার অধ্যক্ষ সূর্যকুমার অধিকারী একটা জাঁকালো অনুষ্ঠান করতে চেয়েছিলেন। বিদ্যাসাগর জানতে চান, তাতে কীরকম খরচ হবে। চার-পাঁচশ টাকা শুনে তিনি বলেন, ঐ টাকায় গরিব ছেলেদের বৃত্তির ব্যবস্থা করে দাও। তা-ই করা হয়েছিল। কোনো পোশাকি উদ্বোধন-অনুষ্ঠান ছাড়াই কলেজের নতুন বাড়িতে ক্লাশ শুরু হয়। শতবর্ষ স্মরণিকা (টী. ১৮), পৃ. ২৫৯ ও ৪০২-০৩ দ্র.।
২১. ‘সংস্কৃত কলেজের অধ্যক্ষ মহেশচন্দ্র ন্যায়রত্ন মহাশয় একদিন মেট্রপলিটানের একটি অধ্যাপককে জিজ্ঞাসা করিলেন, “তুমি কি বেতন পাও?” বেতনের উল্লেখমাত্র তিনি শিহরিয়া উঠিয়া বলিলেন, “বল কি? তুমি এত টাকা পাও! বিদ্যাসাগর মহাশয় কি টাকা ঢালিয়া দেন?”’ কালীকৃষ্ণ ভট্টাচার্য (টী. ১৮), পৃ. ২৫৬।
২২. ‘চারিত্রপূজা’, রবীন্দ্র-রচনাবলী, খণ্ড ১১, কলকাতা : পশ্চিমবঙ্গ সরকার, ১৯৮৯, পৃ. ১৮৩।

