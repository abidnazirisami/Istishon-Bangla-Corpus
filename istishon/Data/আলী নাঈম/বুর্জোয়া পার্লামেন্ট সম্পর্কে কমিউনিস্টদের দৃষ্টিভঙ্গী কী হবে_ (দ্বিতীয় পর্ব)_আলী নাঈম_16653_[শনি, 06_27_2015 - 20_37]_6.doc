বুর্জোয়া পার্লামেন্ট সম্পর্কে কমিউনিস্টদের দৃষ্টিভঙ্গী কী হবে_ (দ্বিতীয় পর্ব)


প্রথম পর্ব : http://istishon.com/node/12560৫।।
সশস্ত্র সংগ্রাম প্রসঙ্গে মাও সেতুঙ
এমনকি কমরেড মাও সেতুঙ, যাঁকে একটা দীর্ঘ সশস্ত্র সংগ্রামের পথেই চীন বিপ্লবকে সফল করে তুলতে হয়েছিল, তিনিও ৬ নভেম্বর ১৯৩৮-এ রচিত ‘প্রবলেমস অফ ওয়ার এন্ড স্ট্রাটেজি’ (Problems Of War and Strategy) রচনায় তিনি বলছেন :
“একেবারে ফ্যাসিস্ট বা যুদ্ধকালীন না হলে পুঁজিবাদী দেশগুলি নিজ দেশের ভিতরে বুর্জোয়া গণতন্ত্রের চর্চা করে (সামন্তীয় ব্যবস্থায় নয়)। ... এই বৈশিষ্ট্যের জন্যই পুঁজিবাদী দেশগুলির সর্বহারার বিপ্লবী দলের কাজ হচ্ছে, শ্রমিকদের শিক্ষিত করা এবং আইনসম্মত লড়াইয়ের দীর্ঘ পর্বের মধ্য দিয়ে শক্তি বৃদ্ধি করা। এবং এভাবেই পুঁজিবাদের চূড়ান্ত উচ্ছেদ ঘটাবার জন্য প্রস্তুতি গড়ে তোলা। এসব দেশগুলিতে (অর্থাৎ বুর্জোয়া গণতান্ত্রিক দেশগুলিতে) শ্রমিকদের শিক্ষিত করে তোলার জন্য পার্লামেন্টকে প্ল্যাটফরম হিসাবে কাজে লাগানো, অর্থনৈতিক-রাজনৈতিক দাবি-দাওয়া নিয়ে ধর্মঘট ইত্যাদি সংগঠিত করা, ট্রেডইউনিয়ন আন্দোলন পরিচালনা করা ইত্যাদি দীর্ঘ আইনি লড়াই-সংগ্রামের পথ অনুসরণ করতে হবে। এখানকার সংগঠনের রূপ হবে আইনি এবং সংগ্রামের রূপ হবে রক্তপাতহীন (অসামরিক)। ... বুর্জোয়ারা যতক্ষণ পর্যন্ত বাস্তবিকই অসহায় হয়ে পড়বে, যতক্ষণ পর্যন্ত না সর্বহারার সংখ্যাগরিষ্ঠ অংশ অস্ত্র হাতে নিয়ে যুদ্ধ করতে দৃঢ়প্রতিজ্ঞ হবে, যতক্ষণ পর্যন্ত না সর্বস্তরের সাধারণ মানুষ সর্বহারাদের স্বেচ্ছায় সহযোগিতার হাত বাড়িয়ে দেবে, ততক্ষণ পর্যন্ত গণঅভ্যুত্থান এবং যুদ্ধ শুরু করা উচিত নয়।”
(“Internally, capitalist countries practice bourgeois democracy (not feudalism) when they are not fascist or not at war ... Because of these characteristics, it is the task of the party of the proletariat in the capitalist countries to educate the workers and build up strength through a long period of legal struggle, and thus prepare for the final overthrow of capitalism. In these countries, the question is one of a long legal struggle, of utilizing parliament as a platform, of economic and political strikes, of organizing trade unions and educating the workers. There the form of organization is legal and the form of struggle bloodless (non-military). ... But this insurrection and war should not be launched until the bourgeoisie becomes really helpless, until the majority of the proletariat are determined to rise in arms and fight, and until the rural masses are giving willing help to the proletariat.”)
এই রচনাতেই চীনের পরিস্থিতি ব্যাখ্যা করে তিনি আরো বলছেন :
“যাই হোক, চীনের পরিস্থিতি ভিন্ন। চীন কোনো স্বাধীন গণতান্ত্রিক দেশ নয়, এটি আধা-উপনিবেশিক এবং আধা-সামন্তীয়, কারণ দেশের অভ্যন্তরে কোনো ধরনের গণতান্ত্রিক চর্চা নেই, বরং আছে সামন্তী নিপীড়ন, আর বাইরের দিক থেকে তার কোনো জাতীয় স্বাধীন সত্ত্বা নেই, সে সাম্রাজ্যবাদের নিপীড়নের শিকার। এবং আমাদের দেশে কোনো পার্লামেন্ট নেই যা আমরা ব্যবহার করতে পারি, এখানে শ্রমিকদের ধর্মঘট করার আইনি অধিকার পর্যন্ত নেই।”
(“China is different however. The characteristics of China are that she is not independent and democratic but semi-colonial and semi-feudal, that internally she has no democracy but is under feudal oppression and that in her external relations she has no national independence but is oppressed by imperialism. It follows that we have no parliament to make use of and no legal right to organize the workers to strike.”)
শুধু এটুকুই নয়। কমরেড মাও জনগণকে শিক্ষিত করা, সংগঠিত করা, বিপ্লবী সংগ্রামকে বিকশিত করে তোলার মার্কসবাদী শিক্ষারই পুনরাবৃত্তি করে বলছেন :
“একটা সুনির্দিষ্ট স্তরে উন্নীত/বিকশিত হওয়ার পরই শ্রেণী, জাতি, রাষ্ট্র অথবা রাজনৈতিক গ্রুপসমূহের দ্বন্দ্বের মীমাংসার সর্বোচ্চ রূপ হল যুদ্ধ। এবং ব্যক্তিগত সম্পত্তি ও শ্রেণীর উদ্ভবের পর থেকেই এ নিয়ম কার্যকর রয়েছে।” (“War is the highest form of struggle for resolving contradictions, when they have developed to a certain stage, between classes, nations, states, or political groups, and it has existed ever since the emergence of private property and of classes.” (Problems of Strategy in China's Revolutionary War)
এবং অন্যত্র তিনি বলছেন,
বিপ্লবী যুদ্ধ হল জনগণের যুদ্ধ, কেবল জনগণকে সংগঠিত করা এবং তাদের উপর আস্থা রাখার মধ্য দিয়েই এ যুদ্ধ পরিচালনা করা যায়।” (“The revolutionary war is a war of the masses; it can be waged only by mobilizing the masses and relying on them.”) (Be Concerned with the Well-Being of the Masses, Pay Attention to Methods of Work)
চীনের পার্টির ঐতিহাসিক সর্বহারা সাংস্কৃতিক বিপ্লব সম্পর্কিত প্রস্তাবে ১৯৬৬ সালের ৮ আগস্ট এক প্রস্তাবে মাও সেতুঙ বলেছিলেন :
“একটি রাজনৈতিক ব্যবস্থাকে উচ্ছেদ করার জন্য সর্বপ্রথম মতাদর্শগত ক্ষেত্রে কাজ করার জন্য জনমত তৈরি করা দরকার। একথা যেমন বিপ্লবী শ্রেণীর ক্ষেত্রে সত্য, তেমনই প্রতিবিপ্লবী শ্রেণীর ক্ষেত্রেও সত্য।” (“To overthrow a political power it is always necessary first of all to create public opinion to do work in ideological sphere. This is true for the revolutionary class as well as for the counter-revolutionary class.”)
৬।।
আনিস রায়হানের যুক্তিগুলোর পুনর্বিচার
আমরা উপরে বন্ধু আনিস রায়হানের বক্তব্য এবং তার পরিপ্রেক্ষিতে মার্কস থেকে শুরু করে মাও সেতুঙ-এর বক্তব্য তুলে ধরেছি। এবার পুনর্বার বন্ধু আনিসের যুক্তিগুলো স্মরণ করে আরো কিছু যুক্তি-তর্ক করা যাক।
আনিসের মূল যুক্তি হল, লেনিনের সময়ের কনটেক্সট (পরিস্থিতি বা অবজেকটিভ কন্ডিশন) আর বর্তমান সময়ের কনটেক্সট আলাদা। কি সেই কনটেক্সট? আনিসের ভাষ্যে, সেই কনটেক্সট হল সেদিন বুর্জোয়ারা ছিল অপরিণত, আর আজ বুর্জোয়ারা পরিণত, বুর্জোয়া রাষ্ট্র পরিণত। আজকের বুর্জোয়ারা প্রতিক্রিয়াশীল। এখন বিপ্লবীদের কচুকাটা করা হচ্ছে। আজকের বুর্জোয়া রাষ্ট্র জনগণকে ভুল শিক্ষায় শিক্ষিত করে তুলেছে। ফলে নির্বাচনে অংশ নেয়া মানে হল বুর্জোয়াদের দ্বারা ভুল শিক্ষায় শিক্ষিত জনগণের চাওয়ার পেছনে ছোটা। এবং ‘এখানে সংসদে যাওয়াটা হচ্ছে পার্টিকে প্রতিক্রিয়াশীল বুর্জোয়াদের মুঠোর মধ্যে দিয়ে আসা, ধ্বংস করা।’ আর সে কারণেই, আনিস রায়হানের ভাষ্য মতে, ‘সংসদমুখী কোনো দলই আর বিপ্লবকে প্রতিনিধিত্ব করে না। তারা রাষ্ট্রীয় সুবিধা নিয়ে অভিজাত বিপ্লবীতে পরিণত হয়।’
পুঁজিবাদ প্রতিক্রিয়াশীল হয়েছে, এটা আনিস ঠিকই বলেছেন। পুঁজিবাদের এই প্রতিক্রিয়াশীল চেহারার একটি হল সাম্রাজ্যবাদ, আর অন্য সাধারণ রূপটি হল দুনিয়ার দেশে দেশে ফ্যাসিবাদী শাসন (যেমনটি আমাদের দেশে চলছে)। এই যে পুঁজিবাদের বিশেষ একটা দশা – এটা তো কমরেড লেনিন-স্ট্যালিনের আমলেই বিকাশ লাভ করেছে এবং এ স্তরটাকে ‘সাম্রাজ্যবাদ ও সর্বহারা বিপ্লবের যুগ’ হিসাবে চিহ্নিত করা হয়েছে। কমরেড মাও এ যুগেই চীনের মাটিতে বিপ্লব করেছেন। তাঁরা কেউ-ই কিন্তু এ যুগের কমিউনিস্টদের সামনে এমন কোনো নির্দেশনা রেখে যাননি যে আইনি প্রক্রিয়ায় আন্দোলন-সংগ্রাম আর অনুসরণ করা চলবে না। বরং তাঁদের শিক্ষা অনুসারে, জনগণের মধ্যে যখন বুর্জোয়া ব্যবস্থার মোহ বেশি, তখন মোহমুক্ত করার সংগ্রামও অনেক বেশি জরুরি। যখন জনগণের মধ্যে বুর্জোয়াদের প্রচার করা ‘ভুল শিক্ষা’ বেশি তখন ওই জনগণের মন ও সংস্কৃতি থেকে ভুল শিক্ষাকে উৎখাত করার জন্য সর্বহারাশ্রেণীর সংগ্রামও অনেক জটিল ও কষ্টসাধ্য। তো এই দীর্ঘমেয়াদী কষ্টসাধ্য সংগ্রাম না করেই আপনারা সশস্ত্র বিপ্লব শুরু করে দিতে চান? সম্ভবত আপনাদের মতো যাঁরা চিন্তা করেন তাঁদের উদ্দেশ্যেই মার্কস কিছু কথা লিখেছিলেন।
১৮৪৮ সালের ইউরোপ বিপ্লব ব্যর্থ হওয়ার পর তখনকার অতি-বিপ্লববাদীদের (উইলিচ ও স্ক্যাপার, যাদের মধ্যে ব্লাঙ্কিপন্থী মনোভাব প্রবল) সমালোচনা করে মার্কস লিখেছিলেন :
“ওদের কাছে বিপ্লব বাস্তব পরিস্থিতির ফসল নয়, বিপ্লব হল নিছক ইচ্ছাশক্তির ফল। আমরা শ্রমিকদের বলি, তা হল – তোমাদের পনোরো, বিশ, পঞ্চাশ বছরের গৃহযুদ্ধ এবং জাতীয় সংগ্রামের মুখোমুখি হতে হবে এবং সেটা শুধু সমাজটাকে পাল্টানোর জন্য প্রয়োজন, তা-ই নয়, রাজনৈতিক ক্ষমতা অর্জনের লক্ষ্যে, তোমাদের নিজেদের পাল্টানো এবং প্রস্তুত করে তোলার জন্য প্রয়োজন। বিপরীত ভাবে তোমলা বলো – হয় আমরা এখনই ক্ষমতা দখল করি, নয়তো আমাদের বসে যেতে হবে। তোমরা বিপ্লব বিকশিত হওয়ার ধারণা বর্জন করো এবং তাকে বিপ্লবের শ্লোগান দিয়ে প্রতিস্থাপিত করো।”
আমরা দেখছি, বুর্জোয়া পার্লামেন্টকে অকার্যকর বলার লোক লেনিনের সময়ও ছিল। তাদের উদ্দেশে লেনিন যা বলেছেন তা আগেই উল্লেখ করা হয়েছে। পুঁজিবাদ আগের তুলনায় আরো প্রতিক্রিয়াশীল হয়েছে, সাম্রাজ্যবাদের স্তরে প্রবেশ করেছে, ফ্যাসিবাদী শাসন এখন পুঁজিবাদের সাধারণ প্রবণতা হিসাবে দেখা দিয়েছে। কিন্তু তারপরও কি বুর্জোয়া গণতন্ত্রের প্রতি মানুষ মোহমুক্ত হয়েছে? বুর্জোয়াদের ‘আইনের শাসন’-এর অঙ্গীকারের প্রতি মানুষ সম্পূর্ণ বীতশ্রদ্ধ হয়ে মুখ ফিরিয়ে নিয়েছে? তা তো হয়নি, বরং আনিস বলছেন যে মানুষ আগের চেয়ে আরো পশ্চাদপদ চিন্তাভাবনার দিকে মুখ ফিরিয়ে নিয়েছে। তাহলে এই যে বিরাট সংখ্যক জনগণ, তাদের মধ্যে কেমন করে একটি শোষণমুক্ত সমাজের আকাঙ্ক্ষা জাগিয়ে তুলবেন? তার জন্য তো কমিউনিস্টদের দিনের পর দিন বছরের পর বছর জনগণের দাবি-দাওয়া নিয়ে রাজপথে পড়ে থাকতে হবে। তাদের দাবি নিয়ে মার খেতে হবে, জেলে যেতে হবে, জুলুম নির্যাতন সহ্য করতে হবে। তবেই না কমিউনিস্টরা জনগণের আস্থা-ভরসা অর্জন করতে সক্ষম হবেন। এর সাথে কমিউনিস্টদের একটা কষ্টকর সাংস্কৃতিক সংগ্রামও করতে হবে, যা পরিচালনা করতে হবে মূলত নিজেদের অভ্যন্তরে – প্রতিক্রিয়াশীল পুঁজিবাদী সংস্কৃতির ফল অবক্ষয়ী ব্যক্তিবাদের কবল থেকে নিজেদের মুক্ত করার জন্য (এটি কমরেড শিবদাস ঘোষের একটি অমূল্য শিক্ষা)। বস্তুত এর মাধ্যমেই বিপ্লবের জমিন ধীরে ধীরে প্রস্তুত হয়। রাষ্ট্রক্ষমতা দখল হল বিপ্লবের একটা বিশেষ কাজ, যেখানে বলপ্রয়োগ অবশ্যম্ভাবী। এই জমিন তৈরির কাজের গুরুত্ব বোঝাতে গিয়েই কমরেড লেনিন ‘Lessons of the Revolution’ (বিপ্লব থেকে শিক্ষা) রচনায় বলেছিলেন :
“প্রত্যেক বিপ্লবের মানে হলো বিপুল সংখ্যক মানুষের জীবনে স্পষ্ট আমূল গতিপরিবর্তন। এমন পরিবর্তনের জন্য সময় পরিপক্ক বা পরিণত না হলে কোনো প্রকৃত বিপ্লব ঘটতে পারে না।”
এসব কিছুই আমরা কমিউনিস্টরা করব না, শুধু ‘সশস্ত্র বিপ্লব’, ‘সশস্ত্র বিপ্লব’ জপ করতে থাকব, আর কয়টা বন্দুক বোমা নিয়ে এখানে ওখানে ঠুসঠাস ফোটাব তাহলেই বিপ্লব হয়ে যাবে? জনগণ আমাদের দিকে দলে দলে চলে আসবে?
সেই সাথে এ প্রশ্নও আসে যে, পার্লামেন্ট নির্বাচনে অংশগ্রহণ করলেই যদি সুবিধাবাদীতার চর্চা করা হয়, তাহলে নির্বাচন-বিরোধী অথবা সশস্ত্র বিপ্লবের লাইন অনুসরণকারী দলগুলো সুবিধাবাদীতার খপ্পরে পড়ল কেন? নাকি আনিস রায়হান, আরিফুজ্জামান তুহিনরা দাবি করবেন যে, ‘সশস্ত্র বিপ্লবপন্থী’ বলে পরিচয়দানকারীরা কোনো ধরনের সুবিধাবাদীতায় আক্রান্ত হন নি? এমন দাবি নিঃসন্দেহে হাস্যকর। বাংলাদেশেই এর ভুরি ভুরি নজির ছড়িয়ে আছে। নির্বাচনে অংশগ্রহণকারী, নির্বাচন-বিরোধী সব ধারার মধ্যেই সুবিধাবাদীতার বিপদ বিদ্যমান। সুতরাং আমাদের বোঝা দরকার যে সুবিধবাদীতার উৎস অন্য কোথাও।
মার্কস থেকে মাও সেতুঙ পর্যন্ত কমিউনিস্ট আন্দোলনের মহান শিক্ষকদের বক্তব্য এবং যুক্তিগুলো যাচাই করে দেখলে এটা অত্যন্ত স্পষ্টভাবে প্রতীয়মান হয় যে আমাদের অনেক বন্ধু, যারা সশস্ত্র বিপ্লব ছাড়া কথাই বলতে চান না, তারা মার্কসবাদের শিক্ষা থেকে, এমনকি মাও সেতুঙ-এর শিক্ষা থেকে কত দূরে অবস্থান করছেন।
৭।।
এস ইউ ইস আই (সি)-র অবস্থান
এবার আমাদের বিতর্কের দ্বিতীয় পর্ব। যদিও এ অংশটা মূল বিতর্কের প্রক্ষিপ্ত অংশ, কিন্তু যেহেতু আমাদের দল বাসদ, আমাদের ভ্রাতৃপ্রতিম দল ভারতের এস ইউ সি আই (সি) এবং কমরেড শিবদাস ঘোষের প্রসঙ্গ কারণে-অকারণে টেনে আনা হয়েছে, তাই কিছু আলোচনা হওয়াই ভালো।
আমি ধরেই নিতে পারি যে আনিস রহমান বা অন্য যারাই বুর্জোয়া পার্লামেন্ট প্রশ্নে কোনো একটা পার্টির অবস্থান ও বক্তব্যকে সমালোচনা করছেন, তারা ওই পার্টির বক্তব্য স্পষ্টভাবে জানেন এবং তারই পরিপ্রেক্ষিতে নিজেদের ভিন্নমত বা যুক্তিগুলো তুলে ধরছেন। এখানে যেহেতু আমাদের দল এবং এস ইউ সি আই (সি)-এর প্রসঙ্গ এসেছে, সেহেতু আমাদের ধরে নেয়া উচিত যে তারা এই উভয় দলের বক্তব্য জানেন। চলতি বিতর্কে (এবং এছাড়াও অন্য লেখায়) অনুপ সাদী এবং আরিফুজ্জামান তুহিন এস ইউ সি আই (সি)-এর প্রতিষ্ঠাতা সাধারণ সম্পাদক কমরেড শিবদাস ঘোষের প্রসঙ্গ টেনেছেন। সুতরাং আমাদের এটাও ধরে নেয়া উচিত যে এরা দুজনেই বুর্জোয়া পার্লামেন্ট-সহ অপরাপর প্রশ্নে কমরেড শিবদাস ঘোষের বক্তব্য জানেন। কারো বক্তব্য না জেনে তার সমালোচনা করার মতো অনৈতিক কর্মে নিশ্চয়ই তারা লিপ্ত হন নি।
১ ফেব্রুয়ারি ২০১৩ প্রকাশিত ‘ভারতে বিপ্লবের স্তর নির্ধারণে সি পি এম, সি পি আই ও নকশালপন্থী-মাওবাদীদের সাথে এস ইউ সি আই (সি)-র পার্থক্য কোথায় এবং কেন’ শিরোনামে প্রকাশিত পুস্তিকায় দলটির সাধারণ সম্পাদক কমরেড প্রভাষ ঘোষ যে আলোচনা করেছেন, এখানে আমি তার অংশবিশেষ তুলে ধরছি :
“আমরা দৃঢ়ভাবে মনে করি, শান্তিপূর্ণ পন্থায় ও পার্লামেন্টের মাধ্যমে বিপ্লবের চিন্তা মার্কসবাদ-লেনিনবাদের সম্পূর্ণ বিরোধী এবং সংশোধনবাদী চিন্তা। ব্রিটেনের প্রথম যুগের উদীয়মান গণতন্ত্র দেখে মহান মার্কস ঐ দেশে শান্তিপূর্ণ বিপ্লবের সম্ভাবনার কথা বললেও তিনি অন্যান্য দেশের ক্ষেত্রে এ কথা বলেননি এবং তাঁর জীবদ্দশাতেই ফ্রান্সে সশস্ত্র শ্রমিক অভ্যুত্থান এবং তার ব্যর্থতা দেখে বলেছিলেন, শ্রমিকশ্রেণীকে সশস্ত্র বিপ্লবের দ্বারা ক্ষমতা দখল করে পুরনো বুর্জোয়া রাষ্ট্র ভেঙে নতুন শ্রমিক রাষ্ট্র গড়ে তুলতে হবে। আর লেনিন সাম্রাজ্যবাদী যুগের বৈশিষ্ট্য দেখিয়ে বলেছিলেন, প্রাক-সাম্রাজ্যবাদী যুগের তুলনায় পুঁজিবাদ এখন সমরবাদ ও আমলাতন্ত্রের সঙ্গে বেশি ঘনিষ্ঠ (“more attached to militarism and bureaucracy”)। ফলে তিনি ‘স্টেট অ্যান্ড রেভোলিউশন’ পুস্তকে বলেছিলেন, “বুর্জোয়া রাষ্ট্রকে খারিজ করে তার স্থানে সর্বহারার রাষ্ট্রের প্রতিষ্ঠা সশস্ত্র বিপ্লব ছাড়া অসম্ভব।” (“The supersession of bourgeois state by the proletarian state is impossible without a violent revolution”) লেনিন ১৯১৭ সালে যখন এ কথা বলেছিলেন, তখনও পুঁজিবাদী ব্যবস্থায় যতটুকু গণতন্ত্রের ধ্বংসাবশেষ ছিল, তারপর বহুকাল ধরেই উন্নত-অনুন্নত কোনও পুঁজিবাদী দেশে সেটুকুও নেই, সব দেশে গণতন্ত্রের নামে নানা রূপে ফ্যাসিবাদ চলছে। ফলে সশস্ত্র বিপ্লব আরও অপরিহার্য হয়েছে।”
পুস্তিকায় আরো বলা হয়েছে :
“কোনও সময়ে শান্তিপূর্ণ উপায়ে বিপ্লব হতে পারে কি না – এই প্রশ্নের উত্তরে স্ট্যালিন শেষজীবনে বলেছিলেন, যখন বর্তমান গুটিকয়েক সমাজতান্ত্রিক দেশকে ঘিরে পুঁজিবাদী-সাম্রাজ্যবাদী দেশগুলির দ্বারা পরিবেষ্টনের পরিবর্তে গুটিকয়েক পুঁজিবাদী দেশকে ঘিরে বহু সমাজতান্ত্রিক দেশ গড়ে উঠবে, তখন হয়ত ঐ গুটিকয়েক পুঁজিবাদী দেশের শাসকরা শান্তিপূর্ণ ক্ষমতা ছেড়ে দিতে পারে। তাঁর এ কথা এখনও প্রাসঙ্গিক। এ প্রশ্নে কমরেড শিবদাস ঘোষ বলেছিলেন, এ ধরনের পরিস্থিতিতে বিপ্লব শান্তিপূর্ণ হলেও তা বুর্জোয়া সুপারস্ট্রাকচাররের অঙ্গ পার্লামেন্টের মাধ্যমে হবে না। শান্তিপূর্ণভাবে বুর্জোয়া সুপারস্ট্রাকচার ও পার্লামেন্টকে খারিজ (ডিজলভ্) করে সোস্যালিস্ট সুপারস্ট্রাকচার গড়ে তুলতে হবে। ফলে ভারতের মতো একটা শক্তিশালী পুঁজিবাদী দেশে, সি পি এম-সি পি আই পার্লামেন্টে মেজরিটি হয়ে শান্তিপূর্ণ উপায়ে জনগণতান্ত্রিক বিপ্লবের যে তত্ত্ব হাজির করেছেন, তার ফলে তাঁরা ইচ্ছায় বা অনিচ্ছায় জাতীয় বুর্জোয়াদের কোনও না কোনও দলের সাথে বোঝাপড়া করে সংসদীয় রাজনীতির খপ্পরে পড়তে বাধ্য এবং বাস্তবে সেটাই বারবার ঘটতে দেখাও যাচ্ছে। জাতীয় বুর্জোয়াদের ‘প্রগতিশীল’ আখ্যা দিয়ে ‘বুর্জোয়া ল্যান্ড লর্ড স্টেট হেডেড বাই বিগ বুর্জোয়াজি’র বিরুদ্ধে জনগণতান্ত্রিক বিপ্লবের যে তত্ত্ব তাঁরা সৃষ্টি করেছেন, গোড়াতে সেটা তত্ত্বগত বিভ্রান্তি থেকে হলেও এখন নেতৃত্ব এটাকে সচেতনভাবেই ভোট রাজনীতির স্বার্থে ব্যবহার করছেন দলের কর্মীদের চেতনার নিম্ন মানের সুযোগ নিয়ে। ‘প্রগতিশীল জাতীয় বুর্জোয়াদের সাথে ঐক্যে’র এই তত্ত্বটি দেখিয়ে নেতারা প্রয়োজনমতো কখনও জাতীয় বুর্জোয়াদের অমুক দল বা আঞ্চলিক বুর্জোয়াদের সাথে বা প্রয়োজনমতো এই ধরনের অন্য দলের সাথে ঐক্য গড়ে নির্বাচনী ফয়দা তোলার চেষ্টা চালান শ্রমিক শ্রেণীর সংগ্রাম, গণআন্দোলনের পথ ত্যাগ করে।”
বিষয়টা এমন নয় যে ২০১৩ সালেই এস ইউ সি আই (সি) বিপ্লবের সশস্ত্র ধরন (form) সম্পর্কে নিজেদের অবস্থান ঘোষণা করেছে। এস ইউ সি আই (সি) সশস্ত্র বিপ্লবের কথা প্রতিষ্ঠাকাল থেকেই বলে আসছে। এস ইউ সি-র এ অবস্থান তাদের দলের বিপ্লবের লাইনের সাথেই সম্পর্কিত। এ প্রসঙ্গে আমরা পরে আসব।
এখানে আলোচনায় বার বার শিবদাস ঘোষের প্রসঙ্গ এসেছে। বিশেষত আরিফুজ্জামান তুহিন এবং অনুপ সাদী এনেছেন। আগেই বলেছি, আমাদের ধরে নেয়া উচিত, এরা দুজনেই বর্তমান বিতর্কের প্রশ্নে কমরেড শিবদাস ঘোষের অবদান সম্পর্কে জানেন। এবার আমরা সেদিকে নজর ফেরাতে চাই।৮।।
আধুনিক সংশোধনবাদ, শান্তিপূর্ণ বিপ্লবের তত্ত্ব ও কমরেড শিবদাস ঘোষ
বর্তমান বিতর্কের প্রশ্নে একটা অত্যন্ত প্রাসঙ্গিক আলোচনা এখানে করে নেয়া দরকার। বিপ্লব সশস্ত্র হবে, এ প্রশ্নে মার্কস-এঙ্গেলস-লেনিন-স্ট্যালিন-মাও সেতুঙ এর স্পষ্ট মতামত থাকার পরও বিভ্রান্তি তৈরি হল কেন?
১৯৫৬ সালে কমরেড স্ট্যালিনের মৃত্যুর পর ক্রুশ্চেভ-চক্র সোভিয়েত পার্টির বিংশতিতম কংগ্রেসে মহান স্ট্যালিনকে আক্রমণ করার পাশাপাশি শোধনবাদী তত্ত্বের অনুপ্রেবশ ঘটালো। ওইসব শোধনবাদী তত্ত্বের একটি হল শান্তিপূর্ণ উপায়ে সমাজতন্ত্রে উত্তরণ। ক্রুশ্চেভ-চক্র সেদিন বলেছিল, বর্তমান পরিবর্তিত আন্তর্জাতিক পরিস্থিতিতে অনেকগুলি পুঁজিবাদী দেশে শান্তিপূর্ণ উপায়ে বিপ্লব সংগঠিত হতে পারে। তারা বলেছিল, বুর্জোয়া পার্লামেন্টকে ‘জনগণের প্রকৃত ইচ্ছার যন্ত্রে’ রূপান্তরিত করার মারফৎ শান্তিপূর্ণ উপায়ে সমাজতন্ত্র প্রতিষ্ঠা করা সম্ভব। এবং আমরা এও জানি যে, সোভিয়েত লাইনকে অন্ধভাবে অনুসরণকারী পার্টিগুলোর সকলেই এই শোধনবাদী তত্ত্বের খপ্পরে গিয়ে পড়েছিল। আমাদের বাংলাদেশের সিপিবির পূর্বসূরী অবিভক্ত কমিউনিস্ট পার্টি, ভারতের অবিভক্ত সিপিআই ওইসব পার্টিগুলোর মধ্যে পড়ে।
কমরেড মাও সেতুঙ সেদিন সারা দুনিয়ার বিপ্লবী কমিউনিস্টদের নেতা হিসাবে ক্রুশ্চেভ-চক্রের শোধনবাদী তত্ত্বের বিরুদ্ধে দাঁড়িয়েছিলেন। একই সাথে আমাদের এ সত্যেরও স্বীকৃতি দিতে হবে যে, কমরেড মাও সেতুঙ-কে নেতা হিসাবে স্বীকৃতি দিয়েই মহান শিবদাস ঘোষ সেদিন এক এক করে ক্রুশ্চেভ-চক্রের সংশোধনবাদী চিন্তাগুলোর স্বরূপ দুনিয়ার কমিউনিস্টদের সামনে তুলে ধরেছিলেন। একই সাথে তিনি চীনের পার্টির ভুলগুলো চিহ্নিত করে সেগুলোরও সমালোচনা করেছিলেন। তাঁর ওইসব ঐতিহাসিক শিক্ষা (১) সোভিয়েট ইউনিয়নের কমিউনিস্ট পার্টির বিংশতি কংগ্রেসের রিপোর্ট প্রসঙ্গে [২০ মে ১৯৫৬-তে প্রদত্ত ভাষণ]; (২) ইমরে নাগী [১২ জুলাই ১৯৫৮-তে গণদাবী-তে প্রকাশিত]; (৩) যুদ্ধ ও শান্তি, শান্তিপূর্ণ সহাবস্থান নীতি এবং ‘শান্তিপূর্ণ উপায়ে সমাজতন্ত্রে উত্তরণ’ সম্পর্কে [জুলাই ১৯৫৯-এ প্রদত্ত ভাষণ]; (৪) সোভিয়েট কমিউনিস্ট পার্টির স্ট্যালিনবিরোধী পদক্ষেপ প্রসঙ্গে [১৬-১৮ মার্চ ১৯৬১-তে কেন্দ্রীয় কমিটি কর্তৃক গৃহীত দলিল]; (৫) সোভিয়েট ইউনিয়নে উদ্ভূত কয়েকটি অর্থনৈতিক সমস্যা প্রসঙ্গে [সেপ্টেম্বর ১৯৬২]; (৬) আন্তর্জাতিক সাম্যবাদী আন্দোলনের নেতাদের উদ্দেশে একটি আবেদন [১ সেপ্টেম্বর ১৯৬৩]; (৭) টনকিন সঙ্কট প্রসঙ্গে [নভেম্বর ১৯৬৩]; (৮) চীনের সাংস্কৃতিক বিপ্লব [২৭ অক্টোবর ১৯৬৭ প্রদত্ত ভাষণ, এবং ২৫-২৬ ফেব্রুয়ারি ১৯৬৯-এ কেন্দ্রীয় কমিটির সভায় গৃহীত]; (৯) নভেম্বর বিপ্লবের শিক্ষা ও দ্বিতীয় বিশ্বযুদ্ধোত্তর আন্তর্জাতিক পরিস্থিতি [৭ নভেম্বর ১৯৬৭ প্রদত্ত ভাষণ]; (১০) চেকোস্লোভাকিয়ায় সোভিয়েট মিলিটারি হস্তক্ষেপ, রাশিয়ায় শোধনবাদের বিকাশ ও পুঁজিবাদের বিপদ প্রসঙ্গে [২৬ আগস্ট ১৯৬৮ প্রদত্ত ভাষণ]; (১১) চীনের কমিউনিস্ট পার্টির নবম কংগ্রেস [৩০ আগস্ট ১৯৬৯ প্রদত্ত ভাষণ]; (১২) চীনের কমিউনিস্ট পার্টির দশম কংগ্রেস [৬ নভেম্বর ১৯৭৩ প্রদত্ত ভাষণ] ইত্যাদি রচনায় (এবং অন্যান্য রচনায়ও) ছড়িয়ে আছে।
এখানে সবগুলো বিষয় উল্লেখ না করে শুধু বিতর্কের সাথে সম্পর্কিত অংশটুকুই তুলে ধরছি।
২০ মে ১৯৫৬-তে প্রদত্ত ‘সোভিয়েট ইউনিয়নের কমিউনিস্ট পার্টির বিংশতি কংগ্রেসের রিপোর্ট প্রসঙ্গে’ ভাষণে তিনি বলছেন :
“ক্রুশ্চেভ প্রতিটি পুঁজিবাদী দেশের বুর্জোয়া রাষ্ট্র কাঠামোকে নতুন রাষ্ট্র কাঠামো দ্বারা ‘রিপ্লেস’ (পাল্টানোর) যে প্রয়োজনীয়তা উল্লেখ করেছেন সে সম্পর্কে কোনো দ্বিমত থাকতে পারে না। কিন্তু কী উপায়ে তা করা সম্ভব – শান্তিপূর্ণ উপায়ে, নাকি সশস্ত্র গণঅভ্যুত্থানের মারফৎ – এটাই হচ্ছে মূল প্রশ্ন। শান্তিপূর্ণ উপায়ে কোনও কোনও দেশে সমাজতন্ত্র আনা সম্ভব – এই অভিমত এক সময়ে কার্ল মার্কস ব্যক্ত করেন। কিন্তু সেদিন বাস্তব অবস্থা পুরোপুরি ভিন্ন ছিল। সেদিন পুঁজিবাদী দেশগুলিতে উদীয়মান গণতান্ত্রিক আবহাওয়া দেখে তিনি অনেক আশা করেছিলেন। কিন্তু সময়ের পরিবর্তনের সাথে পরিস্থিতির পরিবর্তন ঘটে যায়। তাই কমরেড লেনিন স্পষ্ট ভাষায় ঘোষণা করেন যে, সশস্ত্র গণঅভ্যুত্থান ছাড়া, বুর্জোয়া রাষ্ট্রযন্ত্রকে ধুলিসাৎ করা ছাড়া সমাজতান্ত্রিক বিপ্লব ঘটতে পারে না। একথা আজও প্রযোজ্য। বাস্তব পরিস্থিতিকে সামনে না রেখে কোনও বিষয়ে আলোচনা করা মার্কসীয় নীতি বিরোধী। লেনিনের সময়ে সমাজতন্ত্র প্রতিষ্ঠার জন্য সশস্ত্র গণঅভ্যুত্থানের অবশ্য প্রয়োজনীয়তাকে জনসাধারণের মনে দানা বাঁধাতে পরিস্থিতি সম্পর্কে লেনিনের সুনির্দিষ্ট ব্যাখ্যা বিরাটভাবে কাজ করেছে। অবশ্য সমাজতান্ত্রিক দেশগুলোর আশেপাশের পুঁজিবাদী দেশগুলোতে শান্তিপূর্ণ উপায়ে বিপ্লবের সম্ভাবনার কথা লেনিন বলেছিলেন।"
“শান্তিপূর্ণ উপায়ে সমাজতন্ত্র প্রতিষ্ঠা সম্পর্কে ব্যাখ্যা করতে গিয়ে ক্রুশ্চেভ বলেছেন যে, “যদি পুঁজিবাদীরা রাস্তা ছেড়ে দেয়, কোন প্রকার বলপ্রয়োগ না করে তাহলে কমিউনিস্টরাও বলপ্রয়োগ করবে না। কিন্তু যেহেতু একথা নিশ্চিত যে, তারা বলপ্রয়োগ করবেই তাই আমাদেরও তৈরি থাকা দরকার।” "‘কমিউনিস্টরা রক্তচোষা’ (blood thirsty) এই মিথ্যাপ্রচারের জবাবে তাঁর এই যুক্তি খুবই উপযুক্ত সন্দেহ নেই। তিনি যদি একথা বলেই থামতেন তাহলে ভাল হ’ত। কিন্তু তিনি আরো বলেছেন যে, বর্তমান পরিবর্ততি আন্তর্জাতিক অবস্থায় অনেকগুলি পুঁজিবাদী এবং পূর্বেকার ঔপনিবেশিক দেশে নাকি শান্তিপূর্ণ উপায়ে বিপ্লব সংগঠিত হতে পারে! আমরা এই চিন্তার সাথে একমত হতে পারিনি। মার্কসবাদী দৃষ্টিকোণ থেকে একথা আদপেই গ্রহণ করা যায় না। কোন সন্দেহ নেই যে,ক্রুশ্চেভের এই চিন্ত বিভিন্ন দেশের সাম্যবাদী আন্দোলনে শোধনবাদী-সংস্কারবাদী প্রবণতার জন্ম দিতে সাহায্য করবে।”
১৯৫৮ সালের ১২ জুলাই গণদাবী-তে প্রকাশিত ‘ইমরে নাগী’রচনায় তিনি বলছেন,
“... আন্তর্জাতিক কমিউনিস্ট নেতাদের কাছে ও বিশেষ করে আমাদের দেশের কমিউনিস্ট পার্টির সাধারণ কর্মীদের কাছে আমাদের বক্তব্য এই যে, সোভিয়েট কমিউনিস্ট পার্টির বিংশতি কংগ্রেসের পর থেকে সাম্যবাদী আন্দোলনের চিন্তাগত ও সংগঠনগত ক্ষেত্রে শোধনবাদ, সংস্কারবাদ ও গণতন্ত্রীকরণের নামে কার্যত বিকেন্দ্রীকরণের যে ঝোঁক অতি অল্প সময়ের মধ্যে প্রবল হয়ে দেখা দিয়েছে, তাই-ই বর্তমান আদর্শগত বিভ্রান্তির জন্য অনেকাংশে দায়ী। ... তদুপরি, ‘বিভিন্ন দেশে সমাজতন্ত্র প্রতিষ্ঠার বিভিন্ন রাস্তা’ – এই স্লোগানের আড়ালে গণতন্ত্রের শ্রেণীচরিত্রের বিন্দুমাত্র উল্লেখ না করে, ‘গণতন্ত্র’ ও ‘গণতান্ত্রিক পদ্ধতি’ সম্বন্ধে সাধারণভাবে কথা বলে রাষ্ট্রযন্ত্র ও গণতন্ত্রের শ্রেণীচরিত্র সম্বন্ধে মার্কসবাদের মূল তত্ত্বগত ব্যাখ্যাকে কার্যত অস্বীকার করা হয়েছে। যার দ্বারা গণতন্ত্র সম্পর্কে শ্রেণীনিরপেক্ষ ভ্রান্ত ধারণা গড়তে ও বুর্জোয়া পার্লামেন্টারি ব্যবস্থা সম্বন্ধে জনগণের মধ্যে অহেতুক মোহ সৃষ্টি করতেই সাহায্য করা হয়েছে।”
১৯৫৯ সালে ‘যুদ্ধ ও শান্তি, শান্তপূর্ণ সহাবস্থান নীতি এবং ‘শান্তিপূর্ণ উপায়ে পুঁজিবাদ থেকে সমাজতন্ত্রে উত্তরণ’ শীর্ষক ভাষণে তিনি বলেছিলেন :
“চিন্তার দেউলিয়াপনা সবচেয়ে নগ্নভাবে প্রকাশ পাচ্ছে বুর্জোয়া পার্লামেন্টকে ‘জনগণের প্রকৃত ইচ্ছার যন্ত্রে’ রূপান্তরিত করার মারফৎ শান্তিপূর্ণ উপায়ে সমাজতন্ত্র প্রতিষ্ঠা করার ধারণার মধ্যে। ... ‘বুর্জোয়া গণতন্ত্রের একটি অঙ্গ পার্লামেন্টকে জনগণের প্রকৃত ইচ্ছার যন্ত্রে রূপান্তরিত করে শান্তিপূর্ণ উপায়ে সমাজতন্ত্র প্রতিষ্ঠার’ তত্ত্ব সম্পূর্ণ অবাস্তব এবং এর সাথে মার্কসবাদ-লেনিনবাদের কোনও সম্পর্ক নেই।”
কমিউনিস্টরা পার্লামেন্টে যায় পার্লামেন্ট সম্পর্ক জনগণের মোহ দূর করার এবং বাইরের শ্রেণীসংগ্রাম ও গণআন্দোলনকে শক্তিশালী করার উদ্দেশ্যে। মার্কস থেকে শিবদাস ঘোষের এটাই শিক্ষা। কমরেড শিবদাস ঘোষ এ সম্পর্কে আরো কিছু দিক আমাদের সামনে রেখে গেছেন।
১৯৫৭ সালে কেরালায় সিপিআই মেজরিটি পেয়ে সরকার গঠন করে। কিন্তু এই সরকারই ‘আইন-শৃঙ্খলা রক্ষা’র নামে ধর্মঘটী শ্রমিকদের উপর গুলি চালিয়েছিল। সে সময় কমরেড শিবদাস ঘোষ একজন সৃজনশীল মার্কসবাদী চিন্তানায়ক হিসাবে আমাদের সামনে কিছু অমূল্য শিক্ষা তুলে ধরলেন। তিনি বললেন, ঘটনাচক্রে কোন বিপ্লবী দল এককভাবে কিংবা ন্যূনতম কর্মসূচির ভিত্তিতে অন্যান্য বিরোধী দলের সাথে মিলিত যুক্তফ্রন্ট মেজরিটি পেলে কমিউনিস্টরা কি করবে? তারা ক্ষমতা ছেড়ে দেবে? না। মেজরিটি পেল অবশ্যই তারা দায়িত্ব পরিত্যাগ করবে না। সরকার গঠন তারা করবে। কিন্তু তার উদ্দেশ্য হবে, সরকারে থেকে বুর্জোয়া রাষ্ট্র ও সংবিধানের সীমাবদ্ধতা ও শ্রেণীচরিত্র উদ্ঘাটন করা, বাইরের শ্রেণীসংগ্রাম ও গণআন্দোলনকে তীব্রতর করা এবং তা করার জন্য প্রয়োজনে সংঘাতেও যেতে হবে। এটাই সরকার পরিচালনার মূল লক্ষ্য হবে। তাতে যদি বুর্জোয়াশ্রেণী/শাসকশ্রেণী সরকার ভেঙে দেয়, তাতে ক্ষতি নেই। কারণ তার দ্বারা জনগণের সামনে রাষ্ট্রের শ্রেণীচরিত্রই উদ্ঘাটিত হবে।
১৯৬৭ সালের ১৫ আগস্ট এক ভাষণে কমরেড শিবদাস ঘোষ বলেছিলেন :
“আমি বলি, এই যে ‘মিথ’টা (মোহটা) – গভর্নমেন্টে গেলেই সব হয় – গভর্নমেন্টের গদিতে থেকেই তাকে ভেঙে দিতে হবে। গভর্নমেন্টের গদিতে থেকে ‘কনস্টিটিউশন’ (সংবিধান) অনুযায়ী যতটুকু ক্ষমতা, সেই ক্ষমতা জনস্বার্থে বুরোক্রেসিকে পুরোপুরি কন্ট্রোল করার জন্য যুক্তফ্রন্ট সরকারকে সাহসের সাথে প্রয়োগ করতে হবে। সেখানে ব্যুরোক্রেসির চাপে কোনমতেই নতি স্বীকার করা চলবে না। অত্যন্ত দৃঢ়তার সাথে পুলিশকে সরকারের প্রগতিশীল নীতি অনুযায়ী চলতে বাধ্য করতে হবে। ন্যায্য গণআন্দোলনগুলোকে পুলিশি হস্তক্ষেপ থেকে সম্পূর্ণ মুক্ত রাখতে হবে। এইসব নীতিগুলো অনুসরণের ক্ষেত্রে সরকারের গদিতে আমরা কতদিন আসীন থাকতে পারব, কি পারব না – এসব কোন প্রশ্নের দ্বারাই বিভ্রান্ত হলে চলবে না। মালিকশ্রেণী, পুলিশ, আমলাতন্ত্র ও কেন্দ্রীয় সরকারের যত চাপই থাকুক না কেন, যুক্তফ্রন্ট সরকার যদি এই কাজগুলো করতে পারে তাহলেই সত্যিকারের জনস্বার্থের অনুকূলে কাজ করা হবে। অন্যথায় জনতার আস্থাকে পদদলিত করে শেষপর্যন্ত জনস্বার্থের প্রতি চরম বিশ্বাসঘাতকতা করা হবে।”
৯।।
গণআন্দোলন, নির্বাচন এবং এস ইউ সি আই (সি)
কমরেড শিবদাস ঘোষের এই শিক্ষাকে পাথেয় করেই এস ইউ সি আই (সি) ১৯৬৭ ও ১৯৬৯ সালে পশ্চিমবঙ্গে যুক্তফ্রন্ট সরকারের শরিক হয়েছিল। ইন্দিরা সরকারের প্রবল জনবিরোধী স্বৈরশাসনের বিরুদ্ধে পশ্চিমবঙ্গে বাংলা কংগ্রেস, সিপিআই, সিপিএম, ফরোয়ার্ড ব্লক, আরএসপি ইত্যাদি দলগুলো মিলে যে যুক্তফ্রন্ট গড়ে উঠেছিল এস ইউ সি আই (সি) তার শরিক ছিল। গণআন্দোলনের ধারাতেই যুক্তফ্রন্ট নির্বাচনে বিজয়ী হয় এবং সরকার গঠন করে। এস ইউ সি আই (সি) নেতা কমরেড সুবোধ ব্যানার্জী দলের পরিকল্পনাক্রমে শ্রম মন্ত্রণালয়ের দায়িত্ব নিয়েছিলেন। কমরেড শিবদাস ঘোষের শিক্ষা অনুসারে সুবোধ ব্যানার্জী শ্রমমন্ত্রী হিসাবে শ্রমিকদের ‘ঘেরাও’কে আইনসঙ্গত অধিকার বলে স্বীকৃতি দিয়েছিলেন। এর ফলে পশ্চিমবঙ্গে ঘেরাও আন্দোলন তীব্র রূপ লাভ করে। খুব স্বাভাবিকভাবেই ভারতের মালিকগোষ্ঠী এতে আতঙ্কিত বোধ করতে শুরু করে। মালিকগোষ্ঠীর চাপে সুবোধ ব্যানার্জীকে পরের দফা যুক্তফ্রন্টের মন্ত্রীসভায় শ্রম মন্ত্রণালয়ের দায়িত্ব দেয়া হয়নি। এবং সর্বোপরি আন্দোলন পরিচালনা, সরকার পরিচালনা, যুক্তফ্রন্টের অভ্যন্তরে মতাদর্শগত সংগ্রাম পরিচালনার প্রশ্নে মতভিন্নতা প্রশ্নে এস ইউ সি আই (সি)-কে যুক্তফ্রন্ট ছেড়ে বেরিয়ে যেতে বাধ্য করে। এস ইউ সি আই (সি) সেদিন নীতি বিসর্জন দিয়ে যেনতেনো প্রকারে যুক্তফ্রন্টে থেকে ক্ষমতার গদিতে থাকার চেষ্টা করেনি। ক্ষমতার মোহে এস ইউ সি আই (সি) আন্দোলনের পথ, রাজপথে লড়াইয়ের পথ বিসর্জন দেয়নি।
প্রথম যুক্তফ্রন্ট সরকারে এস ইউ সি আই (সি) এবং কমরেড সুবোধ ব্যানার্জীর ভূমিকা নিয়ে দুটি লিংক দেয়া হল, আগ্রহী যে কেউ পড়ে দেখতে পারেন। http://www.mainstreamweekly.net/article263.html; http://www.aajkaal.net/22-06-2014/news/223244/; এছাড়া ‘The Puzzle of India's Governance: Culture, Context and Comparative Theory’ By Subrata K. Mitra বইটির ১০০ পৃষ্ঠায় কিছু তথ্য আছে। (এ বইটিও নেটে পাওয়া যায়)।
এস ইউ সি আই (সি) সারা ভারতে কোথায় কোন কোন আন্দোলন করেছে সব আমার জানা নেই। তাদের পত্রিকা ‘গণদাবী’ এবং ছাত্র সংগঠনের মুখপত্র ‘ছাত্র সংহতি’ থেকে যে দু’একটা খবর জানি সেটাই উল্লেখ করি।
(ক) পশ্চিমবঙ্গে বামফ্রন্ট সরকারের জনস্বার্থবিরোধী শিক্ষানীতির বিরুদ্ধে একটানা ১৮ বছর সম্পূর্ণ এককভাবে আন্দোলন চালিয়ে প্রাইমারি স্তরে ইংরেজি শিক্ষা চালু করতে সরকারকে বাধ্য করেছে। এ আন্দোলনে পশ্চিমবঙ্গের নামকরা শিক্ষাবিদ-সাহিত্যিক-বুদ্ধিজীবীরা যুক্ত ছিলেন। যথা ভাষাবিদ সুকুমার সেন, প্রেমেন্দ্র মিত্র, শৈলেশ দে, প্রমথনাথ বিশী, ড. সুশীলকুমার মুখার্জী, সুনন্দ স্যান্যাল প্রমুখ। এই শিক্ষাবিদ-বুদ্ধিজীবীদের নেতৃত্বে গঠিত হয়েছিল ‘সেভ এডুকেশন কমিটি’।
(খ) যে সিঙ্গুর-নন্দীগ্রাম আন্দোলন সিপিএম-নেতৃত্বাধীন বামফ্রন্ট সরকারের ৩৪ বছরের ক্ষমতার ভিত ধসিয়ে দিয়েছে, সেই আন্দোলনের একেবারে শুরু থেকে এস ইউ সি আই (সি) ছিল।
এ আন্দোলন সম্পর্কে ভারতে নিষিদ্ধ ঘোষিত সিপিআই(মাওবাদী)র পলিটব্যুরোর সদস্য কোটেশ্বর রাও ওরফে কিষেনজির মূল্যায়ন হল :
“কোনো রাজনৈতিক বিষয় নিয়ে এমন দীর্ঘ ও ধারাবাহিক আন্দোলন (সিঙ্গুর ও নন্দিগ্রাম) স্বাধীন ভারতের ইতিহাসে আর কখনো হয়নি। জনগণের মধ্যে রাজনৈতিক সচেতনতাই এর প্রধান কারণ বলে আমরা মনে করি।” [দেখুন : ভারতের মাওবাদী তিন নেতার সাক্ষাৎকার; উৎস পাবলিশার্স, ঢাকা]
এই সিঙ্গুর-নন্দীগ্রামে ‘ভূমি অধিগ্রহণ প্রতিরোধ কমিটি’ নামে একেবারে গ্রাম-স্তরে যে কমিটি হয়েছিল তাতে শরিক ছিল তিনটি শক্তি : (১) এস ইউ সি আই (সি), (২) তৃণমূল কংগ্রেস, এবং (৩) জমিয়াতে ওলামায়ে হিন্দ। পশ্চিমবঙ্গে সিঙ্গুর-নন্দীগ্রাম আন্দোলনের সমর্থনে বুদ্ধিজীবী-শিল্প-সাহিত্যকদের যে কমিটি গঠিত হয়েছিল তাতেও এস ইউ সি আই (সি)-র ভূমিকা ছিল।
ভারতের লোকসভা নির্বাচনের সময় ফেসবুকে একটা ভিডিও দেখেছিলাম। তৃণমূলের এক নেতা বক্তৃতা করছেন এস ইউ সি র বিরুদ্ধে :‘এস ইউ সি শুধু আন্দোলনের কথা বলে, ওদের জন্য আলীপুর সেন্ট্রাল জেলে বিশেষ ব্লক করে দেয়া হয়েছে, ওদের পাছার কাপড় খুলে দেখুন, পুলিশের লঠির বাড়িতে সবার পাছায় দাগ পড়ে গেছে।’
 কি চমৎকার বদনাম!
এ পর্যন্ত কংগ্রেস-সিপিএম গুন্ডাদের হাতে শুধু পশ্চিমবঙ্গেই এস ইউ সি আই (সি)-র ১৬০ জনের মতো নেতা-কর্মী খুন হয়েছেন। বিভিন্ন মিথ্যা মামলায়, রাজনৈতিক মামলায় একজন নির্বাচিত বিধায়ক-সহ বন্দি আছেন কয়েক শত। সদাশয় অপুন সাদী মহাশয়েয় ভাষায় বললে, এসব নেতা-কর্মি সম্ভবত পা/হাঁটু কাঁপতে কাঁপতে ‘হার্ট এ্যাটাক’ হয়ে মারা গেছেন (যেমন আমাদের দেশে র্যােবের হাতে অনেক সময় মারা যায়)। কিংবা এস ইউ সি আই (সি) নেতা-কর্মীরা স্বেচ্ছায় স্ব-উদ্যোগে কারাগারে গিয়ে আশ্রয় নিয়েছেন। কি জানি, বাইরে থাকলে আবার কখন সশস্ত্র বিপ্লব করতে হয়! ফলে সশস্ত্র বিপ্লব আর গণআন্দোলন গড়ে তোলার দায়িত্বটা তাঁরা অনুপ সাদী মহাশয় এবং তার বন্ধুদের হাতেই ছেড়ে দিয়ে জেলে গিয়ে নিরাপদ আশ্রয় নিয়েছেন।
এস ইউ সি আই (সি) একটা সংগ্রামী পার্টি হিসাবেই আমাদের সামনে প্রতিভাত। এরকম একটি সংগ্রামী পার্টির সাথে আমাদের বন্ধুপ্রতীম সম্পর্কের কারণে আমরা গর্বিত। বিপরীতে আমাদের দল এবং আমাদের বামপন্থী দলগুলোর জোট এদেশের মাটিতে ধারাবাহিক, লাগাতার গণআন্দোলন গড়ে তোলার কাজটি করতে ব্যর্থ হয়েছে। বিশেষত নব্বুই এর স্বৈরাচার বিরোধী গণঅভ্যুত্থানে বাম দলগুলোর জোট ৫ দলের শরিক হিসাবে আমাদের দল সাহসী ভূমিকা পালন করলেও নব্বুই পরবর্তীকালে যখন বুর্জোয়া গণতান্ত্রিক শাসক আপেক্ষিক স্থায়ী রূপ নিয়েছে, তখন জনজীবনের সমস্যা নিয়ে ধারাবাহিকভাবে গণআন্দোলন গড়ে তোলার রাস্তায় দল এগোতে পারে নি। কখনো কখনো কিছু চেষ্টা হয়েছে কিন্তু দলের শীর্ষ নেতৃত্বের মধ্যে তথাকথিত ‘দৃশ্যমান’ হওয়ার প্রবণতা দলকে বিপ্লবী লাইনে এগোতে বাধাগ্রস্ত করেছে। আমাদের দলের অভ্যন্তরে মতবাদিক বিতর্ক এবং দলের বিভক্তির এটা একটা গুরুত্বপূর্ণ বিষয় হিসাবে এসেছে।
কিন্তু অনুপ সাদী মহাশয়ের কথা শুনলে মনে হবে, কেউ মারবে শুনলে আমরা ভয়েই আর রাস্তায় বের হই না। বাংলাদেশ কৃষি বিশ্ববিদ্যালয়ে, চট্টগ্রাম বিশ্ববিদ্যালয়ে, জগন্নাথ বিশ্ববিদ্যালয়ে বা ঢাকা বিশ্ববিদ্যালয়ে, (বা আরো দু’চারটি জায়গায়) পুলিশ প্রশাসন-ছাত্রলীগের গুন্ডাপান্ডার হাতে পিটুনি/মার যা খাবার সব অনুপ সাদী মহাশয় আর তার ‘সশস্ত্র বিপ্লবপন্থী’ বন্ধুরাই খাচ্ছেন, খেয়ে চলেছেন। ওসবের মধ্যে আমরা ছিলাম না। পত্রপত্রিকায় আমাদের দু-চার জন নেতাকর্মীর নাম-ছবি যা এসেছে, সেসব বুর্জোয়াদের কারসাজি।
নির্বাচন প্রশ্নে আরো একটা বিষয় বলবার আছে। নির্বাচন আসলেই আমরা ঝাঁপিয়ে পড়ি না। শাসকশ্রেণীর উদ্দেশ্য ও পরিকল্পনা, গণআন্দোলন এবং জনগণের রাজনৈতিক চেতনার মান (এস ফার এস ইট ইজ) – এসবও অত্যন্ত গুরুত্বপূর্ণ বিবেচনার বিষয়। নির্বাচনকে আমরা গণআন্দোলনের অংশ হিসাবেই দেখে থাকি। নির্বাচনে অংশগ্রহণের উদ্দেশ্য জনগণের মধ্যে বুর্জোয়া গণতান্ত্রিক ব্যবস্থার অসারতা প্রমাণ করা, জনগণের রাজনৈতিক চেতনার মানোন্নয়ন ঘটানো। এবং এটা শুধু কথায় নয়, নির্বাচনী প্রক্রিয়াতেও আমরা এই দৃষ্টিভঙ্গির প্রতিফলন ঘটিয়ে থাকি। সমগ্র দল পরিচালনা এবং নির্বাচন পরিচালনার ব্যয়ভার জনগণের কাছ থেকেই করা হয়। এবং সেটা প্রকাশ্যেই, গণচাঁদা সংগ্রহের মাধ্যমে। এস ইউ সি আই (সি)-ও একই পদ্ধতি অবলম্বন করে থাকে।
১০।।
ক্ষুদিরাম-প্রীতিলতা-সূর্যসেন-ভগৎ সিং প্রসঙ্গ
অনুপ সাদী মহাশয় একটা অত্যন্ত সত্য কথা বলেছেন। বাসদ-এস ইউ সি আই (সি) ক্ষুদিরাম-প্রীতিলতা-সূর্যসেন-ভগৎ সিং-এর নাম জপ করে। কথাটা সত্য। এ জপটা আরো ভালো করে করতে পারলে আমরা আরো খুশি হতাম। কারণ আমরা মনে করি, কোনো একটা দেশে জনগণের অতীত দিনের সংগ্রামী ঐতিহ্যের সাথে, গণতান্ত্রিক ঐতিহ্যের সাথে যোগসূত্র স্থাপন করা বিপ্লবী আন্দোলনের জন্য অপরিহার্য অংশ। কমরেড লেনিনের শিক্ষা এটা। ভারতে এটাকেই বিশেষায়িত করেছিলেন কমরেড শিবদাস ঘোষ। তিনি দেখিয়েছেন, অতীতের এ সংগ্রামী ধারার সাথে যোগসূত্র স্থাপন করতে না পারলে জাতিগতভাবে আমরা ছিন্নমূল হয়ে পড়ব। তাঁর ওই শিক্ষার ভিত্তিতেই ভারতে এস ইউ সি আই (সি) এবং বাংলাদেশে আমাদের দল ভারতবর্ষের নবজাগরণ আন্দোলন এবং বুর্জোয়া মানবতাবাদের আপসহীন ধারার প্রতিনিধি মনীষী, ব্রিটিশ বিরোধী স্বাধীনতা সংগ্রামের আপসহীন বিপ্লবীদের স্মরণ করা এবং তাদের জীবন-সংগ্রাম দেশবাসীর সামনে তুলে ধরার কাজটি করে চলেছি। এছাড়া মানব সভ্যতার বিকাশের ইতিহাসে যাঁরাই গুরুত্বপূর্ণ ভূমিকা পালন করেছেন, সেই সমস্ত মনীষী, সাহিত্যিক, বিজ্ঞানী, দার্শনিক, সমাজসংস্কারকদেরও আমরা স্মরণ করে থাকি।
বিপরীতক্রমে, আমার জানা মতে, নকশাল বলে পরিচিত মাওবাদীরা বিদ্যাসাগর-সহ ভারতের নবজাগরণের মনীষীদের ‘বুর্জায়া’ আখ্যা দিয়ে তাঁদের মূর্তি ভাঙা, মূর্তি-ছবিতে কালিলেপনের ন্যাক্কারজনক কাজটি করেছিল। তাদের সেই আন্দোলনের নাম ছিল ‘মূর্তিভাঙ্গা আন্দোলন’ (বদরুদ্দিন উমর সম্পাদিত ‘সংস্কৃতি’ পত্রিকায় ‘মূর্তিভাঙ্গা আন্দোলন’ শিরোনামে একটি লেখা ধারাবাহিকভাবে প্রকাশিত হয়েছিল, লেখক চারু মজুমদারের একজন রাজনৈতিক সহকর্মী)। এস ইউ সি আই (সি) দিনের পর দিন, বছরের পর বছর প্রবীন বিপ্লবী, স্বাধীনতা সংগ্রামী এবং সাধারণ মানুষকে সাথে নিয়ে এঁদের স্মরণ করার কাজটি করে গেছে। শাসকগোষ্ঠী এবং তাদের তাঁবেদার সংবাদমাধ্যমগুলো যখন স্বাধীনতা সংগ্রামের আপসহীন ধারার প্রতিনিধিদের একেবারে ব্রিটিশ সাম্রাজ্যবাদীদের ভাষায় ‘সন্ত্রাসবাদী’ হিসাবে আখ্যায়িত করে চলেছে, তখন এস ইউ সি আই (সি) তার প্রতিবাদ করেছে। ভারতের পাঠ্যপুস্তকে ক্ষুদিরাম-ভগৎ সিং-দের সন্ত্রাসবাদী আখ্যা দেয়ার বিরুদ্ধে আন্দোলন সংগঠিত করেছে। প্রসঙ্গত মনে করিয়ে দেই, ক্ষুদিরাম শতবর্ষে আমাদের কারো কারো প্রিয় লেখক সুনীল গঙ্গোপাধ্যায় ক্ষুদিরামকে ‘নেতাদের দ্বারা বিভ্রান্ত ও পথভ্রষ্ট বালক’ হিসাবে আখ্যায়িত করেছিল। সেদিন এস ইউ সি আই (সি) এর তীব্র প্রতিবাদ করেছিল।
কবি নজরুল এবং বেগম রোকেয়াকে ভারতের সাম্প্রদায়িক শাসকগোষ্ঠী, সংবাদমাধ্যম নীরবে দিনের পর দিন উপেক্ষা করে গেছে। এস ইউ সি আই (সি) বিদ্যাসাগর, শরৎচন্দ্র, নজরুল, রোকেয়া প্রমুখ মনীষী এবং ক্ষুদিরাম, সূর্যসেন, ভগৎ সিং, প্রীতিলতা প্রমুখ স্বাধীনতা সংগ্রামীদের জন্মশতবর্ষ, মৃত্যুশতবর্ষ প্রভৃতি উদযাপন করেছে। কলকাতায় স্থাপিত শহীদ ক্ষুদিরামের ভাস্কর্যটির ভাস্কর এস ইউ সি আই (সি) কেন্দ্রীয় কমিটির প্রয়াত সদস্য কমরেড তাপস দত্ত।
বাংলাদেশের মাটিতেও আমরা আমাদের দলের সাধ্যমতো এ কাজটি করে চলেছি। এদেশে যখন কেউ সূর্যসেন-প্রীতিলতার নাম উচ্চারণ করত না, তখন আমাদের দল তার সীমিত সামর্থ্য নিয়ে তাঁদের স্মরণ করার কাজটি করে গেছে। আমাদের দলের উদ্যোগেই চট্টগ্রামে প্রীতিলতার একটা ভাস্কর্য স্থাপিত হয়েছে।
১১।।
এবং আরো কিছু প্রসঙ্গ
বিতর্ক করার জন্য যুক্তি করার পদ্ধতি নিয়েও আমাদের একটু ভেবে দেখা উচিত। যার লেখার সূত্র ধরে আমরা এই লেখাটি হাজির করছি সেই আনিস রায়হানের যুক্তির ধারাটি একবার খেয়াল করুন। এস ইউ সি আই (সি) তাদের মুখপত্র গণদাবী-তে লিখেছে, এস ইউ সি আই (সি)-র সাংসদ ডা. তরুণ মন্ডলের উদ্যোগে স্বাধীন ভারতের মাটিতে এই প্রথম সংসদের মধ্যে শহীদ ক্ষুদিরামের শহীদ দিবস পালিত হল। আনিস রায়হান বলছেন, এর মধ্য দিয়ে বুর্জোয়া পার্লামেন্টের মহিমাকীর্তন করা হলো, ক্ষুদিরামকে শুয়োরের খোয়াড়ে ঢুকিয়ে অপমান করা হলো।
এ ধরনের যুক্তিধারাকে কি বলবেন? কাল যদি বাংলাদেশের গার্মেন্ট শ্রমিকরা আন্দোলনের মাধ্যমে ১৩ হাজার টাকা ন্যূনতম মজুরির দাবি মানতে বাধ্য করতে পারে, আর আমরা যদি বলি, ‘শ্রমিক আন্দোলনের মুখে সরকার-মালিকপক্ষ বাধ্য হলো দাবি মানতে’ – তাতে করে কি বুর্জোয়া সরকারের কিংবা মালিকগোষ্ঠীর মহিমাকীর্তন করা হবে? কিংবা বাংলাদেশের সংসদে যদি সুন্দরবনের পাশে কয়লাভিত্তিক বিদ্যুৎকেন্দ্র নির্মাণের সিদ্ধান্ত বাতিল হয়ে যায়, আর আমরা দাবি করি, ‘বামপন্থীদের প্রতিবাদের মুখে সংসদে কয়লাভিত্তিক বিদ্যুৎপ্রকল্প বাতিল হল’ – তাতে কি শাসকগোষ্ঠীর মহিমাকীর্তন করা হবে?
এখানে আরো একটি উদাহরণ দিই। কারণ আমাদের অনেকের যুক্তি করার যে মান তাতে উদাহরণ না দিলে মাথায় ঢুকতে চায় না। দ্বিতীয় মহাযুদ্ধে সোভিয়েত ইউনিয়নের বীরত্বপূর্ণ ভূমিকায় হিটলারের ফ্যাসিস্ট জার্মানি পরাজয় বরণ করতে বাধ্য হয়েছিল। সেদিন কি ব্রিটেন-ফ্রান্স বা কোনো পুঁজিবাদী দেশের পার্লামেন্টে বা শাসকগোষ্ঠীর পক্ষ থেকে সোভিয়েতের ভূমিকার, স্ট্যালিনের ভূমিকার প্রশংসা করে কথা বলা হয়নি? মহান মাও সেতুং-এর নাম কি মার্কিন পার্লামেন্টে উচ্চারিত হয় নি? তাতে কি এঁদের অসম্মান হয়েছিল?
আগেই উল্লেখ করা হয়েছে যে ক্ষুদিরাম-প্রীতিলতা-সূর্যসেন-ভগৎ সিং প্রমুখ বিপ্লবীদের নিয়ে এস ইউ সি আই (সি)-র একটা ধারাবাহিক কাজ আছে, চর্চা আছে। বিষয়টা এমন নয় যে এসব নিয়ে এস ইউ সি আই (সি) আগে কখনো কিছু বলেনি, কিছুই করেনি, হঠাৎ করে পার্লামেন্টে বুর্জোয়াদের সাথে দহরম-মহরম করে কিছু একটা করে নিজেদের নাম প্রচারে লেগে গেছে।
এমন ধারা যুক্তির আরেক অত্যুজ্জ্বল নমুনা স্থাপন করেছেন বন্ধু আরিফুজ্জামান তুহিন। সমকামীতা প্রশ্নে এস ইউ সি আই (সি)-র একটি বিবৃতিকে পোস্ট করে বললেন:
“এস ইউ সি আই (সি) সমকামিতার বিপক্ষে? সমকামিতাকে তারা বিকৃতি মনে করে? সমকামিতাকে তারা ব্যাভিচার মনে করে? এরা আবার কি কমিউনিস্ট? এরা তো জনগণের শত্রু!” এর পর তিনি আরো এক ধাপ এগিয়ে বললেন, “মার্কস-এঙ্গেলস এদের শেখাতে পারে নি, শিবদাস ঘোষ আর এদের কি শেখাবেন?”, “এস ইউ সি আই এর বাংলাদেশে প্রেতাত্মার নাম বাসদ” ... ইত্যাদি ইত্যাদি।
আরিফুজ্জামান তুহিনের ওই পোস্টে আমরা অত্যন্ত বিনয়ের সাথে বলেছিলাম যে এ ধরনের মন্তব্য ছুঁড়ে দেবেন না। যুক্তি থাকলে সেগুলো বলুন। কোনো একটা পার্টিকে জনগণের শত্রু হিসাবে, জনবিরোধী হিসাবে আখ্যায়িত করার এই কি পদ্ধতি? এই কি যুক্তি? এমন গুরুতর একটা অভিযোগ করার আগে কি অন্তত এ তথ্য ও যুক্তিগুলো হাজির করা দরকার নয় যে এই পার্টিটা জনগণের কোন গণআন্দোলনের সাথে বিশ্বাসঘাতকতা করেছে? কোন গণআন্দোলনকে পেছন থেকে ছুরি মেরেছে? কোন গণআন্দোলন ছেড়ে পেছন থেকে পালিয়ে গেছে?
একটু ভাবুন বিষয়টা! সারা দুনিয়ার কমিউনিস্ট আন্দোলনের সঠিকতা-বেঠিকতা বিচারের ‘কি-পয়েন্ট’ হয়ে দাঁড়িয়েছে সমকামীতা! আর সমকামিতা প্রশ্নে যেহেতু এস ইই সি আই (সি)-র মতের সাথে আপনার মত মেলেনি তাই এস ইউ সি আই (সি) হয়ে গেল জনবিরোধী শক্তি? জনগণের শত্রু? সমকামিতাই তাহলে এখন সারা পৃথিবীর মানুষের সামনে প্রধান সমস্যা? এ প্রশ্নে কে কি অবস্থান নিলেন তার দ্বারাই নির্ধারিত হবে জনগণের শত্রু-মিত্র? বালখিল্যতার একটা সীমা থাকা উচিত নয়?
তিনি বলেছিলেন, অচিরেই আমাদের নিয়ে লিখবেন। আমরা চেয়েছি, তিনি লিখুন। হয়তো নানা ব্যস্ততায় সেটি করে উঠতে পারেন নি। কিন্তু আনিস রায়হানের লেখার সূত্র ধরে তিনি পুনর্বার এসে হাজির হলেন।
এতো গেল একটা দিক। তার আরেকটি মন্তব্য খেয়াল করুন : ‘মার্কস-এঙ্গেলস এদের শেখাতে পারেন নি, শিবদাস ঘোষ আর এদের কি শেখাবেন!’
হতেও পারে। খোদ মার্কস-এঙ্গেলসই যদি আমাদের না শেখাতে পারেন, তাহলে শিবদাস ঘোষ আর কি শেখাবেন! কিন্তু মাননীয় আরিফুজ্জামান তুহিন কি বলবেন, মার্কস-এঙ্গেলস এর কোন শিক্ষাটা নিতে আমাদের ভুল হয়েছে? সে বিষয়ে তিনি কিন্তু কিছুই উল্লেখ করলেন না, মন্তব্য করেই খালাস। আর সেই সাথে উনি কমিউনিস্ট আন্দোলনের ইতিহাসটাও বেমালুম হজম করে ফেললেন। মার্কস-এঙ্গেলস এর অমূল্য শিক্ষা দুনিয়ার সব কমিউনিস্টদের সামনে থাকার পরও লেনিন-স্ট্যালিন-মাও সেতুঙ-কে বিরাট গুরুত্বপূর্ণ ভূমিকা রাখতে হয়েছে আমাদের শেখানোর জন্য। শুধু তাই নয়, লেনিনের শিক্ষা থাকার পরও সোভিয়েত কমিউনিস্ট পার্টি সংশোধনবাদী বিচ্যুতির শিকার হয়েছে। মাও সেতুঙ এর শিক্ষা সামনে থাকার পরও চীনের পার্টি শোধনবাদী লাইনে চলে গিয়েছে। এসব ইতিহাস তিনিও জানেন। কিন্তু সম্ভবত আমাদের উপর বিশেষ কোনো আক্রোশ থেকে কথার ঝোঁকে এমন বালখিল্য মন্তব্য করে বসেছেন। শিবদাস ঘোষ আমাদের কি শিখিয়েছেন তার দু’একটা উদাহরণ আগেই উল্লেখ করা হয়েছে। আশা করি, তুহিন সেগুলো ভেবে দেখবেন।
অনুপ সাদী মহোদয়ের যুক্তি-ধারা ও মন্তব্য নিয়ে কিছু কথা আগেই বলা হয়েছে।
১২।।
তত্ত্ববিহীন একদল তাত্ত্বিক
কমিউনিস্ট আন্দোলনে বিতর্ক একটি অত্যন্ত জরুরি কাজ। সমালোচনা আমাদের চালাতেই হবে। কিন্তু সমস্ত কাজেরই কিছু নীতি-পদ্ধতি প্রয়োজন হয় – বিতর্ক, সমালোচনার জন্যও কিছু নীতি-পদ্ধতি প্রয়োজন। তা না হলে এগুলো নিছক কতগুলো কথা চালাচালি, একে অপরের খুঁত খুঁজে বের করায় পর্যবসিত হবে। সমালোচনার পরিবর্তে ছিদ্রান্বেষণ চলবে। বিতর্ক পরিণত হবে বালখিল্যতায়। আমাদের অবস্থা হবে সুকুমার রায়ের হ-য-ব-র-ল’র সেই বুড়োর মতো : 
“তার পরে হুঁকোটাকে দূরবীনের মতো করে চোখের সামনে ধরে অনেকক্ষণ আমার দিকে তাকিয়ে রইল। তার পর পকেট থেকে কয়েকখানা রঙিন কাঁচ বের করে তাই দিয়ে আমায় বার বার দেখতে লাগল। তার পর কোত্থেকে একটা পুরনো দরজির ফিতে এনে সে আমার মাপ নিতে শুরু করল, আর হাঁকতে লাগল, “খাড়াই ছাব্বিশ ইঞ্চি, হাতা ছাব্বিশ ইঞ্চি, আস্তিন ছাব্বিশ ইঞ্চি, ছাতি ছাব্বিশ ইঞ্চি, গলা ছাব্বিশ ইঞ্চি।”
আমি ভয়ানক আপত্তি করে বললাম, “এ হতেই পারে না। বুকের মাপও ছাব্বিশ ইঞ্চি, গলাও ছাব্বিশ ইঞ্চি? আমি কি শুওর?”
বুড়ো বলল, “বিশ্বাস না হয়, দেখ।”
দেখলাম ফিতের লেখা-টেখা সব উঠে গিয়েছে, খালি ২৬ লেখাটা একটু পড়া যাচ্ছে, তাই বুড়ো যা কিছু মাপে সবই ছাব্বিশ ইঞ্চি হয়ে যায়।”
যা মাপব সবই ছাব্বিশ ইঞ্চি হয়ে গেলে ভারি মুশকিলে পড়তে হবে। এটা বোধ হয় আমরা কেউ-ই চাইছি না।
আমরা সমস্ত কমিউনিস্টরাই স্বীকার করছি যে মার্কসবাদ-লেনিনবাদ আমাদের আদর্শ। কিন্তু মার্কসবাদ-লেনিনবাদ সম্পর্কে আমাদের উপলব্ধির ভিন্নতা থেকেই তো আমাদের চিন্তার ভিন্নতা, ক্রিয়ার ভিন্নতা। ফলে ভিন্ন ভিন্ন অবস্থানে দাঁড়িয়ে একে অপরের সাথে বিতর্কে লিপ্ত হওয়ার জন্য একটা সাধারণ মানদণ্ড আমাদের লাগবেই। কি হবে সেই মানদণ্ড?
১৯০২ সালের মার্চ মাসে ‘কি করিতে হইবে?’ গ্রন্থে অর্থনীতিবাদী ধ্যান-ধারণাকে পরাস্ত করে মার্কসবাদী পার্টির তত্ত্বগত বনিয়াদ রচনা করেন কমরেড লেনিন। তিনি লেখেন,
“বিপ্লবী তত্ত্ব ছাড়া বিপ্লবী গণআন্দোলন সম্ভব নয়। ... সবচেয়ে অগ্রগামী আদর্শের (তত্ত্বের) দ্বারা পরিচালিত পার্টিই কেবল পারে সর্বহারা শ্রেণীর অগ্রণী বাহিনীর ভূমিকা যথাযথভাবে পালন করতে।”
লেনিনের এই শিক্ষাকেই চমৎকার ভাষায় প্রকাশ করেছেন কমরেড শিবদাস ঘোষ – বিপ্লবী দল ছাড়া বিপ্লব হয় না, আর বিপ্লবী তত্ত্ব ছাড়া বিপ্লবী দল হয় না। ফলে যে-কোনো সমালোচনার ভরকেন্দ্র হওয়া উচিত কোনো দল বা কোন ব্যক্তি কোন তত্ত্বের ভিত্তিতে ক্রিয়া করছেন, আলোচনা করছেন, ব্যাখ্যা-বিশ্লেষণ করছেন।
তাহলে কোনো দলের বিপ্লবী তত্ত্ব বলতে কি বোঝায়? বিপ্লবী তত্ত্ব বলতে প্রধানত বোঝায় কোনো দেশের রাষ্ট্রচরিত্র বিশ্লেষণ, বিপ্লবের স্তর, বিপ্লবের রণনীতি-রণকৌশল ও শত্রু-মিত্র নির্ধারণ। আমাদের দল বাসদ (মার্কসবাদী) মনে করে, বাংলাদেশ একটি স্বাধীন পুঁজিবাদী রাষ্ট্র, এখানকার বুর্জোয়াশ্রেণী রাষ্ট্রক্ষমতায় আসীন। ফলে এখানকার বিপ্লবের স্তর সমাজতান্ত্রিক। এবং এই বিপ্লব হবে সশস্ত্র গণঅভ্যুত্থানমূলক। এস ইউ সি আই (সি) ভারতকে একটি পুঁজিবাদী রাষ্ট্র মনে করে, শুধু তাই নয়, ভারতকে একটি সাম্রাজ্যবাদী দেশ মনে করে। ফলে সেখানকার বিপ্লবের স্তরও সমাজতান্ত্রিক। এবং অতি অবশ্যই বিপ্লবের ধরন সশস্ত্র গণঅভ্যুত্থানমূলক।
আমাদের যেসব বন্ধুরা নানা বিষয় নিয়ে বিতর্কে লিপ্ত হচ্ছেন, রাষ্ট্রচরিত্র, বিপ্লবের স্তর ইত্যাদি সম্পর্কে তাদের কোনো স্পষ্ট ব্যাখ্যা বা বক্তব্য এখনো নজরে পড়ে নি। তারা বিতর্কের কোথাও সেসব উল্লেখও করেন নি। সশস্ত্র বিপ্লব তো বিপ্লবের ধরন (form), কিন্তু বিপ্লবের চরিত্র (charecter/content) কি? বিপ্লবের মূল প্রশ্নটা অর্থাৎ বিপ্লবের চরিত্র কি হবে সে প্রশ্ন এড়িয়ে গিয়ে ফরম নিয়ে বিতর্ক অর্থহীন নয় কি? অথচ এরা তাই করে চলেছেন। এদের বিপ্লবী তত্ত্বটা কি সেটা তারা কোথাও বলেন না। এরা যেন এমন একদল তাত্ত্বিক যাদের কোনো তত্ত্বই নেই।
এ আলোচনা শেষ করি লড়াকু মানবতাবাদী দার্শনিক বাট্রার্ন্ড রাসেলের একটি কথা দিয়ে। An Inquiry into Meaning and Truth-এ তিনি লিখেছিলেন : 
“একবার কয়েকটি খবরের কাগজ পড়ে জানা গেল আমি মারা গিয়েছি। তারপর ভালো করে সাক্ষ্যপ্রমাণ জোগাড় হলে সেসব যাচাই করে দেখলাম – আমি মারা যাইনি।
অতএব মালুম হল যাচাই (verification) জিনিসটা হচ্ছে মিথ্যা-সিদ্ধান্ত বা বক্তব্যের বিরুদ্ধে লাগাতার লড়াই।”
সত্য উদ্ঘাটন এবং সত্য প্রতিষ্ঠার জন্যই মিথ্যাকে চিহ্নিত ও প্রকাশিত করতে হয়। আমাদের বিতর্কের উদ্দেশ্যও তাই। কমিউনিস্টদের নিরন্তর এ লড়াই চালিয়ে যেতে হবে। আপনাদের সবাইকে ধন্যবাদ।
[২০১৪ সালের জুন মাসে লেখাটি ফেসবুকে নোট আকারে পোস্ট করা হয়েছিল। সামান্য সম্পাদনা করে এখানে প্রকাশ করা হল।]

