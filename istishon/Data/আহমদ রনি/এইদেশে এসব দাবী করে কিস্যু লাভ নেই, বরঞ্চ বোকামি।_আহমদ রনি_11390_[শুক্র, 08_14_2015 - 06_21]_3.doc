এইদেশে এসব দাবী করে কিস্যু লাভ নেই, বরঞ্চ বোকামি।


মাননীয় প্রধানমন্ত্রী পুত্র সজীব ওয়াজেদ জয় বলেছেন, দ্রুত খুনিদের গ্রেপ্তার দাবীকারীরা ‘বোকা’। এখন দ্রুত বলতে সজীব কতটুকু বোঝেন সেটা একটা প্রশ্ন।
হুমায়ুন আজাদের উপরে হামলা হয়েছিল ২০০৪ সালে। এরপর বিএনপি, তত্ত্ববধায়ক, আওয়ামীলিগ ও আওয়ামীলিগ এই চার সরকারের সময়েও কেউ গ্রেফতার হয়নি। আর কয় বছর গেলে "দ্রুত" সময় পার হবে?
আসিফ মহিউদ্দিনকে হত্যার চেষ্টা করা হয় জানুয়ারি ২০১৩ আর রাজীব হায়দার মারা যান ফেব্রুয়ারি ২০১৩ সালে, মাননীয় প্রধানমন্ত্রী পুত্র এগুলোর বিচার এখনও হয়নি। উল্টা আসিফের হত্যাচেষ্টার মামলার আসামীকে ছেড়ে দেয়া হয়েছিল কারণ সে আওয়ামীলিগ সরকারের একজম প্রতিমন্ত্রীর ভাইয়ের ছেলে। আর কয় বছর গেলে "দ্রুত" সময় পার হবে?
অভিজিৎ রায় খুন হন ফেব্রুয়ারি ২০১৫ সালে। প্রায় ছয় মাস হতে চলল। আর কয় বছর গেলে "দ্রুত" সময় পার হবে?
অনন্ত বিজয় দাস খুন হয়েছেন মে ২০১৫ সালে, এইটাও কি কয়েক বছর যেতে হবে? বাবু আর নিলয়ের হত্যাকাণ্ডের বিচার কি সামনের বার ক্ষমতায় আসতে পারলে তবে হবে?
ত্বকী আর সাগর-রুনী হত্যাকাণ্ডের খুনিদের গ্রেফতার দাবী করাটাও কি তাহলে বোকামি? সেগুলোরও তো বছর-বছর পার হল। আর কয় বছর গেলে তারপর আপনার কথিত দ্রুত সময় পার হবে এবং অপরাধীদের ধরবেন?
অপরাধ ঘটলে অপরাধীকে দ্রুত গ্রেফতার করাটাই নিয়ম, কারণ যত দিন যেতে থাকে মামলার আলামত-তথ্যপ্রমাণ নষ্ট হতে থাকে আর যুক্ত পুলিশ অফিসাররা সে মামলায় ঢিল দিতে থাকে। সুতরাং সজীব ওয়াজেদ জয়ের বক্তব্যটি স্পষ্টতই ভুল। ঘোষণা দিয়ে নিয়ম করে খুন হয়েছে, সরকার কিছুই করতে পারেননি। ব্যর্থতা ঢাকতেই সজীব এমন ভুল কথা বলেছেন। দেরি হলে আসলেই ভালো, সবাই গ্রেফতার করার দাবীটাই ভুলে যায়, বিচার করতে হয় না। আমরা চাই, সজীব ওয়াজেদ জয়ের মত শিক্ষিতরা রাজনীতিতে আসুন, তারেক জিয়ার চাইতে তিনি অন্তত শতগুণে ভালো। কিন্তু কথা হচ্ছে, ব্যর্থতা ঢাকতে যা ইচ্ছা বলে বেড়াবেন তা তো মানা যায় না।
পরিকল্পিত হত্যাচেষ্টার অপরাধীকে জামিনে ছেড়ে দিয়ে তাকে আরেকটি হত্যাকাণ্ডে লিপ্ত হবার সুযোগ দেয়া থেকে স্পষ্টতই বোঝা যায় বড় ধরণের ক্ষমতার অপব্যবহার হয়েছে। এই কারণে প্রতিমন্ত্রী চুন্নুর পদত্যাগ করা উচিত নৈতিকভাবেই। ইন ফ্যাক্ট যে মামলায় ওই জামিন দেয়া হয়েছে সেই মামলার সাথে যুক্ত পুলিশ অফিসারসহ সবাইকে রিমান্ডে নেয়াটা সময়ের দাবী।
কথা হচ্ছে দাবী করলেই কি আর সেটা পূরণ হয়? মাননীয় প্রধানমন্ত্রী পুত্র তো বলেই দিয়েছেন, অপরাধী ধরার দাবীকারীরা বোকা। এইদেশে এসব দাবী করে কিস্যু লাভ নেই, বরঞ্চ বোকামি।
 http://bangla.bdnews24.com/bangladesh/article1010559.bdnews

