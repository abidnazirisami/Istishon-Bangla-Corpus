জিয়া কর্তৃক বহুদলীয় গণতন্ত্র চালু আর ধর্মভিত্তিক রাজনীতি চালু এক কথা নয়


অনেকে মনে করেন, ১৯৭৫ সালের ২৫ জানুয়ারি সংসদে অল্প সময়ের ব্যবধানে যে বিলটি পাস হয়েছিল তার মানে তখন থেকে বাকশাল চালু। আসলে কিন্তু তা না। এই বিল ছিল রাষ্ট্রপতি পদ্ধতিতে বাংলাদেশের পদার্পন ও জাতীয় দল গঠনের ক্ষমতাসহ শাসন ব্যবস্থা রিফর্মেশনের জন্য রাষ্ট্রপতির হাতে নির্বাহী ক্ষমতা প্রদান। মুজিব বাকশাল গঠনের ঘোষণা দেন আরও এক মাস পরে ২৫ ফেব্রুয়ারি ১৯৭৫ এ আর বাকশালের গঠনতন্ত্র দেন ৭ জুন ১৯৭৫। বাকশাল চালু হবার কথা ছিল ১ সেপ্টেম্বর ১৯৭৫। বাকশাল চালুর আরও ১৫ দিনে আগেই মুজিব নিহত হন। এই বিলটি নিয়ে অনেকেই মুজিবের বিরুদ্ধে ক্ষোভ প্রকাশ করেন তবে মজার ব্যাপার হচ্ছে, জিয়াউর রহমান নিজেও এই বিলের অধীনেই রাষ্ট্রপতি হয়েছিলেন। ১৯৭৫ সালের ২০ আগস্ট ও ৮ নভেম্বর এই বিলের একটি অংশ রহিত করা হয় সেটি হল রাষ্ট্রপতি হতে হলে নির্বাচন করেই ক্ষমতায় আসতে হবে, বাদবাকি অংশ চালু থাকে। ১৯৭৬ সালে তিনি চীফ অফ আর্মী স্টাফ পদ নেন এবং ১৯৭৭ সালের ২০ এপ্রিল জিয়া নির্বাচন ছাড়াই বাংলাদেশের রাষ্ট্রপতি হিসেবে ক্ষমতা গ্রহণ করেন এবং ১৯৭৭ সালের ২৩ এপ্রিল এই রাষ্ট্রপতি নির্বাচনের অংশটুকু সহ চতুর্থ সংশোধনী পুনর্বহাল করেন। অর্থাৎ চতুর্থ সংশোধনী বিল থেকে রাষ্ট্রপতি শেখ মুজিব যে ক্ষমতাগুলো প্রাপ্ত হয়েছিলেন এবার সেই ক্ষমতাগুলো প্রাপ্ত হলেন জিয়া। এর আরও কয়েক দিন পর ১৯৭৭ সালের ৩০ মে তেও নির্বাচন করেন জিয়া। তবে সেটা জনগণের প্রত্যক্ষ ভোটে না, বরং গণভোট তথা আস্থাভোটে (অর্থাৎ কারও সাথে জিয়া এই নির্বাচনে প্রতিদ্বন্দ্বীতা করেননি। শুধু ভোটারদের কাছে জিজ্ঞেস করা হয়েছিল, আপনি কি রাষ্ট্রপতি মেজর জেনারেল জিয়াউর রহমানের (বীর উত্তম) প্রতি এবং তার দ্বারা গৃহীত নীতি ও কার্যক্রমের প্রতি আস্থাশীল? ভোটের ফলাফল ছিল, ৯৮.৯% হ্যাঁ এবং মোট ভোট সংগৃহীত হয়েছিল, ৮৮.১%) [উইকিপেডিয়া]। এর আরও এক বছর পর ক্ষমতায় নিজের অবস্থান সংহত ও নিশ্চিত করার জন্য এই শেখ মুজিবের চতুর্থ সংশোধনীর অধীনেই জিয়া জনগণের প্রত্যক্ষ ভোটে রাষ্ট্রপতি নির্বাচন আয়োজন করেন ১৯৭৮ সালের ৩রা জুন এবং সেটা প্রজাতন্ত্রের একজন কর্মচারী(সেনাবাহিনীর সর্বাধিনায়ক পদে) থাকা অবস্থাতেই! [প্রাগুক্তঃ গণতন্ত্র ও উন্নয়নের চ্যালেঞ্জ-মওদুদ পৃ ৭৬-৭৭] এই নির্বাচনে জেনারেল ওসমানী সহ মোট ১০ জন প্রতিদ্বন্দ্বী ছিল।
উল্লেখ্য এই বিলের মধ্যকার একক জাতীয় দলের গঠনে রাষ্ট্রপতির ক্ষমতার বিষয়টি ১৯৭৫ সালের ৮ নভেম্বরের সামরিক অধ্যাদেশে রহিত করা ছিল আগেই। জিয়া এই অংশটুকু ১৯৭৭ সালে আর পুনর্বহাল করেননি কারণ এর প্রায় নয় মাস আগেই তিনি রাজনৈতিক দলগুলোকে পুণরায় চালুর অনুমতি দিয়েছিলেন। তাহেরকে ফাঁসিতে ঝুলিয়ে মেরে ফেলার দুই সপ্তাহ পর, ১৯৭৬ সালের জুলাইয়ের শেষে ও আগস্টের প্রথম সপ্তাহে ‘রাজনৈতিক দলবিধি’ (সামরিক আইন বিধি নং-২৫) জারি করে জিয়া রাজনৈতিক তৎপরতা চালু করেন যা কিনা শেখ মুজিবের জরুরি অবস্থা–চতুর্থ সংশোধনী-বাকশাল ঘোষণার পর থেকে থেমে ছিল। সাতান্নটি রাজনৈতিক দল তখন আবেদন করে, তার মধ্যে ২৩ টিকে রাজনীতি করার অনুমোদন দেন জিয়া। [বাংলাদেশে পলিটিক্স, প্রবলেমস এন্ড ইস্যুজ-রওনক জাহান-পৃ ২০৪ থেকে প্যারাফ্রেইজ করে] এর প্রায় দুই বছর পর ১৯৭৮ সালের ১ মে রাজনৈতিক দলবিধি উঠিয়ে দিয়ে সবাইকেই রাজনৈতিক দল করার সুযোগ দেন জিয়া। অর্থাৎ বঙ্গবন্ধু রাজনীতি করার সুযোগ সীমিত রাখতে পেরেছিলেন প্রায় সাত মাস (২৫জানুয়ারি ১৯৭৫ - ১৫আগস্ট ১৯৭৫) আর জিয়া রাজনীতি করার সুযোগ সীমিত রেখেছিলেন প্রায় আড়াই বছর (৮নভেম্বর ১৯৭৫ - ১মে ১৯৭৮), দুইজনই তা করেছিলেন একই ‘চতুর্থ সংশোধনীর’ ক্ষমতাবলে।
আরো উল্লেখ্য, বহুদলীয় গণতন্ত্র চালু করতে যেয়ে ধর্মভিত্তিক রাজনীতি চালু করতে বাধ্য হয়েছিলেন জিয়া, অনেকেই এমন প্রোপাগান্ডায় বিশ্বাস করেন অর্থাৎ এই দুইটাকে এক পদক্ষেপ বলে ভাবেন। আসলে কিন্তু তা না। জিয়া বাংলাদেশে ধর্মভিত্তিক রাজনীতি চালু করান ১৯৭৬ সালের ৪ মে অধ্যাদেশ জারির মাধ্যমে, অর্থাৎ ‘রাজনৈতিক দলবিধি’ চালু করার আরও তিন মাস আগেই। ১৯৭২ সালের সংবিধানের ৩৮ নং অনুচ্ছেদে ধর্মভিত্তিক রাজনীতি নিষিদ্ধ ছিল। এতে বলা ছিল, কোনো নাগরিক ধর্মীয় চেতনা বা ধর্মকে রাজনৈতিকভাবে ব্যবহারের উদ্দেশ্যে কোনো সংগঠন করতে পারবেন না বা সে ধরণের কোনো সংগঠনের সদস্য হতে বা অনুরূপ কোনো তৎপরতায় অংশ নিতে পারবেন না। তাছাড়া সংসদে কোনও প্রকার আলোচনা না করেই, দালাল আইন প্রত্যাহার করে প্রায় ২০ হাজার সাজাপ্রাপ্ত অপরাধীকে জেল থেকে ছেড়ে দিয়েছিলেন জিয়া। [গণতন্ত্র ও উন্নয়নের চ্যালেঞ্জ-মওদুদ আহমদ-পৃ ৪২-৪৪]
তাছাড়া যারা সংসদে তথাকথিত ১১ মিনিটে চতুর্থ সংশোধনী (রাষ্ট্রপতি শাসন ও সমাজতান্ত্রিক জাতীয় দল বাকশাল গঠনে রাষ্ট্রপতিকে ক্ষমতা প্রদান) চালু করা নিয়ে আপত্তি করেন তাদের পাল্টা প্রশ্ন করা যেতে পারে জিয়াউর রহমান ও সায়েম রাজনৈতিক দলবিধি(১৯৭৬) চালু করতে সংসদে কি আদৌ কোনও সময় ব্যয় করেছিলেন? অথবা ধর্মভিত্তিক রাজনীতি চালু করতে কি সংসদে আদৌ কোনও সময় ব্যয় করেছিলেন? জিয়া বাঙালি জাতীয়তাবাদ থেকে বাংলাদেশি জাতীয়তাবাদের রুপান্তরও করেছিলেন সংসদে আলোচনা না করে ১৯৭৭ সালের ২৩ এপ্রিল অধ্যাদেশ জারির মাধ্যমে। জিয়া সংবিধানের মূলনীতিগুলোর একটি ধর্ম নিরপেক্ষতাও বাতিল করেছিলেন কোনও প্রকার আলোচনা না করে অধ্যাদেশ জারি করে। মুজিবের সমাজতান্ত্রিক অর্থনীতির জায়গায় জিয়ার পুঁজিবাদী অর্থনীতি চালুর ক্ষেত্রেও একই যুক্তি প্রযোজ্য। জিয়া মূলত একবারই সবার সাথে আলোচনা করে সংবিধান সংশোধন করেছিলেন। সেটি হল ১৯৭৯ সালের জানুয়ারিতে জাতীয় সংসদ নির্বাচনের রূপরেখা ও রাষ্ট্রপতির হাতে যদ্দুর সম্ভব ক্ষমতা রেখে পুণরায় গণতন্ত্রে ফিরে আসার জন্য ১৯৭৮ সালের ১৮ ডিসেম্বর জারীকৃত দ্বিতীয় অধ্যাদেশ আদেশ নং ৪। এরপর ১৯৭৫ সালের ১৫ই আগস্টের সামরিক অভ্যুত্থানের পর থেকে ১৯৭৯ সালের ৫ই এপ্রিল পর্যন্ত সামরিক সরকারের যাবতীয় কর্মকান্ডকে বৈধতা দানকারী বিল সংসদে পাস করানো হয় ৪ এপ্রিল ১৯৭৯ সালে, যা কিনা পঞ্চম সংশোধনী নামে পরিচিত। (জিয়ার এই পঞ্চম সংশোধনী আবার খালেদা জিয়ার আমলেই ২০০৫ সালে একবার বাতিল করেন হাইকোর্ট এবং ২০০৯ সালের ৩ জানুয়ারি তা সুপ্রীম কোর্ট বাতিল করেন)। অর্থাৎ শেখ মুজিবের যে চতুর্থ সংশোধনী বিল নিয়ে অনেকের আপত্তি তা টিকে ছিল ১৯৭৯ সাল পর্যন্ত (অর্থাৎ মুজিবের শেষ সাত মাস ও জিয়ার ক্ষমতার প্রথম ৩ বছর ৫ মাস)।
আলাপ আলোচনা না করে বহুদলীয় গণতন্ত্র প্রতিষ্ঠার প্রথম পদক্ষেপ হিসেবে জিয়া কর্তৃক ‘রাজনৈতিক দলবিধি’ জারিকে না হয় ভালো কাজ মনে করে এক্সিট রুট দেয়া হল, কিন্তু সংসদে কোনও প্রকার আলোচনা না করেই ডিক্রি জারির মাধ্যমে পলাতক, দেশে-বিদেশে আত্মগোপনরত যুদ্ধাপরাধী, মুক্তিযুদ্ধের বিপক্ষ গোষ্ঠী আর মুসলিম জঙ্গিদের রাজনৈতিক ও সামাজিকভাবে পুনরভ্যুদয় ও পুনর্বাসনের যে সুযোগ করে দেন জিয়া তাকে কোনভাবেই মেনে নেয়া যায় না। জিয়া চাইলেই বহুদলীয় গণতন্ত্র প্রতিষ্ঠা করার সময় ধর্মভিত্তিক রাজনীতির উপরের নিষেধাজ্ঞাটুকু বহাল রাখতে পারতেন। কিন্তু তা না করে মুক্তিযোদ্ধা জিয়া মুক্তিযুদ্ধের বিপক্ষ শক্তিকে ক্ষমতাশালী করলেন। গত ৪০ বছরে জঙ্গিবাদ কার্যক্রম বিস্তৃতির মাধ্যমে বাংলাদেশের ক্ষতিগ্রস্থ হবার বড় দায়ভার তাই জিয়ার কাঁধেও বর্তায়।

