বঙ্গবন্ধুর সমাজতন্ত্র বা বাকশাল কোনও হুট করে গৃহীত পদক্ষেপ না। পর্ব-১


১/ সমাজতন্ত্রের কথা আওয়ামী লীগ তার ম্যানিফ্যাস্টোতে সর্বপ্রথম যুক্ত করে ১৯৭০ সালের নির্বাচনের সময়কালে। [গণতন্ত্র ও উন্নয়নের চ্যালেঞ্জ-মওদুদ আহমদ-পৃ-৬১ থেকে প্যারাফ্রেইজ করে ]
১৯৭০ সালের ৪ জুন ইডেন হোটেলে আওয়ামী লিগের দ্বিবার্ষিক সম্মেলন অনুষ্ঠিত হয়। এই সম্মেলনে নিখিল পাকিস্তান আওয়ামী লিগে সভাপতি হন শেখ মুজিব ও সম্পাদক হন এএইচএম কামরুজ্জামান। সিরাজুল আলম খান, মওলানা আবদুর রশীদ তর্কবাগীশ সহ ২৫ জনকে নিয়ে এই সম্মেলনে কাউন্সিল গঠিত হয়। এই কাউন্সিল ঘোষণা করে, ‘একচেটিয়া পুঁজিবাদ, সামন্তবাদ, জমিদারি, জোতদারি, মহাজনি প্রথা বিলোপ সাধন করে গণতান্ত্রিক কাঠামোর মধ্যে সমাজতান্ত্রিক অর্থনীতি প্রবর্তন করে মানুষের মধ্যে সাম্যনীতি কায়েম করা হবে’। এই সম্মেলন থেকেই আওয়ামী লিগের নির্বাচনী অভিযান শুরু হয়। (সত্তরের নির্বাচন-শেখ মুহম্মদ ইব্রাহীম- পৃ-২৩)
২/ বিজয়ের অব্যবহিত পরে ২২শে ডিসেম্বর ১৯৭১-এ ঢাকায় এসেই তাজউদ্দিন সরকার ঘোষণা করেছিলেন, “তাদের সরকার বিপ্লবী সরকার। বাংলাদেশে সমাজতন্ত্র প্রতিষ্ঠা করাই তাদের লক্ষ্য।”
৩/ ১৪ জানুয়ারি ১৯৭২ সালের সংবাদ সম্মেলনে বঙ্গবন্ধু বলেছিলেন,
“শোষণমুক্ত দেশ তথা সমাজতান্ত্রিক অর্থনীতি প্রতিষ্ঠাই তাঁহার চূড়ান্ত লক্ষ্য”।
দেশে কি পন্থায় তিনি সমাজতন্ত্র প্রতিষ্ঠা করতে চান, এমন প্রশ্নের জবাবে তিনি সেদিন বলেছিলেন, “আমরা গণতান্ত্রিক পন্থায় বিশ্বাসী। তাহাছাড়া, বিভিন্ন দেশের অবস্থা বিভিন্ন রকম। বাংলাদেশে বাংলাদেশের অবস্থা অনুযায়ী পন্থা নির্ধারিত হইবে”।
সেই বক্তব্যে তিনি আরো বলেছিলেন,
“অতিশয় যোগ্য ব্যক্তিদের সমন্বয়ে পরিকল্পনা বিভাগ নয়া অর্থনিতির ব্যাপক খসড়া প্রণয়নের দায়িত্ব পালন করিতেছে। এই ধরণের খসড়া পরিকল্পনা কৃষি, শিল্প ও অর্থক্ষেত্রে কাঠামোগত পরিবর্তন সাধন করবে।”
৬ ফেব্রুয়ারি ১৯৭২ তারিখে কলকাতার ব্রিগেড প্যারেড ময়দানের ভাষণে বলেছিলেন,
“আমাদের দুদেশের মৈত্রী বন্ধন চিরস্থায়ী। কেননা আমরা উভয়েই গণতন্ত্র, জাতীয়তাবাদ, ধর্মনিরপেক্ষতা ও সমাজতন্ত্র-এ চারটি মূলস্তম্ভের ওপর দাঁড়িয়ে আছি”।
উল্লেখ্য আমাদের সংবিধানে এ চার মূলনীতি গৃহীত হয় আরও নয় মাস পরে
সেই ভাষণে তিনি আরও বলেন,
“অনেকেই আমাকে প্রশ্ন করেন, শ্রীমতী ইন্দিরা গান্ধী তোমার জন্য এতকিছু করছে কেন? ব্যপার কী? আমার উত্তর অনেক সহজঃ
আমাদের মিল আদর্শের মিল, নীতির মিল। তিনি গণতন্ত্রে বিশ্বাস করেন, আমিও গণতন্ত্রে বিশ্বাস করি। তিনি সমাজতন্ত্রে বিশ্বাস করেন, আমিও সমাজতন্ত্রে বিশ্বাস করি। আমি জাতীয়তাবাদে বিশ্বাস করি, শ্রীমতী ইন্দিরা গান্ধীও জাতীয়তাবাদে বিশ্বাস করেন। আমরা উভয়েই ধর্মনিরপেক্ষতায় বিশ্বাসী।”
শহীদ স্মরণ সপ্তাহের শুরুতে(১৫ ফেব্রুয়ারি ১৯৭২) বেতার ভাষণেও শেখ মুজিব ‘গণতন্ত্র, জাতীয়তাবাদ, ধর্মনিরপেক্ষতা ও সমাজতন্ত্র’ অনুযায়ী দেশ গড়ার কথা বলেছিলেন।
৪ মার্চ ১৯৭২ তারিখে লেলিনগ্রাদের(সোভিয়েত রাশিয়ায়) সংবর্ধনা সভায় বংগবন্ধু আশা পোষণ করেন যে,
‘সোভিয়েত ইউনিয়ন ও অন্যান্য সমাজতান্ত্রিক দেশের সক্রিয় সহযোগিতায় বাংলাদেশ তাঁর পঙ্গু অর্থনীতিকে পুনর্গঠন করে নিতে সমর্থ হবে’।
প্রথম স্বাধীনতা দিবস বার্ষিকী(২৬ মার্চ ১৯৭২ ) উপলক্ষ্যে শেখ মুজিব বেতার ও টেলিভিশনে জাতির উদ্দেশ্যে যে ভাষণ দিয়েছিলেন, সেখানে তিনি স্পষ্ট করে বলেছিলেন,
“আমার সরকার অভ্যন্তরীণ সমাজ বিপ্লবে বিশ্বাসী। পুরাতন সমাজব্যবস্থার পরিবর্তন করিতে হইবে। অবাস্তব তাত্ত্বিকতা নয়। আমার সরকার ও পার্টি বৈজ্ঞানিক সমাজতান্ত্রিক অর্থনীতি প্রবর্তনে প্রতিজ্ঞাবদ্ধ। দেশের বাস্তব প্রয়োজনের ভিত্তিতে পুরোনো সামাজিক কাঠামোকে ভেঙে দিয়ে নতুন সমাজ গড়িতে হইবে। শোষণ ও অবিচারমুক্ত নূতন সমাজ আমরা গড়িয়া তুলিব এবং জাতির এই মহাক্রান্তিলগ্নে সম্পদের সামাজিকীকরণের পর্যায়ক্রমিক কর্মসূচির শুভ সূচনা হিসেবে আমার সরকার নিমলিখিত বিষয়গুলি জাতীয়করণ করিতেছেঃ
>ব্যাংক, বীমা, পাটকল, বস্ত্রকল, সুতাকল, চিনিকল, অভ্যন্তরীণ ও উপকূলীয় নৌ-যানের বৃহদাংশ।
>১৫ লক্ষ টাকা মূল্যের ও তদূর্ধ্ব সকল পরিত্যক্ত ও অনুপস্থিত মালিকানাভুক্ত সম্পত্তি।
>বাংলাদেশ বিমান ও বাংলাদেশ শিপিং কর্পোরেশনকে সরকারী সংস্থা হিসেবে স্থাপন।
>সমগ্র বহির্বাণিজ্যকে রাষ্ট্রীয়করণের লক্ষ্য নিয়া সাময়িকভাবে বহির্বাণিজ্যের বৃহদাংশকে ট্রেডিং কর্পোরেশন অফ বাংলাদেশের নিয়ন্ত্রণে আনা হইতেছে।
... আমরা যে-সমস্ত ব্যবস্থা গ্রহণ করিতেছি, সেইগুলি সবদিক হইতে বিপ্লবাত্মক এবং জনসাধারণকে অবশ্যই এইসব ক্ষেত্রে তাঁহাদের ভূমিকা সম্পর্কে শিক্ষিত করিয়া গড়িয়া তুলিতে হইবে”।
৭ এপ্রিল ১৯৭২ তারিখে আওয়ামী লিগের কাউন্সিল অধিবেশনেও শেখ মুজিব বলেছিলেন ‘তাঁহার সরকারের মূলনীতি ও স্তম্ভ হইল-গণতন্ত্র, সমাজতন্ত্র, ধর্মনিরপেক্ষতা ও জাতীয়তাবাদ’। এই অধিবেশনের বক্তব্যে বঙ্গবন্ধু সমবায় অর্থনীতি, প্রত্যেক মহকুমাকে জেলায় রূপান্তরের কথা নিয়েও কথা বলেছিলেন। সেদিন আমলাতন্ত্রীদের সাবধান করে এও বলেছিলেন, ‘তারা মানসিকতা পরিবর্তন পূর্বক এদেশের মানুষের সেবক হিসেবে কাজ করিতে ব্যর্থ হইলে হুক্কার খোল-কলিকা সবই বদলাইতে হইবে’।
আশ্চর্য ব্যাপার হচ্ছে, এই বক্তব্যের আরও তিন বছর পর যখন বাকশাল গঠনের ঘোষণার ক’দিন পর ২৬ মার্চ ১৯৭৫ সালে রেসকোর্সে বঙ্গবন্ধু বাকশালের নীতি কী হতে যাচ্ছে সে সম্পর্কে প্রথম জনসমক্ষে যা যা বলেছিলেন সেখানেও দেখলাম সমবায়, মহকুমাকে জেলায় রূপান্তর, আমলাতন্ত্রের বিরোধিতা করে আমূল পরিবর্তন নিয়ে কথা।
১৯৭২ সালের মে দিবসে জাতির উদ্দেশ্যে দেয়া বেতার ভাষণে শেখ মুজিব বলেছিলেন, তাঁর সরকার সমাজতান্ত্রিক অর্থনীতির গোড়াপত্তন করেছেন। পুরাতন পুঁজিবাদী পদ্ধতির স্থলে সমাজতান্ত্রিক পদ্ধতি কায়েমের পথে কায়েমের পথে ব্যাংক, বীমা, কলকারখানা জাতীয়করণকে একটা সুস্পষ্ট দুঃসাহসিক পদক্ষেপ হিসেবেও সে ভাষণে উল্লেখ করেন তিনি। আরও বলেন, সমাজতান্ত্রিক অর্থনীতি পুরোপুরি গড়ে তোলার কাজে, এই নয়া অর্থনৈতিক ব্যবস্থা কায়েমে শ্রমিকদের বিশেষ ভূমিকা পালন করতে হবে, তাদেরকে বৈপ্লবিক দৃষ্ঠিভংগী গ্রহণ করতে হবে।... সমাজতান্ত্রিক সমাজের প্রয়োজনীয়তা মেটানোর জন্য সরকারী কর্মচারীদের দৃষ্ঠিভংগীর মৌলিক পরিবর্তনের প্রয়োজন রয়েছে বলেন তিনি, সরকারী প্রশাসন যন্ত্রকে নতুন করে ঢেলে সাজানো দরকার- একথাও বলেছিলেন সেদিন।
মওদুদ তার গণতন্ত্র ও উন্নয়নের চ্যালেঞ্জ বইয়ের ৬১ নং পৃষ্ঠাতেও লিখেছেন, শেখ মুজিব সরকারের সমাজতান্ত্রিক অর্থনৈতিক কর্মসূচীর প্রধান প্রদক্ষেপ ছিল প্রায় ৮০ শতাংশ শিল্পের জাতীয়করণ।
১৯৭২ সালের ৬ মে ঢাকা বিশ্ববিদ্যালয়ে ডাকসুর অনুষ্ঠানে শেখ মুজিব বলেছিলেন, “রাতারাতি সমাজতন্ত্র প্রতিষ্ঠা করা যায় না। সমাজতন্ত্রের বিরোধী ঘাঁটিকে ধ্বংস করে দিয়ে সমাজতন্ত্রের পথে আগাতে হয়।... বাংলাদেশে গণতন্ত্রের মাধ্যমে সমাজতন্ত্র প্রতিষ্ঠা করা সম্ভব।... রক্তক্ষয়ী সংগ্রামের পর এত তাড়াতাড়ি পৃথিবীর কোন দেশে আইন-শৃঙ্খলা ফিরে আসে নি। দুনিয়ার শ্রেষ্ঠ সমাজতান্ত্রিক দেশ সোভিয়েত ইউনিয়নে বিপ্লবের পর স্বাভাবিক অবস্থা আসতে ৫ বছর সময় লেগেছিল...” এছাড়া তিনি সেদিন উৎপাদন বৃদ্ধি করে সমাজতন্ত্রের পথ সুগম করার আহ্বান জানিয়েছিলেন শ্রমিকদের প্রতি।
১৯৭২ সালের ১৬ জুলাই, জাতীয় প্রেসক্লাবের ভাষণে শেখ মুজিব বলেছিলেন,
“আমরা সমাজতন্ত্র কায়েম করতে চাই। আমরা নতুন প্রচেষ্টা নিয়েছি গণতন্ত্রের মাধ্যমে সমাজতন্ত্র প্রতিষ্ঠার জন্য। কিন্তু আমরা স্বাধীনতা দিচ্ছি। দুনিয়ায় দেখা গেছে, সমাজতন্ত্র কায়েম করতে গিয়ে অনেক সময় বাধা দূর করবার জন্য রূঢ় হতে হয়েছে। সেটা আমি করতে চাই না। এজন্য যে, আমি গণতন্ত্রে বিশ্বাস করি। গণতন্ত্রের মাধ্যমে সমাজতন্ত্র প্রতিষ্ঠা করা যায় কিনা, আমি চেষ্টা করে দেখছি।”
সমাজতন্ত্র প্রতিষ্ঠার ব্যাপারে শেখ মুজিব তাঁর নিজস্ব পন্থা নিয়ে ভালোমত বলেছেন নতুন শাসনতন্ত্র(সংবিধান) পাসের দিন ১৯৭২ সালের ৪ নভেম্বর, গণপরিষদের বক্তৃতায়ঃ
আমাদের সমাজতন্ত্রের মূলকথা হল শোষণহীন সমাজ। সমাজতন্ত্র আমরা দুনিয়া থেকে হাওলাত করে আনতে চাই না।... বিদেশ থেকে হাওলাত করে এনে কোনদিন সমাজতন্ত্র হয় না, তা যারা করেছেন, তারা কোনদিন সমাজতন্ত্র করতে পারেন নাই। কারণ-লাইন, কমা, সেমিকোলন পড়ে সমাজতন্ত্র হয় না, আন্দোলন হয় না।... এক এক দেশ, এক এক পন্থায় সমাজতন্ত্রের দিকে এগিয়ে চলছে। সেই দেশের কী climate, কী ধরণের অবস্থা, কী ধরণের মনোভাব, কী ধরণের আর্থিক অবস্থা, দেশের মানুষের কাস্টম, মনোভাব সব কিছু বিবেচনা করে Step by step এগিয়ে যেতে হয় সমাজতন্ত্রের দিকে... রাশিয়া যে পন্থা অবলম্বন করেছে, চীন তা করে নাই, সে অন্যদিকে চলেছে। রাশিয়ার পার্শ্বে বাস করেও যুগোস্লাভিয়া, রুমানিয়া, বুলগেরিয়া তাদের দেশের Environment নিয়ে, তাদের দেশের Background নিয়ে, সমাজতন্ত্রে অন্য পথে এসেছে।
১৫ মার্চ ১৯৭৩ প্রকৌশল বিশ্ববিদ্যালয়ের অনুষ্ঠান উদ্বোধনকালে বঙ্গবন্ধু বলেন, “আমাদের দেশে এমন ধরণের গণমুখী শিক্ষা ব্যবস্থার প্রয়োজন, যে যে শিক্ষায় সত্যিকার মানুষ গড়ার মাধ্যমে জাতিকে নতুন করে সংগঠিত করে স্বাধীন সার্বভৌম বাংলাদেশে সমাজতন্ত্র কায়েম করতে পারি”।
আওয়ামী লিগ সরকারের (মুজিবের) প্রথম পঞ্চবার্ষিক পরিকল্পনায় সমাজতান্ত্রিক রূপান্তরের ভিত্তিতে অর্থনৈতিক নীতিকৌশল অবলম্বনের দৃষ্টান্ত পরিলক্ষিত হয়। [প্রাগুক্তঃ গণতন্ত্র ও উন্নয়নের চ্যালেঞ্জ-মওদুদ-পৃ-৬১]
উপরের আলোচনাগুলো থেকেই প্রমাণ হয় বাকশালের চিন্তাভাবনা হুট করে না, দেশ পরিচালনায় তথাকথিত ব্যর্থতার পরে দেশের দুর্দিনে ক্ষমতা আঁকড়ে ধরতে না, বরং ১৯৭২ থেকেই সমাজতান্ত্রিক অর্থনীতি ও এর কর্মপদ্ধতি বঙ্গবন্ধুর মাথায় ছিল। এবং সেই অনুযায়ী তিনি বারবার বলেছেন ও চেষ্টা করে যাচ্ছিলেন।
পুনশ্চঃ বঙ্গবন্ধু কিন্তু সমাজতন্ত্র(Socialism) প্রতিষ্ঠার জন্য চেষ্টা করছিলেন, কমিউনিজম(Comunism) প্রতিষ্ঠার জন্য না। সমাজ বিবর্তনে সোশালিজমকে অনেকে পুঁজিবাদের পরের কিন্তু কমিউনিজমের আগের ধাপ মনে করেন।
সবশেষে বলছি আবুল আহসান আর সুফিয়া কামালের কথোপকথন,
আবুল আহসানঃ বাংলাদেশের স্থপতি বঙ্গবন্ধু শেখ মুজিবুর রহমান সম্পর্কে আপনার ধারণা কী?
সুফিয়া কামালঃ ওরকম আরেকটা মানুষ হবে না। বঙ্গবন্ধুর মত দেশকে কেউ ভালোবাসবে না। এখন যারা আছে, তারা সবাই নিজের পদটা কতখানি বজায় থাকবে, এইটুকুন ভাবে। তা ছাড়া দেশের কথা কেউ ভাবছে না। ওরকম বলিষ্ঠ দেশপ্রেমিক মানুষ আর হবে না, এই আমি বুঝি। তাঁর অনেক দোষ থাকতে পারে, কিন্তু দেশকে ভালোবাসত সে, সাহসী ছিল, সংগ্রামী ছিল।[...অস্পষ্ট] তাঁর মতো আরকটা মানুষ হবে না।
কৃতজ্ঞতাঃ
১/ বাংলাদেশের সমাজ বিপ্লবে বঙ্গবন্ধুর দর্শন, খোন্দকার মোহাম্মদ ইলিয়াস।
২/ গণতন্ত্র ও উন্নয়নের চ্যালেঞ্জ-মওদুদ আহমদ
৩/ বাংলাদেশঃ শেখ মুজিবর রহমানের শাসনামল - মওদুদ আহমদ।
৪/ সত্তরের নির্বাচন-শেখ মুহম্মদ ইব্রাহীম।
৫/ বাংলাদেশের জাতীয় সংসদে শেখ মুজিবুর রহমান- শেখ হাসিনা ও বেবী মওদুদ।
৫/ বঙ্গবন্ধুর সমস্ত বক্তৃতা, বিবৃতি আর বাণী নিয়ে আবুল মাল আবদুল মুহিত, আ আ ম স আরেফিন সিদ্দিক ও জাহিদ হোসেন সংকলিত বই ‘এই দেশ এই মাটি’
৬/ সুফিয়া কামাল অন্তরঙ্গ আত্মভাষ্যঃ আবুল আহসান চৌধুরী (পৃ-৭০)

