আইন এবং আমজনতা


 খুব জরুরী এক কাজে একবার আমি প্রায় ৬০কিঃমিঃ বেগে বাইক চালিয়ে যাচ্ছিলাম। এটা এমন কোনো মারাত্মক গতি ছিলোনা,রাস্তা খালি ছিলো। হঠাৎ ট্রাফিক সাহেব আমায় লাল বাতি দেখালো। মনে হলো টাইনা যাইগা। পরে কোন পাপে পাইছিলো দাঁড়াইলাম। পদ মর্যাদায় উনি সার্জেন্ট।
বাইক এক পাক ঘুরলেন।
-গাড়ি কার??
-আমার।
-শো রুমের??
-অবশ্যই।
- গাড়ির লাইসেন্স আছে??
-জ্বি না ।
-ড্রাইভিং লাইসেন্স আছে??
- জ্বি না ।
-হেলমেট কই?
-বাসায় রাইখা আসছি ।
- হেলমেট নাই,একটা লাইসেন্স নাই, বাইক কি হাওয়ার উপর চালাও???
তার উপর কি স্পিডে আসছো??
আমায় উনি দয়া করে ৭০০০টাকা জরিমানা করলেন,আমি অনেক নেতা পাতি নেতা এনে বিষয় টা ৫০০ টাকায় শেষ করে ফেললাম। তাও টাকাটা নেতাই দিলেন। আমার পকেটে ২২০ টাকা ছিলো।
যাই হোক, আলোচনায় আসি। আমি একজন সাধারন নাগরিক,আমি যখন এত ভয়াবহ অন্যায় করলাম,তিনি আমায় ধরলেন,শাস্তি কি দিলেন তার আগের কথা হলো তিনি আমায় ধরলেন।
কয়েকদিন পর আমি যখন উনাকে দেখলাম তখন তিনি একটা পালসার ১৫০সিসি গাড়ি কিনে চালাচ্ছেন। পিছনে লাইসেন্স প্লেটে লিখা অন টেস্ট।
ভালো কথা । আমি উনার দিকে তাকিয়ে একটা মুচকি হাসিও দিয়েছিলাম।
গত কয়েকদিন আগে দেখলাম,উনার গাড়ির পিছনে লিখা পুলিশ।
এইভাবেই অনেক জায়গায় অনেক গাড়ি বা বাইকের পিছনে দেখি পুলিশ, সাংবাদিক কিংবা ডাক্তার লিখা । আমার কথা হলো পুলিশ বা সাংবাদিক হলে কি তিনি আইনের উর্ধ্বে চলে যাবেন??
যেগুলো আমাদের জন্যে আইন, যেগুলোর জন্যে তারা কাউকে চার্জ করেন সেই অপরাধ গুলো যখন তারা করছেন?
তাদের ধরে দাঁড় করাবে কে??একজন পুলিশ যখন ৮০কিঃমিঃ বেগে রিকশাওয়ালা দের ধমকাতে ধমকাতে যান সেখানে আমরা, মামা ডাইনে চাপো মামা এইদিকে বলে ৬০ এ চালাতে দোষ??
যারা নীতির কথা বলেন,যারা আপনারা আইনের কথা বলেন আইন তারা আগে মেনে চলে দেখেন। যে আইন আপনি মানতে পারছেন না সেই আইন জনগন মানবে,মেনে চলবে কি করে ভাবেন?
আইন সবার জন্যে । আপনি বাইরে একটু তাকিয়ে দেখেন,আমি শিউর আপনি এইরকম বাইকার দেখবেন। যার বাইকের পিছনে লিখা অমুক বা তমুক। সে আমার মত এত কৈফিয়ত দিবেনা। সে শুধু একটা কথাই বলবে,আমি অমুক।
নীতির বাইরে চলাটাও এক ধরনের নীতি,ওই নীতিতেও অনেকে চলে থাকতে পারেন।

