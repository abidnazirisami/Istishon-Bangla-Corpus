সবুজ সাপ, নীল লতা


তোমার দীঘল চুলে নাক ডুবিয়ে শুষে নেবো পৃথিবীর ঘ্রাণ,
অতৃপ্ত শিল্পী ঠোঁটে- এঁকে দেবো এক ফালি চাঁদ,
তারপর...ভ্যানগগ, রঁদ্যা কিংবা পিকাসো...
একে একে সুনিপুণ ভাবে চোখ, নাক, মুখ...
প্রজাপতি গড়ে দেবো শিশির ভেজা ঠোঁটে।
তারপর...তারপর খুব যতনে নেমে যাবো
 সে পুরাণ যক্ষের সন্ধানে,
অবাক বিস্ময়ে হতবাক হবো প্রাচীরে টেরাকোটা ছুঁয়ে ছুঁয়ে।
ছি! প্রেম কি নিচে নাবতে শেখায়! পদ্মফোঁটা তুমি বলবে!
তাইতো! প্রেম ধীর, সৌম্য সরীসৃপের মতো-
তারপর আমি একটা সবুজ সাপ বনে যাই
তোমার পা থেকে শুরু করে কেবলি উপরের দিকে ডুবে যাই
ডুবে যায় চাঁদ, ডুবে যায় মেঘ; ডুবে যাই আমরা দুজনা-
গাঢ় ঘুমের মতো কোন নতুন শিল্প সন্ধানে!!

