'টস' একজন স্বপ্নচারী সিনেমা পাগলের আখ্যান



গ্রুপ থিয়েটারের সাথে যুক্ত থাকার পাশাপাশি নিয়মিত থিয়েটার দেখতে গিয়ে অভিনেতা নাসির উদ্দিন খানের অভিনয় ভাল লেগে যায়। সিনেমা পিপলসের সাথে যুক্ত হয়ে পড়ি গত বছরের সেপ্টেম্বরের দিকে। স্ক্রিপ্ট রাইটার হিসেবে নিজের ভেতর এক নতুন সত্ত্বা খুঁজতে গিয়ে ইন্টারনেট ব্রাউজিং করে হলিউডের বিখ্যাত স্ক্রিপ্ট রাইটারদের ভিডিও টিউটোরিয়াল দেখে শিখবার চেষ্টা করতে গিয়ে অ্যাসাইন্টমেন্ট হিসেবে কয়েকটি মৌলিক গল্পের স্ক্রিপ্ট দাঁড় করাই। এভাবে “পাপেট শো” এর স্ক্রিপ্ট রাইটার এবং কাস্টিং ডিরক্টার হিসেবে কাজ করতে গিয়ে অভিনেতা নাসির উদ্দিন খানের সাথে পরিচয় এবং সম্পর্কের সূত্রপাত। প্রজেক্টটি ভিন্ন একটি কারণে জানুয়ারিতে স্থগিত কর হয়। এ বিষয়টি অন্যদের সাথে সাথে আমার জন্যও একটি ব্যর্থতা। ব্যর্থতার সেই পিছু টান অনেকের মত আমাকেও তাড়া করে বেড়ায় শয়নে-স্বপনে। এরই ধারাবাহিকতায় টস গল্পের প্রেক্ষাপট। 
একটি ছিমছাম দিনের আলোয় দুটি জুটির গল্প। গল্পটির ধারনা থেকে টস দুই পর্বের ধারাবাহিক গল্প ইষ্টিশন ব্লগে পোষ্ট করি। পরবর্তীতে জুন মাসের শুরুর দিক থেকে 'টস’কে নিয়ে ভিন্ন চিন্তা ভাবনা মাথায় ঘুর পাক খেতে থাকে। এতে নতুন নতুন প্লট যোগ করে একটি পূর্ণাঙ্গ গল্পে দাঁড় করাবার চেষ্টা করি; যার ফলশ্রুতিতে বর্তমানে স্বল্পদৈর্ঘ্য চলচিত্র 'টস'। প্রথমে গল্পটিতে চারটি চরিত্র থাকলেও পরে তা আট জনে এসে ঠেকে। তবে দর্শকরা হয়ত “তোমার মনে বসত করে কয়জনা মন জানোনা” প্রশ্নটি আমার দিকে ছুড়ে দেবেন!
নূর নবী দুলাল এক সময়কার নিয়মিত থিয়েটার অভিনেতা ছিলেন সেটা কোন একভাবে জানতে পেরে ছিলাম দুলাল ভাই একটি শর্ট ফ্লিমের পরিচলনা করতে গিয়ে অনেকের স্ক্রীন টেস্ট নিচ্ছিলেন। সে টীমে আমি উপস্থিত ছিলাম। এক পর্যায়ে তিনি নিজেই উঠে গিয়ে একটি অংশ অভিনয় করে দেখান। তখন কি আর জানতাম যে, তাঁর স্ক্রীন টেস্ট নেয়া হয়ে গিয়েছিল টস’ এর জন্য! তারপর দুলাল ভাইকে অভিনয় করবার জন্য লিলিপুট পরিচালকের আহবান। 
গল্পের প্রয়োজনে দীর্ঘদেহী সুঠাম স্বাস্থের একজনকে প্রয়োজন হয়েছিল। চেরাগী মোড়ের আড্ডায় জিন্স টি শার্ট পড়া একজন গালিভার কে দেখতাম প্রায় রকস্টারদের মত করে চুল বাঁধা থাকত। মনে মনে তাকে খুঁজতাম চেরাগী গেলেই। কিন্তু তার দেখা মেলা ভার। কাকতালীয়ভাবে একদিন একটি অনুষ্ঠানে তাকে দেখি এবং তার কন্টাক্ট নাম্বার নিয়ে নিতে ভূল হয়না এবার। অতঃপর “ফটিক বাহিনী”এর টস’এ আত্মপ্রকাশ। সকল কিছুরই তো ব্যবস্থা হল কিন্তু নায়িকা কোথায়? সকলের মাথায় একই চিন্তা। সবাই যার যার মত চেষ্টা করছে নায়িকা খোঁজার। এবং একটা সময় দেখতে দেখতে যাকে দেখি মনে হয় সেই যেন আমার এই গল্পের চরিত্রটির সাথে বেশ মেলে। কিন্তু মেয়েটির সাথে অনেক সময় কথা বলা হয়ে ওঠে না বা কথা বললেও সে রাজি হয় না। এরপর শ্যুটিংএর আগের দিন রাত সাড়ে ৮ টায় নায়িকার সন্ধান মেলে। 
পুরো টীম এবার একটু স্বস্তির নিঃশ্বাস নিলাম। হৈমন্তী আক্তার তুলি সহ আরো একজন থিয়েটার কর্মী এবং একজন নৃত্যশিল্পীকে কাস্ট করি। নেপথ্যে কাজ করেন সিনেমা পিপলস, চট্টগ্রামের পুরোনো বন্ধু সিনেমাটোগ্রাফার রিদোয়ানুল আজিম সহ তানভীর পিয়াল, যে একজন সহকারী পরিচালকের পাশাপাশি অভিনয়ও করেন। এছাড়া নেপথ্যে কাজ করে হাতেখড়ি হওয়া প্রোডাকশন ম্যানেজার দেবাশীষ ধরসহ শক্তিশালী একটি দল যাদের প্রায় সবারই চলচিত্র কর্মী হিসাবে আত্মপ্রকাশ ঘটে ‘টস’এর মধ্য দিয়ে। আর আমি ডাল-চাল-তেল-নুন যোগাড় করে বিগত সময় গুলোর হাটে মাঠে ঘাটে দৌড়-ঝাপ এবং ছোট ছোট অভিজ্ঞতা গুলোকে ঢেলে দেই পরিচালকের জায়গায়। 'টস' হচ্ছে স্বল্পদৈর্ঘ্য চলচিত্র বানাতে গিয়ে একজন তরুণ পরিচালকের বিপাকে পড়ার ঘনঘটা। এমন অনেক কিছুই হয়তো আমাদের জীবনে কিংবা কল্পনা জগতে ঘটে যায় যার জন্য আমি বা আপনি কেউই প্রস্তুত থাকি না। টস হচ্ছে তেমনই একটি গল্প। সবাইকে টস দেখার আমন্ত্রন রইল। একজন নতুন পরিচালকের হাতে তৈরী 'টস' আশাকরি খারাপ লাগবেনা। 
'টস' টিমের সকলের অক্লান্ত পরিশ্রম ও সিনেমার প্রতি আন্তরিকতায় একজন নতুন পরিচালক হিসাবে আমি নিজেকে সৌভাগ্যবান মনে করছি। সবার প্রতি কৃতজ্ঞতা।

