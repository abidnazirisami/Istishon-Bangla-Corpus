টস (দু' পর্বের ১ম পর্ব) 


প্রিয়ার মন ভালো নেই। রুবেল টা এখনো এসে পৌঁছেনি। ধ্যাত ভাল্লাগেনা কিচ্ছু। একটা মেয়ে হয়ে সেই কখন থেকে এসে বসে আছে। অথচ হারামিটার কোন খবর নেই। পাঁচ মিনিট আর কতক্ষনে শেষ হবে কে জানে। মাঝে মাঝে মনে হয় পাঁচ মিনিট ধরে যদি রুবেলটার গালে ইচ্ছেমত চড়ানো যেত! খুব বিরক্ত লাগছে প্রিয়ার। এভাবে কক্তক্ষন একা একা বসে থাকা যায়। তার উপর স্পাইক চুলের ছেলে থেকে শুরু করে টাই পড়া প্রাইভেট চাকুরে কেউই আড়চোখে বটম টু টপ দেখতে ভুল করে না প্রিয়াকে। তাও ভালো কিন্তু পার্কের রাস্তা ধরে দৌড়তে দৌড়তে যাওয়া আধবুড়ো ভদ্রলোকগুলো! ও যদি ঘাড় ঘুড়িয়ে দেখে কেমন লাগে! ডায়াবেটিস কমুক বাড়ুক তাতে কি! একজন তরুনীকে চোখ দিয়ে না গিললে কি আর চলে। যত্তসব পুরুষের দল! আচ্ছা রুবেলের জন্য এতক্ষণ বসে থাকার কোন মানে হয়! হারামিটা ও তো একটা পুরুষ কুত্তা। ধ্যাত; নিশ্চয়ই রাডার চোখে ফ্রক পড়া বাচ্চা মেয়ে থেকে শুরু করে ষাটোর্ধ বুড়ি কাউকেই বাদ দিচ্ছেনা রিকশার হাওয়ায় দুলতে দুলতে। এসেই বাহানা দেবে বিশাল জ্যাম, হেনতেন।
- স্যরি। মানিব্যাগ ফেলে আসছিলাম। আবার বাসায় ফিরতে হল। তার উপর রিকশার টায়ার পাংচার…
- জ্যাম ছিল ওয়াসার মোড়ে, কাজীর দেউড়ী সিগন্যাল আর কোথায় কোথায় আটকে গেছিলে বল?
- কি অসম্ভব জিনিয়াস মেয়েরে বাপ! তুমি জানলে কি করে?
- ফাইজলামী হচ্ছে? বদমাশ কোথাকার!
- দেখো তুমি কিন্তু আমাকে অবিশ্বাস করছ। কসম…আচ্ছা ঠিক আছে , আমি যদি মিথ্যা বলি তুমি যা বলবে তাই করব। এই নাও
বলতে বলতে রুবেল মানিব্যাগ খুলে কয়েন বের করে।
- এই হ্যাড আমি, তুমি টেইল। ঠিক আছে!
- তো ?
- তো কি আবার। টসে তুমি জিতলে আমি তাই করব যা করতে বলবে। প্রিয়া গতবার হেড নিয়ে হেরে যায়। তাই ঠিক করল টেল তার।
- না হবে না। টেল আমি হেড তুমি। টস করব আমি। আমাকে দাও কয়েন টা।
রুবেল এতক্ষনে প্রিয়ার পাশে বসবার ফুরসৎ পায়। হাসি মুখে প্রিয়াকে কয়েন টা দিয়ে পাশ ঘেঁসে বসে পড়ে। প্রিয়া কয়েন টা উলটে পালটে দেখে নেয়। রোমাঞ্চকর একটা অনুভূতি শিরদাঁড়া বেয়ে যায়। কয়েনটা উলটে টেল উপরের দিকে রাখে হাতের তালুতে। আর বিড়বিড় করে কিছু বলতে থাকে। উঠে যায় প্রিয়া রাস্তার দিকে। কয়েনটা উপরের দিকে ছুড়ে মারে। রুবেল ও উঠে দাঁড়ায়। কয়েনটা ধাতব শব্দ করে মাটিতে আছড়ে পড়ে। দুজনেই ঝুঁকে পড়ে কয়েনটার উপর। রুবেল হাসতে থাকে গলা ফাটিয়ে। প্রিয়ার রাগে গা জ্বলে যায়। শয়াতান টা এবারো জিতে গেল। হাসি দেখলে মেজাজ খারাপ হয়ে যায়।
- এভাবে হাসলে কিন্তু আমি চলে যাব।
- আমি আবার কি করলাম। আচ্ছা আর হাসবনা
- শয়তানের মত হাসি। দেখে যদি ভদ্র লোকের হাসি মনে হত!
- আরে বাবা হাসবোনা বললাম তো!
রুবেল ভাবতে থাকে প্রিয়াকে কি করতে বলা যায়। ভেবে পায় না। গতবারের বুড়ির সাথে ভাব করানোর শোধ কি করে তোলা যায়। হঠাৎ আইডিয়া পেয়ে চোখ মুখ উজ্ঝল হয়ে যায়। রুবেল প্রিয়ার দিকে তাকায়। চোখমুখে শয়তানি ফুটে ওঠে। প্রিয়া ভেবে পায় না শয়তান টা কি করতে বলে। গতবার হারতে হয়েছিল হারামীটার কাছে। হারামীটা অদ্ভুত সব আইডিয়া কোত্থেকে যে পায়!
- কি হল ওভাবে ভিলেনের মত ঠোঁট বাঁকিয়ে হাসবার কি হল। কি করতে হবে?
রুবেল তাকিয়ে থাকে প্রিয়ার দিকে। চোখে মুখে দুষ্টুমি খেলে যায়।
- ঐ যে
- কি?
রুবেল ইশারায় প্রিয়াকে দেখায়। প্রিয়া ঘাড় ফিরিয়ে দেখে দূর থেকে জিন্স – সানগ্লাস চোখে স্মার্ট একটা ছেলে হেঁটে আসছে।
 -ওরে বদমাইশ! অ…সম্ভব । জান গেলে ও না!
 - ডোন্ট চিট প্রিয়া। আমি কিন্তু বাজিতে হারলে তুমি যা বল তাই করে দেখিয়েছি এমন কী বেনী করা স্কুলের মেয়েদের ও …
 - নো নো নেভার।
 -প্রিয়া প্লীজ! শুধু বেটাকে পটিয়ে যে পথ থেকে আসছে তার উল্টো দিকে বিশ কদম নিয়ে গিয়ে একটা বেঞ্চে বসে পাঁচ মিনিট কথা বললেই হবে।
 - তুমি কিন্তু ভুলে যেওনা এরপর আমার পালা। আমি যদি তোমাকে না কাঁদাই!...
রুবেলের হাসি চড়া হয়। একটা গাছের আড়ালে লুকিয়ে যায়। প্রিয়া আগন্তুক পিস টার দিকে এগোতে থাকে। প্রিয়ার পা যেন চলে না। রুবেল কুটিকুটি করে হাসে। গা দুলিয়ে দুলিয়ে। প্রিয়ার গা জ্বলে যায়। মেজাজ খারাপ হয়ে যায়। প্রিয়া খুব অস্বস্তিকর অবস্থায় পড়ে যায়। জড়তা পেয়ে বসে। আগন্তুক আসছে। মাথায় যদি স্পাইক চুল থাকে পটানোর বদলে থাপ্পড় ও মেরে দিতে পারে স্মার্ট ম্যান কে। প্রিয়া পিছু ফিরে দেখে না আর রুবেল কে। হারামিটা বুঝে যাবে সব কিছু। গা দুলিয়ে হাসতে হাসতে হয়ত মাটিতে পড়ে যাবে। না কিছুতেই হারামিটার কাছে হারা চলবে না। এর পরেই তো হারামিটা কে নাস্তানাবুদ করার পালা।
- 
প্রিয়া আর স্মার্ট ম্যান প্রায় মুখমুখি। এভাবে গায়ে পড়ে একটা ছেলের সাথে কথা বলতে হবে প্রিয়া স্বপ্নেও ভাবেনি। কুত্তা রুবেল টার কারনে জীবনে আরও কত কি উদ্ভট কাজ যে করতে হয় কে জানে! খুব বিব্রত বোধ করছে প্রিয়া। এর মধ্যে স্মার্ট ম্যান পাশ কাটিয়ে চলে যায়। না কিছুতেই আজ হারা চলবে না পাজীটার কাছে। সব জড়তা এক ঝটকায় ঝেড়ে ফেলে প্রিয়া
- এই যে শুনুন!
স্মার্ট ম্যান মোবাইল ফোনে বিজি হয়ে যায়। ফোন কানে লাগিয়ে চলে যায়। প্রিয়া পেছন থেকে আরও জোরে ডাকে।
- এক্সকিউজ মি! এই যে মিস্টার! হ্যাঁ… আপনাকে বলছি।
স্মার্ট ম্যান পেছন ফেরে। প্রিয়ার দিকে তাকিয়ে তাকিয়ে ফোনে কথা বলতে থাকে। প্রিয়া উল্টো হেঁটে কাছাকাছি চলে যায়। স্মার্ট ম্যান ফোন নামিয়ে নেয়।
- জ্বী বলুন!
- আপনার নাম টা যেন কি ভুলে গেছি কিছু মনে করবেন না। আমায় চিনতে পারছেন আমি প্রিয়া
- স্যরি! প্রিয়া … উম ম …স্যরি আমি তো আপনাকে চিনতে পারছিনা। আপনি বোধ হয় ভুল করছেন।
এর মধ্যে প্রিয়া এক মুহূর্তে আপাদমস্তক সানগ্লাসকে খেয়াল করে নেয়। না চুল স্পাইক করা নয়। সিম্পল। মোটামুটি ভদ্রই মনে হয়। অবশ্য কি আসে যায়। রুবেল টা ও দেখতে …। স্মার্ট ম্যান ফোনে কারো সাথে কথা শেষ করে ফোন জিন্সে গুঁজে রাখে।
- না না ভুল করছি না। আপনি কি সত্যি আমাকে চিনতে পারছেন না।
স্মার্ট ম্যান সানগ্লাস খুলে হাতে নেয়।
- দেখুন ম্যাডাম, আপনার নিশ্চয়ই কোথাও ভুল হচ্ছে। আমার মেমোরি এত খারাপ না যে আমি আপনাকে চিনতে পারব না। আমাদের আগে কোথাও কখনো পরিচয় হয়নি। স্যরি
স্মার্ট ম্যান সানগ্লাস চোখে লাগিয়ে হাঁটতে শুরু করে। প্রিয়ার রাগে গা জ্বলতে থাকে। এভাবে জীবনে কখনো কোন ছেলে তাকে ইগ্নর করতে পারে ভাবতেই… রুবেল কুত্তাটা মুখে হাত চেপে বসে পড়েছে গাছের আড়ালে দূর থেকে স্পষ্ট দেখতে পাচ্ছে প্রিয়া। উফ, দিনটা খারাপ ছিল। এত খারাপ হবে ভাবতেও পারেনি। প্রিয়ার কান্না আসছে খুব। দিনটা হয়ত এত খারাপ হতনা হারামী, কুত্তা রুবেলের সাথে যদি বাজীতে না যেত। না কিছুতেই হারা চলবে না! তার উপর স্মার্ট না ছাইপাশ তাকে অবহেলা করে চলে যাবে! এর চে সুইসাইড করা…না! অসম্ভব!
- এই যে! শুনুন! এই যে মিস্টারররররর!
সানগ্লাস ম্যান দাঁড়িয়ে পড়ে। পেছন ফেরে সানগ্লাস খুলে ফেলে। প্রিয়া দ্রুত হেঁটে কাছাকাছি চলে যায়। রাগে গা জ্বলতে থাকে।
- এই যে মিস্টার! কি ভাবছেন নিজেকে! একটা মেয়ে আপনাকে জিগ্যেস করছে আপনার নাম কি আর আপনি নাম না বলেই চলে যাচ্ছেন!
- কি আশ্চর্য! আমি বললাম তো আপনাকে আমি চিনি না। নাম বলবার কি আছে!
- ধরে নিলাম আপনি আমাকে চেনেন না। তাই বলে নাম ও বলা যাবে না এ কথা কে বলল আপনাকে । তাছাড়া যেখানে আমি বলছি যে আমি আপনাকে চিনি সেখানে… আপনি কি এটাও জানেন না একটা সুন্দরি মেয়ের সাথে কিভাবে কথা বলতে হয়!
প্রিয়ার গা কাঁপতে থাকে রাগে। প্রিয়া আড়চোখে দূরে দাঁড়ানো রুবেল কে দেখে নেয়। রুবেল ৩২ পাটি দাঁত বের করে গা দুলিয়ে হাসছে। ইচ্ছে করছে এক থাপ্পড়ে শয়তানটার সব কটা দাঁত কপাটি ফেলে দিতে।
- ম্যাডাম, আপনি শুধু শুধু আমার উপর রেগে যাচ্ছেন। আমি আসলেই আপনাকে চিনিনা। ও হ্যাঁ আমার নাম সানি। আসলে সুন্দরি মেয়েদের সাথে কিভাবে কথা বলতে হয় বাজারে অবশ্য পাঠ্য কোন বই খুঁজে পাইনি ! এজন্য স্যরি। তাছাড়া আমার দেরি হয়ে যাচ্ছে বলেই আমি চলে যাচ্ছিলাম।
- ওকে.... ওকে… চলুন ওখানটায় বসে কথাটা বলি। …প্লীজ পাঁচ মিনিট। সত্যিই আপনার সাথে আমার কিছু কথা আছে। চলুন না প্লীজ।
স্মার্ট ম্যান বিরক্ত প্রকাশ করে কিছু একটা বলে প্রিয়া শুনতে পায় না। পকেট থেকে স্মার্ট ফোন বের করে কিছু একটা দেখে আবার পকেটে গুঁজে রাখে।
- চলুন, পাঁচ মিনিট প্লীজ।
প্রিয়ার ঠোঁটে হাসির রেখা দেখা যায়। হাসলে প্রিয়াকে অপ্সরী মনে হয় প্রিয়া জানে।
স্মার্ট ম্যান সানগ্লাস চোখে উল্টো দিকে হাটা শুরু করে। প্রিয়া রুবেল কে দেখে নেয়। রুবেলের হাসিটা মিইয়ে যায়। প্রিয়া হাসিমুখে স্মার্ট ম্যানের পাশ ঘেঁষে উল্টো হাঁটতে থাকে।
রুবেল গাছের আড়াল থেকে সরে আসে। রুবেলের হঠাত ওদের দুজনের কথাগুলো শুনতে ইচ্ছে হচ্ছিল খুব। যদিও এটা রুবেলের স্বভাব বিরুদ্ধ আচরণ ।
কেন যেন অই স্মার্ট ম্যানের চোখ থেকে এক ঝটকায় সানগ্লাস টা খুলে ফেলে দিতে ইচ্ছে করছে। মাটিতে ফেলে সানগ্লাস টা পিশে গুড়ো গুড়ো করে ফেলতে পারলে একটা সিনেমা জাতীয় কিছু হয়ে যেত । শ্রেষ্ঠ ভিলেন হিসেবে পুরষ্কার পেয়ে যাওয়াটা ও অসম্ভব কিছু হত না।
রুবেল দেখতে পায় দুজনেই হাসতে হাসতে এদিকে আসছে। নিজেকে দ্রুত গাছের আড়ালে সরিয়ে নেয় । প্রিয়াকে অদ্ভুত সুন্দরি মনে হচ্ছে আজ। পাশের সানগ্লাস ব্যাটাকে ও … … না ব্যাটা ফাজিল ! অট্ট হাসিতে ফেটে পড়ার কি আছে বজ্জাত কোথাকার! আজই তো কিছুক্ষণ হল এই মেয়েকে দেখলি! এর মধ্যে এত ভাব হল কি করে রুবেলের মাথায় কিছুতেই কিছু ঢোকে না। শুধু ইচ্ছে করছে…
এইরে… দুজন এদিকেই এগিয়ে আসছে। রুবেল সরে পড়ে। কি! ভুল দেখছে না তো রুবেল! প্রিয়া লুইসটার হাত বাহুতে রেখে হাঁটছে! অসম্ভব! ভুল! সব ই ভুল!
দুজন হাসতে হাসতে বড় গাছটার পাশ কাটিয়ে চলে যায়। ব্যাটা হাত নেড়ে নেড়ে প্রিয়ার সাথে কথা বলছে। আগে থেকে পরিচিত নয়ত! ইশ্বর কে চেনা সহজ কিন্তু মেয়েদের…! অসম্ভব কিছু নয়! প্রিয়া একবার ঘাড় ঘুড়িয়ে রুবেলের পাংশু মুখ দেখে নেয়। এই মুহূর্ত টা প্রিয়ার জীবনে সবচে আনন্দময় মনে হচ্ছে। যেন স্মৃতি পটে আঁকা সুখ স্মৃতি! বাছাধন ভেউ ভেউ করে যদি না কাঁদে প্রিয়া নিজের নাম পালটে ফেলবে ইতিমধ্যে সিদ্ধান্ত নিয়ে ফেলেছে! ‘আমি তোমার মনের ভেতর একবার ঘুরে আসতে চাই, –শয়তান, হারামী রুবেলের বাচ্চা!

