অপমৃত্যু


..লাশটার আজ দাফন-কাফন সম্পন্ন করা গেলো
অনেকদিন বেওয়ারিশ হয়ে পড়েছিল লাশ কাটা ঘরে ।
ময়নাতদন্তে জানা গেলো লাশটার অপমৃত্যু হয়েছে-
‘কে বা কাহারা কোন এক অজ্ঞাত কারণে তাহাকে খুন করিয়াছে’!
সে যাই হোক- অনেক কালক্ষেপণ করে হলেও মামলার নথিপত্র জোগাড় হল
মামলার কাজ চলল এবং মামলার রায় সম্পন্ন হল ।
সমস্ত সাক্ষ্য প্রমাণ শেষে বিজ্ঞ আদালত রায় ঘোষণা করলেন-
অজস্র রজনীগন্ধার যাবজ্জীবন কারাদণ্ড হল
বেঘোড়ে সুবাস ছড়াবার অপরাধে;
একটা নীল আকাশের সশ্রম কারাদণ্ড হল
নীল জল সমুদ্রে মিশে যাবার জন্যে!
লাল পাণ্ডুলিপিটা নিষিদ্ধ হল -
অগুনতি স্বপ্ন রচনার অপরাধে!!
বেকসুর খালাস পেয়ে গেলেন একজন কাল চশমা এবং মাননীয় টাকা!!!
লাশটার অপঘাতে মৃত্যু হয়েছিল-
আজ তার দাফন কাফন সম্পন্ন করা হল!!

