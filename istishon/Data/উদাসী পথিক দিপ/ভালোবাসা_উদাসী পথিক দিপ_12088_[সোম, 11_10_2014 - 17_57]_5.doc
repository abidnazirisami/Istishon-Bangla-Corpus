ভালোবাসা


"হাতটা কাঁপছে কেন এতো? কিছুতেই মন তার লাগাম আমার নিজের হাতে রাখতে দিচ্ছে না। মুঠোফোনের স্পর্শকাতর পর্দার লিখাগুলো যেন ক্রমাগত উপহাস করে চলেছে। আজ থেকে আমার চাকরিটা নেই। মানে আমার কাজ নেই। আজ ১০ বছর ধরে যে কাজে আমি আমার সর্বস্ব লাগিয়ে দিয়েছি, আমার সময়,মেধা সব কিছু লুটিয়ে দিয়েছি। শুধু কলমের এক খোঁচায়........ নাহ, ভুল বললাম। এখন তো আর কলম নেই। শুধু স্পর্শের মাধ্যমে এক নিমিষে জানিয়ে দিলো সেই কাজে আমার আর প্রয়োজন নেই। সেখানে আমি আজ অপাংক্তেয়। আচ্ছা যেদিন রূপাকে আমি সিদ্ধান্ত জানিয়েছিলাম আমার কাছে কাজ তার থেকে বড়, সেদিন কি এমনি কষ্ট লেগেছিল ওর? হয়তো আরো বেশি কেঁপেছিল ওর শরীর। অথচ সেদিন নিষ্ঠুরের মত ওর হাত ছাড়িয়ে নিয়েছিলাম আমি আমার হাত থেকে। কি করেছি আমি এসব। সকাল থেকে এসে পার্কের এক কোনায় একটি বেঞ্চে বসে আছি। এখন বসন্ত কাল। অথচ আমার মনে আজ বসন্তের কোন আবেগ নেই। রূপা থাকলে হয়তো এমন দিনে আমার হাত ওর হাতে গুজে নিয়ে মুখে একটা মৃদু হাসি নিয়ে অন্য দিকে তাকিয়ে বসে থাকতো। কি যে পাগলী ছিল মেয়েটা। একদিনের কথা মনে পরে, অফিসে ছিলাম। হটাৎ তার ফোন, কি না আমার আসতেই হবে তার সাথে দেখা করতে।তা সে যত কাজেই আমি ব্যাস্ত থাকি না কেন। নইলে সে আর আমার সাথে কথা বলবে না, একা একা আমি যা করতে দিবো না তাই করবে ইত্যাদি কত কথা তার। ছুটেছিলাম সেদিন, ওর সাথে দেখা করতে। গিয়ে অবাক হয়েছিলাম। মেয়ে তার চারপাশে এক গুচ্ছ ফুলের মত শিশুদের বসিয়ে নিয়ে গল্প করছে। অবশ্য অন্য সব নাকউঁচু ওপরতলার সাহেবদের মত আমিও ওদের ফুলশিশু হিসেবে দেখিনি সেদিন, দেখেছিলাম শুধুই পথের ধারে ঘুড়ে বেড়ানো নোংরা কিছু অস্পৃশ্য বাচ্চা রূপে। তাই সেদিন আমি রূপার মুখে যে স্বর্গীয় হাসি ছিল তা উপভোগ করিনি। বরং আমার কন্ঠে উপহাস ছিল, ছিল অবজ্ঞা। সেদিন ও তবুও হাসিটা মলিন করেনি। আজ মনে হয়, ইস যদি সেদিন আমার মনে থাকতো শুধু আমাদের প্রথম দেখা হওয়ার দিনটাকে অন্যরকম করতে মেয়েটার এই আয়োজন ছিল, শুধু একটু অন্যভাবে একটা সম্পর্ক বানাতে ওর প্রয়াস ছিল। হয়তো আজ আমার এই দিনে আমার ক্লান্তপ্রায় মাথাটা রাখার জন্য একটি কাঁধ আমার পাশে থাকতো। কে জানে হয়তো আমার শক্তি, সাহস সেদিন ই শেষ হয়ে গিয়েছিলো যেদিন তুমি আমার থেকে দূরে চলে গিয়েছিলে, নাহ, যেদিন আমি তোমাকে আমার থেকে দূরে সরিয়ে দিয়েছিলাম। আজ আমি একা একা কত বাচ্চাদের সাথে সময় কাটাই। ওদের সাথে গল্প করি, ওদের সাথে হাসি। কিন্তু হটাৎ করে মনে হয় আমার পাশে কার যেনো একটি ছায়া আমার দিকে ফিরে ব্যাঙ্গের হাসি হেসে যায়। আচ্ছা, সময় কি সত্যি শেষ হয়ে গিয়েছে? আমার রূপা কি আমাকে পুরো ভুলে গিয়েছে? আমি যদি ওর সামনে হাটু গেড়ে বসে করজোড়ে ক্ষমা চাই, ও কি ক্ষমা করবে না আমায়? ও তো আমাকে ভালোবাসতো। আজ কি ও আমাকে ফিরিয়ে দেবে? ভালবাসা, স্নেহ, মমতা, আশ্রয়- দেবেনা ও আমাকে?"
এতটুকু পড়েই কনস্টেবল মফিদের মুখে হাসিটা ব্যাঙ্গের রূপ নিলো। আজ সকাল সকাল থানায় একটা বেওয়ারিশ লাশ নিয়ে তোলপাড় হয়ে যাচ্ছে। এক্সিডেন্টের মড়া, তারপর আবার সাথে কোন পরিচয়পত্রও নেই। সবাই যখন ভাবছে কি করা যায় লাশটা নিয়ে, তখনি ও খুঁজে পেয়েছিলো কাগজটা লাশের পকেটে। মফিদ ভেবেছিল হয়তো কোন গুরুত্তপূর্ন তথ্য পাবে কাগজ থেকে। এখন তো দেখছে এই লোকের মরাটাই ভাল ছিল। যে লোক তার ভালবাসার খোঁজ রাখে না, মফিদ তাকে বেওয়ারিশ ই ভাবে। কাগজটাতে আগুন ধড়িয়ে মফিদ তা দিয়ে একটা সিগ্রেট ধরায়। ওর স্ত্রী যদিও ওকে ছেড়ে দিতে বলেছে, কিন্তু এই জিনিস কি একেবারে ছাড়া যায়। কি ভেবে মফিদ ফোন দেয় স্ত্রী কে। আজ ওদের দেখা হওয়ার প্রথম দিন। এই দিনগুলো ও ভুলতে চায়না। মুঠোফোনের ওপাশে একটি মায়াময় কণ্ঠ শোনা যায়। চোখে ভালবাসার ছায়া নিয়ে মফিদ ডাকে, “হ্যালো, রূপা। কেমন আছ জলপরি?”


