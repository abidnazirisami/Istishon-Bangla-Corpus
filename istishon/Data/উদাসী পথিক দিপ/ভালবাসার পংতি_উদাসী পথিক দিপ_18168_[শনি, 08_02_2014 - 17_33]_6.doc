ভালবাসার পংতি


ভেবেছিলাম তোমাকে নিয়ে একটি কবিতা লিখব। কিংবা নিদেনপক্ষে একটি গল্প।
কাব্যের ফল্গুধারা বইবে তোমার আর আমার চারপাশে।
কবিতার প্রতিটি পংক্তি দিয়ে বর্ননা করব তোমার রূপ, রস আর গন্ধ;
তোমাকে ভালবাসব আমি কবিতার মত করে, বাঁধবো ছন্দ আর তালের মায়াজালে।
ভেবেছিলাম কবিতায় আমি তোমাকে কাঁদাব, হাসাবো;
আর? আর কবিতায় বলবো তোমার চুলের গন্ধে আমি কেমন মাতাল হই।
হয়ত তোমার ঠোটে আমার এঁকে দেওয়া প্রথম সেই চুম্বনের গল্পও আমি কবিতাতেই করতে চেয়েছিলাম।
কিন্তু আমার করা হয়নি তার কিছুই। আমার আজো তোমাকে বলা হয়নি আকাশরঙা সেই জামাতে তোমাকে আমার আকাশের পরিদের মত মনে হচ্ছিল।
কিংবা সেই রক্তরঙ্গা সালোয়ার; যেটি আজো আমার মনে জ্বালিয়ে দেয় অদম্য কামাগ্নি।
বলা হয়নি তোমার সেই কালো শাড়িটির কথা, যা দেখে আমিও চেয়েছিলাম লতার মত তোমার শরীরের ভাঁজে ভাঁজে জড়িয়ে থাকতে।
আজ যখন তুমি অভিমানে মুখ ভার কর, আমার খুব ইচ্ছা করে তোমার ফোলা গালদুটো ধরে একটু টিপে দেই।
বলি “পাগলি মেয়ে, কেন এতো অভিমান তোমার? ভালই যদি বাস, তবে কি এতো অভিমান সাজে?”
সত্যি বলছি, একদিন সব ইচ্ছা পূরণ করব; তোমার আমার আমাদের।
আজ মুক্তির দিনে। 

