নস্টালজিয়া


 Only 80's and 90's kids can understand this...! এই শিরোনামের একটি ভিডিও গতকাল আমার ভাই, বাঁধন দা শেয়ার করেছিলো ফেসবুকে। আমি পুরোটা সত্যি বলতে দেখিও নি। তবু আমিও শেয়ার করেছিলাম। আজ অফিস থেকে এসে কি মনে হওয়ায় ফেসবুক খুলে দেখতে বসে গেলাম। মনে হয় ৩মিনিটের চলচিত্র (ভিডিওর বাংলা মনে হয় চলচিত্রই হবে)। কিন্তু নস্টালজিয়ায় আক্রান্ত করতে ৩ মিনিটই অনেক ছিল। গত অনেকদিন ধরে আমার অদ্ভুত সেই শৈশবের কথা মনে পরছিলো। আর তার ধিকি ধিকি আগুনে ঘি ঢালার মতই হল। সত্যিই তো, ঐ সময়টা ছিল পুরো অন্যরকম। নতুন বই স্কুল থেকে এনে পুরনো ক্যালেন্ডার কিংবা মলাটের কাগজ (আমাদের বাড়ির ওদিকে তাই বলত) দিয়ে মুড়ানোর কত চেষ্টা। বইকে শেলাই করতে হবে, মলাটে পিন আপ করে দিতে হবে। বাবা রাতের বেলা দোকান থেকে ফিরে আমাদের চার ভাই বোনের বই সাজিয়ে দিত। কখনও দোকানে বসেই করে দিত। ভাই বোনের মাঝে আমিই মনে হয় বই পড়া, তা সে গল্প বা আউটনলেজের (আমার বাবা-মা বলত) হোক কিংবা স্কুলের পড়ার বই হোক; তাই ছিল আমার জগৎ। পড়ার বইএর ফাকে লুকিয়ে, দুপুরের ঘুম বাদ দিয়ে, রাতের বেলা কাথার নিচে শুয়ে, কিংবা বিকেল বেলা উদাসী আকাশের নিচে বাসার পেছনে কোন একটা বড় গাছের গায়ে হেলান দিয়ে বই পড়া চলত। আমি মফস্বল শহরে বড় হওয়া একজন মানুষ। আমার ছোট্ট শহরটাতে বিদেশি লেখক তো দূরে থাক, বাঙালি লেখকদের বই ই পাওয়া যেত কালেভদ্রে বলা চলে। আমার বই পড়ার শুরু মনে আছে এখনও মাসুদ রানা আর শরতচন্দ্রের পথের দাবী দিয়ে। তখন বয়স মাত্র ছয়। স্কুলে ভর্তি হবো। এখনকার যারা আছে এই ইন্টারনেট মুখর যুগের, যারা হয়ত জন্ম নিয়েছে ঐ ৯০ দশকের মাঝামাঝি বা শেষ অংশে তাদের কাছে ব্যাপার নাও মনে হতে পারে। কিন্তু আমার জন্য, আমাদের মফস্বলের মানুষদের জন্য ছিল তা অনেক বড় ব্যাপার। আমার বই পড়া নিয়েই আমার যত স্মৃতি। শারীরিক ভাবে আমি কখনই সবল নই, খেলাধুলায় কোন লুকায়িত কিংবা অজানা পারঙ্গমতাও ছিল না। নেহাত আমাদের বাসাটা ছিল অনেক বড়। বাসার পেছনে খোলা জায়গায় প্রতিবেশি ছোট, বড় ভাই-বন্ধু, স্কুলের বন্ধু রা মিলে হয়ত কালেভদ্রে ক্রিকেট আর শীতের সময় ব্যাডমিন্টন খেলা চলত। তাই আমার যাতে দখল ছিল, বই পড়া, তাতেই ছিল আমার নজর বেশি। মনে পরে বঙ্কিমচন্দ্রের “দূর্গেশনন্দিনী” যখন প্রথম পড়লাম তখন বয়স মাত্র ৮ বছর। বই পড়তাম বলে কিংবা তথাকথিত সহজপাঠ্য বই বেশি পেতাম বলেই কিনা জানিনা, যাই পড়তাম চোখের সামনে ভেসে উঠতো। গল্পের নায়িকা, প্রকারন্তরে গল্পের প্রান তিলোত্তমা দেবি আর জগৎসিংহের নায়কোচিত সাহসিকতা আমার চোখের সামনেই যেন জ্যান্ত প্রানবন্ত হয়ে উঠতো। কিংবা মাসুদ রানা যখন অসম সাহসের সাথে দেশের শত্রুর মোকাবেলায় ব্যাস্ত তখন তার প্রানের বন্ধু সোহেল হতে তো কল্পনায় অন্তত কোন বাধা থাকতো না। এই কথাগুলো বলার কারন, আজকের যারা বই পড়ে, তারা কতটুকু বইএর চরিত্রগুলোকে তাদের নিজেদের একটা সত্ত্বা বলে ভাবে আমি জানি না। হয়তো ভাবে, হয়তো ভাবে না। কি যায় আসে। আমি নিজেই কি এমন বড় মানুষ হয়ে গিয়েছি এই কথা বলার। আমি জানি আমার থেকে ছোট অনেক মানুষ এই ফেসবুকে, এমনকি আমার বন্ধু তালিকাতেই আছে যারা এখনি আমার থেকে অনেক বেশি পড়েছে, আমার থেকে অনেক বেশি জেনেছে তারা, আমার থেকে অনেক বেশি পরিনত, আমার থেকে অনেক বেশি ব্যাখ্যা করতে পারে। কিন্তু বই পড়া আমাকে যা শিখিয়েছে, বলতে গেলে আমার সময়টা আমাকে যা শিখিয়েছে তা হল সময় বদলের সাথে সব কিছু বদলে যেতে পারে। কিন্তু আমি যদি আমার একান্ত নিজের পৃথিবীটাকে কল্পনা করতে পারি, যদি সেই কল্পনা এমন হয় যা একসময় বই এর পাতা থেকে পায়ে পায়ে নেমে ঠিক আমার চোখের সামনে দাঁড়িয়ে আমাকে একটা স্মিত হাসি দিয়ে বলে “ভালো আছ বন্ধু? কেন ভয়, আমিতো পাশেই আছি।” তাহলে হয়তো কোন বদলই খারাপ কিছু না :ধইন্যাপাতা:

