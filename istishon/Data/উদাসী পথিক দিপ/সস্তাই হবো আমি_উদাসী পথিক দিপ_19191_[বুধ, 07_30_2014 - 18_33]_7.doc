সস্তাই হবো আমি


খুব অল্প কিছুতে আনন্দিত হওয়াকে আমি খুব দোষের কিছু মনে করি না। ঠিক আছে অনেকেই এটাকে মনে করতে পারে যে খুব অল্পতে তুমি খুশি হয়েছ তাই তুমি খুব সস্তা মানসিকতার। তাতেও আমার কিছু যায় আসে না। আমি খুব অল্পতে খুশি হই, খুব অল্পতে রাগ করি। আমি আমার প্রিয় মানুষটার মুখের হাসি দেখার জন্য শত সহস্র কাজের থেকেও সময় বের করতে পারি, অনেক রেগে গেলেও শুধু অদ্ভুত কিছু হাসির জন্য, অপলক চোখে চেয়ে থেকে নির্বাক বসে থাকার মাঝেও না বলা কথাগুলোকে চোখের তারায় খেলা করতে দেখে আমি খুশি হতে পারি। আমি খুশি খুঁজে নিতে পারি অন্ধকারে বসে থেকে কোথাও থেকে ভেসে আসা গানের সুরের সাথে লাল-নীল বাতি জ্বলা খেলনা বিক্রিরত বাচাগুলোকে নিজেদেরই ব্যবসার জিনিসপাতির সাথে খেলতে দেখে। অন্ধকার লেকের ওপর ভেসে আসা এক ঝলক বাতাস আর মাথার ওপর ভেসে থাকা এক ফালি চাঁদ আমার মনে যে শান্তি নিয়ে আস্তে পারে তা কেউ আমাকে কে এফ সির ঠান্ডা এসির হাওয়ায় বসিয়ে দিতে পারেনি। যেমন কেউ আমাকে এমনভাবে আনন্দিত করতে পারেনি যতটা আমাকে একজন অপরিচিতা/অপরিচিত করেছে শুধু আমার একটা ছবিকে ভালবেসে কিছু লিখে কিংবা আমার লিখা পড়ে আমাকে আরো লিখতে বলে। এই খুশি খুঁজে পাওয়ায় আমি যদি সস্তা হয়ে থাকি তবে হয়তো এখন এমন সস্তা মানুষেরই বেশি বেশি প্রয়োজন, মানুষকে ভালবাসার জন্য, মানুষকে সহ্য করার জন্য, মানুষের মাঝে আবার মনুষ্যত্বকে জাগিয়ে তোলার জন্য।

