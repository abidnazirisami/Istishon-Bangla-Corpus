স্বপ্নগন্ধা মেয়ে


“মনে কর যেন স্বর্গ বলে কিছু নেই
ছিলনা কোন নরক বলে কিছু;
সকল কাঁটা ভঙ্গ করে, ভাবো, মানুষ বাঁচবে নিজের মত।
ভাবতে কি পারো?
সকল অহংকার, অযাচিত অধিকারভোগ ত্যাগ করে মানুষ গড়েছে একটি সম্প্রদায়?
চোখ বন্ধ করে দেখো, সেই আলোর বন্যায় ধরিত্রী কত উজ্জ্বল।”
আচ্ছা ঐ আলোকবিন্দুগুলো কিসের? কোথা থেকে আসে ওরা, আর হটাৎ করে কোথায়ই বা আবার হারিয়ে যায়? তারা কোনদিন ভেবে বের করতে পারে না। আজ প্রায় ৬ মাস হতে চললো একই স্বপ্ন প্রায় প্রতিদিন দেখে যাচ্ছে ও। শুরুতে শুধু আলোকবিন্দুগুলোর ওড়াউড়ি দেখতো। গত মাসের শেষের দিকে এসে স্বপ্ন তার পরিধি বাড়াতে লাগলো। তারার যে খুব খারাপ লাগে তা নয়। যখন ঘুমানোর পর পরই স্বপ্নের শুরু হয়, তার মনে এখন কেমন যেন শান্তির একটা বাতাস বইতে শুরু করে। স্বপ্নতে যখন বিন্দু বিন্দু আলো কখনো ওকে পথ দেখিয়ে নিয়ে চলে, সামনের দিকে এগিয়ে যায়। এক অজানাকে জানার বাসনা বুকে নিয়ে তারা দুরুদুরু বুকে আলোদের পিছু নেয়। কখনো সে বিশাল কোন প্রান্তরে এসে হাজির হয়। সেসময়টা ওর ভালই লাগে। প্রান্তরের বিশালতা ওকে ভাবালুতায় আক্রান্ত করে। ভাবে যদি সত্যি কখনো এমন খোলা আকাশের নিচে ও কিছু সময় একান্ত নিজের করে কাটাতে পারতো।
আজ ও যখন ঘুমাতে আসে, তখন কানে লাগানো হেডফোনে কি একটা গান বাজছিল। তারা দেখেছে, স্বপ্নের জগতে সে ঢুকে গেলে একটু আগেই কি করছিল তার কণামাত্র অবশিষ্ঠ থাকে না সেই স্বপ্নে। কিন্তু আজ সুরটা মাথায় ঘুরছে বলে অবাক হল। আরও বেশি অবাক লাগলো নিজের স্বপ্নে ও ভাবতে পারছে বলে। ছোটবেলা থেকেই ভীষণ নিজের ভেতর ডুবে থাকা মেয়ে সে। নিজেকে লুকিয়ে রাখার ফলে খুব বেশি বন্ধু নেই ওর জীবনে। তা নিয়ে অবশ্য ওর আক্ষেপ ও নেই। ছোট থাকতে যখনই খুব একা লাগতো ওর কোথাও কোন আয়না বা কাচ খুঁজে বের করে তার সামনে বসে যেত, আর তার সাথে চলতো নিজের সাথেই নিজের কথা, লুকোচুরি খেলা। আজো যখন চারপাশে অনেক মানুষের ভিড়ে ওর নিজেকে একা মনে হয়, খুব অসহায় লাগে; খুব সন্তর্পনে হাতব্যাগ থেকে কাঠের ফ্রেমে আটক ছোট আয়নাটা বের করে চোখের সজ্জা ঠিক করার ছুতোয় নিজের সাথে একটু কথা বলে নেয় ও। অবশ্য মনে মনেই চলে ওর সব কথা। তারার মনের কথা আজ পর্যন্ত কি কেউ জেনেছে আসলে? এমনকি ওর শরীরের প্রতিটি রোমকূপের রহস্য ও উন্মোচিত করেছে যার কাছে, সেও কি কখনো পুরোপুরি চিনেছে তারাকে?
© অভিজিত_দীপ
০১।০১।২০১৫ (দুপুর ১২ টা)

