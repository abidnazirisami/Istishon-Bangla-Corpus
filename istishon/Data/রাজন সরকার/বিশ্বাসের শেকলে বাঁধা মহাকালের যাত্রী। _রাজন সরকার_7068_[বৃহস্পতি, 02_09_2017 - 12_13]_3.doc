বিশ্বাসের শেকলে বাঁধা মহাকালের যাত্রী। 


জীবনটা যেন এক চমৎকার অভিযান অন্ধকার বন্ধুর দুর্গম পথে আমরা একটু একটু করে পথ খুঁজে খুঁজে চলছি। এ অন্তহীন পথচলায় আমাদের গন্তব্য কোথায় জানিনা, কি তার উদ্দেশ্য জানিনা, আমরা শুধু জানি আমাদের যেতে হবে আরো অনেক পথ। এক ধাবমান মহাকাল যেন তার সাথে আমাদেরও দ্রুত ছুটে নিয়ে চলেছে, আমরা সেই মহাগতিময় সময়ের সাথে হাওয়ায় ভাসা খড় কুটোর মত অবিরাম ছুটে চলেছি। 
সময়ের কোন এক শুভক্ষণে সাগরের জলে এককোষী একজীব প্রাণ পেয়েছিল তারপর তার কত রঙে রুপে আর কত ভাগে নিজেকে টিকিয়ে রাখার কত প্রচেষ্টা। মিলিয়ন বিলিয়ন বছর কেটে গেল, কতক তার হারিয়ে গেল তাদের নাম নিশানার কিছুই আর অবশিষ্ট রইল না। এই পথে যেতে যেতেই আরো কত শত প্রজাতির প্রাণ আসবে, কত শত হারিয়ে যাবে, আমরা তা জানিনা। পৃথিবীর এই অজস্র প্রাণের মাঝে শুধু মাত্র মানুষেরই মহাকাশ জয়ের সম্ভাবনা রয়েছে। এই একটি মাত্র ক্ষমতাই মানুষ অন্য জীব থেকে আলাদা, মনুষ্য প্রজাতি মহাবিশ্বে টিকে থাকার মত সম্ভাবনাময়। আর মানুষ যদি বাঁচে তাহলে তার প্রতিবেশী শত্রু মিত্র সবায়কে নিয়েই বাঁচবে। সে কাউকেই ছেড়ে যেতে চাইবেনা। জানালার পাশের ঝিঁঝিঁ পোকা, রঙিন ডানাওয়ালা প্রজাপতি, ইঁদুর, বিড়াল, গাছপালা, লতাগুল্ম সবই। এমনকি হাঁচি কাশি সর্দীর জীবাণু গুলোও পর্যন্ত মানুষের সঙ্গী হবে। তারাও উড়ে যাবে এই পৃথিবী থেকে মহাবিশ্বের অন্য কোন গন্তব্যে, যাবেই।
অথচ মানুষের দৃষ্টিগোচরের মধ্যে মহাবিশ্বের কোথাও কোন একচিলতে জায়গা নেই যা পৃথিবীর মত মানুষের প্রাণের উপযোগী। সবই জলহীন, বায়ুহীন রুক্ষ ধূসর মরু কংকরময় নিষ্প্রাণ। তবু মানুষের অক্লান্ত পরিশ্রম, মহাবিশ্বে টিকে থাকবার প্রাণপণ বিরামহীন প্রচেষ্টা। অবিরত ছুটে চলা, আর নিরন্তর সংগ্রাম করেই বেঁচে থাকা। হয়তো এমন প্রাণপণ চেষ্টায় মানুষ এই মহাবিশ্বের আর কোথাও তার ঠাঁই নিশ্চয় গড়ে নিবে।
সেই চতুষ্পদ জানোয়ারের কাছাকাছি অবস্থায় আমরা হোমো স্যাপিয়েন্সরা আমাদের নিকটতম প্রজাতিদের হটিয়ে দিয়ে টিকে রয়েছি। তারপর ভাষার ব্যবহার, হাতিয়ারের ব্যবহার, আগুনের ব্যবহার। যাযাবর জীবন থেকে ঠাঁই গেড়ে বসা, গুহা থেকে বাসস্থান গড়তে শেখা, নেংটা থেকে পোষাকের উদ্ভাবন, কৃষিকাজ শেখা, বর্ণের উদ্ভাবন, নগর বন্দর গড়ে ওঠা। কত শত নগর বন্দর ধ্বংস হয়ে যাওয়ার ইতিহাস! সেসব ভাঙা, চাপাপড়া জনপদে মাথার খুলি, হাড়ের টুকরো, ব্যবহৃত কাঠ, পাথরের নানান যন্ত্রপাতি, ভাঙা হাড়ীর খোলা কখনো বা গুহা মানবের এঁকে যাওয়া কোন চিত্র সাক্ষ্য দিয়ে চলেছে সেসব দিনের মানুষের জীবন চরিত, বলে দিচ্ছে না বলা কত কথা!
আজকের দিনের মানুষের হাতে রয়েছে হাজার হাজার বৎসরের সঞ্চিত জ্ঞান, সেইসাথে রয়েছে অত্যাধুনিক যন্ত্র, আজ আমরা খুঁজে দেখতে পারি কি কথা লেখা আছে সে সব আদিম মানুষের স্মৃতি বয়ে নিয়ে আসা হাড়গোড়, কাঠ, পাথর কিংবা ভাঙা হাড়ির খোলায় অথবা আমাদের বংশানুক্রমে বয়ে চলা দেহের ক্রোমোজোমে।
কোন একজন ধূর্ত নির্বোধ বলল আল্লা, ঈশ্বর স্বর্গের মধ্যে আমাদের মাটি দিয়ে গড়িয়েছিল, আর নারীকে গড়িয়েছিল পুরুষের পাঁজরের বাঁকা হাড় দিয়ে। আর তাতে ফুড়ুৎ করে ফুঁ দিয়ে আত্মা প্রবেশ করিয়েছিল। তারপর কোন এক কুক্ষণে টুপ করে ফেলে দিয়েছিল মাটির পৃথিবীতে! তাতেই সব হয়ে গেল! চুকে গেল সব ব্যাখ্যা বিবরণ। এমন আজগুবি গল্পও হাজারটা ধর্মের হাজারটা রয়েছে। আর তা দখল করে রেখেছে প্রায় অর্ধেকটা পৃথিবীর মানুষের মন ও মগজ। এর থেকে যেন কিছুতেই মুক্তি নেই। শৈশবে শেখানো হয়, আর তারপর আস্তে আস্তে তা মানতে বাধ্য করা হয়।
এখন সময় এসেছে শৈশবের রুপকথা গুলো অস্বীকার করার। পৃথিবীর অগ্রণী জাতীরা এসব এখন আদিম নির্বোধের গালগল্প হিসেবেই জানে। তারা অকাতরে মেনে নেয় মানুষের জ্ঞান বিজ্ঞানের কঠিন সত্য গুলো। আমাদেরও জানতে হবে, মানতে হবে। নির্মম সত্য হল কোথাও কেউ নেই। কেউ দূর থেকে আমাদের নিয়ন্ত্রণ করছেনা। কেউ আমাদের পাশে নেই, উদ্বেল হওয়া উচ্ছল সুখে, কিংবা প্রিয়হারা বুক ভাঙা দুঃখের হাহাকারে। আমরা সম্পূর্ণই একা! এই বিরাট প্রকৃতির খুবই ক্ষুদ্রাতিক্ষুদ্র তুচ্ছ একটা অংশ মাত্র। অনন্ত সময়ের মধ্যে খুবই তুচ্ছাতিতুচ্ছ এক সময়ের জন্য জ্বলে উঠেছিলাম মাত্র, এ ছাড়া জীবনের আর কোন অর্থ নেই, কোন হিসেব নেই, নেই কোন লেনাদেনাও।যেদিন চলে যাব সেদিন সবই চুকে যাবে। মৃত্যুর চেয়ে আর বড় কিছু নেই, তুমি, আমি, মহা প্রতাপশালি কোন প্রেসিডেন্ট, প্রধানমন্ত্রী, পথের ধারের নেড়ি কুত্তা, হিটলার, তৈমুর লং, আলেকজান্ডার দি গ্রেট, ঈসা, মুসা, মোহাম্মদ মৃত্যু সবায়কে সমান করে দিয়ে যায়।
তেমনি মহাসত্য লেখা নেই একক কোন মহাগ্রন্থে। কোরান, পুরাণ, বাইবেল, ত্রিপিটক সবই ধূর্তদের বিরাট একেকটা ভাঁওতাবাজি। মানুন বা না মানুন সত্যের মাপকাঠিতে এক কানাকড়িও মূল্য নেই ওগুলোর। একাল পরকাল আর লোভ ভয় মিশিয়ে বুড়ো শিশুদের এক মস্ত রুপকথার গল্প মাত্র। সুললিত সুর দিয়ে শ্রুতিমধুর করে পড়লেও কোন সুন্দর জীবন বিধান লেখা নেই ওতে। সবই আদিম থেকে মধ্যযুগীয় আবর্জনা। বিজ্ঞানের পথ ধরে মানুষের অক্লান্ত পরিশ্রম, চেষ্টার ফলেই একদিন মানুষ পথ খুঁজে পাবে, দেখতে পাবে মহাবিশ্বে টিকে থাকবার আশা জাগানিয়া কোন সম্ভাবনা।
১৮ই জানুয়ারি ২০১৭ তারিখে লেখা

