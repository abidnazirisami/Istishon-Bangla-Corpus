‬‬ভাঙ্গনকালের স্বপ্নগুলো‬


 এসো আরেকটিবার হাত ধরাধরি করে
ভাঙ্গন খেলি।
অসহনীয়তার সীমা পেরিয়ে ছুটে চলে যাই চলো
এই পিচ উঠে যাওয়া পথের মাঝ দিয়ে
ছিলে যাওয়া পদতলের
ফেলে যাওয়া রক্তচিহ্ন রেখে।
অজানা আকর্ষণ ডাক দিয়ে যাক রেলের ধারে
বোতলকুড়ানো বাচ্চা মেয়েটির সুখস্বপ্ন হয়ে
লোকাল ট্রেনের হাতলে ঝুলে থাক
ইচ্ছেগুলো।
দুরাশার ঝাঁপি ছুঁড়ে ফেলে চলো আরেকবার
আমরা ভাঙ্গন খেলি ধরার বুকে।
ফুতপাতে আঁকা থাক ভালবাসার নকশা।
ভাঙ্গনের মাঝে চল হৃদয় সঁপে দিয়ে
দোদুল্যমান হয়ে থাকি কোটি আলোকবর্ষকাল।
শুকতারাটি কি আজ শোকে পাথর হয়ে গেছে?
চলো একবার ডাস্টবিনে কিছু ময়লা ঘেঁটে
সুখ বের করি।
চন্দ্রালোকে বাসরের মাঝে ভাঙ্গনকাল নিয়ে
কাব্য রচি। আমাদের ভাঙ্গনকাল বেঁচে থাক
আমাদেরই বেঁচে থাকার স্বার্থে।
রাজপথ কেপে উঠুক
ভাঙ্গনকালে।
আমাদের ভাঙ্গনখেলায়......

