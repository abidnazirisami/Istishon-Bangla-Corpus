বউরে কি খাওয়াবেন চিন্তা করে বিয়ে করতে পারতেছেন না_ এই পোস্ট পড়েন।


আমার মা- তোমার যেদিন ছেলে-মেয়ে হবে, সেদিন বুঝবা সন্তান পালা কত কষ্ট! আমি সেদিনের অপেক্ষায় আছি, দেখব তখন তুমি কি কর!
আমি- আচ্ছা তাহলে বিয়া করায়া দাও, তাইলেই তো দেখতে পারবা আমি আমার সন্তান কিভাবে পালি।
আমার মা- খাওয়াবা কি বউরে, বিয়া করতে চাও যে??
এই নিরীহ কথাটা আমরা বিয়ের ব্যাপারে কথা উঠলেই নিজ জানতে অজান্তেই প্রায় সময় বলে ফেলি। কখনো কি আমরা ভেবে দেখছি কতটা পুরুষতান্ত্রিক কথা এটা? একটা মেয়ে কি অবলা প্রাণী যে তাকে খাওয়াতে হবে? তার কি কর্মক্ষমতা নাই? সে কি কাজ করতে পারে না? একটা বিয়ের সংসারে ছেলের কেন শুধু উপার্জন করতে হবে? নাকি ব্যাপারটা এমন, নারীকে উপার্জন করতে দেওয়া হবে না?
হ্যা, ব্যাপারটা তেমনি। এই সমাজে নারীকে উপার্জনের যোগ্যই মনে করা হয় না। ঠিক তাই আমরা শিক্ষিত-অশিক্ষিত সবাই নিজ অজান্তেই বলে ফেলি, "বিয়া করলে বউরে খাওয়ামু কি??"
আমার উত্তর কি ছিল সেটা হয়তো জানতে চাইবেন। আমার উত্তর ছিলঃ "আম্মু, এটা ২০১৬ সাল, এই জমানায় আইসাও যদি একটা মেয়ে বাসায় বইসা থাকে, তা তো হবে না। আমরা দুইজনই টাকা কামাবো একসাথে। আমার কেন একা কামাইতে হবে?" আমি আমার উত্তর নিয়ে অত্যন্ত গর্বিত!
নারী মুক্তির সবচেয়ে বড় বাধা নারীরা নিজেই এটা আশা করি সবাই মানবে। একজন স্বামী যখন তার স্ত্রী পেটায়, তখন স্ত্রী নিজেই আমতা আমতা করে বলে, "দোষ করছি, মাইর খাইছি"। আমার আত্মীয়স্বজনদের মধ্যেই দেখেছি এটা বলতে। বাংলাদেশে শিক্ষিত মেয়েরা পর্যন্ত প্রেম করে বয়সে বড় ছেলের সাথে যেন ছেলে সেটেলড হতে পারে এবং তাকে বিয়ে করতে পারে। কেন? তার কি জীবনে কোন লক্ষ্য নাই? তার কেন সেটেল্ড ছেলে দরকার? সে কি পারে না ক্যারিয়ার একসাথে শুরু করতে? সে নিজে পারে না সেটেল্ড হতে? হ্যা, একই বয়সের বা আনসেটেল্ড ছেলে বাবা-মা মেনে নিবে না অনেকেই বলে। আবারো বলি, এটা ২০১৬ সাল, এই যুগে এসে কেউ অন্তত জোর করে কাউকে বিয়ে দিতে বা বিয়ে করা থেকে থামাতে পারে না! আর কোন মেয়ে যদি স্বনির্ভর হয়, তাকে তো জোর পূর্বক কিছু করানোর কথা তো প্রশ্নই আসে না!

পাকিস্তানী এক ইউটিউবারের ফেসবুক পেজে এই ছবিটিতে ৬৭ হাজার লাইক। আপাতদৃষ্টিতে খুব নিরীহ এবং জ্ঞানসুলভ একটা কথা মনে হচ্ছে। এখানে একটা মেয়েকে উদ্দেশ্য করে বলা হচ্ছে, "তুমি একজন সম্মানিত পুরুষের কন্যা এবং একজন সম্মানিত পুরুষের ভবিষ্যৎ স্ত্রী। যুবকদের লালসায় বোকা হয়ে যেও না, নিজের মুল্য বুঝতে শিখো।" ছবিটা আমি দেখি নাই আগে। সেদিন একটা গ্রুপে একজন মেয়ে এই ছবিটা পোস্ট করল। অবাক হয়ে দেখলাম তার পোস্ট করার সাথে সাথে ছেলে মেয়েরা একসাথে জি হুজুর জি হুজুর করছে। সেখানে আমি গিয়ে পোস্টদাতাকে বললাম একজন মেয়ের পরিচয় তার বাবা বা স্বামী দিয়ে কেন হবে? তার নিজ পরিচয় নেই? এখানে বুঝানো হচ্ছে কোন মেয়ে যদি খারাপ কাজ করে, তার নিজের চেয়ে তার বাবা বা স্বামীর মান ইজ্জত হানী হবে। তার মানে এটাই দাঁড়ায় যে একটা মেয়ের নিজেস্বত্ব বলতে কিছু নেই! প্রথম উত্তরে শুনলাম আমি একজন ননসেন্স। পরেরবার ব্লক খেয়ে গেলাম। যতটা না রাগ হচ্ছিল, তার চেয়ে বেশি স্পিকার হয়ে গেছিলাম। সে বুঝতে পেরেছিল আমার যুক্তি ঠিক, তাই ঠাস করে ব্লক করে দিল। কাউকে জোর করে তো আর নারীবাদী বানানো যায় না, সে নারী হোক আর পুরুষ!
উপরের কথাগুলো যা লেখলাম, একটাও নতুন কিছু না। এরকম কথা এর আগে হাজারবার শুনেছেন ও পড়েছেন, এবং পড়বেন। কিন্তু তারপরও কেউ বিয়ের কথা জিজ্ঞেস করলে প্রথমেই বলবেন, "খাওয়ামু কি?"
শেষ করার আগে শুধু একটা কথা বলি। আমি এখন ক্যানাডায় থাকি। এই দেশের প্রধানমন্ত্রীর নাম জাস্টিন ট্রুডো। তো তাকে একবার প্রশ্ন করা হয়েছিল, "আপনি কেন নারীবাদী?" তার উত্তর ছিল, "কারন এটা ২০১৬ সাল!"

