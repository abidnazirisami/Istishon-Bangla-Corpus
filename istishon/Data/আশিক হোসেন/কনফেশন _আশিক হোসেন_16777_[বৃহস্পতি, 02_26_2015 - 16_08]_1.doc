কনফেশন 


যাই- দেখে যাই নির্লিপ্তের মত কত
চেনা প্রতারক সাজে হিতৈষী মহাত্মা
বন্ধুদের আড্ডায়-সভায় হতবাক হতাশায়
বারবার দেখি তাদের প্রস্তাব পায় সমর্থন
যেভাবে নেতারা করে পাশ জনবিরোধী আইন
জনগণের নিজস্ব ভোটে ।
লক্ষ্য করি কিভাবে এসব
স্বার্থের নিপুণ ভৃত্য হয়ে ওঠে হঠাৎ নিঃস্বার্থ
তোষামোদের অব্যর্থ অস্ত্রে।
জানে অনেকেই ভালো করে-
নেমে গেলে পর্দা সার্থপর সহমর্মিতার
বাস্তবতা ক্ষুর নিয়ে এগোলে সন্ত্রাসে
এসকল মহাত্মার চাদরের নিচে দেখা দিবে
নৃশংস অনীহা, উপেক্ষা এবং বিদগ্ধ বিদ্রুপ 
জানে ভালো করেই অনেকে;তবু কেন
প্রকাশ্য সমাজে এরাই সর্বগৃহীত আর পুরস্কৃত ?
সত্যের অদময়ে স্প্রিহা যায় কি দমে মিথ্যা ভাষণে
কিম্বা সত্যের মরুতে জনপ্রিয় ভেজাল পানীয়?
এসব জটিল তত্ত্ব খুড়ে লাভ নেই কোনো জানি
লোভ নেই প্রথাবিরোধী বক্তা হবার;
অন্যদের মত করে আমার কথাও হোক অন্তরে গৃহীত
এ আমিও চাই। চাই হতে
বন্ধুদের আড্ডায় সক্রিয় কেউ; নারীর নিকট
চাই পেতে সব মনোরম মনোযোগ।
নির্লজ্জ মিথ্যুক, নিপুন ফাউল-- হতে রাজি সবি;
কতদিন রাত শাণ দিয়েছি জিহ্বায়
আত্মস্থ করেছি সকল তোষামোদের অভিধান
একাকী নিজের সাথে করেছি মহড়া! রঙ্গমঞ্চে
উপস্থিত আমি বারবার কিছু তালির আশায়;
প্রতিবার তবু সবকিছু ভেঙ্গে পড়ে; কোথা থেকে
অতৃপ্ত আত্মার মত সত্যদেব এসে করে ভর -
উপস্থির সবার কাছেই বলে দেইঃ
পৃথিবীটা গোল, সফলতা অসম্ভব, প্রেম নেই,
অর্থহীন সব অর্থ, ঈশ্বর জোচ্চোর; যতসব
অপ্রিয় ভাষণ।
বন্ধু,প্রিয়তম নারী,সমাজের তুমুল দুয়োধ্বনি
মর্মান্তিক ঘৃণা বুকে নিয়ে ঠাই নিই
নিজের ঘরের এই নিঃসঙ্গ মন্দিরে।
অতঃপর হাতে তুলে নেই কিছু বাতিল পুরাণ
আউরাই শ্লোক,পড়ি ঈশপের গল্প;
একাকী ধূপের তন্দ্রায় আচ্ছন্ন হতে হতে দেখি
সত্যদেব মাথায় আমার দিচ্ছেন পড়িয়ে সেই
যীশুর মুকুট যখন ছিলেন তিনি ক্রুশবিদ্ধ
কিম্বা দেখি
দেখি অপ্সরীরা বিলোচ্ছে মধুর প্রেম
হৃদয়ের একাকী নরকে।
আপাতত এই মিথ্যে নিয়ে আছি বেচে।

