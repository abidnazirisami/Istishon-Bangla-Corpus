স্তন,দলিল,প্রেম, রাষ্ট্র,ধর্ম


 দিনগুলো,মুহূর্তগুলো আগের মত নেই
হরমোনের চক্রান্তে বেড়ে ওঠা তোমার বক্ষের
দুর্ভেদ্য মালভূমি ভেদ করে যেতে পারি না আর
তোমার স্তনের নিচে,হৃদয়ের ধিক ধিক শুনতে।
তুমিও আগের মত নেই;তুমিও যথাসচেষ্ট রাখো লুকিয়ে
তোমার হৃদয় উপর্যুপুরি সুতার জঞ্জাল দিয়ে
তোমার হৃদয় আজ তোমার স্ফীত মাংসের আড়ালে
ভন্ড সুতার ধাঁধার গভীরে লুকানো কোন টপ সিক্রেট
সরকারী দলিল।এই দলিলে আমার অধিকার ছিল।
কিন্তু আমিও এখন হয়ে গেছি রাষ্ট্রের অন্যান্য সাধারনের মত
যাকে সন্তুষ্ট থাকতে হয় সরকারের মিথ্যা প্রেস রিলিস শুনে।
এক্ষেত্রে তোমার ঠোঁট থেকে উচ্চারিত "তোমাকে ভালোবাসি"
কথাটি শুনে।
মাঝে মাঝে নিপুণ হ্যাকারের মত স্তনের ফায়ারওয়াল ভেদ করে
তোমার হৃদয় যে দেখে এসেছি এটা সত্য।জেনে গেছি ভালো করেই
ঐ দলিলে আমার নাম অনেক নিচে পড়ে আছে।আমি হয়ে আছি
সরকারের ব্যর্থ কোন প্রকল্পের মত অবহেলায়।
তবুও কি মানুষ প্রতারক রাষ্ট্রের বিরুদ্ধে করতে পারে কিছু?
কিছু কি করে আদৌ? যদি করে জুটে ভাগ্যে শুধু হয়রানি।
তাই আমিও সকালে অফিসে যাই আর বাসায় ফিরি হাসিমুখে
আর গিলি সরকার যা গিলতে বলে।আর বিশ্বাস করি তুমি
যা বিশ্বাস করতে বলো।বিশ্বাস করি তোমার স্তনে মাথা দিলে
যে আবেগহীন শুন্যতার ধ্বনি শুনি তা আসলে কিশোর কুমারের গান।
বিশ্বাস করি তোমার বুকের বামপাশে যে হৃদয় আছে তাতে আছে আমার নাম।
বিশ্বাস করি তোমার প্রতারনা আসলে এক প্রকারের দুর্বোধ্য ভালোবাসা।
বিশ্বাস করতে হয়। মাঝে মাঝে প্রেমিকদের ধর্মান্ধ হতে হয়।

