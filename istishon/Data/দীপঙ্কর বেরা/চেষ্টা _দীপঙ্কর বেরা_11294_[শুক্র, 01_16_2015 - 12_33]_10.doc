চেষ্টা 



তাপস যে পড়াশুনায় খারাপ ছিল তা নয় । খুব পড়ত । জোরে জোরে । সকাল সন্ধ্যে । কিন্তু কেন জানি না কিছুতেই মনে রাখতে পারত না । স্যার জিজ্ঞেস করলে পুরো বলতে পারত না , আমতা আমতা করে বলত । পরীক্ষায় পারত তবে খুব ভাল না । কিন্তু চেষ্টার কোন ত্রুটি করে নি ।
বললাম - আস্তে আস্তে পড় , ঘুরে ঘুরে পড় বা লিখে লিখে পড় । তাও করল । সেই একই । দু বেলা টিউশনও পড়ে । খুব ভাল হচ্ছেই না । তবে খারাপ বলা যাবেই না ?
বললাম - রেজাল্ট তো ঠিকই আছে । ভাবনা কি ?
ওর বাবা বলল - এখন তো সবাই ৯০ এর উপরে পাচ্ছে । পিছিয়ে পড়লে হবে ?
এ ভাবে মধ্যম পাশটাশ করার পর তাপস কাজের চেষ্টা করতে লাগল । আমি ভাল কাজ পেয়ে অনেকটা দূরে চলে আসি ।
মাঝে মাঝেই দেখা হয় । আরো পড়ছে ও ।
বছর পাঁচ সাতের মধ্যে সেই চেষ্টা স্কুলে শিক্ষকের পদ জুটিয়ে দিল ।
এবার আমাদের সবার দেখার ইচ্ছে তাপস কিভাবে ছাত্রদের পড়াশুনার পদ্ধতি শেখায় ।
সে চেষ্টায়ও তাপস বেশ সফল বলা যেতেই পারে ।
-০-০০-০-

