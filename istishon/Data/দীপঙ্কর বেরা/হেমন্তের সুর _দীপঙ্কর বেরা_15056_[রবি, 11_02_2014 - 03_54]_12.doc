হেমন্তের সুর 


সমস্ত পার্বণ শেষ করে হাত গুটিয়ে বসে থাকে
কুয়াশার মুখ হয়ে ,
ধানক্ষেতের আনাচে কানাচে দোলা লাগিয়ে
পরখ করে নেয় আগামীর আশ্বাস ভান্ডার ;
ইঁদুরের দাপাদাপি অজানা ডানায় শঙ্খচিল
ধান ছড়ানো শিশুর হাত খসে পড়ার শিহরণে পর্ণমোচী
ঢলে পড়া রোদে কৃষকের কাস্তে
আলগোছে টেনে নেওয়া ভোরের ক্যাঁথা
আর পেঁজা তুলোর মেঘের পাঞ্জায় ধুলো মলিন
রুক্ষ বায়ু জলের টানাপোড়েন
গাঁয়ের বধুর ঘোমটার আঁচলে কুড়ানো প্রত্যয়
বাদাবনের আগাছাদের করুন নিঃশ্বাসে
ঢেকে যায় হেমন্তের নবান্ন ঘ্রাণ ।
শুকনো মুখের বিকেল অনবরত উদাস জাড়ের খোঁজ করে
শিশিরের দিশা বদল ঘাসের বিমর্ষ সকাল
ডিঙা বেয়ে পাল ছেঁড়া বালক নোঙর করে
বিভ্রম দিনের পৃথিবী পরিক্রমায় ।
-০-০-০- 

