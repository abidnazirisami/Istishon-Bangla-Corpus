ভাল থেকো 


গল্পের অবতারনা করে মুখ থুবড়ে পড়ল সারাটা বিকেল । বলল - তা হলে এত কথা বলার দরকার কি ? তুমি তো জানতে আমার রাস্তায় গোলাপ ছিল না তাই কিছুতেই আমি আনতে পারব না ।
-তা কি করে হয় প্রেম বলেও তো একটা হিসেব আছে ? তার পথে হাঁটবে আর দু দন্ড জিরানোর সুযোগও নেবে আর মলয় বাতাস সোহাগ বৃষ্টি আনবে না তা কি হয় ?
মুখ খুলতেই হল । যে করেই হোক মানিয়ে নিয়ে বাঁচার জীবন পাদ টীকা লিখতে যখন হবে তখন বলল - আমার জীবনী যে এমন । পেটের চিন্তায় কাটিয়ে দিতে হচ্ছে সময়ের হিসেব । কি করে ধীর রাস্তায় গোলাপ দেখে থমকে দাঁড়াব । সব সুযোগ যে হিসেবীদের । আমার চলাটা কেবল বাঁচানো আদ্যান্ত । শান্তির ভিড়ে মুক্তি খুঁজতে তোমার দুয়ারে বার বার আঁচল পেতে দাঁড়াই । কেন তুমি আমাকে নিয়ে খুব খেলতে থাকে । বুকের মধ্যে জং ধরা আশ্বাস জাগিয়ে তুলে কোন এক দূর সীমানার পারে আমাকে দাঁড় করিয়ে দাও । সেখান থেকে আমি তোমাকে বেশ দেখতে পাই , কিন্তু কিছুতেই ধরতে পারি না । বুক ভরে নিশ্বাস নেওয়ার আগেই দিনান্ত বিদ্রুপ শুরু করে ।
একটু রাগ না করে বলল - এত কথা কেন ! আমাকে ধরবে । আমাকেই শান্তির নীড় করে আশ্রয় নেবে তাও কি সহজে পাওয়া যায় । ঠিক পথে ঠিক যাওয়ার তাড়নায় বিভ্রম হয়ো না । ঠিক পাবেই পাবে । পেটের চিন্তার অবকাশে শান্তি আর সুখ শুধু প্রায়ই মুখ তুলে চায় আর নিজের কাছে নিজে স্বর্গ অথবা নরকের জালে জড়িয়ে পড় । অপরকে দোষ দিয়ে কি লাভ । সুর খোঁজ না রাস্তার গোলাপে । তার জন্য বাগান বা ফুলের দোকানে নয় নিজের ঘরের উঠোনে সে ভাত কাপড় নিয়ে দাঁড়িয়ে আছে । তুমি ভাল থেকো ।
এই বলতে বলতে মুখের গ্রাস পেটের মধ্যে আঁকিবুঁকি কাটে । দ্বীপ হয়ে অবকাশ বিচ্ছিন্নে আলোর খোঁজ করতে চাওয়া আমার বোকামি আমাকে খাঁমছে ধরে । বিশেষের সুর ঊঠে সারা তিথি জুড়ে । তার দোলায় আকাশকে ভাসতে আমরাই তো দিগন্ত চিনব । আর খুব কবিতার মত প্রকৃতি গড়ি । মাঠের ঘামে মাঠকে চিনতে শিখে সময় বুনন রচি ।
ভাল থাকার ইতিবৃত্ত হোক রচিত ।
-০-০-০-
-০-০-০-০

