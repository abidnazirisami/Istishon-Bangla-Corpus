ব্লু-অর্থনীতিতে উজ্জল সম্ভাবনাময় বাংলাদেশ 


 ব্লু-অর্থনীতিতে উজ্জল সম্ভাবনায় দেশের তালিকায় বাংলাদেশের অবস্থান অনেক এগিয়ে। ভারত ও মিয়ানমারের সঙ্গে বাংলাদেশের সমুদ্র সীমানা চূড়ান্ত হওয়ায় বাংলাদেশের মোট সমুদ্র সীমানা দাঁড়িয়েছে এক লাখ আঠারো হাজার আট শ’ তেরো বর্গ কিলোমিটারেরও বেশি। এতে করে দেশের অর্থনীতিতে একটি ইতিবাচক প্রভাব পড়ার সুযোগ তৈরি হয়েছে। তাই বিশ্বের অনেক দেশই এখন এই খাতে বিনিয়োগ করতে আগ্রহ প্রকাশ করছে। বিশেষ করে যুক্তরাষ্ট্র ব্লু-অর্থনীতিতে বিনিয়োগে আগ্রহ বেশী এবং আনুষ্ঠানিকভাবেও প্রস্তাব দেয়া হচ্ছে। যুক্তরাষ্ট্রের বিনিয়োগ আকৃষ্টের বিষয়টি গুরুত্বের সঙ্গে নিয়েছে সরকার। শক্তিধর অর্থনীতির এই দেশটির সবচেয়ে বেশি আগ্রহ এদেশের সমুদ্র অর্থনীতি নিয়ে। এছাড়া দেশের বিদ্যুত ও জ্বালানিখাতেও যুক্তরাষ্ট্র বিনিয়োগ বাড়াতে চায়। বাংলাদেশের পক্ষ থেকে রফতানিতে জিএসপি পুনর্বহাল এবং শুল্ক ও কোটামুক্ত বাজার সুবিধার বিষয়ে আলোচনা করতে কার্যসূচী নির্ধারণ করা হচ্ছে। বিদেশী বিনিয়োগ যখন মন্দা তখন এদেশে যুক্তরাষ্ট্রের বিনিয়োগ বেড়েছে। চলতি বছরের জুন পর্যন্ত ২ দশমিক ৮ বিলিয়ন ডলার বিনিয়োগ করেছে, যা গত বছরের চেয়ে অনেক বেশি। এছাড়া জিএসপি পুনর্বহাল ও রফতানিতে শুল্ক এবং কোটামুক্ত বাজার সুবিধা নিশ্চিত করার বিষয়ে বাংলাদেশের পক্ষ থেকে প্রস্তাব করা হচ্ছে। ইতোমধ্যে বাংলাদেশে জ্বালানি ও বিদ্যুত খাত ছাড়াও আরও বেশকিছু খাতে বিনিয়োগের সম্ভাবনা তৈরি হয়েছে। সরকার বিদেশী বিনিয়োগ আকর্ষণে সহজ কর অবকাশ সুবিধা, কম শুল্কে যন্ত্রপাতি আমদানি, বিদেশী বিনিয়োগকারীদের জন্য শতভাগ সমান সুবিধা, বাধাহীন এক্সিট পলিসি, মুনাফা নিজ দেশে নেয়াসহ নানা সুবিধা দেয়া হচ্ছে। এতে দেশের অর্থনীতি সুদৃঢ় হবে।

