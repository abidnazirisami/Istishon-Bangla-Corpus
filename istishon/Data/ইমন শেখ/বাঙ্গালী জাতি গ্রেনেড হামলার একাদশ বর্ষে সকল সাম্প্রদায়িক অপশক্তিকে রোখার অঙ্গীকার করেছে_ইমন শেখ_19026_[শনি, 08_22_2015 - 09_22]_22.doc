বাঙ্গালী জাতি গ্রেনেড হামলার একাদশ বর্ষে সকল সাম্প্রদায়িক অপশক্তিকে রোখার অঙ্গীকার করেছে


শোকাবহ পরিবেশে এবং গ্রেনেড হামলার মূল পরিকল্পনাকারীদের বিচারের দাবির মধ্য দিয়ে ঢাকাসহ সারাদেশে পালিত হয়েছে ভয়াল-রক্তাক্ত ২১ আগস্ট গ্রেনেড হামলার একাদশ বর্ষপূর্তি দিবস। আওয়ামী লীগসহ স্বাধীনতার পক্ষের রাজনৈতিক দল ও সংগঠনের নেতাকর্মীরা শহীদের প্রতি শ্রদ্ধাঞ্জলি নিবেদনের পাশাপাশি সন্ত্রাস-জঙ্গীবাদী সকল সাম্প্রদায়িক অপশক্তির বিরুদ্ধে রুখে দাঁড়ানোর অঙ্গীকার ব্যক্ত করেছেন। আওয়ামী লীগ কেন্দ্রীয় কার্যালয়ের সামনের গ্রেনেড হামলার স্থলে স্থাপিত অস্থায়ী শহীদ স্মৃতিস্তম্ভে পুষ্পস্তবক অর্পণের মাধ্যমে শুরু হয় দিনের কর্মসূচী। কঠোর নিরাপত্তা বলয়ে প্রথমে ওই হামলায় মৃত্যুজাল ছিন্ন করে প্রাণে বেঁচে যাওয়া বর্তমান প্রধানমন্ত্রী শেখ হাসিনা শ্রদ্ধার্ঘ্য নিবেদন করেন। এরপর আওয়ামী লীগ সভানেত্রী হিসেবে দলের কেন্দ্রীয় কার্যনির্বাহী সংসদ, উপদেষ্টা পরিষদ, মন্ত্রিপরিষদ সদস্য ও জাতীয় সংসদ সদস্যেদের সঙ্গে নিয়ে শহীদ স্মৃতিস্তম্ভে শ্রদ্ধা নিবেদন করেন। এ সময় সেখানে এক মিনিট নীরবতা পালন করা হয়। কেন্দ্রীয় ১৪ দলের পক্ষ থেকেও শহীদের প্রতি শ্রদ্ধা জানানো হয়। প্রধানমন্ত্রীর পুষ্পস্তবক অর্পণ শেষে বঙ্গবন্ধুসহ ১৫ আগস্টের নিহত সকল শহীদ, ৩ নবেম্বর কারাগারে নিহত জাতীয় চার নেতা এবং ২১ আগস্টের শহীদের বিদেহী আত্মার মাগফেরাত কামনা করে বিশেষ মোনাজাত করা হয়। 

