ভিসা অন অ্যারাইভালের প্রস্তাব ইরানের


দু’দেশের মধ্যে সহযোগিতার জন্য জ্বালানি ও বস্ত্র সেক্টরে একটি সুবর্ণ সুযোগ সৃষ্টি হয়েছে উল্লেখ করে ঢাকা সফররত ইরানি পররাষ্ট্র মন্ত্রী দুই দেশের কূটনৈতিক এবং সরকারি পাসপোর্টধারীর জন্য ভিসা অন অ্যারাইভাল চালুর প্রস্তাব করেছেন। ইরানি পররাষ্ট্র মন্ত্রী ড. মোহম্মদ জাবাদ জারিফ বুধবার প্রধানমন্ত্রী শেখ হাসিনার সঙ্গে তার তেজগাঁওস্থ কার্যালয়ে সৌজন্য সাক্ষাৎ করেন। এসময় তিনি ওই প্রস্তাব দেন। ভিসা অন অ্যারাইভাল পদ্ধতিতে সংশ্লিষ্ট দেশের বিমানবন্দর থেকে অর্থাৎ সে দেশের মাটিতে পা-রাখার পর ভিসা দেয়ার সুবিধা দেয়া হয়। বৈঠকে দু’দেশের মধ্যে বাণিজ্য, অর্থনৈতিক সহযোগিতা এবং ভিসা ইস্যুসহ পারস্পরিক স্বার্থ-সংশ্লিষ্ট বিভিন্ন বিষয় নিয়ে আলোচনা করা হয়। প্রধানমন্ত্রী এই চুক্তির প্রতি পূর্ণ সমর্থন ব্যক্ত করে এই চুক্তি কার্যকর হওয়া এবং বাংলাদেশসহ আন্তর্জাতিক সম্প্রদায়ের সঙ্গে ইরানের অর্থনৈতিক সহযোগিতার সুযোগ সৃষ্টি হবে বলে দৃঢ় আশা প্রকাশ করেন। মাননীয় প্রধান মন্ত্রী বলেন, ‘ইরান এবং বাংলাদেশের মধ্যে ঐতিহ্যগত সম্পর্ক রয়েছে। যা আগামী দিনগুলোতে আরো বৃদ্ধি পাবে। প্রধানমন্ত্রী বাংলাদেশের জনগণের ধর্মীয় স্বাধীনতার উল্লেখ করে বলেন, ‘এ দেশে প্রতিটি ধর্মের লোকের ধর্ম চর্চার অধিকার রয়েছে এবং কোন প্রকার বাধা ছাড়াই তারা তাদের ধর্ম চর্চা করছে। ইরান ও বাংলাদেশসহ অন্যান্য দেশের মধ্যে অর্থনৈতিক সহযোগিতার ক্ষেত্রে সৃষ্ট বাধা একসময় দূর হয়ে যাবে। ইরানের বর্তমান সরকার বৈশ্বিক অর্থনৈতিক অবরোধে সৃষ্ট সমস্যা নিজ উদ্যোগে সমাধানে আগ্রহী। দু’দেশের মধ্যে সহযোগিতার জন্য জ্বালানি ও যৌথ অর্থনৈতিক কমিশন গঠনের প্রয়োজনীয়তার ওপর গুরুত্বারাপ করেন। ‘দু’দেশের মধ্যে সহযোগিতার জন্য জ্বালানি ও বস্ত্র সেক্টরে একটি সুবর্ণ সুযোগ সৃষ্টি হয়েছে।’ কূটনৈতিক এবং সরকারি পাসপোর্টধারীর জন্য অ্যারাইভাল ভিসা চালু করার প্রস্তাবও দেন তিনি।

