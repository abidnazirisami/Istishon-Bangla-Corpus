১৯৫ কোটি টাকার গৃহীত প্রকল্প । স্বাদ পাবে ছিটমহলবাসী


উন্নয়ন কর্মকাণ্ড পরিচালনায় বিলুপ্ত ছিটমহলগুলো ১৯৫ কোটি টাকার প্রকল্প গ্রহণ করেছে সরকার। এতে করে দীর্ঘ ৬৮ বছর পর বিলুপ্ত ছিটমহলবাসীর ভাগ্যে মিলছে প্রকল্প। বিলুপ্ত ছিটমহলগুলোর জনগণের আর্থ-সামাজিক অবস্থার উন্নয়নের লক্ষ্যে সার্বিক যোগাযোগ ব্যবস্থার উন্নয়নে এ পদক্ষেপ নেওয়া হয়েছে। প্রকল্পের আওতায় উপজেলা, ইউনিয়ন, গ্রাম সড়কসহ ছোট ছোট কালভার্ট নির্মাণ করা হবে। শিক্ষা প্রতিষ্ঠান, মসজিদ, হাট-বাজার, কবরস্থান, কমিউনিটি সেন্টার, খাল, ঘাট, মন্দির ও শ্মশানঘাট নির্মাণ করা হবে। চারটি জেলার ১২টি উপজেলায় প্রকল্পটি বাস্তcবায়িত হবে। পঞ্চগড় জেলার দেবীগঞ্জ, বোদা ও সদর, কুড়িগ্রাম জেলার ফুলবাড়ী, ভুরুঙ্গামারী, চিলমারি, সদর, রাজিবপুর ও রৌমারি উপজেলায় প্রকল্পটি বাস্তবায়ন হবে। গ্রামীণ অবকাঠামো নির্মাণ ও রক্ষণাবেক্ষণ কাজে দরিদ্র জনগোষ্ঠিকে সম্পৃক্ত করার মাধ্যমে স্বল্প ও দীর্ঘমেয়াদী কর্মসংস্থানের সৃষ্টি করাও প্রকল্পের অন্যতম উদ্দেশ্য। এ প্রকল্পটি বাস্তবায়িত হলে পরিবহন ব্যয় কমবে, কৃষি এবং অ-কৃষি পণ্য উৎপাদন ও বাজারজাতকরণের সুবিধাদি বৃদ্ধির পাশাপাশি জীবন-যাত্রার মান উন্নত হবে ছিটমহলবাসীর।

