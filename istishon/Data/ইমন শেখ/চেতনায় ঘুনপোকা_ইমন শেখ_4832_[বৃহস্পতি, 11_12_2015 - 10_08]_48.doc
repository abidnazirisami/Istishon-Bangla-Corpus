চেতনায় ঘুনপোকা


দীর্ঘদিনের অপশাসনে নিকট অতীতে আমরা আমাদের চিরায়ত সাংস্কৃতিক স্বকীয়তা হারিয়ে দেউলিয়া হয়ে যাচ্ছিলাম, যার অনুসঙ্গ হিসেবে আমাদের নৈতিক মূল্যবোধের শিকড়ে কুঠারাঘাত চালিয়ে দেশিয় চলচ্চিত্রে হানা দিয়েছিল অশ্লীলতার সর্বগ্রাসী আগ্রাসন। কিন্তু রাষ্ট্র পরিচালনায় নির্বাচিত গণতান্ত্রিক সরকারের উপস্থিতিতে রাতারাতি সকল অশুভ তৎপরতা থমকে গিয়ে উন্নয়ন অগ্রযাত্রায় ছোঁয়ার বদলে গিয়েছিল ঢাকাই চলচ্চিত্র। স্বস্তির নিঃশ্বাস ফেলেছিল দেশের সকল দর্শক আর সাংস্কৃতিক কর্মী। তবে দেশি-বিদেশি কুচক্রি মহল আবারও তৎপর হয়ে উঠেছে আমাদের সকল ইতিবাচক অর্জনকে ধ্বংস করার অপচেষ্টায়। ‘অশ্লীলতা’ নামক বিষ আবারও ছড়িয়ে পড়ছে ঢাকাই চলচ্চিত্রে। আবহমান কাল থেকে চর্চিত চিরায়ত বাঙালি নৈতিকতাকে বৃদ্ধাঙ্গুলি প্রদর্শন করে খোলামেলা দৃশ্যে অভিনয় করলেই তাকে নায়িকা সাহসী আখ্যায়িত করে আলোচনায় নিয়ে আসার একটা ট্রেন্ড তৈরি হচ্ছে চলচ্চিত্র অঙ্গনে – যার মূল লক্ষ্য নৈতিক অবক্ষয় সৃষ্টির মাধ্যমে সাংস্কৃতিক দেউলিয়াত্বের পথ ধরে সামাজিক বিপর্যয় আনায়ন, যাতে আমাদের সকল ইতিবাচক অর্জন মুখ থুবড়ে পড়ে – এ এক সুদূরপ্রসারী চক্রান্তের নীল নকশা। কুচক্রিদের অপতৎরতার অংশ হিসেবে বিগত কিছুদিন ধরে বিজাতীয় সংস্কৃতির ‘আইটেম গান’-লেবেলে কুরুচিপূর্ণ কথার গান ও অশ্লীল নৃত্যের মধ্যদিয়ে আবারও চলচ্চিত্রে অশ্লীলতার অনুশীলন শুরু হয়েছে। ইদানীং কোন বাণিজ্যিক ছবিই অশ্লীল ধারার আইটেম গান ছাড়া নির্মাণ হচ্ছে না – এ যেন বাঙালির চিরায়ত সমৃদ্ধ সাংস্কৃতিক চেতনায় বিজাতীয় সংস্কৃতির ঘুনপোকার সর্বগ্রাসী আগ্রাসন। অনতিবলিম্বে দেশের সুশীল সমাজ, সাংস্কৃতিক কর্মী, সাধারণ দর্শক আর প্রশাসনের সম্মিলতি প্রতিরোধে এই অপতৎপরতা প্রতিহত করতে হবে। আবারও সুস্থ্য সাংস্কৃতিক চেতনার অনির্বান ধারায় সিক্ত হবে আমাদের চলচ্চিত্রাঙ্গন – এটাই সকলের প্রত্যাশা।

