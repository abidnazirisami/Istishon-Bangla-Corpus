নতুন নতুন উদ্ভাবন!


 দেশের বিভিন্ন পর্যায়ের শিক্ষার্থীদের মাঝে উদ্ভাবনী দক্ষতা বৃদ্ধির লক্ষ্যে বর্তমান সরকারের উদ্ভাবিত এটুআই সম্প্রতি বিভিন্ন ধরনের উদ্যোগ গ্রহণ করেছে। স্টুডেন্টস ইনোভেশন ক্যাম্প এবং অন্যান্য কার্যক্রমে তরুণদের উদ্ভাবনী কার্যক্রমে অন্তর্ভুক্ত করার জন্য এসব উদ্যোগ কার্যকরী ভূমিকা পালন করছে। এই তরুণরা বিশেষ করে প্রকৌশল বিশ্ববিদ্যালয়ে অধ্যয়নরত শিক্ষার্থীরা নিয়মিতভাবে বিভিন্ন উদ্ভাবনী প্রকল্পের মাধ্যমে নানারকম সামাজিক সমস্যা সমাধানের চেষ্টা করে থাকে। এসব উদ্ভাবনী প্রকল্প নাগরিক সেবায় গুরুত্বপূর্ণ ভূমিকা পালন করতে সক্ষম। দেশের মেধাবী প্রকৌশলী শিক্ষার্থীদের উদ্ভাবনী দক্ষতা বৃদ্ধি এবং সামাজিক সমস্যা সমাধানে ইঞ্জিনিয়ারিং স্টুডেন্টস অ্যাসোসিয়েশন অব বাংলাদেশ (এসাব) বিগত বেশ কয়েক বছর ধরে কার্যক্রম পরিচালনা করে আসছে। সম্প্রতি এসাব আয়োজিত আন্তর্জাতিক প্রকৌশলী উদ্ভাবন সামিট বাংলাদেশ-২০১৫-এর স্ট্র্যাটেজিক পার্টনার হিসেবে এটুআই প্রোগ্রাম সক্রিয় অংশগ্রহণ করে। এসব কার্যক্রম নিয়মিতভাবে যৌথ প্রয়াসে আয়োজন করা এবং মেধাবী প্রকৌশলী শিক্ষার্থীদের উদ্ভাবনী কার্যক্রমকে উৎসাহ প্রদানের লক্ষ্যে ৩ নভেম্বর প্রধানমন্ত্রীর কার্যালয়ে একটি সমঝোতা স্মারক স্বাক্ষর অনুষ্ঠিত হয়। ওই সমঝোতা স্মারকের মাধ্যমে এসাব এবং এটুআই প্রোগ্রামের যৌথ উদ্দেশ্যাবলি অর্জিত হবে এবং মেধাবী প্রকৌশলী শিক্ষার্থীরা নাগরিক সেবায় গুরুত্বপূর্ণ ভূমিকা রাখতে পারবে। এ ছাড়া সদস্যরা এ সমঝোতার মাধ্যমে এটুআই প্রোগ্রাম, প্রধানমন্ত্রীর কার্যালয়ে ইন্টার্নশিপের সুযোগ পাবে। এর ফলে এটুআই প্রোগ্রামের বিভিন্ন কার্যক্রমে মেধাবী তরুণ সম্প্রদায়কে অন্তর্ভুক্ত করা সম্ভব হবে এবং নাগরিক সেবায় তরুণরা গুরুত্বপূর্ণ ভূমিকা পালন করার সুযোগ পাবে। 

