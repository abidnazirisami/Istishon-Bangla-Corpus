২০১২ ও ২০১৪ সালের ন্যায় ২০১৬ সালে এশিয়া কাপের আয়োজক দেশ হওয়ার সম্ভাবনা বাংলাদেশ !


সাম্প্রতিক সময়ে অসাধারণ ক্রিকেট খেলছে বাংলাদেশ। শুধু তাই নয়, আয়োজক হিসেবেও সমান দক্ষতা দেখিয়েছে বাংলাদেশ। টোয়েন্টি২০ বিশ্বকাপের মতো বড় আসরের পাশাপাশি গত ২ আসরে এশিয়া কাপের সফল আয়োজক ছিল বাংলাদেশ ক্রিকেট বোর্ড (বিসিবি)। ২০১৫ বিশ্বকাপে ও বাংলাদেশের অর্জন নিতান্তই কম ছিল না। ইংল্যান্ডের মত বিশ্ব পরাশক্তি দলকে হারিয়ে কোয়ার্টার ফাইনালে খেলতে সামর্থ্য রেখেছিল। এশিয়া কাপে বাংলাদেশের সেরা সাফল্য ২০১২ সালে ঘরের মাঠে। সেবার বাংলার টাইগাররা ফাইনালে খেলার যোগ্যতা অর্জন করেছিল। কিন্তু পাকিস্তানের সঙ্গে মাত্র ২ রানে হেরে শিরোপাবঞ্চিত হয় স্বাগতিক শিবির। দুই বছর বিরতিতে আগামী বছর আবার বসবে এশিয়া কাপের আসর। এবার থেকে বদলে যাচ্ছে টুর্নামেন্টের ফরম্যাটের ধরন। প্রথমবারের মতো ২০১৬ এশিয়া কাপ হবে টোয়েন্টি২০ ফরম্যাটে। ২০১৬ সালে ভারতে অনুষ্ঠিত টোয়েন্টি২০ বিশ্বকাপকে সামনে রেখে এশিয়া কাপ টোয়েন্টি২০ ফরম্যাটে আয়োজন করার সিদ্ধান্ত নেওয়া হয়েছে। বাংলাদেশ, ভারত, পাকিস্তান, শ্রীলঙ্কা ছাড়াও এশিয়ার দুটো সহযোগী দেশ খেলবে এই টুর্নামেন্টে। ২০১১ বিশ্বকাপের পর তিনটি বড় আসরের আয়োজন করেছিল বাংলাদেশ। ২০১২ এশিয়া কাপ। ২০১৪ সালের ফেব্রুয়ারি থেকে এপ্রিল পর্যন্ত হয়েছে রীতিমতো ক্রিকেট উৎসব। এশিয়া কাপ শেষ হতে না হতেই টি-টোয়েন্টি বিশ্বকাপ। আয়োজক দেশ হিসেবে সফল আয়োজনের পাশাপাশি এ দেশের মানুষদের ক্রিকেটের প্রতি ভালোবাসাও প্রশংসিত হয়েছে। আগামী বছর টি২০ বিশ্বকাপের আগেই বসবে এশিয়া কাপের ত্রয়োদশ আসর। ওই আসরের আয়োজক হওয়ার কথা ভারতের। কিন্তু আগামী টি২০ বিশ্বকাপেরও আয়োজক তারা। অল্প সময়ের ব্যবধানে টানা দুটো গুরুত্বপূর্ণ টুর্নামেন্ট আয়োজন; ভারতীয় ক্রিকেট কন্ট্রোল বোর্ড (বিসিসিআই) তাই এশিয়া কাপ আয়োজন নিয়ে নতুন করে ভাবতে শুরু করেছে। যদি ভারতে না হয়, তাহলে বাংলাদেশেই আবারো এশিয়া কাপ আয়োজন হবে। ভারতের পর বাংলাদেশের নামই বারবার উঠছে। আনুষ্ঠানিকভাবে বাংলাদেশ যদি প্রস্তাব পায়, তবে এশিয়া কাপ বাংলাদেশেই হবে।

