অশুভ শক্তির বিরুদ্ধে শুভ শক্তির বিজয়ে বাঙালি জাতির রয়েছে হাজার বছরের সমৃদ্ধ অতীত


নিকট অতীতে পাকিস্তানি হানাদার বাহিনীর অপতৎপরতা রুখে দিয়ে এ দেশের সাহসী জনতা ছিনিয়ে এনেছে স্বাধীনতার সূর্য। তবে ৭১ এর পরাজিত শক্তির এ দেশীয় দোসরদের অপতৎপরতা মাঝে মধ্যেই আমাদের উন্নয়নের অগ্রযাত্রাকে ব্যাহত করে। এই অপশক্তির অপতৎপরতায় রাজধানীতে এক ইতালীয় এনজিও কর্মীর হত্যার রক্তের দাগ শুকাতে না শুকাতেই রংপুরের কাউনিয়া উপজেলায় খুন হয়েছেন আরেক জাপানি নাগরিক হোশি কোনিও। এই অপশক্তি দেশে বিদ্যমান নির্বাচিত গণতান্ত্রিক সরকারের ধারাবাহিক সাফল্যে ইর্ষান্বিত। তারা আমাদের সব অর্জন বৃথা করার ব্যর্থ চেষ্টায় ন্যস্ত। তবে ঐতিহ্যের ধারাবাহিকতায় দেশে শান্তি ও স্থিতিশীলতা টিকিয়ে রাখার জন্য এ দেশের সচেতন জনতা এ সকল অপতৎপরতা প্রতিরোধে সক্রিয় পদক্ষেপ গ্রহণে সদা সচেষ্ট। এদেশে সংখ্যাগরিষ্ঠ জনগণ ধর্মান্ধতাসহ যে কোনো ধরনের উগ্রবাদী কর্মকাণ্ডের বিরোধী। জেএমবি কিংবা এ ধরনের সংগঠনের ব্যানারে যখনই কোন শক্তি মাথাচাড়া দিয়ে উঠতে চেষ্টা করেছে, জনগণই তা রুখে দিয়েছে। জঙ্গিবাদ ও সন্ত্রাসবাদের কোনো ধর্ম নেই, এরা অপশক্তিতে পরিণত হয়েছে। তাই ধর্মান্ধতা যাতে জনগণের মনে বিন্দুমাত্র প্রভাব ফেলতে না পারে, বরং তাদের প্রতি ক্ষোভ ও রোষ প্রকাশ পায় সব শ্রেণী ও পেশা এবং সব ধর্মের মানুষের মনে সেটা নিশ্চিত করতে দেশবাসীকে সচেতন ও আশ্বস্ত করার জন্য শুভশক্তিকে, বিশেষ করে গণমাধ্যমকে তৎপর হতে হবে। দলমত নির্বিশেষে সবাইকে এই প্রশ্নে সহমতে আসতে হবে। তবেই ত্রিশ লাখ নারী-পুরুষ-শিশুর রক্তে অর্জিত বাংলাদেশের অগ্রযাত্রা কেউ রুখতে পারবে না।

