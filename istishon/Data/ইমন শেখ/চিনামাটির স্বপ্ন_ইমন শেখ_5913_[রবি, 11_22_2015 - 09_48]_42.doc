চিনামাটির স্বপ্ন


অদম্য বাঙালির অব্যাহত অগ্রযাত্রা আজ বিশ্বের বিষ্ময় – প্রতিনিয়ত নিজেদের অর্জনের সীমারেখায় শুধু নব নব দিগন্তের উন্মোচন। এরই ধারাবাহিকতায় দেশের চাহিদা মিটিয়ে এখন ক্রমান্বয়ে বিশ্ববাজারেও দখল নিচ্ছে বাংলাদেশে তৈরি বিভিন্ন সিরামিক পণ্য। বিদেশের বাজারে এ দেশের প্রায় ২৫০টি সিরামিকের টেবল পণ্যের এখন ব্যাপক চাহিদা। পাশাপাশি এইচঅ্যান্ডএম ও মার্কসের মতো নামীদামি বিদেশি ব্র্যান্ডের সিরামিক পণ্যের অর্ডারও নেয়া হচ্ছে দেশিয় সিরামিকস কারখানায়। এর মাধ্যমে প্রতিবছর হাজার হাজার কোটি টাকার বৈদেশিক মুদ্রা আয় করছে সংশ্লিষ্ট কারখানাগুলো। সুইডেন, নরওয়ে, ভারত, স্পেন, আর্জেন্টিনা, ইতালি, তুরস্ক, ফ্রান্স, জার্মানি, পোল্যান্ড, কানাডা, জাপান, চিলি, আরব আমিরাতসহ ইউরোপ, আমেরিকা, মধ্যপ্রাচ্যের অন্তত ৪০টি দেশে রপ্তানি করা হচ্ছে বাংলাদেশে তৈরি সিরামিক পণ্য। কোনো ধরনের কেমিক্যাল ব্যবহার না করে সম্পূর্ণ প্রাকৃতিকভাবে পাথর-বালির সমন্বয়ে তৈরি বাংলাদেশের সিরামিক পণ্য স্বাস্থ্যের জন্য ঝুঁকিমুক্ত হওয়ায় এর চাহিদা দিন দিন বেড়েই চলেছে। বর্তমান সরকারের উদ্যোগে তথ্যপ্রযুক্তির প্রসারে যোগাযোগ ব্যবস্থার উন্নয়ন হওয়ায় বিশ্বের বিভিন্ন দেশের ক্রেতারা এখন অনলাইনে সহজেই বাংলাদেশি সিরামিক পণ্য কিনতে পারছেন। সরকারিভাবে একটু বিশেষ নজরদারি করা হলেই চীনের দখলে থাকা সিরামিক পন্যের বিশ্ববাজারে আধিপত্য বিস্তারের অপার সম্ভাবনা রয়েছে এদেশের সিরামিকস পণ্যের। আর বিশ্ববাজারে দখল নেয়া সম্ভব হলে একসময় তৈরি পোশাকের মতো দেশের রপ্তানিপণ্যের তালিকায় অন্যতম শীর্ষ পণ্য হিসেবে স্বীকৃতি আদায় করবে সিরামিকস পণ্য।

