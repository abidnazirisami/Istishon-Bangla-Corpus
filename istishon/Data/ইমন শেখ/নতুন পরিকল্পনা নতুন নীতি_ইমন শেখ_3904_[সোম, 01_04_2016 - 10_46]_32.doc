নতুন পরিকল্পনা নতুন নীতি


সোনালি আঁশ পাটের হারানো দিন ফেরাতে বিভিন্ন পদক্ষেপ নিচ্ছে সরকার। পাট ও পাটপণ্যের বাজার তৈরিতে বিভিন্ন কার্যক্রম হাতে নেওয়া হয়েছে। এর অংশ হিসেবে চার বছর পর এবার নতুন পাটনীতি করা হচ্ছে। পাটের ন্যায্যমূল্য নিশ্চিত করা, মানসম্মত পাট উৎপাদন এবং দেশি-বিদেশি বিনিয়োগ আকর্ষণে গুরুত্ব দিয়ে নীতির খসড়া তৈরি করা হয়েছে। পাট সুরক্ষা তহবিলের মাধ্যমে ক্ষতিগ্রস্ত কৃষকসহ পাট ও পাটপণ্যের সুরক্ষায় কাজে লাগানো হবে। পাট এখন আর কেবল কৃষিপণ্য নয়। একই সঙ্গে বড় অঙ্কের মূল্য সংযোজনকারী শিল্প পণ্য। পাটের মাধ্যমে বিশ্ববাণিজ্যে বাংলাদেশের অংশীদারিত্ব বাড়ানোর যে সুযোগ তৈরি হয়েছে, তা কাজে লাগাতেই আইন ও নীতি করছে সরকার। ১৯৭২-৭৩ অর্থবছরে রফতানি আয়ের ৯০ শতাংশই ছিল পাটের অবদান। এখন এ হার ২ শতাংশের নিচে নেমে এসেছে। রফতানি উন্নয়ন ব্যুরোর (ইপিবি) তথ্য অনুযায়ী, ২০১৪-১৫ অর্থবছরে মোট রফতানি আয় তিন হাজার ১২১ কোটি ডলারের মধ্যে পাটের অবদান ছিল মাত্র ৮৬ কোটি ৫৩ লাখ ডলার। বিকল্প হিসেবে প্লাস্টিক, সিনথেটিকের ব্যবহার বেড়ে যাওয়ার বিপরীতে প্রতিযোগিতামূলক বাজারে পাটপণ্যে বৈচিত্র্য আনা ও গুণগত মানোন্নয়নে মনোযোগ ও দক্ষতার অভাব ছিল। এতে পর্যায়ক্রমে বাজার হারিয়ে গেছে। তবে দেশে আগের মতো এখনও সেরা মানের পাট উৎপাদিত হয়। পাটের বহুমুখী ব্যবহার নিশ্চিত করা গেলে দেশি-বিদেশি বাজার এখনকার কয়েকগুণ বাড়ানো সম্ভব। পাটনীতির খসড়ায় প্রধান অগ্রাধিকার হিসেবে মানসম্মত পাট উৎপাদনের উচ্চ ফলনশীল জাতের পাটবীজ, সার, কীটনাশক ও অন্যান্য সহায়ক উপকরণ সরাসরি মাঠপর্যায়ে কৃষকের হাতে পৌছানো এবং আধুনিক ও উচ্চফলনশীল পাট চাষ অনুসরণসহ ছয়টি প্রস্তাব করা হয়েছে। পাটচাষির ন্যায্যমূল্য নিশ্চিত করতে অভ্যন্তরীণ এবং আন্তর্জাতিক বাজার গবেষণার মাধ্যমে চাহিদা নিরূপণ এবং মৌসুমের শুরুতেই পাটের যৌক্তিক ও নূ্যনতম মূল্য ঘোষণা করার প্রস্তাব করা হয়েছে। প্রস্তাবিত নীতিতে পাটকলের আধুনিকায়নের ওপর গুরুত্ব দিয়ে মানসম্পন্ন পণ্য উৎপাদনে পাটকলগুলোকে সক্ষম করে তোলা, সরকারি পাটকলের উৎপাদন ব্যয় কমানোর মাধ্যমে আর্থিক ক্ষতি কমিয়ে লাভজনক করা, মিল পর্যায়ে উৎপাদন এবং আয়-ব্যয়ের জবাবদিহি নিশ্চিত প্রয়োজন। পরিবেশবান্ধব ও দৃষ্টিনন্দন পণ্য উৎপাদনের মাধ্যমে প্রচারণা ও নতুন বাজার অনুসন্ধানে কার্যকর উদ্যোগ গ্রহণ এবং বিশ্ববাজার পরিস্থিতির ওপর গবেষণায় জোর দেওয়ার উদ্যোগ গ্রহণ করতে হবে। নীতিতে সরকারি-বেসরকারি কারখানার উৎপাদন ও ব্যবস্থাপনা পর্যায়ে দক্ষতা বাড়াতে শ্রমিকসহ সংশ্লিষ্টদের দক্ষতা উন্নয়নে প্রশিক্ষণ এবং একটি কাউন্সিল গঠনের করা প্রয়োজন। পাট খাতে স্বল্প সুদে ব্যাংক ঋণের ব্যবস্থা করা, কৃষিভিত্তিক শিল্প হিসেবে এ খাতের জন্য সরকারের দেওয়া সব সুযোগ-সুবিধা নিশ্চিত করা। সরকারি পাটকলের অব্যবহৃত জমিতে অবকাঠামো সুবিধা সৃষ্টির মাধ্যমে দেশি-বিদেশি বিনিয়োগ আকর্ষণ করা এবং একটি বিনিয়োগ সহায়তা সেল গঠন।

