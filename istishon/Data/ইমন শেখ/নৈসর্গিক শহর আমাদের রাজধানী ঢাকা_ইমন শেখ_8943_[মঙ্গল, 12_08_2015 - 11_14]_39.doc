নৈসর্গিক শহর আমাদের রাজধানী ঢাকা


রাজধানী ঢাকার যানজট নিয়ন্ত্রণে পূর্ব পাশ দিয়ে ১১ হাজার ২৭৭ কোটি টাকা ব্যয়ে ২৪ কিলোমিটার নতুন সড়ক নির্মাণের উদ্যোগ নেয়া হয়েছে। এর ফলে রাজধানী ঘিরে বৃত্তাকার ৯১ কিলোমিটারের সড়ক যোগাযোগ ব্যবস্থা গড়ে উঠবে। রাজধানী ঢাকায় প্রবেশ না করে যে কোন যানবহন সড়ক পথে এক প্রান্ত থেকে অন্য প্রান্তে পৌঁছাতে পারবে। এতে রাজধানীর যানজট অনেকাংশে কমে যাবে বলে আশা করা হচ্ছে। এজন্য পানি নিয়ন্ত্রণ অধিদফতর বন্যা নিয়ন্ত্রণ বাঁধের সঙ্গে ইস্টার্ন বাইপাস বহুমুখী সড়কের একটি প্রকল্প প্রস্তাব পরিকল্পনা কমিশনে জমা দিয়েছে। সরকারের পরিকল্পনা অনুযায়ী শীঘ্রই কাজ শুরু করা হবে। বৃত্তাকার ৯১ কিলোমিটার সড়কের রুট হবে আব্দুল্লাহপুর থেকে তেরমুখ, তেরমুখ থেকে পূর্বাচল হয়ে ডেমরা, ডেমরা থেকে শিমরাইল দিয়ে সাইনবোর্ড হয়ে বিশ্বরোড থেকে চাষাড়া, চাষাড়া থেকে ফতুল্লাহ হয়ে সদরঘাট, সদরঘাট বাবুবাজার হয়ে গাবতলী, গাবতলী থেকে বিরুলিয়া-ধেউর হয়ে আব্দুল্লাহপুর। প্রকল্পটি পূর্ণরুপে বাস্তবায়িত হলে রাজধানী ঢাকার যোগাযোগ ব্যবস্থায় ব্যপক পরিবর্তন আসবে। চিরচেনা যানজট থেকে মুক্তি পাবে ঢাকাবাসী। আমাদের কাংখিত তিলোত্তমা তথা নৈসর্গিক শহর হবে, আমাদের আধুনিক রাজধানীর শহর ঢাকা।

