অর্জনের স্বীকৃতি


ভারতের রাজধানী নয়াদিল্লিতে গত ১৪ নভম্বের ২০১৫ তারিখে শুরু হওয়া ৩৫তম ভারতীয় আন্তর্জাতিক বাণিজ্য মেলা (আইআইটিএফ) ২০১৫-এর উদ্বোধনী অনুষ্ঠানে বাংলাদেশের অর্থনৈতিক উন্নয়নকে ‘দক্ষিণ এশিয়ার সেরা’ বলে মন্তব্য করেছেন ভারতের রাষ্ট্রপতি প্রণব মুখার্জি। প্রতিবেশী দেশসহ অন্যান্য দেশের সঙ্গে ভারতের ব্যবসা-বাণিজ্য বাড়ানোর একটি সার্বজনীন আন্তর্জাতিক প্ল্যাটফর্ম হিসেবে স্বীকৃত এ মেলায় অংশ নিচ্ছে বাংলাদেশ, ভারতসহ বিশ্বের বিভিন্ন দেশের সাত হাজার প্রতিষ্ঠান। মেলায় অংশগ্রহণকারী দেশগুলোর মধ্যে বাংলাদেশ “ফোকাসড কান্ট্রি” এবং আফগানিস্তান “পার্টনার কান্ট্রি” হিসেবে নির্বাচিত হয়েছে। আইআইটিএফ এর মাধ্যমে অংশগ্রহণমূলক অর্থনৈতিক ও সামাজিক উন্নয়ন নিশ্চিত করণার্থে ভারতের গৃহিত নানা উদ্যোগ বাংলাদেশের উন্নয়নেও ইতিবাচক ভূমিকা রাখছে। আমাদের সক্ষমতায় ভারত সরকারের এই আস্থার স্বীকৃতিকে পুঁজি করে প্রতিবেশী রাষ্ট্রের সাথে অর্থনৈতিক কার্যক্রমের কলেবর বাড়িয়ে আঞ্চলিক উন্নয়ন সহযোগীদের সাথে সুসম্পর্ক বৃদ্ধির মাধ্যমে নিজেদের সমৃদ্ধির অগ্রযাত্রা সুসংহত করতে সক্ষম হবে বাংলাদেশ – এটাই সকলের প্রত্যাশা।

