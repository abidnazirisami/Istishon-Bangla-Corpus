সুবিধা বঞ্চিত ৬৩ হাজার ৬১৮ পরিবার পাচ্ছে বিশুদ্ধ পানি


বর্তমান সরকারের উদ্যোগে রাজধানীর ৩শ’ বস্তিতে পানির বৈধ সংযোগ দেয়ার কাজ শুরু হয়েছে। সম্প্রতি মহাখালী সাততলা বস্তিতে ৩০৪ টি পানির বৈধ সংযোগ দিয়েছে ঢাকা ওয়াসা। বছরের শুরুর দিকে কড়াইল বস্তিতে ৪৫৬ টি বৈধ পানি সংযোগের মাধ্যমে ১৫ হাজার ৬৪০ পরিবার সেবার আওতায় এসেছে। বস্তিবাসীদের পানির বৈধ সংযোগ ও স্যুয়ারেজ সেবার আওতায় আনতে ওয়াসার হাতে নেয়া প্রকল্পের মাধ্যমে ৩শ’ বস্তিতে ৯৭৭ সংযোগ দেয়া হবে। ইতোমধ্যে ৭৬০ বৈধ সংযোগ দেয়া হয়েছে। বৈধ সংযোগ পেলে সুবিধাভোগী হবে ৬৩ হাজার ৬১৮ পরিবার। ২০১৫ সালের ডিসেম্বরের মধ্যে রাজধানীর সব বস্তি বৈধ পানি সেবার আওতায় আনার লক্ষ্যে গৃহীত কার্যক্রম পরিচালনা করা হচ্ছে। এর আগে কড়াইল বস্তিতে বৈধ সংযোগ দেয়া হয়েছে। মহাখালীর সাততলা বস্তিতে প্রায় ৭ হাজার পরিবারকে পানির বৈধ সংযোগের আওতায় আনা হয়েছে। কড়াইল বস্তিতে ১৫ হাজারের বেশি পরিবার ওয়াসার সেবা পাচ্ছে। বর্তমানে প্রকল্পের দ্বিতীয় পর্যায়ের কাজ চলছে এবং চলতি বছরের ডিসেম্বরের মধ্যে রাজধানীর সব বস্তিতে পানির বৈধ সংযোগ দেয়া হবে। এটি হচ্ছে বর্তমান সরকারের উন্নয়নের একটি মাইলফলক। নিম্ন আয়ের জনগোষ্ঠীকে পানি সরবরাহ বৈধ সেবা প্রদানের ক্ষেত্রে সহায়তার জন্য যে উপায়ে কাজ করে যাচ্ছে তা তৃতীয় বিশ্বের জন্য একটি ‘রোল মডেল’। 

