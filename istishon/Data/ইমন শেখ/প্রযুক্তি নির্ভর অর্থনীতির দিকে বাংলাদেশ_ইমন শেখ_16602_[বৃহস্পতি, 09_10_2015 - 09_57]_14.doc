প্রযুক্তি নির্ভর অর্থনীতির দিকে বাংলাদেশ


মানুষের নিত্যনৈমিত্তিক উদ্ভাবন ও উন্নয়নের কারিগর এখন ইন্টারনেট। বিশ্বে শহর-গ্রাম, ধনী-গরিবের বৈষম্য দ্রুত কমিয়ে দিচ্ছে এই বৈপ্লবিক প্রযুক্তি। ইন্টারনেট হলো অর্থনীতির ক্রমোন্নতির চালক এবং পেশা ও কর্মক্ষেত্র তৈরির নিয়ামক। ইন্টারনেটকে কেন্দ্র করে আবর্তিত হচ্ছে বিশাল অর্থনীতি। যারা বৈশ্বিক ইনফরমেশন সুপার হাইওয়েতে যুক্ত হওয়ার সুবিধা পাচ্ছে তারা ইন্টারনেট ব্যবহার করে দিন বদল করছে। আর যারা এই সুবিধা থেকে বঞ্চিত তাদের ভাগ্যে বৈপ্লবিক কোনো পরিবর্তন আসছে না। ভারত, চীন ও ফিলিপাইনের মতো দেশের তুলনায় এ দেশ তথ্যপ্রযুক্তিতে ব্যয়সাশ্রয়ী। আমাদের দেশের তৈরি সফটওয়্যার ও তথ্যপ্রযুক্তিনির্ভর সেবা অন্যান্য দেশের থেকেও ভালো। অথচ আমাদের দেশেরই বিভিন্ন সরকারি, বেসরকারি প্রতিষ্ঠান হাজার কোটি টাকার বিনিময়ে বিদেশ থেকে এ-জাতীয় পণ্য ও সেবা আমদানি করছে। আমরা দেশীয় কম্পানিগুলোর প্রসার চাই। কিন্তু আমরা এটা দেখতে পাই যে বিদেশি অর্থায়নে সরকারি আইসিটি প্রকিউরমেন্টে বিদেশি দাতা সংস্থাগুলো এমন সব কঠিন শর্ত জুড়ে দেয়, যা শুধু বৃহৎ বিদেশি কম্পানিগুলোর অংশগ্রহণে সহায়তা করে এবং দেশীয় কম্পানিগুলো সক্ষমতা সত্ত্বেও অংশগ্রহণে ব্যর্থ হয়। ফলে বেশির ভাগ ক্ষেত্রে এসব টাকা বিদেশে চলে যায়। অথচ সিঙ্গাপুর, মালয়েশিয়াসহ বিশ্বের অনেক দেশের নীতিমালা ও আইনেই বলা আছে, পাবলিক প্রকিউরমেন্টের ন্যূনতম ৫০ শতাংশ দেশি কম্পানিগুলোকে দিয়ে করাতে হবে। তাই এ বিষয়ে আমাদের আইন ও নীতিমালা প্রয়োজন।একটি জ্ঞান ও প্রযুক্তিনির্ভর বাংলাদেশের পথে সরকার যে গতিতে এগোচ্ছে, তাতে আমরা খুব আশাবাদী। সরকারের ডিজিটাল বাংলাদেশ কর্মসূচির সুফল এরই মধ্যে মানুষ পেতে শুরু করেছে। ইতিমধ্যে অফিস-আদালত থেকে শুরু করে সরকারি নানা সেবা ডিজিটালাইজেশন হয়েছে। আইসিটি মন্ত্রণালয়ের উদ্যোগে, সরকারি উদ্যোগে বিজনেস প্রসেস আউটসোর্সিং সেন্টার নির্মাণ, এক লাখ ওয়াই-ফাই হট স্পট করার পরিকল্পনা, ইন্টারনেট ব্যান্ডইউথের দাম ৬২৫ টাকায় নামিয়ে আনা, হাইটেক পার্ক উন্মুক্ত করা, জেলা পর্যায়ে হাইটেক পার্ক নির্মাণের যে কর্মযজ্ঞ চলছে তা দ্রুত বাস্তবায়িত হলে নির্ধারিত সময়ের আগে 'জিজিটাল বাংলাদেশ' রূপকল্প বাস্তবায়িত হবে বলে আমার বিশ্বাস করতে পারি।

