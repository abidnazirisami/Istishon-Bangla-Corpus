বাংলাদেশ সফল হবেই


আন্তর্জাতিক ভাবে স্বীকৃত সহস্রাব্দ উন্নয়ন লক্ষ্যমাত্রা (এমডিজি) পূরণে অর্জিত সাফল্যে উজ্জীবিত দেশের বর্তমান গণতান্ত্রিক সরকার টেকসই উন্নয়ন লক্ষ্যমাত্রা পূরণে ইতোমধ্যে সুনির্দিষ্ট পরিকল্পনা ও কর্মসূচি নিয়ে কাজ শুরু করেছে।টেকসই উন্নয়ন লক্ষ্যমাত্রা অর্জনেও বাংলাদেশ সাফল্যের ধারাবাহিকতা অক্ষুন্ন রাখতে সক্ষম হবে বলেই মনে হয়। দেশীয় সম্পদের সর্বোচ্চ ব্যবহার নিশ্চিত করে দেশের মানুষের সার্বিক উন্নয়নে বদ্ধপরিকর এই সরকার তার নানা কর্মসূচির মাধ্যমে আন্তর্জাতিক সম্প্রদায়ের আস্থা অর্জনে সক্ষম হয়েছে। তাই উন্নয়ন সহযোগীদের অব্যাহত সহযোগিতায় দেশের উন্নয়ন অগ্রযাত্রা সাবলীলভাবে অগ্রসর হচ্ছে। অন্তর্ভুক্তিমূলক উন্নয়নের মাধ্যমে ২০২১ সালের মধ্যে বাংলাদেশকে উচ্চ মধ্যম-আয়ের দেশ এবং ২০৪১ সালের মধ্যে উন্নত সমৃদ্ধ দেশে পরিণত করাই এখন লক্ষ্য। অব্যাহত উন্নয়নের জন্য আঞ্চলিক, উপ-আঞ্চলিক, দ্বিপক্ষীয় সহযোগিতার প্রয়োজনীয়তা থাকলেও ক্রমান্বয়ে আর্থিক সক্ষমতা বৃদ্ধিতে বর্তমানে বাংলাদেশে বার্ষিক উন্নয়ন কর্মসূচির অর্থায়নে বৈদেশিক সাহায্যের উপর নির্ভরশীলতার প্রবণতা ক্রমেই কমে যাচ্ছে। বাংলাদেশ আজ এক অমিত সম্ভাবনার দেশ। বিশ্বের বুকে একটি গতিশীল অর্থনীতির দেশ হিসেবে আত্মপ্রকাশ করার মতো সব উপায় ও উপকরণ আমাদের রয়েছে। এ কারণেই সুদূরপ্রসারী সাফল্য অর্জনের লক্ষ্যে অবিচল বর্তমান গণতান্ত্রিক সরকারের ইতিবাচক নেতৃত্বে কাঙ্খিত উন্নয়ন লক্ষ্যমাত্রা অর্জনে বাংলাদেশ সফল হবেই ইনশাল্লাহ।

