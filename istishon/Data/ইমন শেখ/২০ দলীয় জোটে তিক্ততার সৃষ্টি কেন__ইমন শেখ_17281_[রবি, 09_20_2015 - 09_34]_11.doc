২০ দলীয় জোটে তিক্ততার সৃষ্টি কেন_


বিএনপির সঙ্গে জামায়াতের সম্পর্ক নিয়ে সাম্প্রতিক সময়ে খুব বেশি ভালো যাচ্ছে না। অবশ্য বিএনপিকে জামায়াতের সঙ্গে সম্পর্ক ছিন্ন করার পরামর্শ বিভিন্ন মহল থেকেই দেওয়া হচ্ছে। এমন কি বিএনপির মিত্র বলে পরিচিত, দলের প্রতিষ্ঠাতা মহাসচিব এবং বর্তমানে বিকল্প ধারার প্রেসিডেন্ট ডা. বদরুদ্দোজা চৌধুরীও সম্প্রতি প্রকাশ্য বিএনপিকে জামায়াত ছাড়ার পরামর্শ দিয়েছেন। বিএনপির ভিতরেও জামায়াতবিরোধী একটি অংশ ক্রমশই শক্তিশালী হয়ে ওঠার খবরও শোনা যাচ্ছে। রাজনৈতিক কৌশল ও কর্মসূচি নিয়ে জামায়াতের সঙ্গে বিএনপির দ্বন্দ্বের কথাও শোনা যাচ্ছে।জামায়াত কৌশলে বিএনপিকে এড়িয়ে চলতে চায়, বিএনপিও চায় না জামায়াতের সঙ্গে দলের মাখামাখি দেখাতে। সবকিছু মিলিয়ে ২০ দলীয় জোটে ভাঙন প্রায় নিশ্চিত হয়ে গেছে। যদিও বিরোধীদলীয় নেত্রী বেগম খালেদা জিয়া বলছেন, জামায়াতে ইসলামী বিএনপির সঙ্গে আছে, থাকবে। কথাটা কতটুকু বিশ্বাসযোগ্য সেটাই এখন দেখার বিষয়। কারণ বিএনপিতে জামায়াত বিরোধী মনোভাবাপন্ন মানুষের সংখ্যাই বেশি। তারা জামায়াতকে বোঝা হিসেবেই দেখেন।

