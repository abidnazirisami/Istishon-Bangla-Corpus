সরকারের ব্যাংক ঋণ কমেছে ৭ হাজার কোটি টাকা


একটি সময় ব্যাংক ব্যবস্থা থেকে ব্যাপক হারে ঋণ নেওয়ার কারণে সরকারকে নানা সমালোচনার মুখে পড়তে হয়েছিল। তবে বেশ কিছুদিন ধরে বাণিজ্যিক ব্যাংক থেকে কম ঋণ নিচ্ছে সরকার। কেন্দ্রীয় ব্যাংক থেকে ঋণ না নিয়ে আগের ঋণ পরিশোধ করা হচ্ছে। বাংলাদেশ ব্যাংকের সর্বশেষ হিসাব অনুযায়ী, চলতি বছর পর্যন্ত ব্যাংক খাতে সরকারের নিট ঋণ ঋণাত্মক পর্যায়ে চলে গেছে। এর পরিমাণ দাঁড়িয়েছে ২০ কোটি ৫৬ লাখ টাকা। গত অর্থবছরে আলোচ্য সময়ে সরকারের ব্যাংক ঋণ ছিল ৩ হাজার ৮১৮ কোটি টাকা। মূলত সঞ্চয়পত্রের বিক্রি অস্বাভাবিক হারে বাড়ার ফলে এমনটি হয়েছে বলে সংশ্লিষ্টরা জানিয়েছেন। অর্থবছরের শুরুর দিন ১ জুলাই থেকে ২১ ডিসেম্বর পর্যন্ত বাণিজ্যিক ব্যাংকগুলো থেকে এ সময়ে সরকার ৯ হাজার ১৪১ কোটি টাকা ঋণ নিয়েছে। একই সময়ে কেন্দ্রীয় ব্যাংককে পরিশোধ করেছে ৯ হাজার ১৬২ কোটি টাকা। ফলে নিট ঋণ ঋণাত্মক ধারায় চলে গেছে। সরকারের নেওয়া পুঞ্জীভূত ঋণের স্থিতি দাঁড়িয়েছে এক লাখ ১৪ হাজার ২২৩ কোটি টাকা। গত অর্থবছরের ৩০ জুন সরকারের ব্যাংক ঋণের স্থিতি ছিল ১ লাখ ১৪ হাজার ২৪৪ কোটি টাকা। এর মানে ব্যাংক খাত থেকে নিট ঋণ প্রায় ২১ কোটি টাকা ঋণাত্বক হয়েছে। ব্যাংকগুলো আমানতে সুদহার কমালেও সঞ্চয়পত্রে বিনিয়োগ করে আগের মতো সুদ পাওয়া যাচ্ছে। এ কারণে সঞ্চয়পত্রের বিক্রি বাড়ছে। এর আগে প্রায় প্রতি বছরই তার আগের তুলনায় ব্যাংক ব্যবস্থা থেকে সরকারকে বেশি ঋণ নিতে দেখা গেছে। সাম্প্র্রতিক কয়েকটি অর্থবছর পর্যালোচনা করলে দেখা যায়, আওয়ামীলীগ নেতৃত্বাধীন সরকার প্রথম মেয়াদে ক্ষমতায় আসার শুরুর অর্থবছরে ২০০৯-১০ অর্থবছর ব্যাংক থেকে কোনো ঋণ নেয়নি। বর্তমানেও সরকার ব্যাংক থেকে ঋন নেয়ার পরিমাণ কমিয়েছে।

