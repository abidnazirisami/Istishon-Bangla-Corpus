বিশ্বের বিষ্ময়


জাতিসংঘ ঘোষিত এমডিজি লক্ষ্যমাত্রার বিভিন্ন সূচকে বাংলাদেশের অর্জিত সাফল্য আজ আন্তর্জাতিকভাবে স্বীকৃত। আর্থ-সামাজিক প্রেক্ষাপট বিবেচনায় উন্নয়নশীল দেশগুলির মাঝে বাংলাদেশ আজ এক রোল মডেল। বিগত এক দশক ধরেই মোট দেশজ উৎপাদনে (জিডিপি) বাংলাদেশ গড়ে ৬ শতাংশের বেশি প্রবৃদ্ধি অর্জন করে আসছে। রাষ্ট্র পরিচালনায় দূরদর্শী নেতৃত্বের উপস্থিতিতে দেশের গণমানুষের সম্মিলিত প্রচেষ্টায় উন্নয়নের নানা সূচকে বাংলাদেশের অর্জন তাই দেশি-বিদেশি বিশেষজ্ঞদের অনুমিত সকল সম্ভাব্য প্রাক্কলনকে আজ পেছনে ফেলে দিয়েছে। দেশি-বিদেশি কুচক্রিদের অপতৎপরতায় যে বিশ্বব্যাংক একদা বাংলাদেশে সহযোগিতার হাত গুটিয়ে নিয়েছিল তারাই আজ সহযোগিতার উদার হস্ত প্রসারিত করে এদেশের অর্জিত সাফল্যেত প্রশংসায় পঞ্চমুখ। প্রতিক্রিয়াশীল অপশক্তির এ দেশিয় দোসররা যদি দেশপ্রেমে উজ্জীবিত হয়ে অস্থিতিশীলতা সৃষ্টির অপপ্রয়াস থেকে বিরত থাকে, তবে অদম্য বাঙালির রেকর্ড ভাঙ্গা সাফল্যের অব্যাহত অগ্রযাত্রায় বিশ্ব পরিমন্ডলে সৃষ্টি হবে নব বিষ্ময়। সকলের প্রত্যাশা শুভবুদ্ধির জয় হবেই – দেশ ও গণমানুষের প্রতি দায়বদ্ধতায় উজ্জীবিত হয়ে সকল বিভেদ ভুলে দল-মত নির্বিশেষে সকলের ঐক্যবদ্ধ প্রয়াসে বাংলাদেশ স্থাপন করবে সাফল্যের নব মাত্রা, অর্জিত হবে ৮ শতাংশ প্রবৃদ্ধির কাঙ্খিত লক্ষ্যমাত্রা। 

