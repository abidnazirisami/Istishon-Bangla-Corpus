প্যারিস থেকে সারা বিশ্ব 


আমাদের টিভিওয়ালারা বরাবরই মেরুদন্ডহীন। পত্রিকা তাও এখনো পড়া যায়। প্যারিসে হামলার একদিন আগেই লেবাননে হামলা হইছে। যারা মারা গেছে তারাও শপিং মলে মারা যায়, রেস্তোরাতে মারা যায়। মৃত্যুর মূহুর্তে তাদেরও অনেক গল্প থাকে। ঐসব গল্প কোথাও আর ছাপা হয়না। প্যারিসে যারা মারা গেছে দুপুরে কি দিয়ে লাঞ্চ করছে, হামলার হাত থেকে কিভাবে বেঁচে গেছে এসব গল্পে মিডিয়া ভেসে যাচ্ছে। সিএনএন যা বলে এরাও একই চশমায় সব দেখে। কিন্তু সবার চোখের পাওয়ারতো এক না। আরেকজনের চশমা দিয়ে আপনি দেখলেতো মুশকিল। ফ্রান্সে হামলা হইছে শোক প্রকাশে সমস্যা নাই। সমস্যা শোক প্রকাশের ধরণে। লেবাননে জঙ্গিরা যখন শতশত নিরিহ মানুষকে মেরে ফেলে তখন মৃতরা শুধুই সংখ্যা থাকে মিডিয়ায়।
ভিতরের অন্তরাত্না নাড়িয়ে চুরমার করে দেওয়ার মতো দুনিয়া কাঁপানো অল্প কয়েকটা বইয়ের একটা হচ্ছে ফাঞ্জ ফাঁনোর লেখা ব্লাক স্কিন হোয়াইট মাস্ক। ক্যারাবিয়ানে জন্ম নেওয়া আলজেরিয়ান বংশোদ্ভুত ফাঁনো। এগুলা সবই ফরাসি কলোনি ছিল। বয়স ত্রিশ পার হওয়ার আগেই লিখে ফেলছেন এই বই। বইয়ের ভূমিকা লিখছেন নোবেল প্রত্যাখ্যান করা লেখক জ্যাঁ পল সাত্রে। এত অল্প বয়সে না লিখলে এই বই হয়তো আর লিখাই হইতো না। কারণ উনিও ক্লাব থার্টি সিক্সের সদস্য। (ক্লাব থার্টি সিক্স বলে আসলে কিছু নাই! ক্লাব টুয়েন্টি সেভেন আছে। যে ক্লাবের সদস্যরা সবাই ২৭ বছর বয়সে মারা গেছে। রোলিং স্টোনের প্রতিষ্ঠাতা ব্রায়ান জোন্স থেকে শুরু করে, গীটার ঈশ্বর জিমি হ্যানড্রিক্স, জেনিস জপলিন, জিম মরিসন, কার্ট কোবেইন এত বিখ্যাত মিউজিশিয়ানরা সবাই রহস্যময় ভাবে ঠিক ২৭ বছর বয়সেই মারা গেছে! আরেকটা জিনিস খেয়াল করে দেখছি প্রতিভাবান কিছু মানুষ ঠিক ৩৬ বছরেই মারা গেছে। বব মার্লে থেকে শুরু করে মেরিলিন মনরো, আমাদের সুকুমার রায়, এমনকি এই ফাঁনোও।)
যাই হোক, ব্লাক স্কিন হোয়াইট মাস্কের ভিতর উনি দেখাইছেন কিভাবে সবাই তাকে শাসনকারী কলোনিয়াল প্রভুর মতো হইতে চায়। মনিবের মতো হওয়ার জন্য সে তার মনিবের সংস্কৃতি থেকে শুরু করে সবই অনুকরণ করতে চায়। প্রভু হইতে না পারলেও প্রভু যা করতেছে আমিও তা করতেছি এইটা ভেবে সে এক ধরণের অর্গাজম পায়। কালো ছেলেটাও ঠিক করে ফেলে সাদা চামড়ার মেয়ে না হলে অন্য কারো সাথে সে বিছানায় শোবে না। মহিলাটাও সাদা চামড়ার কারো শিশ্ন খোঁজে। সবচেয়ে বড় বিষয় হচ্ছে উপনিবেশের ভিতর থাকতে গিয়ে তাদের চিন্তা ভাবনাই আবদ্ধ হয়ে যায়। কলোনিয়াল প্রভুই হয়ে যায় মানদন্ড।
পশ্চিমারা বলতেছে ৯/১১ এর পর এটাই মানবতার উপর সবচেয়ে বড় আঘাত। আমরাও পিছন থেকে সুর মেলাই ঠিক ঠিক ঠিক। অনেকটা জারি গানের মতো পেছন থেকে কোরাসে বলি আহা বেশ বেশ বেশ! অথচ প্রতিদিনই আফগানিস্তান পাকিস্তান মধ্যপ্রাচ্যে শত শত মানুষ জঙ্গী হামলায় মারা যাচ্ছে। সেটা শুধুই সংখ্যা।
প্যারিসের নিহতদের প্রতি শ্রদ্ধা দেখায়ে প্রোফাইলে ফ্রান্সের পতাকা লাগাইলে সমস্যা নাই। আমিও হয়তো লাগাবো। কিন্তু ভাবতেছি প্রতিদিন যেভাবে বিশ্বের কোন না কোন দেশে জঙ্গী হামলা হচ্ছে। সব দেশের পতাকা এভাবে হয়তো প্রতিদিন লাগাইতে থাকবো। তারপর কেউ প্রোফাইল পিকচারের অ্যালবামে ঢুকলে এত পতাকা দেখে ভেবে বসতে পারে আমি জাতিসংঘের মহাসচিব!
আফ্রিকার একটা প্রবাদ আছে, সিংহরা যতদিন লিখতে না শিখতেছে, ততদিন শিকারীর বীরত্বগাঁথাই লিখা হইতে থাকবে! সিংহরা বর্ণমালা শিখুক।

