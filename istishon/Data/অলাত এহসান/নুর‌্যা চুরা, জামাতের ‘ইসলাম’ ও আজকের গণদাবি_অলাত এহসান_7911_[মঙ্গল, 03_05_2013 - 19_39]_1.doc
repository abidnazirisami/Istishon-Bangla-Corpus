নুর‌্যা চুরা, জামাতের ‘ইসলাম’ ও আজকের গণদাবি


জামাত-শিবিরকে এখনো দেখছি অনেকেই বাংলার আকাশে ‘ইসলাম’-এর একমাত্র কিংবা শেষ সূর্য ঠাহর করছেন। জামাত-শিবির যে কোন ইসলামের কারাবার করে তা তাঁরাও ওয়াকিবহাল নয়। তাঁদের ঈমানী ময়দান পাক-সাফ করার জন্য আমার এ লেখার জুরুত পরলো।
এই ফুসরতে একটি গল্প বয়ান করলে মনে হয় বিষয়টা আমলে নিতে বহুত আসান হবে। তাই বলছি। শুনেছি গল্পটা বাংলাদেশের বহুত জানলেওয়ালা লোক, জ্ঞান তাপস স্যার আহমদ শরীফ বলতেন।
“গ্রামের জনৈক এক শিধেন চোর, নাম নুরুল ইসলাম। সবাই বলে নুরু চোরা। কেউ কেউ আর একটু ভর দিয়ে বলে- নুর‌্যা চুরা। বহুবিধ অপরাধে নানাবিধ শাস্তিÑ জোতা পেটা, গণপেটা, থুথু চাটা, মাথা ন্যাড়া ইত্যাদি সব নিয়ে সে এখন চিহ্নিত। এক শবে বরাতের রাত। মানুষের ইবাদাত-বন্দেগিরির সুযোগে সারা রাত সে এখানে সেখানে চুরি করে শেষ রাতের দিকে মসজিদের পুকুর ঘাটে গোসল করতে নেমেছে। ঠিক ওপারেই ঈমানদার মানুষগুলোও গোসলে নেমেছে, সারা রাতের বন্দেগিরি শেষে গোসল করে ফজরের নামজ পড়বে। তাঁদের দেখে নুরু চোরা পানিতে ডুবে ডুবে গোসল করতে থাকে, যেন তাকে দেখতে না পায়। এভাবে ডুবে ডুবে থাকতে গিয়ে পুকুরের শাপলা ও নোচায় তার পা পেচিয়ে গেল। এতে তো প্রাণ যায় যায়। কোনো উপায় অন্ত না-দেখে অনেক কষ্টে কোনো মতে নাক-মুখ ভাসিয়ে ‘ইসলাম বাঁচাও, ইসলাম বাঁচাও’ বলে চিৎকার করতে লাগলো। ওপার ঘাটের মানুষজন চিন্তা করলো, চোখের সামনে এই ভাবে ইসলাম ডুবে যাবে? তাঁরা ছুটে গিয়ে বহু কষ্টে তাকে ডাঙায় তুলে দেখলো, এ তো ইসলাম নয় এ তো নুরুল ইসলাম, নুর‌্যা চোরা। তারা তাকে দু’চার ঘা দিয়ে জিজ্ঞেস করলো, তুই তো ব্যাটা নুর‌্যা চুরা, তুই ইসলাম বাঁচাও বাঁচাও বলে চিৎকার করছিলি কেন? নুরু চোরা উত্তর দিল-‘বিপদের সময় কি এতো কিছু মনে থাকে, আর ঐ কথা না বললে কি কেউ আমাকে তুলতো?” আর এই ইসলাম হলো জামাতের ইসলাম। এটা কোনো ইসলাম না, আর জামাত কোনো ঈমানী সংগঠন নয়, একজন জঘন্য অপরাধী, পাপী। এখন বিপদে পড়েছে, তাই ‘ইসলাম বাঁচাও, ইসলাম বাঁচাও’ করছে। বিপদ কেটে যাবে তো খুনি হয়ে উঠবে। এই ‘জামাতে ইসলাম / মেড-ইন-পাকিস্তান’ কিসিমের ইসলামকে ডুবতে দিন। তাহলেই প্রকৃত যে ইসলাম, সে তার মহত্ব নিয়ে উদ্ভাসি হতে পারবে। ভুলে যাবেন না, এই ভারতীয় উপমহাদেশে ‘জামাতে ইসলাম’ গঠিত হওয়ার শত শত বছর পূর্বেও ইসলাম ছিল, জামাতে ইসলাম ধ্বংস হয়ে গেলেও তা থাকবে। বুঝি না, জামাত ইসলামকে কি আল্লাহ্তায়াল ইসলামের ঠিকাদারি দিয়েছে, যে তা মেনে নিতে হবে? প্রত্যেক মানুষই যেমন তার মাকে নিয়ে কোনো প্রকার ব্যবসা সহ্য করবেন না, তেমনি কোনো ঈমান দার মানুষেরও উচিত তাঁর ধর্ম নিয়ে এরকম রাজনীতি সহ্য না করা।
আর জামাতের এই কৌশল আজকের নয়, বহু পুরনো। ১৯৭১এর পর এরা পালিয়ে ছিল। ’৭৫-এর পট পরিবর্তনের পর এরা ফিরে আসে এবং সেনা বহিনী থেকে আসা একজনের শাসন সুসংহত করার জন্য নেমে পরে। যাতে তার উপর খড়গ নেমে না আসে। ’৮০-র দশকেও তারা স্বৈরশাসকের ‘স্টিম রোলার’ সুসংহত করার কাজে আত্ম নিয়োগ করে। নিজে বাঁচা ও বৃদ্ধির জন্য। ’৯৬-এ শহীদ জননী জাহানারা ইমামের নেতৃত্বে সারা দেশ যখন রাজাকারের ফাঁসির দাবিতে একাট্টা, তখন জামাত-শিবির সে সময় অপেক্ষাকৃত অনেক কম আলোচিত আরেক আন্দোলন ‘তত্ত্বাবধায়ক ব্যবস্থা দাবি’র আন্দোলনে ঢুকে অর্থ-মিডিয়া-জনবল দিয়ে চাঙা করে তুলে শুধু মাত্র নিজেদের পিঠ বাঁচানো জন্য। আবার ২০০৯ সালে বর্তমান সরকারের আমলের প্রথম দিকেই সকল রাজনৈতিক দল (শুধুমাত্র রাজাকার-তাদের সংশ্লিষ্ট ও আশ্রয়-প্রশ্রয় দাতা ছাড়া) ও জনগণ যুদ্ধাপরাধ বিচারের দাবিতে রাজপথে, তখন জামাত-শিবির ও তার দোসররা টিপাইমুখ আন্দোলনকে সামনে এনে ঐ জনগণ আন্দোলনকে ঠেকানোর চেষ্টা করে বা জনগণের দৃষ্টি অন্যদিকে সরানোর চেষ্টা করে।(এক্ষেত্রে বলে রাখি, টিপাইমুখ বাঁধরোধ আন্দোলন প্রগতিশীল ছাত্র সংগঠনই শুরু করেছিল, পরে বামপন্থী-কমিউনিস্টরা একে এগিয়ে নিয়ে যায়। এনিয়ে ঢাকায় প্রথম পোস্টা দেখি বাংলাদেশ ছাত্র ইউনিয়নেরই।) আজকের অবস্থাও তাই। অন্যান্য কথা সামনে এনে শাহবাগ প্রজন্ম চত্বরের আন্দোলনকে খাটো করতে চায়ছে। এমনকি ব্লগার রাজীব-কে হত্যার মতো ঘটনা ঘটিয়েছে। সে সুযোগ এদের দেয়া যাবে না। দূর্জন বিদ্যান হলেও যেমন তা পরিত্যাজ্য, তেমনি ঐ সব দাবি যৌক্তিক হলেও জামাত-শিবিরের মুখে তা পরিত্যাজ্য। জনবিচ্ছিন্ন জামাত এখন গণ দাবিকে গায়ে চড়িয়ে বর্মের মতো ব্যবহার করতে চাইবে। সে জন্য আজকের এই দাবিকে বাস্তবায়ন করতে হবে প্রথমে। একে বাস্তবায়নের মাধ্যমে অর্জিত শক্তি নিয়ে আর সব গণদাবিকে বাস্তবায়নের জন্য স্বোচ্চার হতে হবে। বাংলা পরীক্ষার দিন আমরা যেমন ধর্ম-বিজ্ঞান-গণিত-ইতিহাস-পৌরনীতি ইত্যাদি বিষয়ে কোনো প্রশ্ন কেন এলো না, এই অযুহাতে বাংলা পরীক্ষাকে বাদ দেই না। বরং বাংলা পরীক্ষা সফল ভাবে দেয়ার মাধ্যমে অন্যান্য পরীক্ষায় অংশ গ্রহণের প্রস্তুতি ও উৎসাহ নেই। তেমনি অন্যান্য গণদাবি সামনে এনে বর্তমান গণদাবিকে বাদ দেয়ার কোনো সুযোগই নেই।
এই গণদাবি বাস্তবায়নই হবে আমাদের অন্যান্য গণদাবি আদায়ের পাথেয়।
[বি.দ্র: লিখাটি গত ১৮ ই ফেব্রুয়ারি লিখিত। এখানে অপরিবরতিত ভাবে উপস্থাপন করা হল]

