সাম্প্রতিক জঙ্গি হামলা ও একটি অংক


আমি মনে প্রাণে চাই প্রবাসী লেখক আমিনুল ইসলাম ভাইয়ের লেখা মিথ্যা প্রমাণিত হোক।তাঁর হিসেব যদি টেন পার্সেন্টও মিলে যায় তাহলে আমাদের জন্য দুর্দিন অপেক্ষা করছে।দেখে আসি তিনি কি বলেছিলেন - 
"দেশের জনসংখ্যা ধরে নিলাম ১৬ কোটি। আমি নিশ্চিত এই ১৬ কোটি জনসংখ্যার অন্তত ৫ শতাংশ মানুষ আইএস এর ধ্যান ধারনায় বিশ্বাসী। আমি অবশ্য কম করে বললাম, আমার ধারনা এর চাইতে বেশি লোক আইএসের ধ্যান ধারনায় বিশ্বাসী। তবে পরিসংখ্যানগত ভুল এড়ানোর জন্য ধরে নিলাম ৫ শতাংশ মানুষ আইএসের ধ্যান ধারনায় বিশ্বাসী। এর মানে দাঁড়াচ্ছে প্রায় ৮০ লাখ মানুষ আইএসের আদর্শে বিশ্বাসী। এই ৮০ লাখের মাঝে নিশ্চিত ভাবে অন্তত ২ শতাংশ পারলে এখনই সিরিয়ার গিয়ে আইএসের জন্য যুদ্ধ করতে প্রস্তুত। অর্থাৎ অন্তত ১ লাখ ৬০ হাজার মানুষ ঠিক এখন এই মুহূর্তে যে কোন ধরনের জঙ্গি কার্যক্রমে ঝাপিয়ে পড়তে পারে"
বাংলাদেশের মানুষ সহজেই সবকিছু বিশ্বাস করে ফেলে। এই যেমন ভার্সিটি পড়ুয়া উচ্চশিক্ষিত ছেলেগুলো মাত্র কয়েকদিনের ব্রেইনওয়াশে তথাকথিত জিহাদে যোগ দিয়ে নিরপরাধ মানুষদেরকে মেরে ফেললো।  কয়েকদিন আগেও আমার ধারণায় ছিলনা দেশে আইএস আছে। ভেবেছিলাম হয়তো কিছু উগ্রাবাদি মুসলিম নামধারি জঙ্গি আছে। গুলশানের সাম্প্রতিক ঘটনা সব হিসেব পাল্টে দিয়েছে। দেশবাসিকে সচেতনভাবে এ সন্ত্রাসকে মোকাবেলা করতে হবে। দেশকে পাকিস্থান সিরিয়া হতে দেয়া হবেনা।

