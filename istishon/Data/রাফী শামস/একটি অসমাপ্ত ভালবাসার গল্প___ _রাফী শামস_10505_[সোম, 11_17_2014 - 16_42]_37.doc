একটি অসমাপ্ত ভালবাসার গল্প___ 


আমি ওকে খুব ভালবাসতাম।যেমনটা রোমিও বাসতো জুলিয়েট কে।যদিও আমি রোমিওর মত রোজ সন্ধ্যায় হানা দিতাম না ওর বারান্দায়।দিয়ে লাভও হতনা।ও থাকতো বিল্ডিং এর ছয়তলায়,বারান্দা দিয়ে আমাকে দেখতেই পেতনা ঠিক করে,সেখানে প্রেমের গান কাকে শুনাব?রাস্তার ভিখাড়ি কে?রোমিওর মত বারান্দার কোনে দাড়াতে না পারলেও ওর জন্য অপেক্ষা করতাম টিএসসির চায়ের দোকানে।ও সাধারণত খুব একটা দেরি করতনা কিন্তু ভাল ছাত্রী ছিল তো তাই পড়াশুনায় একটু ব্যস্ত থাকতো আর কি।আর আমি ব্যস্ত থাকতাম সিগারেটের ধোয়া টানায়।সিগারেটে লম্বা টান দেয়া আমি পছন্দ করি।এক টানে পাড়লে অর্ধেক সিগারেট জ্বালিয়ে দেই,তারপর স্টিমারের মত ভকভক করে একরাশ ধোয়া ছড়িয়ে দেই।সেই সাথে থাকতো ঠান্ডা হয়ে যাওয়া মাল্টোভা চা!যদিও সেখানে বুস্ট,মাল্টোভা,হরলিক্স কিছু একটা দিত ওরা,তবুও সেটা আমার কাছে বেশ লাগতো।
ও অবশ্য মাল্টোভা চা পছন্দ করতনা।ওর পছন্দ ছিল আদা চা।আদা চা খেলে আমার বমি আসতো।মনে হত উটের মূত্র খাচ্ছি।অবশ্য উটের মূত্র আমি খাইনি কখনও,দেখিওনি সে বস্তুটি কেমন।শুনেছি আমাদের নবী নাকি কোন এক গোত্রের জন্য উটের মূত্র হালাল করেছিলেন।কেন জানিনা,আদা দেয়া রঙ চা এর কথা মাথায় এলেই আমার উটের মূত্রের কথা মনে হয়।ও কিন্তু দিব্যি খেয়ে নিত সেই চা।আদা চা খেলে গলা পরিষ্কার হয়।ও আবার ভাল ছাত্রী,ওর সব কিছুই ছিল ভাল।তাই ওকে ভালবাসতাম।রোমিওর মত হয়তো না,তবে অনেক ভালবাসতাম।
শেকসপিয়র মহাশয় একটি চিজ বটে।সেই কবে রোমিও আর জুলিয়েট কে সৃষ্টি করে গেলেন,দুটোই মরলো বোকার মত তবুও যুগ যুগ ধরে এরাই পূজিত হয়ে আসছে শ্রেষ্ঠ জুটি হিসেবে।আমি অবশ্য রোমিও জুলিয়েট আগে পড়িনি,ওই আমাকে দিয়েছিল পড়তে।ও শুধু ক্লাসের বই না,প্রচুর গল্প উপন্যাসও পড়ত।আর আমার সাথে সেগুলো নিয়ে বকবক করত।আমি সব সময় যে ওর কথা মনযোগ দিয়ে শুনতাম তা নয়,তবে ওর দিকে অপলক চেয়ে থাকতাম।দেখতাম ওর ঠোট জোড়া কি করে অস্থিত পাখির মত লাফালাফি করছে,চোখ গুলো উত্তেজনায় পূর্ণিমার চাদের মত বড় বড় হয়ে যাচ্ছে।কোকিল গান করত ওর কন্ঠে,পূর্ণিমা আলো ফেলত চোখে।অবশ্য সেই চোখ ছিল মোটা চশমায় ঢাকা।
ওকে আমি অনেক বেশি ভালবাসতাম,রোমিওর মত করে না হোক,আমার মত করে।ওর কথা ভাবলে আমার শ্বাস বন্ধ হয়ে আসত।কিসের একটা মিষ্টি ব্যাথায় বিদীর্ণ হত পাজড়ের হাড়।চোখের ঘুম চলে যেত তেপান্তরের ওপাড়ে,কিছুই ভাল লাগত না, শুধু ভাল লাগতো ভাবতে-ওর কথা ভাবতে।এই অসহ্য মিষ্টি যন্ত্রনাই বুঝি ভালবাসা?প্রেম?প্রথম দিকের দিন গুলো ছিল বসন্তের প্রথম বাতাসের মত।কিভাবে হুট করে কোথা থেকে এল,আর এলোমেলো করে দিল বুঝতেই পারলাম না।দিন গুলো কাটছিল স্বপ্নের মত করে,ভেসে যাচ্ছিলাম অজানা কোন ঠিকানায়,হারিয়ে যাচ্ছিলাম সুদূরে।কিন্তু আঘাতটা যে এভাবে আসবে বুঝতে পারিনি।এভাবে ভেঙ্গে চুরে লন্ড ভন্ড হয়ে যাব বুঝতে পারিনি।নিজের অক্ষমতা এভাবে কুড়ে কুড়ে শেষ করে দেবে আমাকে কল্পনা করিনি,স্বপ্ন দেখার সময় দুস্বপ্নেও ভাবিনি।
ও ছিল শিউলির মত,বকুলের মত,গোলাপের নরম পাপড়ির মত।ও হাটতো না যেন উড়ে বেড়াত।
ও ছিল পবিত্র,ভোরের প্রথম আলোর মত স্নিগ্ধ।কিন্তু কেন এমন হল?কেন ভোরের প্রথম আলো ফোটার আগেই চারিদিক ঢেকে গেল নিকষ কালো অন্ধকারে।ওকি অপবিত্র হয়েছিল?না কখনওনা।গোলাপের গায়ে কাদা লাগলে কি গোলাপ অপবিত্র হয়?শিউলি বকুল কাদায় পড়লে কি সুবাস নষ্ট হয়?আমার গোলাপ-আমার শিউলি বকুলও তবে অপবিত্র হয়নি।কাদার আচড় লাগেনি ওর পবিত্র শরীরে।
হ্যা শরীর।আমি কি কোন আগ্রহ বোধ করেছিলাম ওর শরীরের প্রতি?ওকে আবিষ্কারের কোন সুপ্ত ইচ্ছা ছিল কি আমার মনের ভিতরে?হ্যা ছিল।ওকে আবিষ্কারের ইচ্ছা ছিল আমার ভিতরে কিন্তু আমি জয় করে নিতে চেয়েছি,অধিকার করে নিতে নয়।আমি হারিয়ে যেতে চেয়েছি,ওকে হারাতে নয়।কিন্তু ওকে হারিয়ে ফেললাম আমি।হ্যা আমিই হারিয়ে ফেললাম।আমার অক্ষমতায়,আমার কাপুরুষতায় ওকে বলি দিয়ে দিলাম নিয়মের বেদীতে।কিই বা করার ছিল আমার?কিছুই কি করার ছিলনা?কেন আমি পারিনি বিদ্রোহি হতে,কলেজে থাকতে নজরুলের বিদ্রোহী কবিতাটি মুখস্থ করেছিলাম।সারাদিন আউড়াতাম- "আমি অনিয়ম উচ্ছৃংক্ষল,আমি দলে যাই যত বন্ধন,যত নিয়ম কানুন শৃংক্ষল!" কিন্তু আমি কেন পারলাম না শৃংক্ষল ভাংতে?
ওতো অপবিত্র হয়নি,আমার শিউলি আমার বকুল গোলাপ তো পবিত্র ছিল।তাহলে আমিই কি অপবিত্র হয়ে গিয়েছি?কতগুলো পশু,নরকের কীট,দাতালো শুয়োর ওকে ছিন্নভিন্ন করেছে।আমি কিছুই করতে পারিনি।তখনও পারিনি,পারিনি পরেও কিছু করতে।ওই শুয়োর গুলো ওকে যতটা না অপমান করেছে তার থেকে বেশি অপমান করেছি আমি।ওই পিশাচ গুলো ওকে যতটা আঘাত দিয়েছে তার থেকে বেশি আঘাত দিয়েছি আমি।৪-৫টা পিশাচের সাথে আমি সেদিন পেরে উঠিনি।তাহলে এই পিশাচে ভরা সমাজের সাথে পারব কি করে?
অন্যান্য দিনের মতও সেদিনটা রঙ্গিন ছিল,নাকি একটু বেশিই রঙ্গিন ছিল আকাশটা?বাতাস কি একটু বেশিই মিষ্টি ছিল?মনে নেই সেদিনের প্রথম প্রথরের কথা।কিচ্ছু মনে নেই।মনে নেই কি করে আমরা ভেসে বেড়াচ্ছিলাম,স্বপ্নের ফানুস উড়াচ্ছিলাম-কিচ্ছু মনে নেই।মনে আছে কেবল দিন শেষের তিতকুটে স্বাদ টুকু।ঠোটে মুখে চোখে সবখানে লেগে আছে সেই বিষাক্ত ছোয়া।সেদিন আমি পারিনি,আমি পারিনি ৪-৫ টা শুয়োর কে পরাভূত করতে।ভেঙ্গে পড়েছি,অন্ধকারে হারিয়ে গিয়েছি।আর আমার থেকেও নিকষ কালো অন্ধকারে ডুবে গিয়েছিল ও।
আমি অন্ধকার থেকে হাচড়ে পাচড়ে বেড়িয়ে এসেছিলাম কিন্তু ও আর বেড়োতে পারেনি।হারিয়ে গিয়েছে।আমার সুযোগ ছিল ওকে টেনে তোলার,আমি তুলিনি।আমি অন্ধকার গুহার সামনে দাঁড়িয়ে দেখেছি ও পড়ে যাচ্ছে,পড়ে যাচ্ছে,হারিয়ে যাচ্ছে,গভীর থেকে গভীরে হারিয়ে যাচ্ছে।আমি ওর হারিয়ে যাওয়া দেকছি,দেখে কষ্ট পাচ্ছি,নিজের অক্ষমতাকে অভিসম্পাত করছি কিন্তু ওকে টেনে তুলতে পারছিনা।আমার হাত আটকে রেখেছে অনেক গুলো শিকল।
একটা শিকলের রঙ লাল-ভালবাসার রঙ।এই শিকলটি আমার হাতে পড়িয়ে দিয়েছেন আমার মা।ওর সাথে সম্পর্ক না রাখার দিব্যি করে এসেছি আমি মায়ের মাথা ছুয়ে।ও নষ্ট হয়ে গিয়েছে,ও নষ্টা।খানদানি পরিবার আলোকিত করার কোন যোগ্যতা ওর নেই,যদিও আলো কিছু মাত্রায় ম্লান হয়নি।কিন্তু ওর আলো অন্ধকার দূর করতে পারছেনা,বরং আরও গাড়ো করছে-বিষাদময় করে তুলছে।মায়ের দেয়া শিকল দিয়ে আমার হাত বাধা,আমি আটকাতে পারছিনা ওকে,তুলতে পারছিনা।আরেকটা শিকলের রঙ কালো-মিশমিশে কালো।অন্ধকারের থেকেও কালো।সেই শিকলটির অপর মাথা ধরে আছে অসংখ্য কালো কালো লোমশ হাত।এই হাত গুলোর নাম সমাজ।এই শিকল গুলো আমাকে নপুংশ বানিয়ে দিয়েছে,আমার সম্মান রক্ষার্থে আমার হাত বেধে দিয়েছে তারা।আমার কি শক্তি নেই শিকল গুলো ভাঙ্গার?শিকল গুলো ছিন্ন করে ওকে শক্ত করে টেনে তোলার ক্ষমতা কি আমার নেই?
না নেই।আমি নপুংশ,আমি অক্ষম।শিকল ভাংতে আমি অক্ষম।একগাদা শিকলে পিছমোড়া করে বাধা হয়েছে আমাকে।আমি ভেঙ্গে বেড়িয়ে আসতে পারছিনা।অন্ধকার কে ভয় করছে আমার।ওকে তুলতে গিয়ে আমিও ঐ অন্ধকারে ঝাপিয়ে পড়তে সাহস পাচ্ছিনা।ও হারিয়ে গেছে,আমি হারাতে চাইনা।আমার বকুল,আমার শিউলি গোলাপ হারিয়ে গেছে।একদা বসন্তে যে ফুল আমার হাতে এসে পড়েছিল,হঠাৎ এক কালবৈশাখী এসে উড়িয়ে নিয়ে গেছে সেই ফুল কে।আমার ফুল কে।আমার ফুল কে আমি ধরে রাখতে পারিনি।আমি ক্লীব হয়ে গেছি,জড় পদার্থ হয়ে গেছি।আমি ভয়ার্ত দৃষ্টিতে অন্ধকার গুহার দিকে তাকিয়ে দেখি।কিন্তু যেতে সাহস পাইনা।সেই অন্ধকূপের ভিতর থেকে এক সময় আর আমার ফুলের পতন ধ্বনিটুকুও শোনা যায়না।কিন্তু পতনের শব্দে আমার কর্ণ,চক্ষু,ঠোট,বুক বিদীর্ণ হচ্ছে-ধ্বংস হচ্ছে।আমি ধ্বংস হচ্ছি কিন্তু টিকে আছি।কারণ আমি শিকলে জড়িয়ে আছি।শিকল ছিড়ে বের হইনি বলে আমি টিকে আছি।আমি টিকে আছি শুয়োরের মত,কুকুরের মত,জানোয়ারের মত।কিন্তু যেভাবেই হোক আমি টিকে আছি।টিকে থাকাই এখানে চরম সার্থকতা।তাই আমি টিকে আছি।
কিন্তু ও কোথায়?আমার শিউলি-বকুল-গোলাপ কোথায়?তোমরা কি কেউ বলতে পার ও কোথায়?
-না আমরা বলতে পারিনা।আমরা ঝড়ে পড়া শিউলি-বকুল-গোলাপের সংবাদ রাখিনা।ঘর সাজানোর জন্য আমাদের ঢের ফুল আছে... 

