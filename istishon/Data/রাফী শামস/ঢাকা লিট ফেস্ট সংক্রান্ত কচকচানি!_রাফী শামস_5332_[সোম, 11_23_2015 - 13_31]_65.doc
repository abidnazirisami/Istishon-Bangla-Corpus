ঢাকা লিট ফেস্ট সংক্রান্ত কচকচানি!


ঢাকা লিটারারি ফেস্ট যা পূর্বে পরিচিত ছিল 'হে ফেস্টিভাল' নামে- বাংলাদেশে এবার সেটি আয়োজিত হল পঞ্চম বারের মত। এর মধ্যে আমার যাতায়াত দুবার। গতবার প্রথম থেকে শেষ দিন পর্যন্ত,প্রতিদিন সকাল থেকে সন্ধ্যা অবধি আমি হে ফেস্টিভালে থেকেছি,ঢাকা বিশ্ববিদ্যালয়ের নিউজ পোর্টাল DU TIMZ এর প্রতিনিধি হিসেবে। এবার সেই সুযোগ হয়নি,তবে শেষ দিন গিয়ে ঢু মেরে এসেছিলাম। ঢাকা লিট ফেস্ট নিয়ে আমাদের বিদগ্ধ মহলের,যারা সাহিত্য সংস্কৃতি নিয়ে নিদেনপক্ষে অল্পবিস্তর চিন্তা ভাবনা করেন তাদের নানা রকম মতামত দৃষ্টিগোচর হল। বলাই বাহুল্য তাদের বেশিরভাগের দৃষ্টিভঙ্গি কিছুটা ঋনাত্মক! অনেকের অভিযোগ - 'এই তথাকথিত ফেস্টিভাল,উৎসব হয়ে ওঠেনি,ফেস্টিভাল-ই থেকে গেছে। অর্থাৎ এখানে বাংলাদেশের সাহিত্যকে উপস্থাপন করা হয়নি,প্রাধান্য পেয়েছে বিদেশী সাহিত্য।বিদেশীদের তোষণ করা একশ্রেণীর উচ্চবিত্তদের আনাগোনা হয়েছে এখানে বেশি।সাধারণের এর সাথে কোন সংযোগ নেই।' কথাটা সম্পূর্ণরূপে ভুল এমনটা বলার সুযোগ নেই,তবে এই ফেস্টিভাল বা উৎসব কে আমি একবারে ছুড়ে ফেলে দিতে রাজি নই!
প্রায়ই আমাদের টকশো কিংবা পত্রিকার কলামে 'সাংস্কৃতিক আগ্রাসন' বলে একটা কথা শোনা যায়। আমার কাছে কথাটা ঠিক পরিষ্কার নয়।আমরা এখন যেটাকে বাঙালি সংস্কৃতি বলে দাবী করি সেটি আসলে কী? আমরা যেটাকে বাংলা সাহিত্য বলে দাবী করি তার আসল পরিচয় কী?রবীন্দ্রনাথ বলি,মাইকেল মধুসূদন বলি আর বঙ্কিম বলি- এনারা প্রত্যেকেই পাশ্চাত্যের সাহিত্য দ্বারা প্রভাবিত,পাশ্চাত্যের সাহিত্য সম্পদ আত্মস্থ করে সেটাকে নিজ প্রতিভা বলে বাংলা সাহিত্যের নিজস্ব সম্পদ তৈরিতে অবদান রেখেছেন তারা। আমাদের যে সংস্কৃতি এটা হাজার বছরের বিভিন্ন জাতির সংস্কৃতি থেকে গ্রহণ করা উপাদানের এক সম্মিলিত রূপ। এমনকি আমাদের বাংলা ভাষাও অসংখ্য বিদেশী শব্দকে গ্রহণ করে সম্মৃদ্ধ হওয়া পৃথিবীর চতুর্থ বৃহত্তম মাতৃভাষা।সাহিত্য-সংস্কৃতি-ভাষা এগুলোর বৈশিষ্ট্যই হল নদীর মত,এখানে নিখাদ বলে কিছু নেই,এখানে খাঁটি বলতেও কিছু নেই।আসলে নিখাদ বা খাঁটি শব্দ গুলোই এখানে অবান্তর। পারষ্পারিক বিনিময় এগুলোর একটি সাধারণ বৈশিষ্ট্য।এই বিনিময় এবং গ্রহণ বর্জনের মাধ্যমেই এগুলো সম্মৃদ্ধ হয়,পরিবর্তিত এবং পরিবর্ধিত হয়।অপেক্ষাকৃত শক্তিশালী সংস্কৃতি কিংবা সাহিত্য,দুর্বলটিকে গ্রাস করে নিতে পারে নিজের মধ্যে- এবং নিয়েছেও।এমন অনেক বিলুপ্ত প্রায় সংস্কৃতি বা ভাষার খোজ পাওয়া যায়।কিন্তু যে ভাষা পৃথিবীর চতুর্থ বৃহৎ ভাষা,যে ভাষার সাহিত্য রবীন্দ্রনাথ ঠাকুর নামক এক সব্যসাচীর অবদানে সম্মৃদ্ধ সে ভাষার কিংবা সে ভাষার সাহিত্যকে গ্রাস করে নেয়ার ক্ষমতা পৃথিবীর অন্য কোন ভাষার নেই। তাই সাহিত্যিক ও সাংস্কৃতিক 'ইন্টারচেঞ্জ' কে আমি কখনই বিরূপ ভাবে দেখিনা।একই ভাবে পার্শ্ববর্তী দেশের কিছু টিভি চ্যানেল আমাদের সংস্কৃতির বারোটা বাজিয়ে দেবে- এতটা ঠুনকোও আমাদের সংস্কৃতি নয়।

ফিরে আসি লিট ফেস্টে। হ্যা,এখানে বাংলা সাহিত্যের থেকে বাইরের দেশের সাহিত্য বা সাহিত্যিকদের ফোকাস করা হয়,এটার উদ্দেশ্যও সেরকমই।তবে এখানে বাংলা সাহিত্যকে বিশ্বে পরিচয় করিয়ে দেবার কোন উদ্যোগ নেই- এই কথাটি ঠিক নয়।প্রতিবারই বাংলাদেশের খ্যাতনামা সাহিত্যিকেরা এখানে উপস্থিত থাকেন।এবার হাসান আজিজুল হক,সেলিনা হোসেন,দেবাশীষ রায়, নির্মলেন্দু গুণের মত সাহিত্যিকেরা উপস্থিত ছিলেন।গতবার সায়েন্স ফিকশন নিয়ে এক সেমিনারে উপস্থিত ছিলেন জাফর ইকবাল স্যার।এবার ঢাকা ট্রান্সলেশন সেন্টারের তত্ত্বাবধানে আত্মপ্রকাশ করেছে 'লাইব্রেরি অব বাংলাদেশ'।এবার ইংরেজিতে অনুদিত হয়েছে হাসান আজিজুল হক এবং সৈয়দ শামসুল হকের বই,জসীমউদ্দিনের কবিতা।যদিও একটা বই এর স্টলে আমি হুমায়ূন আহমেদের 'হিমু সমগ্র'এর পাশে 'জাকির নায়েক লেকচার সমগ্র' প্রদর্শিত হতে দেখেছি! ( জাকির নায়েক সাহেবের লেকচারের ধর্মীয় গুরুত্ব থাকতে পারে কিন্তু এটি কিভাবে বাংলা সাহিত্যকে রিপ্রেজেন্ট করে সেটা কেউ আমাকে বুঝিয়ে বলবেন কী?) সব থেকে বড় কথা,লিট ফেস্টের সব থেকে মূল আকর্ষন হল এর সেমিনার গুলো।বিভিন্ন দেশ থেকে আগত অতিথিরা তাদের নিজ নিজ ক্ষেত্রের উপর আলোচনা করেন। আমার পক্ষে কখনই সম্ভব হতনা স্টিফেন হকিং এর মেয়ে সাইন্স ফিকশন রাইটার লুসি হকিং এর বক্তৃতা শোনা।আমি হয়তো কখনই নোবেল বিজয়ী হ্যারল্ড ভারমাস এর বক্তব্য সামনাসামনি শোনার সুযোগ পেতাম না- লিট ফেস্ট আমাকে সেই সুযোগটা দিয়েছে।এজন্য আমি আয়োজকদের কাছে কৃতজ্ঞ।বিদেশের স্বনামধন্য এই সকল সাহিত্যিক/কবি/ অ্যাক্টিভিস্ট (সেই সাথে দেশীয় স্বনামধন্য সাহিত্যিকবৃন্দ) দের সাথে আমার মত সাধারণ এক মধ্যবিত্ত বিশ্ববিদ্যালয় ছাত্রের সংযোগ ঘটিয়ে দেয়ার কৃতিত্ব তারা দাবী করতেই পারে।

(নোবেল বিজয়ী হ্যারল্ড ভারমাস)
আমার ভুল হতে পারে কারণ আমি জটিল তাত্ত্বিক বিষয়বস্তু কম বুঝি।খোলা চোখে,খোলা মনে আমি যতটুকু বুঝি - এই ফেস্ট হয়তো প্রত্যক্ষ ভাবে বাংলা সাহিত্যকে সম্মৃদ্ধ করছেনা,কিন্তু আগামিদিনের সাহিত্যিক সৃষ্টি,নিদেনপক্ষে পাঠক সৃষ্টিতে তাদের পরোক্ষ অবদানটুকু ফেলনা নয়।আমাদের পৃথিবীটা এখন একটা বিশাল গ্রামের মত,যোগাযোগ প্রযুক্তির কল্যাণে বিশ্বের সকল অঞ্চলের সাহিত্য-সংস্কৃতির সাথেই আমাদের পরিচয় হচ্ছে,আমাদের চিন্তার পরিধিও এতে করে বৃদ্ধিই পাচ্ছে,সংকুচিত হচ্ছেনা।বিশ্বসাহিত্যের সাথে পরিচিত হওয়াটা যদি দোষের না হয়,তাহলে বিশ্বের সাহিত্যিকদের সাথে পরিচিত হবার উদ্যোগকে কেন বাঁকা চোখে দেখা হবে-সেটা আমার বোধগম্য নয়।মজার ব্যাপার হচ্ছে নিজেদের প্রগতিশীল বলে দাবী করা মানুষজনই ব্যাপারটাকে নিয়ে বিদ্রূপ করেন,এখানে 'মেহনতি' মানুষের সংযোগ নেই বলে।আমাদের 'মেহনতি' মানুষদের জন্য এখন পর্যন্ত আমরা সঠিক শিক্ষা নিশ্চিত করতে পারিনি,অধিকাংশ শিক্ষিত জনগোষ্ঠীর কাছে আমাদের সাহিত্যই এখনও পরিচিত নয়,সেখানে বিশ্ব সাহিত্য আরও দূরের বিষয়।কিন্তু কেউ যদি এই সুযোগটা গ্রহণ করে সেখানে সাহিত্যানুভূতিতে আঘাত পাবার মত কোন ঘটনা ঘটেছে বলে আমি মনে করিনা...

