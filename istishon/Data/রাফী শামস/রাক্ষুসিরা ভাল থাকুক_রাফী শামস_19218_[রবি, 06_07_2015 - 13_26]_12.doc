রাক্ষুসিরা ভাল থাকুক


রাক্ষুসির কথা মনে আছে আপনাদের?নেই তো।জানতাম থাকবেনা।রাক্ষুসিদের কেউ মনে রাখেনা।তারা অভিশপ্ত।রাক্ষুসির একটি ছেলে ছিল,তার কথা মনে আছে?ধুর কি বোকার মত প্রশ্ন!রাক্ষুসির কথাই মনে নেই,তার ছেলেকে কিভাবে মনে রাখবেন?মনে রাখার কথা নয়,কারণ রাক্ষুসিরা যতটা না অভিশপ্ত,তাদের সন্তানরা তার থেকে অনেক বেশি অভিশপ্ত।রাক্ষুসিকে একটু মনে করিয়ে দেই।রাক্ষুসি ভালবেসেছিল,ভুল সময়ে,ভুল লোক কে।চিরায়ত বাংলা চলচ্চিত্রের মত রাক্ষুসির বাবা ব্যাপারটা জানার পরই জোড় করে বিয়ে দিয়ে দেয় রাক্ষুসি কে।বাংলার অন্যান্য মেয়েদের মত রাক্ষুসিও হারিয়ে যায়,সংসারের ঘূর্ণিপাকে।একমাত্র সন্তানটিকে অবলম্বন করে বেচে থাকে সে।কিন্তু ভালবাসার ঝড় বুঝবে কার সাধ্য?২২ বছর সংসার করার পর রাক্ষুসির জীবনে সেই ব্যক্তির আগমন ঘটে।মধ্যবয়সী রাক্ষুসি আবার পরিণত হয় কিশোরী বালিকায়!ভুলে যায় মাঝের ২২ টা বছর,ভুলে যায় ১৮ বছরের ছেলেটির কথাও।তারপর?
সমাজ-পরিবার-সন্তান সব মায়া উপেক্ষা করে সে বের হয়ে যায়,সমাজের চোখে অভিশপ্ত রাক্ষুসিতে পরিণত হয়।আর এসব কিছুর মধ্যে কোন রকম ভূমিকা না থাকার পরও অভিশপ্ত হয় আরেকজন-রাক্ষুসির ছেলে!রাক্ষুসি আর তার ছেলের গল্প বলেছিলাম আমার 'রাক্ষুসি' গল্পে।গল্পের শেষে বলেছিলাম,রাক্ষুসি কিংবা তার ছেলে কেমন আছে সেটা না হয় আমরা নাই জানলাম,তারা বেচে আছে এবং বেচে থাকাটাই অনেক বিশাল ব্যাপার।কোথায় আছে তারা?কেমন কাটছে তাদের অভিশপ্ত জীবন?
২
জীবন চলে যাচ্ছে।যেমন সব সময় যায়।মাঝে মাঝে দেখি কিছু মানুষ জীবনের প্রতি বীতশ্রদ্ধ হয়ে আত্মহত্যা করে!কেন করে কে জানে?আমিও গিয়েছিলাম আত্মহত্যা করতে।এখন সেটা ভাবলেই হাসি পায়।কি বোকাই না ছিলাম আমি!সেই ঘটনার পর অনেকটা সময় পার করে এসেছি।কষ্ট ছিল,আবার ছিলওনা।কষ্ট জিনিসটা এমন যে এটা নিয়ে যত ভাবা হয় ততই বাড়তে থাকে তরতর করে।কিন্তু এর কথা না ভাবলে,কোন ভাবে একে ভুলে থাকা গেলেই কোন মতে চালিয়ে নেয়া যায় জীবনটা।ব্যাপারটা কঠিন কিছু নয়।আমার কাছে অন্তত মনে হয়নি।সেই ঘটনার পর খুব কষ্ট হত,নিজের জন্য।মানুষ স্বার্থপর।মানুষ সব সময় নিজের জন্যই কষ্ট পায়,অন্যের জন্য পায় না।যাকে আমি মা ডাকি কিংবা ডাকতাম তিনি চলে যাওয়ার পর আমি নিজের কথা ভেবে কষ্ট পেয়েছি।আমি না খেলে আমাকে জোড় করে খাওয়াবে কে -এটা ভেবে কষ্ট পেয়েছি,আমি জ্বরে পড়ে থাকলে আমার মাথায় হাত বুলিয়ে দেবে কে-এটা ভেবে কষ্ট পেয়েছি,আমার জন্মদিনে লুকিয়ে লুকিয়ে কেক এনে রেখে ঠিক রাত ১২টায় সারপ্রাইজ দেবে কে- এটা ভেবে কষ্ট পেয়েছি!একবারের জন্যও ভাবিনি আমি যাকে মা বলে ডাকি কিংবা ডাকতাম সে কি কোন কষ্ট পেয়েছে কিনা!বাবার কথা ভেবে খারাপ লেগেছে কিন্তু তার কষ্টের থেকে নিজের কষ্টের কথা ভেবেই চোখের পানি ফেলেছি।অবশ্য সে অনেক আগের কথা।এখন আর কোন কষ্ট-ফষ্ট নেই।আমি এখন এক-দুবেলা না খেয়ে দিব্যি কাটিয়ে দিতে পারি।আমি শিখে গেছি প্রচন্ড জ্বরে দিশেহারা হয়ে গেলে কি করে দাতে দাত চেপে চুপচাপ শুয়ে থাকতে হয়,না হয় কেউ নাই বা রাখল মাথায় হাত।আমি শিখে গেছি কিভাবে জন্মদিন নামক দিনটিকে অন্যান্য দিনের মত কাটিয়ে দিতে হয়,রাত ১২ টায় কেক না কাটলেও আমার দিব্যি চলে যায়।নিজেকে দেখে নিজেই চিনতে পারিনা এখন মাঝে মধ্যে!কত বড় হয়ে গেছি।কত বয়স হল আমার মনের?৪০,৫০ নাকি ৬০?এমনই হবে হয়তো,মনের বয়স মাপা গেলে জানা যেত।
আমি যাকে মা বলে ডাকি কিংবা ডাকতাম,সমাজ যাকে ডাকে 'রাক্ষুসি' বলে ,শুনতে পাই সে ভালই আছে।সে ভাল আছে শুনে আমি সুখ পাই।আমাকে ফোন করে যখন কান্নাকাটি করে তখন আমার তার কান্না শুনে ঘিন্না লাগে।কিন্তু ঐ ঘরের ছোট ছেলেটির কান্না যখন ফোনের মধ্যে শুনতে পাই তখন ছোট বাচ্চাটিকে আদর করতে ইচ্ছা করে।বাচ্চাটির কথা ভেবে আমি সুখ পাই।যাকে আমি মা বলে ডাকি কিংবা ডাকতাম তার থেকে ঐ বাচ্চাটিকে আমার অনেক বেশি আপন মনে হয়।
সমাজ নামক বিস্ময়কর ব্যাপারটি আমি যাকে মা বলে ডাকি কিংবা ডাকতাম,তাকে রাক্ষুসি বানিয়েছে।এই সমাজ কিন্তু আমার জন্য খুবই দরদ দেখায়।দেখলে আহা উহু করে।এই আহা উহু দেখে আমার হাসি পায়।আমি মোটেও কষ্টে নেই,কারও আহা উহু শোনার জন্য বসে নেই।কিন্তু সমাজ নামক বিস্ময়কর বস্তুটি মনে করে আমি আহা উহু শোনার জন্য অত্যন্ত ব্যাগ্র হয়ে অপেক্ষা করছি।সমাজ যতই আহা উহু করুক আসলে কিন্তু তারাও আমাকে অভিশপ্ত বানিয়ে রেখেছে,ঠিক যেমনটা রেখেছে আমি যাকে মা বলে ডাকি কিংবা ডাকতাম তাকে।হয়তো তার থেকে বেশি অভিশপ্ত আমি।এই ব্যাপারটা বুঝতে আমার সময় লেগেছিল।এখন যখন বুঝে গেছি তখন শিখে গেছি কিভাবে এটাকে গায়ে মেখে নিতে হয়।হাসি হাসি মুখ করে বসে থাকতে হয়।কখন একটু কান্না কান্না ভাব করে চোখে পানি আনার চেষ্টা করতে হয়-সেটাও শিখে গেছি।মাঝে মধ্যে নিজেকে নিজে চিনতে পারিনা,এত কিছু শিখলাম কিভাবে?ও আচ্ছা একটা কথা বলতে তো ভুলেই গেছি।আমি যাকে বাবা বলে ডাকতাম (কিন্তু এখন ডাকতে পারিনা) সেই লোকটিও কিছুদিন আগে চলে গেছে।না আমি যাকে মা বলে ডাকি কিংবা ডাকতাম,তার মত করে যায়নি।একদম চলে গেছে।আমি যাকে মা বলে ডাকি কিংবা ডাকতাম তার চলে যাওয়া নিয়ে আমার মধ্যে কোন অভিমান নেই,সে আমাকে বলে কয়ে গিয়েছিল।কিন্তু যাকে আমি বাবা বলে ডাকতাম (কিন্তু এখন ডাকতে পারিনা) সে আমাকে কিচ্ছু না বলে হঠাৎ করেই চলে গেল।তার প্রতি আমার খুব অভিমান আছে।ভীষণ অভিমান আছে।
৩
ব্যাপারটা কিভাবে হল আমার জানা নেই।আমি তাকে ভাল বেসে ফেললাম।অথচ এই ভালবাসা জিনিসটা কে আমি ঘৃণা করতাম।হয়তো ভালবাসা নামক ব্যাপারটির জন্য আমাদের পরিবারটি তছনছ হয়ে গেছে,একারণে।এমনটাই ভাবতাম আমি এতদিন।এখন অন্য কিছু ভাবতে ইচ্ছা করে।ভাবতে ইচ্ছা করে ভালবাসা জিনিসটা ছিলনা বলেই হয়তো পরিবারটা তছনছ হয়ে গেছে।ভালবাসা জিনিসটা থাকলে হয়তো এমনটা হতনা।এখন আমার ভালবাসার পক্ষে কথা বলতে ইচ্ছা করে।ইচ্ছা করে জাতিয় সংসদে দাঁড়িয়ে ভালবাসা বাধ্যতামূলক মর্মে বিল পাশ করি।বোকা বোকা গান গুলো শুনতে ভাল লাগে।ফুল গুলোকে সুন্দর মনে হয়।বিষন্ন গুমোট সকালটাকে ফুরফুরে মনে হয়।এই ব্যাপার গুলোকে মনে হয় ভালবাসা বলে।আমার জানা নেই।এই জিনিসটা কে আমি ভয় পাই।কিন্তু এখন কেন যেন ভয় পেতে ইচ্ছা করেনা।আচ্ছা তারও কি আমার মত মনে হয়?তারও কি পরিচিত সকালটাকে নতুন লাগে?তারও কি ফুল গুলোকে একটু বেশি সুন্দর মনে হয়?আমি বুঝতে পারছিনা।কিভাবে ব্যাপারটা প্রকাশ করতে হয় আমার জানা নেই।ও যখন আমার সাথে কথা বলে তখন আমারও কেন যেন মনে হয় সেও আমার মতন করে ভাবে।কিন্তু কিভাবে বুঝব?
আমি বরাবরই ভীতু,কিন্তু এবার একটা দুঃসাহসি কাজ করে ফেললাম।ওকে ব্যাপারটা বলে ফেললাম।সরাসরি বলার মত সাহসটুকু আমি অর্জন করতে পারিনি।চিঠি দিলাম ওকে।কি হাস্যকর ব্যাপার তাইনা?এর থেকে ভাইবারে টেক্সট পাঠালে কি বেশি ভাল হত?নাহ,ভালবাসার কথা জানানোর জন্য চিঠির বিকল্প কিছু নেই,তা যতই ভাইবার-হোয়াটসঅ্যাপ থাকুক না কেন।কিন্তু প্রশ্ন হল ও কী করবে চিঠিটা পেয়ে?আমি ওকে জানিয়েছি আমার মনের কথা।বলেছি যদি ও আমার হাত ধরে বাকি জীবন পার করতে চায় তাহলে যেন আজ বিকেলে কলাভবনের বট তলায় আসে,আকাশি রঙের সালোয়ার কামিজটা পড়ে।ওটাতে ওকে ভীষণ সুন্দর লাগে।কাজটা কি বেশি বোকা বোকা হয়ে গেল?মনে হচ্ছে খুব হাস্যকর একটা কাজ করে ফেলেছি।হোক হাস্যকর,কিন্তু আমি আজ অপেক্ষা করব বটতলায়।কৌশিক,আমার সব থেকে ভাল বন্ধু,ওকে বলেছিলাম পুরো ব্যাপারটা।কৌশিককে দেখে মনে হল ও খুশি হয়নি।কিছু একটা বলতে চাচ্ছে কিন্তু বলছেনা।মোবাইলে টেক্সট আসলো,কে পাঠালো?ও?না,কৌশিক।কিন্তু...
৪
"আমি জানি তোর খুব কষ্ট হবে কথা গুলো শুনে,কিন্তু জানিস তো তোকে কষ্ট পেতে আর সেটাকে সামলাতে শিখতে হবে।আমি চাইনি তোকে কথা গুলো বলতে কিন্তু পরে আরও বেশি আঘাত পাবি তাই না বলে পারছিনা।তুই ওকে ভালবাসিস,ওকে চিঠি দিয়েছিল ভাল কথা।কিন্তু তুই কি জানিস ওর ফ্রেন্ডরা এটা শোনার পর ওকে কি বলছিল?বলছিল 'ও তো একটা ব্রোকেন ফ্যামিলির ছেলে।মা চলে গেছে,বাবাও নাই।কিছু করার আগে ভেবে চিন্তে করিস।তোর বাসায় এমন একটা ছেলেকে মেনে নিবে তো?' আমার ধারণা ও তোকে ভালবাসে কিন্তু ওকেও এই ব্যাপার গুলো দ্বিধায় ফেলে দিয়েছে।তুই জানিস ও খুব লজিকাল একটা মেয়ে।ও জানে ব্যাপার গুলো সত্যি,তুইও জানিস।তাই নেগেটিভ কিছু হওয়ার সম্ভাবনাই বেশি।আমি বলছিনা তুই কাউকে ভালবাসতে পারবিনা,শুধু বলতে চাইছি,যাই হোক না কেন শক্ত থাকিস,ভেঙ্গে পড়িস না ।আমরা তোর সাথে আছি।"-
-কৌশিক।
৫
এই ছেলেটা এত বোকা বোকা টাইপের,তবুও ওকে আমার ভাল লাগে।চুপচাপ,কম কথা বলে,কেমন যেন একটা মায়া আছে ওর ভিতরে।ও যে আমাকে পছন্দ করে ফেলেছে সেটা বুঝতে আমার অসুবিধা হয়নি,কিন্তু আমি দেখতে চাইছিলাম ও কি করে!বোকাটা আমাকে আজকে একটা চিঠি দিয়েছে।লিখেছে,' যদি তুমি বাকি জীবন আমার হাত ধরে থাকতে চাও তবে আজ বিকেলে বটতলায় এসো,সেই আকাশী সালোয়ার কামিজটা পড়ে।'এখন আমি কি করব?এই ছেলেটাকে আমারও প্রচন্ড ভাল লাগে।ওর সাথে কথা বলতে ভাল লাগে,ওর সাথে সময় কাটাতে ভাল লাগে।ওর মধ্যে কিসের যেন একটা আকর্ষনের ক্ষমতা আছে।কিন্তু সমস্যা যে অন্য জায়গায়।বেচারার বাবা নেই,মা থেকেও নেই।ওর মা যেটা করেছে সমাজ সেটা ভাল চোখে দেখে না।ও ব্রোকেন ফ্যামিলির ছেলে,এতে ওর কোন দোষ নেই কিন্তু শাস্তিটা ওকে ভোগ করতে হয়।আমি কি করব?আমি কি পারব ওর হাত ধরলে শেষ পর্যন্ত সেটা ধরে থাকতে?আমি কি পারব আমার পরিবারকে রাজি করাতে ?আমি কি ওকে ভালবাসি?হ্যা বাসি।ওর জন্য আমার ভীষণ কষ্ট হচ্ছে,কি করব আমি?
৬
কৌশিক আমার চোখ খুলে দিয়েছে।বেচারা সামনাসামনি বলতে পারেনি,ও ভেবেছে আমি কষ্ট পাব।কিন্তু আমি কোন কষ্ট পাইনি,খালি হঠাৎ করে ঘোর কেটে যাওয়াতে একটু চমকে উঠেছিলাম।কিন্তু আমার এই ঘোরটা কাটার দরকার ছিল।আসলে আমারই ভুল।আগেই খেয়াল করা উচিত ছিল।স্বাভাবিক ব্যাপার গুলো আমার জন্য অস্বাভাবিক,কারণ আমি রাক্ষুসির সন্তান।আমি অভিশপ্ত।আর দশ জনের মত স্বাভাবিক চিন্তার সুযোগ দয়ার্দ্র্য সমাজ আমাকে দেয়নি।আমি ভুলে গিয়েছি একজনকে মন্তব্য করতে শুনেছিলাম আমার সম্পর্কে,'এই টাইপের ছেলেরা ভাল হয়না।'আমি কথাটা শুনে হাসি হাসি মুখ করে বসেছিলাম,এসব কথা কে কিভাবে গায়ের সাথে মেখে নিতে হয় আমি শিখে গেছি।আমি তাকে বলতে পারিনি 'এই টাইপ'টা আমার নিজের তৈরি নয়।এই 'টাইপ' টাতে আমি ইচ্ছা করে আসিনি।কিন্তু বলিনি।আমি তাকেও কিছু বলিনি যে আমার খারাপ রেজাল্ট দেখে বলেছিল,'এই টাইপের ছেলেরা এমনই হয়।' সমাজ 'এই টাইপের' ছেলেদের কে নিরাপদ মনে করেনা।আমার কোন অধিকার নেই কারও জীবন নষ্ট করার,কাউকে বিব্রত করার।আহা ,ও না যেন কত কষ্ট পাচ্ছে ব্যাপার গুলো ভেবে।আচ্ছা,ও কি বলতে পারবেনা সবাইকে 'এই টাইপের' ছেলেরা সব সময় খারাপ হয়না?'এই টাইপের' ছেলেরা ভাল বাসতেও জানে?ও কি বলতে পারবেনা আমি 'এই টাইপের' ছেলেটার সাথেই থাকতে চাই?ও কি পারবেনা আমার সাথে থেকে লড়াই করতে?নাহ,যতসব উলটো পালটা ভাবছি।ওর কাছে ক্ষমা চেয়ে নিব আমি।কিন্তু ও যদি পারে আমার পাশে দাড়াতে? ও কি করবে?আসবে আজকে বট তলায় ওর আকাশি ড্রেসটা পড়ে? ওকে বলা হয়নি এই ড্রেসটায় ওকে কত সুন্দর লাগে!কৌশিক ভুল কিছুই বলেনি।ভুল বলেনি ওর ফ্রেন্ডরাও।কিন্তু তারপরও আমি অপেক্ষা করব আজকে... অপেক্ষা করব সুনীল আকাশ কিংবা সীমাহিন অন্ধকারের জন্য...
৭
মেয়েটি কি ঐদিন এসেছিল বট তলায়?এসে ছেলেটির হাত ধরে বলেছিল ,'পাশে আছি'? নাকি আসেনি?ছেলেটি কি শেষ পর্যন্ত আকাশের দেখা পেয়েছিল?নাকি হারিয়ে গিয়েছিল আবার সেই সীমাহিন অন্ধকারে?সেটা না হয় আমরা নাই জানলাম।হয়তো এসেছিল,হয়তো আসেনি।কিন্তু তারপরও রাক্ষুসির ছেলেটি বেচে আছে,আর বেচে থাকাটাই অনেক চমৎকার একটি ব্যাপার...
(এই গল্পের সমস্ত চরিত্র ও ঘটনাবলি কাল্পনিক।গল্পটির প্রথম পর্ব রাক্ষুসি লিখেছিলাম গত বছর।এটি তার দ্বিতিয় পর্ব।আমি লেখক কিংবা গল্পকার নই।সামান্য ব্লগার এবং ফেসবুকার।কিন্তু রাক্ষুসি গল্পটার জন্য আমি যে পরিমাণ প্রশংসা আর ভালবাসা পেয়েছি তা আমার কাছে নোবেল পুরষ্কারের সমান!রাক্ষুসি গল্পে অনেকে আমাকে খোজার চেষ্টা করেছেন,হয়তো এই গল্পেও করবেন।গল্প তো আসমানি কিতাব নয়,আমাদের জীবনেরই ছোট ছোট কথা গুলোই তো এক একটি গল্প।তবে গল্প,গল্পই।এর মধ্যে বাস্তবের কাউকে না খোজাই ভাল।ভাল থাকুক রাক্ষুসিরা।আর অনেক অনেক ভাল থাকুক তাদের হতভাগ্য সন্তানরা...)

