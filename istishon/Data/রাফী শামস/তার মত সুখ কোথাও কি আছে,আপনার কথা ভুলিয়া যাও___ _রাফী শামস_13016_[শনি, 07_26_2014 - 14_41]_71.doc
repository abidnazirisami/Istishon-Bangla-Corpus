তার মত সুখ কোথাও কি আছে,আপনার কথা ভুলিয়া যাও___ 


"ঈদের জামা কিনছ?"
নিরুত্তর!
"জামা লাগবে না?"
নিরুত্তর!
"এই নে,ঈদের দিন পড়িস এটা।"
মুখ শক্ত করে নির্লিপ্ত ভঙ্গিতে সে প্যাকেট হাতে নিল,এমন একটা ভাব যেন পাওনা টাকা নিচ্ছে।অতঃপর উদাস মুখে আমাদের পাড় করে সামনে গিয়েই মুখজোড়া এগাল-ওগাল বিস্তৃত হাসি!আর প্যাকেট থেকে জামাটা বের করে 'নতুন জামা পাইছি' বলে দৌড়!
মোটামুটি সব গুলো ক্ষেত্রেই এমন চিত্র ছিল আজ।কোন পার্কে বা নির্দিষ্ট জায়গায় কাপড় না দিয়ে তেজগাও থেকে আমরা কয়েকজন হাটা শুরু করেছিলাম।পথে যেখানেই রাস্তায় দৌড়ানো অবস্থায়,গাছে ঝুলন্ত অবস্থায় বাচ্চাকাচ্চা পেয়েছি সেখানে তাদের হাতে নতুন জামা তুলে দিয়েছি।অনেকেই এমন উদাস ভঙ্গিতে কাপড় নিয়েছে,আবার অনেকে হাসি বেশিক্ষন ধরে রাখতে পারেনি,আমাদের সামনেই পোকা খাওয়া দাত মেলে দিয়েছে!ছোটবেলায় দেখতে মিষ্টি কুমড়ার মত ছিলাম বলে আপুরা আমার গাল ধরে টেপাটেপি করত!আজকে কাপড় দেয়ার পর এক পিচ্চি আমার দুই গাল ধরে টিপে দিল!!বুঝলাম এখনও মনে হয় মিষ্টি কুমড়াই আছি!
কোন নির্দিষ্ট জায়গায় বা লেকে বা পার্কে দেইনি এবার।ওভাবে দিলে অল্প সময়ের মধ্যে এক জায়গায় দাঁড়িয়ে থেকেই কাপড় দেয়া যেত,কষ্টও কম হত।কিন্তু গতবারের অভিজ্ঞতা থেকে জানি কাপড় শেষ হয়ে যাওয়ার পর অনেক গুলো মলিন মুখকে মিথ্যা বলে চলে আসা লাগত ওখানে থেকে।সেটা এড়ানোর জন্যই এই হন্টনের মাধ্যমে বিক্ষিপ্ত আনন্দ বিতরনের পরিকল্পনা।আমাদের পরিকল্পনার সাথে পাল্লা দিয়ে আজকে রোদের প্রকোপও ছিল অসহনিয়।প্রচন্ড গরমে কাধে বোঝা নিয়ে হাটতে যে বিশেষ সুখ হচ্ছিল না,সেতো বলাই বাহুল্য।তবে গাছে ঝোলা যাদের কাছে মজাদার খেলা,রাস্তায় সারাদিন ঘুরে বেড়ানোই যাদের একমাত্র বিনোদন তাদের মুখের হাসি আর উল্লাস দেখে মনে হয়েছে 'নাহ কিছু একটা করছি'।
কাপড় বিরতনের সময় আমার এক বন্ধু বিতরনের ছবি তুলে সাথে সাথে ফেসবুকে আপলোড দিয়েছে।সেরকম একটি ছবি তে একজন কমেন্ট করেছিল- "দান করতে হয় গোপনে।ডান হাত দান করলে বাম হাত জানবে না।এভাবে ছবি তোলা ঠিক হচ্ছে কি?"এই নিয়ে তৃতীয় বার আমি ঈদে কাপড় বিতরন করছি।প্রথম বারের কোন ছবি নেই,ছবি তোলা হয়নি কারণ আমিও এই ভ্রান্ত নীতিতে বিশ্বাসি ছিলাম!কাউকে জানানোর কি দরকার,ছবি তুলে জাহির করলে লোকে কি মনে করবে- ইত্যাদি ইত্যাদি।দ্বিতীয়বার অর্থাৎ গতবার যখন দিলাম সেবার আমাদের সংগ্রহের পরিমান ছিল খুবই কম,মাত্র ১০-১৫ জন কে আমরা কাপড় দিয়েছিলাম,তবে গতবার আমি প্রত্যেকের ছবি তুলেছি,কাপড় সহ বাচ্চার ছবি,আমাদের কারও ছবি না।এবার যখন আমি আবার প্রচারণায় নামলাম যে আপনারা সাহায্য করুন,আমরা বাচ্চাদের কাপড় দিব,তখন আমাদের কাছে প্রমান স্বরূপ ছিল এই ছবি গুলো,যা দেখে অনেকেই আমাদের কে বিশ্বাস করেছে,টাকা দিয়ে সাহায্য করেছে।যার ফলশ্রুতিতে এবার আমরা ১০০ এরও বেশি বাচ্চাকে কাপড় দিতে পেরেছি!
আমি যখন নিজের পকেট থেকে টাকা দিয়ে কাউকে সাহায্য করব তখন নিশ্চয়ই ফেসবুকে পোস্ট দিয়ে সেটা জানাবো না।কিন্তু এখানে আমরা কাপড় দিচ্ছি অনেকের থেকে টাকা নিয়ে,তাদের টাকা আমরা কিভাবে ব্যবহার করছি সেটা জানানো আমাদের দায়িত্ব।দ্বিতীয়ত,এবারের ছবি পরেরবার ঈদে আরও অনেক মানুষ কে আমাদের প্রতি বিশ্বাস আনতে সাহায্য করবে ফলে এর পরের বার আরও বেশি মানুষকে সাহায্য করতে পারব আমরা।তৃতীয়ত,আমাদের দেখে আরও অনেকেই এমন কাজ করতে উৎসাহী হবে।না হয় আমরা নিজেদের জাহির করার জন্য ছবি তুলেছি,আমার ডান হাতের দানের কথা বাম হাত জেনেছে...কিন্তু অন্তত আমার ডান হাতের দানে যদি বাম হাতও উৎসাহি হয়ে দান করে তাহলে ক্ষতি কী?যদিও এটাকে 'দান' বলা উচিত হচ্ছেনা।এটা ঠিক 'দান' নয়,'দায়বদ্ধতা'।দান হলে এক জায়গায় দাঁড়িয়ে অনেক আরামেই কাজ সাড়া যেত,দায়বদ্ধতা বলেই রাস্তায় রাস্তায় হেটে হেটে দায় টুকু পূরন করেছি।
আজকে আমরা এক দফা কাপড় বিতরন করেছি,আগামি কাল আরেক দফা করব অন্য কোন এলাকায়।আসলে বিষয়টা একটা নেশার মত।মানুষের জন্য কাজ করলে যে অনুভূতি টা হয় সেটা আসলে এমন, যে কেউ একবার এর স্বাদ পেলে বারবার পেতে চাইবে।আজকের দিনে শারীরিক কষ্ট হয়েছে,কিন্তু প্রশান্ত মন নিয়ে বাড়ি ফিরেছি...এই বা কম কিসে! 
আজকের কাপড় বিতরনের কিছু মুহুর্ত 

