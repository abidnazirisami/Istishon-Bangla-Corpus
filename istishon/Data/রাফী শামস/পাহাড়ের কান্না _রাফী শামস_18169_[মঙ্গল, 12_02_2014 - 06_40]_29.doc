পাহাড়ের কান্না 


*ভাষা আন্দোলনের কথা শুনেছেন?
*কি আজগুবি প্রশ্ন!ভাষা আন্দোলন আমাদের প্রাণের আন্দোলন,আমাদের জাতির জন্মের বীজ ঐ ভাষা আন্দোলন।মুক্তিযুদ্ধের প্রথম পদক্ষেপ ভাষা আন্দোলন।আমাদের অস্তিত্বের স্বীকৃতি ভাষা আন্দোলন।সেই আন্দোলন সম্পর্কে জানবনা?প্রতি বছর ২১ ফেব্রুয়ারি তাহলে কি উদযাপন করতে যাই?
*ভাষা আন্দোলন কেন হয়েছিল জানেন?
*আপনার কি মাথার ঠিক আছে?এটা না জানার কি আছে?অনেক স্বপ্ন নিয়ে যে স্বাধিন ভুখন্ড পাকিস্তান তৈরি হয়েছিল সেই স্বপ্ন দুঃস্বপ্নে পরিণত হয় ভাষার প্রশ্নে।নির্বোধ পাকিস্তানি সরকার জোড় করে আমাদের রাষ্ট্রভাষা বদলে দিতে চেয়েছিল ধর্মের দোহাই তুলে,মুসলমানের একতার দোহাই তুলে,পবিত্রতার দোহাই তুলে।কিন্তু আমাদের তরুন বীর জনতা সেই অন্যায়ের বিরূদ্ধে প্রতিবাদ করেছিল যা চরম রূপ পায় ২১ ফেব্রুয়ারি।
*হুম,তার মানে আমাদের মাতৃভাষার উপর আঘাত এসেছিল বলেই এই আন্দোলনের জন্ম?
*হ্যা অবশ্যই।মাতৃভাষা মানে মায়ের ভাষা।যে ভাষায় 'মা' বলে ডাকি সেই ভাষার উপর অমর্যাদা কি করে মেনে নিব আমরা?মাতৃভাষায় যদি শিক্ষার অধিকার না পাই সেটা কি অন্যায় নয়?
*হ্যা,তাতো বটেই।আচ্ছা মুক্তিযুদ্ধ কেন হয়েছিল?
*কেন হয়েছিল মানে?পাকিস্তানি সরকারের শোষন ও বঞ্চনার বিরূদ্ধে ক্রমাগত সংগ্রামের অনিবার্য ফসল হল মুক্তিযুদ্ধ।আমরা ছিলাম সকল দিক থেকে বঞ্চিত।পাকিস্তানি সরকার বারবার আমাদের সাথে প্রতারণা করেছে।ক্ষোভ দানা বাধতে বাধতে তা পরিণত হয় সংগ্রামে।২৫ মার্চ যখন পাক বাহিনী নিরীহ মানুষের উপর ঝাপিয়ে পড়ে তখন নিজের দেশ কে মুক্ত করতে শুরু হয় মুক্তিযুদ্ধ।
*বাহ!অনেক ধন্যবাদ বুঝিয়ে বলার জন্য।আচ্ছা ইসরায়েল-ফিলিস্তিন ইস্যু নিয়ে তো আপনি বেশ অ্যাক্টিভ ছিলেন?ব্যাপারটা কি বলুন তো?আর ইসরায়েল কেই কেন দোষারোপ করছেন?
*আপনি কি কিছুই জানেন না নাকি?ভূখন্ড টি হল ফিলিস্তিনের।ইসরায়েল সেখানে উড়ে এসে জুড়ে বসেছে।এরপর ধীরে ধীরে স্থানিয় ফিলিস্তিনি দের তাড়িয়ে দিয়ে,অত্যাচার করে নিজেরা সেই ভূখন্ড দখল করে নিয়েছে।এটা কি অন্যায় নয়?আমি ন্যায়ের পক্ষে।তাই ইসরায়েলের এই বর্বরতার বিরূদ্ধে আমি।
*চমৎকার।আপনি মহান।তবে আপনি একটি উৎকৃষ্ট শ্রেণীর ভন্ড!
*মানে?কোন সাহসে আপনি আমাকে অপমান করছেন?আমার দেশপ্রেমে কোন খাদ নেই।কোন দিক দিয়ে আমি ভন্ড?
*সকল দিক দিয়েই আপনি ভন্ড।আপনি বললেন আপনার ভাষার উপর আঘাত এসেছে যা আপনি মেনে নিতে পারেন নি,তাই ভাষা আন্দোলন করেছেন।কিন্তু আপনি জোড় করে অন্যের মাতৃভাষা কেড়ে নিচ্ছেন।আপনার ভাষা অন্যের উপর চাপিয়ে দিচ্ছেন।আপনি নিজের মাতৃভাষায় শিক্ষার অধিকারের কথা বলছেন আবার অন্যের মাতৃভাষায় শিক্ষার অধিকার দিচ্ছেন না!তাহলে আপনাকে ভন্ড বলব না তো কি বলব?আপনি শোষন বঞ্চনার শিকার হয়েছিলেন বলে অনিবার্য পরিণতি হিসেবে মুক্তিযুদ্ধের কথা বললেন।অথচ আপনি প্রতিনিয়তই শোষন করে যাচ্ছেন-নিজেও,নিজের মিলিটারি বাহিনী দিয়েও।তাহলে তারা যদি এখন অস্ত্র তুলে নেয় তাদের কি বলবেন- বিচ্ছন্নতাবাদী?আপনি ফিলিস্তিনের জন্য নাকের জল চোখের জল এক করে ফেলছেন।দোষ দিচ্ছেন ইসরায়েলের কারণ তারা অন্যের ভূখন্ডে ঢুকে পড়েছে,অত্যাচার করছে।আপনি কি করেছেন?আপনিও তো অন্যের ভূখন্ডে ঢুকে সেটা দখল করে নিচ্ছেন।সেই ভূখন্ডের প্রকৃত বাসিন্দা দের ভূমিহীন করছেন।তাদের উপর অত্যাচারও করছেন অনেক সময়ই।তাহলে আপনাকে ভন্ড কেন বলবনা???
*কিন্তু আমি তো এগুলো কিছু করিনি!
*আপনি বাধাও দেন নি...কাজেই আপনি ভন্ড।
*আপনি কে?
*আমি পাহাড়ি...
--------------------------------------------------------------------
প্রকৃত পক্ষেই আমরা ভন্ড।দূর দেশের মানুষের জন্য আমরা সরব,সংবেদনশীল।কিন্তু নিজ দেশে আমিই অত্যাচারি এটা আমরা ভুলে যাই।কিংবা ভন্ডামি করে ভুলে থাকি।একটা দেশের জন্য সব থেকে চমৎকার ব্যাপারটি হল বৈচিত্র্য।সেখানে নানা ধর্মের,নানা বর্ণের,নানা জাতি-সত্ত্বার মানুষ থাকতে পারে।এবং সকলে মিলেমিশে থাকতে পারে।প্রত্যেকের থাকবে নিজস্ব উৎসব-কালচার যা একসময় ঐ দেশের সার্বজনীন কালচারে পরিণত হবে।যেমন দুর্গা পূজা এখন যতটা না ধর্মীয় উৎসব তার থেকেও বেশি একটি সাংস্কৃতিক উৎসব।এই বৈচিত্র্যই হল শক্তি।আমাদের দুর্ভাগ্য যে আমাদের এখানে তেমন কোন বৈচিত্র্য নেই,যেটুকু আছে সেটুকু কে আমরা গলা টিপে মেরে ফেলছি।হিন্দু সম্প্রদায় কে দেশ থেকে মেরে কেটে তাড়িয়ে দিয়ে সাচ্চা ইসলামিক দেশের পরিণত হওয়ার চেষ্টা করছি।বৌদ্ধ দের উপর এ যাবৎকালের সব থেকে ন্যাক্কার জনক হামলাটি করেছি আমরা।এবং শিক্ষিত শ্রেনী পর্যন্ত বিশ্বাস করে কাজটি ঠিক হয়েছে কারণ মিয়ানমারে বৌদ্ধরা মুসলমানদের মারছে!পাহাড়ি দের উপর অত্যাচার আজকের নয়।স্বাধীনতার পর আবেগের অতিশায্যে বঙ্গবন্ধু পর্যন্ত বলে ফেলেছিলেন- 'সবাই বাঙালি হয়ে যাও!'

আজ ২ ডিসেম্বর।১৯৯৭ সালের এই দিনে পার্বত্য শান্তি চুক্তি স্বাক্ষরিত হয় যা এ যাবৎ কালে আওয়ামি লীগ সরকারের অন্যতম বৃহৎ অর্জন বলে গণ্য করা হয়।কিন্তু সেই চুক্তি আজ পর্যন্ত বাস্তবায়ন হয়নি।'আদিবাসি' দের অস্তিত্ব অস্বীকার করা হয়েছে সাংবিধানিক ভাবে।বাঙালি কর্তৃক ধর্ষনের শিকার হচ্ছেন অনেক পাহাড়ি নারী,যথারীতি বিচার নেই! প্রশ্ন হচ্ছে পার্বত্য শান্তি চুক্তির পূর্ণ বাস্তবায়ন কবে হবে,নাকি ঐ চুক্তিটি কেবলই একটি 'মূলো' বিশেষ?

আমরা যেমন পাকিস্তানি হয়ে যেতে পারিনি,পাহাড়িদের পক্ষেও বাঙালি হয়ে যাওয়া সম্ভব না কিন্তু নিজ নিজ বৈশিষ্ট্য বজায় রেখে সহাবস্থান করা সম্ভব যে কাজটি আমরা করছিনা।জিয়াউর রহমান নামের জাতিয় বেঈমানটি প্রথম এই বীজ বুনে যায় পাহাড়ে বিপুল সংখ্যক বাঙালি দের ভূমি দিয়ে।বাঙ্গালি কর্তৃক পাহাড়ি নারী ধর্ষনের পরিসংখ্যানটি আৎকে ওঠার মত।বাঙালি- পাহাড়ির এই দ্বন্দ্ব্ব নিরসনের জন্য ১৯৯৭ সালে পার্বত্য শান্তি চুক্তি স্বাক্ষরিত হলেও আজ পর্যন্ত তার পূর্ণ বাস্তবায়ন হয়নি।উপরন্তু বাঙ্গালি,সেনাবাহিনী সকলের থেকেই বৈষম্য ও নির্যাতনের শিকার হচ্ছে পাহাড়িরা।তাদের সংস্কৃতি বৈচিত্র্য কে আমাদের প্রাণ দিয়ে রক্ষা করার কথা কিন্তু আমরা সেটা করছিনা।এর দায় আমাদের কারণ আমরা বিষয় গুলো নিয়ে সচেতন নই কোনদিন জানার চেষ্টা পর্যন্ত করিনি।ফিলিস্তিন ইস্যুতে মানবতা জাগলেও নিজ দেশে আমরা অত্যাচারির ভূমিকায়।সেনাবাহিনীর সুবিধার জন্য সংবিধান থেকে 'আদিবাসী' শব্দটি পর্যন্ত মুছে দেয়া হল!কোন উচ্চবাচ্য হলনা।
হুমায়ুন আজাদ স্যারের একটা কথা আছে- "আমি কোন পাকিস্তানি কে বিশ্বাস করিনা,যদি তারা ফুল নিয়ে আসে তবুও।"
কোন পাহাড়ি যদি বলে-"আমি কোন বাঙালি কে বিশ্বাস করিনা,যদি তারা ফুল নিয়ে আসে তবুও" - তখন আমাদের কি কিছু বলার থাকবে?সেই লজ্জা আমরা কোথায় রাখব?
বাঙালি দের প্রতি পাহাড়িদের এই অবিশ্বাস দূর হবার নয় সহজে,আমাদের অভিজ্ঞতা থেকেই সেটা আমরা জানি।কিন্তু তবুও ফুল নিয়ে যেতে হবে বারবার,যদি তারা মুখ ফিরিয়ে নেয় তবুও।সোচ্চার হতে হবে তাদের পক্ষে।
পাহাড়ে ঘুরতে গিয়ে কেবল এর নৈস্বর্গিক সৌন্দর্য্য অবলোকন করলেই হবেনা,শুনতে হবে পাহাড়ের কান্না।শুনতে পাচ্ছেন পাহাড়ের কান্না?

