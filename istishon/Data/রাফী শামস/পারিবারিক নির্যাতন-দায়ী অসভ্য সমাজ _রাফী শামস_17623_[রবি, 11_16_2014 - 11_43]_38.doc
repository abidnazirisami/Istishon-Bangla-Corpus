পারিবারিক নির্যাতন-দায়ী অসভ্য সমাজ 


একটি মেয়ে আত্মহত্যা করেছে,বাবা মায়ের দাবী মেয়েটির স্বামীর পরিবার তাকে হত্যা করে ঝুলিয়ে রেখে আত্মহত্যার নাটক করছে।মারা যাওয়ার কিছুদিন আগেও মেয়েটি বাবাকে বলেছিল,"বাবা আমাকে নিয়ে যাও,ওরা আমাকে মেরে ফেলবে।"মেয়েটি ফাইভ পাশ করা কোন গ্রামাঞ্চলের মেয়ে নয়,সে একজন ডাক্তার।তার শ্বশুড় বাড়িটিও কোন অশিক্ষিত মূর্খ দের নয়।শ্বাশুড়ী ডাক্তার,শ্বশুড় সাবেক সংসদ সদস্য আর জামাইটি আইন পাশ করা মিথ্যুক।বিয়ের আগে যে নিজের পরিচয় দিয়েছিল ব্যারিস্টার হিসেবে।মেয়েটিকে এফ.সি.পি.এস করতে দেয়া হয়নি,দেয়া হয়নি বিসিএস এর ফরম পূরণ করতেও।তার শরীরে পাওয়া গিয়েছে আঘাতের চিহ্ন।মনের আঘাতের কোন চিহ্ন থাকেনা,পোস্টমর্টেম রিপোর্টেও তার কোন প্রমাণ থাকেনা-থাকলে দেখা যেত, সেগুলো হয়তো আরও ভয়াবহ।
এই ঘটনাটি আমাদের মনে হয়তো তেমন কোন প্রভাব ফেলবে না।"আহারে মেয়েটা" বলে আমাদের দায়িত্ব শেষ হবে।যারা কিছুতেই মেনে নিতে পারবেনা তারা হয়তো মানববন্ধন,সভা,সমাবেশ করবে-তারপর?তারপর আবার একদিন পত্রিকায় আসবে অন্য কোন এক কণার খবর।আবার আমাদের দীর্ঘশ্বাসে বাতাস ভারী হবে।আবার হবে মানববন্ধন।কিন্তু সমস্যার সমাধান হবেনা,যতদিন না আমরা সমাজের তথাকথিত 'আদর্শ' গুলোকে ভেঙ্গে বেরিয়ে আসতে না পারব।
কণার বাবা,মেয়ের অবস্থা জানার পরও কেন মেয়েকে নিয়ে এলেন না সেটা আমার জানা নেই।তবে অনুমান করতে পারি-"সমাজের ভয়ে।"এই অসুস্থ সমাজ তথাকথিত মূল্যবোধ আর আদর্শের নাম করে এমন অনেক ভয়ংকর ব্যাপার লালন করে যেটা একজন মানুষকে চিরতরে শেষ করে দিতে পারে।আমি একজন ভুক্তভোগী হিসেবেই ব্যাপারটা জানি।কণার বাবা হয়তো ভেবেছিলেন স্বামীর ঘর ছেড়ে চলে আসলে লোকে কি বলবে,বিয়ে যখন হয়েছেই কষ্ট করে সংসারটি টিকিয়ে রাখা উচিত এখন।তিনি তার মেয়েকে উত্তরে কি বলেছিলেন?আমার জানা নেই।তিনি কি বলেছিলেন,'মেয়ে হয়ে যখন জন্মেছ তখন সহ্য তো করতেই হবে"- ???
প্রথমত,আমাদের সমাজে 'দেখাশোনা' করে বিয়ের ব্যাপারটাই মধ্যযুগীয় এবং হাস্যকর।একটা মানুষ কে চেনার জন্য কয়েক বছরও যথেষ্ট সময় নয়,সেখানে ঘটকের থেকে পাওয়া "সমন্ধ" নিয়ে তথাকথিত "ভাল ঘর" দেখে একটা মেয়েকে হুট করে বিয়ে দিয়ে দিলেই মেয়েটি সুখে থাকবে?যে লোকটিকে দু মাস আগেও মেয়েটি চিনতো না,সেই লোকটির কাছে নিজেকে সম্পূর্ণ সমর্পণ করতে হবে?এই যে কণা এত বছর ধরে পড়াশুনা করে ডাক্তার হয়েছিল,স্বামীর চাওয়ার উপর তার এফসিপিএস বিসিএস নির্ভর করবে?তাহলে কেন মেয়েগুলোকে পড়াশুনা করাচ্ছেন?শিক্ষিত চাকরানী হওয়ার জন্য?যদি শিক্ষিত চাকরানীই বানাতে চান তাহলে এত কষ্ট করে পড়াশুনা করার দরকার কি?কোন রকম এইট পাশ করিয়ে 'ঘরের কাজ' শিখান।খুব কষ্ট হয় যখন দেখি একটি মেধাবি মেয়ে,একটি ডাক্তার কিংবা ইঞ্জিনিয়ার কিংবা ভাল রেজাল্ট করা মেয়েটি কেবল মাত্র এই 'সংসার' সামলানোর কারণে হারিয়ে যায়,নিজের মেধাটুকু কোন কাজে লাগাতে পারেনা।
দ্বিতীয়ত,বিয়ে একটি সামাজিক বন্ধন,কোন মানসিক বন্ধন নয়।মানসিক বন্ধনটির নাম প্রেম-ভালবাসা।সেটি 'দেখাশোনা' করে হয়ে যাওয়া বিয়েতে না থাকার সম্ভাবনাটাই বেশি।তারপরও হাজার হাজার দম্পতি প্রেমহীন কামের জীবন যাপন করে আসছেন।হয়তো তারা মানিয়ে নিয়েছেন।আমাদের চোখে তা আদর্শ,আসলে যা অপচয়।এর পরও যদি কেউ মানিয়ে নিতে না পারেন সেক্ষেত্রে জোড় করে তাকে থেকে যেতে হবে?সেদিন দেখলাম একজন 'বর্তমানে ডিভোর্সের সংখ্যা বেড়ে গিয়েছে' দেখে হা হুতাশ করে বলছে সামাজিক অবক্ষয়ের কারণেই এমনটা ঘটছে।মোটেই তা নয়।এমনটা ঘটছে কারণ মেয়েরা এখন নিজের দায়িত্ব নিজে নিতে পারছে,তারা আদর্শ সমাজ কে মধ্যাঙ্গুলি প্রদর্শন করে বের হয়ে আসতে পারছে যেটা আগেকার দিনের মেয়েরা পারতনা।আগেকার দিনের মেয়েরা মুখ বুজে সব কষ্ট সহ্য করে যেত কারণ তাদের অর্থনৈতিক ভিত্তি ছিলনা,ছিল সমাজের ভয়।এখনকার মেয়েরা একটা পর্যায়ের পর সেই কষ্ট সহ্য করতে রাজি নয়।তারা এখন নিজের তো বটেই,নিজের সন্তানের দায়িত্ব নিতেও সক্ষম।কাজেই কোন ভাবে মানিয়ে নেয়া না গেলে একসাথে থেকে জীবন নষ্ট করাটা বোকামি,সেখানে আলাদা হয়ে যাওয়াটাই সব থেকে সুন্দর সমাধান।
তৃতীয়ত,এই ধরণের হত্যা-আত্মহত্যা গুলোর পিছনে দায়ীরা বেশিরভাগ ক্ষেত্রেই উপযুক্ত শাস্তি পায়না।যে অপরাধের শাস্তি নিশ্চিত যত কম করা হয়,সেই অপরাধটি তত বেশি ঘটে।এখানেও তার ব্যতিক্রম হচ্ছেনা।অনেক ক্ষেত্রেই প্রভাবশালী হবার কারণে এরা রেহাই পেয়ে যাচ্ছে।আর কত ঘটনা যে আমাদের সামনেই আসছে না,সে খবর কে রেখেছে?কয়েকটা বিষয় আমাদের পরিষ্কার ভাবে বুঝে নেয়া উচিত-১.পড়াশুনা শেষ না করা পর্যন্ত মেয়ের বিয়ে দেয়া উচিত নয়।২.মেয়েকে অবশ্যই স্বাবলম্বি হতে হবে।৩.বিয়ে ছেলে মেয়েদের বোঝাপড়ার মাধ্যমে তাদের ইচ্ছানুযায়ী হওয়া উচিত,সেখানেও যে সমস্যা হবে না তা নয়-তবে সেটা 'দেখাশোনা' করে হওয়া বিয়ের থেকে ভাল।৪.কোন ভাবে মানিয়ে না নেয়া গেলে ডিভোর্স উত্তম,তবে অবশ্যই সন্তানদের কথা মাথায় রেখে সেভাবে সিদ্ধান্ত নিতে হবে।৫.নিজের সুখ,নিজের স্বাচ্ছন্দ্য সব থেকে বড় কথা,সমাজ কে **র টাইম নাই।
বস্তির রিকশাওয়ালা যখন বউ কে পেটায় তখন আমরা উপর তলার জানালা দিয়ে সেটা দেখে ঐ বজ্জাত কে অসভ্য,অশিক্ষিত,বর্বর বলে গালাগাল দেই।কিন্তু ঐ জানালার গারদের ভিতরে ঘটে যাওয়া ঘটনা গুলো আমাদের চোখে পড়েনা,উপর থেকে দেখে আমরা সুখী আদর্শ পরিবারের কথা কল্পনা করে নেই।ধর্ষনের খবর দেখে আমরা ধর্ষক কে অভিসম্পাত করি (যারা মনে করে ধর্ষনে মেয়েদেরও দোষ আছে সেসকল উজবুকের কথা না হয় বাদই দিলাম),কিন্তু প্রতি রাতে কত স্ত্রী যে তাদের স্বামী কর্তৃক ধর্ষিত হয় সেখবর আমরা রাখিনা।কণার মৃত্যুতে আমরা প্রতিবাদ করছি,মানববন্ধন করছি-কিন্তু হয়তো আমার আপনার ঘরেই অনেক কণা প্রতিদিন তিলে তিলে শেষ হচ্ছে।ঐ যে,শরীরের মৃত্যুর হিসেব রাখা হয় কিন্তু মনের মৃত্যুর হয়না।

