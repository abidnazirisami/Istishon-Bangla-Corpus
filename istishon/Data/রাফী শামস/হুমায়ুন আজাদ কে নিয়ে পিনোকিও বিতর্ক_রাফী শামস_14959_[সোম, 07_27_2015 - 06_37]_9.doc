হুমায়ুন আজাদ কে নিয়ে পিনোকিও বিতর্ক


"হুমায়ুন আজাদের 'নারী' বহুল আলোচিত গ্রন্থ। আমি নিজেও এক কপি কিনেছিলাম। কিন্তু কিনে মুশকিলে পড়ে গেলাম। বইটি এতই জীবন্ত যে, মাসে মাসে রক্তস্রাব হয়। অগত্যা আমাকে বইটি শেলফ থেকে সরিয়ে রাখতে হল। হুমায়ুন আজাদ দাবি করেছেন, এটা তাঁর মৌলিকগ্রন্থ। আমার একটুখানি সংশয় জন্ম নিয়েছিল তাহলে সিমোন দ্যা বোভেয়ার কী করছিলেন? পরবর্তী গ্রন্থ 'দ্বিতীয় লিঙ্গ' প্রকাশিত হওয়ার পরে আমার সব সংশয় ঘুচে গেল। হুমায়ুন আজাদ অত্যন্ত বিশ্বস্ততা সহকারে সিমোন দ্যা বোভেয়ারের বই বাংলাভাষায় নিজে লিখেন। সমস্ত মাল-মসলা সিমোন দ্যা বোভেয়ারের। হুমায়ুন আজাদ এই বিদূষী দার্শনিক মহিলার পরিচ্ছন্ন রুচি এবং দার্শনিক নির্লিপ্ততা কোথায় পাবেন? কুরুচি এবং অশ্লীলতাটুকুই এই গ্রন্থে হুমায়ুন আজাদের ব্যক্তিগত বিনিয়োগ।"
-আহমদ ছফা ১৯৯৮, ১লা ডিসেম্বর।
সৌভাগ্যক্রমে 'নারী' এবং 'দ্বিতীয় লিঙ্গ' দুটি বই-ই আমার পড়া আছে।আহমদ ছফা হয়তো আশা করেছিলেন 'নারী' বইটি একটি মহাকাব্য অথবা কোন উপন্যাস।তাই তিনি এখানে আশা করেছিলেন শতভাগ মৌলিকতা।তিনি হয়তো বুঝতে পারেননি এটা একটা গবেষণা গ্রন্থ।যেকোন গবেষণা গ্রন্থে পূর্বে যারা এনিয়ে কাজ করে গেছেন তাদের মালমশলা গৃহীত হয়।গবেষণা একটি নিরন্তর ধারাবাহিক প্রক্রিয়া,কেউ টুপ করে আকাশ থেকে কোন বিষয় হাজির করেননা।'নারী' বইটির অবতারণিকায় হুমায়ুন আজাদ লিখেছেন- " বইটি লেখার জন্য আমি নির্ভর করেছি বহু বিদেশী বইয়ের উপর।অনেক বই থেকে সরাসরি নিয়েছিঃ দ্য বোভোয়ার ও কেইট মিলের কাছে আমি বিশেষ ঋণী।"
১৯৯২ সালে এক সাক্ষাৎকারে তিনি 'নারী' লেখার পিছনে তাঁর অণুপ্রেরণার কথা ব্যক্ত করেন,
"নারীবাদের প্রতি আমার আগ্রহ বিশ্ববিদ্যালয়ের ছাত্রাবস্থা থেকেই। ... । আমি দ্য বোভোয়ার,মিলেট,ফ্রাইডান,গ্রিয়ার ও অন্যদের বইয়ের পর বই পড়তে থাকি,বোধ করতে থাকি অসামান্য অনুপ্রেরণা; তাঁদের বিশ্লেষণের অভিনবত্ব ও তীক্ষ্ণতা আমাকে মুগ্ধ করে।তাঁদের সাথে মিল খুঁজে পাই নিজের।তারা সবাই প্রথাবিরোধী।তাদের বই গুলো অসামান্য,গত ত্রিশ বছরে আমি মননশীল যত রচনা পড়েছি,তার মধ্যে নারীবাদীদের লেখা শ্রেষ্ঠ।প্রথাগত পুরুষ সভ্যতা কে বদলে দেয়ার জন্য নারীই এখন উপযুক্ত বিষয়।তাই নারী সম্পর্কে একটি পূর্ণাংগ বই লেখার সিদ্ধান্ত নেই।যার ফল 'নারী'... ।" (আততায়ীদের সঙ্গে কথোপকথন,পৃ-৬৯)
অন্যান্য নারীবাদী লেখক দের লেখা পড়ে প্রভাবিত হয়েই হুমায়ুন আজাদ বাঙলা ভাষায় এখন পর্যন্ত নারীদের উপর লেখা শ্রেষ্ঠ বইটি লিখেছিলেন।মৌলবাদী মূর্খ মোল্লারা যেটাকে নিষিদ্ধও করেছিল,পরবর্তীতে আদালতের রায়ে যার নিষিদ্ধাদেশ বাতিল হয়।আমি সম্প্রতি আকবর আলী খানের 'আজব ও জবর-আজব অর্থনীতি' বইটি পড়ছিলাম।বইটি মূলত তিনি লিখেছেন লেভিট ও ডুবনারের Freakonomics এবং SuperFreakonomics বই দুটির ছায়া অবলম্বনে।সরাসরি উদ্ধৃত করেছেন অনেক কিছু এবং সেটা বই এ স্বীকারও করেছেন।এখন 'আজব ও জবর-আজব অর্থনীতি' বইটিকে কি নকল বই বলা হবে? গবেষণাধর্মী গ্রন্থ আর উপন্যাসের মধ্যে যারা পার্থক্য বোঝেন না তাদের কাছে সেটা মনে হতেই পারে।
হুমায়ুন আজাদ স্যার কে নিয়ে বিতর্কটা উঠিয়েছে পিনাকি ভট্টাচার্য নামের টাউট লোকটি।এই ব্যক্তি ইচ্ছাকৃত ভাবে অনেক সময় বিকৃত ও ভুল তথ্য উপস্থাপন করেন।পাকিস্তানপ্রীতি লক্ষনীয় মাত্রায় উপস্থিত।কিছুদিন আগে তিনি বখতিয়ার খিলজি কে কলিযুগের অবতার হিসেবে তুলে ধরেছিলেন।তাঁর লেখার হাত ভাল,পাঠক কে আকৃষ্ট করতে পারেন।এক সময় আমিও তাঁর অনেক লেখায় মুগ্ধ হয়েছি।বাম মহলে সে গুরুশ্রেণীয় ব্লগার।কিন্তু তাঁর ইচ্ছাকৃত ভাবে মিথ্যা তথ্য উপস্থাপনের ব্যাপারটি ধরতে পারার পর এই গুরুর থেকে দূরে থেকেছি।সে তাঁর ওয়ালে কী লিখল,কোন মতাদর্শ ধারণ করল সেটা তাঁর ব্যক্তিগত ব্যাপার,কিন্তু সেটা ব্যক্তিগত থাকেনা যখন সে ইচ্ছাকৃত ভাবে মিথ্যা তথ্য দিয়ে মানুষ কে বিভ্রান্ত করে।আহমদ ছফার দুটি রচনার উদ্ধৃতি দিয়ে সে হুমায়ুন আজাদ ও আহমদ ছফা কে মুখোমুখি দাড় করিয়ে দেয়।মজার ব্যাপার এই দুজনের কেউই জীবিত নেই,তাই এনাদের নিয়ে বিতর্ক করা নিরাপদ।মাঝ দিয়ে নিজে আলোচিত হবার একটা সুযোগও রয়েছে।এই যেমন তিনি আমাকে তাকে নিয়ে কিছু লিখতে বাধ্য করালেন,অনলাইনের প্রায় সকলেই প্রতিবাদ করে তাঁর কুযুক্তি গুলো খন্ডন করে দিয়েছে কিন্তু তারপরও তিনি সম্ভবত পণ করেছেন হুমায়ুন আজাদের 'গুষ্টি উদ্ধার' করে ছাড়বেন!
হুমায়ুন আজাদ এর বিখ্যাত উক্তি- "পাকিস্তানিদের আমি অবিশ্বাস করি, যখন তারা গোলাপ নিয়ে আসে, তখনও।"এই উক্তি নিয়ে পিনাকি ভট্টাচার্যের ব্যাপক সমস্যা আছে।তার দাবী ,এই উক্তি দিয়ে হুমায়ুন আজাদ প্রজন্মের ভিতরে পাকিস্তানিদের প্রতি ঘৃণার বীজ বপন করে গেছেন।এই প্রসঙ্গে সব থেকে সুন্দর করে লিখেছেন মুক্তিযুদ্ধ গবেষক আরিফ রহমান ভাই।পোস্টটি পাবেন এখানে 
শুধু কিছু অংশ উদ্ধৃত করছি-"পাকিস্তানকে ঘৃণা করা বলতে পাকিস্তানের সদ্য জন্ম নেয়া কোন নিস্পাপ শিশুকে বোঝানো হয়নি, মুক্তিযুদ্ধের সময় বিমান ছিনতাই করা তরুণ দলকে বোঝানো হয়নি- বোঝানো হয়েছে যেই আদর্শের ওপর পাকিস্তান দাঁড়িয়ে আছে সেই আদর্শকে ঘৃণা করার কথা। ফিলিস্তিনির ওপর আগ্রাসন চালানো ইসরায়েলকে ঘৃণা করি, ইরাকের ওপর আগ্রাসন চালানো আমেরিকাকে ঘৃণা করি, ফেলানিকে সীমান্তের কাঁটাতারের মাঝখানে লাশ করে দেয়া ভারতকে ঘৃণা করি।কিন্তু যেই ফিলিস্তিনির মানুষেরা, মার্কিন নাগরিকেরা তাদের রাষ্ট্রের এইসব নীতির সমালোচনা করে তাদের বুকে টেনে নেই। যেই ভারতীয় মানবাধিকার কর্মীরা ফেলানির ন্যায়বিচারের জন্য রাজপথে মিছিল করে রাতের পর রাত দিনের পর দিন- তাদের জন্য টুপি খুলে রাজপথে বিছিয়ে দেই। যেই পাকিস্তানি নাগরিক বাংলাদেশের কাছে তার রাষ্ট্রকে ক্ষমা চাইতে বলে তাকে ভাই বলে সম্ভাষণ জানাই।"
হ্যা আমি পাকিস্তান বিদ্বেষী।নিজের পিতার হত্যাকারী ও মায়ের ধর্ষনকারীদের ঘৃণা না করার মত 'মানবিক' এখনও হতে পারিনি।
হুমায়ুন আজাদ কে নিয়ে যে বিতর্কটি তিনি সব থেকে বেশি সামনে নিয়ে এসেছেন সেটা হল,হুমায়ুন আজাদ 'বাক্য তত্ত্ব' নামে বাঙলা একাডেমি থেকে যে বই প্রকাশ করেন সেটা নাকি কেবল চুরী করা নয়,ডাকাতি করা!বইটি নাকি বাঙলা একাডেমি সড়িয়ে নিয়েছিল (এখনও সেটি বাঙলা একাডেমির গ্রন্থ তালিকায় রয়েছে)।এখানেও 'নারী'র মত লেখা চুরির ফালতু অভিযোগ আনা হয়েছে।এই প্রসঙ্গে অত্যন্ত চমৎকার বিশ্লেষণ করেছেন Kungo Thang ,তাঁর লেখাটি এখানে 
কিছু অংশ উদ্ধৃত করছি-" প্রত্যাহার যদি হয়েও তাকে সেটা সাময়িক ছিল বলা যায় কারণ বাংলা একাডেমির গ্রন্থ তালিকায় বইটি এখনও আছে । তারপরে বইটির অনেকগুলো সংস্করন হয়েছে । ঢাকা বিশ্ববিদ্যালয় থেকেও বেরিয়েছে । সর্বশেষ বের হয় আগামী প্রকাশনী থেকে ২০০৬ সালে । এর অর্থ হলো মৃণালকান্তির অভিযোগ ভাত পায়নি, ধোপে টেকেনি । এর সপক্ষে সবচেয়ে বড় প্রমাণ হলো মৃণালকান্তি নাথ যে বিশ্ববিদ্যালয়ে অধ্যাপনা করতেন, সেই যাদবপুর বিশ্ববিদ্যালয়ে বইটি ভাষাবিজ্ঞানের রেফারেন্স বই হিসাবে এখনও পড়ানো হয় ।"
হুমায়ুন আজাদ আমার ঈশ্বর নন,কিন্তু তিনি আমার সেই দেবদূত যে কিনা আমাকে অন্ধকার থেকে আলোতে নিয়ে এসেছে।আমার মধ্যে গড়ে ওঠা,আজন্ম লালিত কুপ্রথা,অন্ধবিশ্বাস ভেঙে চুড়ে আমাকে নতুন দৃষ্টি দিয়ে সব কিছু দেখতে শিখিয়েছে।নারীবাদ এবং নারী অধিকারের প্রকৃত স্বরূপ বুঝতে শিখিয়েছে।এখানে 'আমি' মানে শুধু আমি নই,আমার মত লাখও 'আমি'কে তিনি এভাবে আলোতে নিয়ে এসেছেন,অনাগত কালের 'আমি'দেরও আনবেন।যেহতু তিনি আমার ঈশ্বর নন তাই তাঁর কোন কিছু খারাপ লাগলে সেটা বর্জন করার অধিকারও আমার আছে।আহমদ ছফার প্রতি তাঁর বিদ্বেষ আমার ভাল লাগেনি,এজন্য আহমদ ছফাকে পড়তে,তার থেকে কিছু নিতে আমার কোন সমস্যা হয়নি।কারণ আমি আহমদ ছফাকে হুমায়ুন আজাদের চোখ দিয়ে না,আমার চোখ দিয়ে দেখেছি।পিনাকি ভট্টাচার্য কিংবা হুমায়ুন আজাদ বিদ্বেষীদের কাছে আহমদ ছফা ঈশ্বর এবং তারা ছফার চোখ দিয়েই আজাদ কে দেখেছে।একথা নিঃসন্দেহে বলা যায় এদের অনেকেই না ছফা ,না আজাদ -কোনটাই ঠিক মত পড়েনি।
অনেকেই আমাকে জিজ্ঞেস করে হুমায়ুন আজাদের কোন বই দিয়ে পড়া শুরু করব?আমি বলি-'প্রতিক্রিয়াশীলতার দীর্ঘ ছায়ার নীচে।'হুমায়ুন আজাদের সাহিত্য বোঝা অন্ধের হাতি দেখার মতই।একটা দুটো বই পড়ে সেটা বোঝা সম্ভব না,এতে করে ভুল ধারণা তৈরি হবে।তার উপন্যাস,তার গবেষণা গ্রন্থ,প্রবন্ধ,কবিতা,কিশোর উপন্যাস- প্রতিটা আলাদা আলাদা করে পড়তে হবে,তাহলেই হুমায়ুন আজাদ সম্পর্কে ধারণা পাওয়া যাবে।আশার কথা এই যে পিনোকিওরা যতই বিভ্রান্ত করার চেষ্টা করুক এক সময় এই পিনোকিও দের কেউ মনে রাখবেনা,কিন্তু হুমায়ুন আজাদ দের আবেদন একশ বছরেও শেষ হবেনা... বরং এই অন্ধকার সময়ে বাতিঘর হয়ে জ্বলতে থাকবেন তারা... অহেতুক কোন বিতর্কে না গিয়েই হুমায়ুন আজাদ,আহমদ ছফা নামের বাতিঘর গুলোকে আমরা অনুসরণ করতে পারি,পিনোকিওরা বিভ্রান্ত করলেও সেটাই আমাদের করতে হবে বৈকি।

