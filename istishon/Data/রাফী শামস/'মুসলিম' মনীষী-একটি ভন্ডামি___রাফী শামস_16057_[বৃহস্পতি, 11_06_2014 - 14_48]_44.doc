'মুসলিম' মনীষী-একটি ভন্ডামি__


আমরা যাদের মুসলিম মনীষী হিসেবে চিনি,মুসলমানদের জ্ঞান-বিজ্ঞানের চর্চার উদাহরণ হিসেবে যাদের নাম উল্লেখ করি তাদের অধিকাংশই তাদের জীবদ্দশায় 'কাফির-মুরতাদ' আখ্যা পেয়েছিলেন সেই সময়ের মুসলিম ধর্ম গুরুদের দ্বারা।তারা হয়তো অবিশ্বাসি বা নাস্তিক ছিলেন না,কিন্তু প্রচলিত ধর্ম কর্মে তাদের বিশ্বাস ছিলনা,তারা নিজেদের মত করে স্রষ্টা ও সৃষ্টি রহস্য কে বুঝতে চাইতেন।
যে মুসলিম মনীষী কে বর্তমান কালের মুসলমানরা সব থেকে বেশি মাতামাতি করেন তিনি হলেন 'ইবনে সিনা'।জামাত শিবির অবশ্য তাঁকে নিজদের সাথে জড়িয়ে তার নামটিকেও কলুষিত করেছে।"ই তে ইবনে সিনা,তুই রাজাকার তুই রাজাকার- " এই শ্লোগানটি দিয়ে আমরা মূলত জামাত পরিচালিত 'ইবনে সিনা' হাসপাতাল কে বুঝাতাম!যাই হোক,এই ইবনে সিনা প্রখ্যাত মুসলিম ধর্ম গুরু ইমাম গাজ্জালি কর্তৃক 'কাফির' হিসেবে আখ্যা পেয়েছেন তাঁর 'বিশেষ' কিছু বিশ্বাসের জন্য যা কিনা ইসলামের প্রচলিত বিশ্বাসের বিরোধী।
তার বিরুদ্ধে কাফের ফতোয়া দেয়া হয় নিম্নোক্ত তিনটি বিষয়কে কেন্দ্র করে। প্রথমত: ইবনে সিনা তার দর্শনে বিশ্বকে চিরজীবী দাবী করেন যার কোন শুরু নেই। যেখানে মুসলিমরা বিশ্বাস করেন আল্লাহ শূন্য থেকে এই পৃথিবীকে সৃষ্টি করেছেন। দ্বিতীয়ত: তিনি বলেন, আল্লাহ সৃষ্টি এবং ধ্বংস সম্পর্কে সাধারন ভাবে জানেন, কিন্তু পুংখানুপুঙ্খ ভাবে নয়। যেখানে মুসলিমরা বিশ্বাস করে থাকেন, আল্লাহ আক্ষরিক অর্থেই প্রতিটি বিষয় অবগত। তৃতীয়ত, তিনি শারীরীক পুনরুথ্থান নয়, বরং আত্মিক পুনরুথ্থানের উপর জোড় দেন। অবশ্য ইবনে সিনা নিজের বিশ্বাস কে সঠিক বলেই মনে করতেন-

"আমার মত কাউকে ব্লাসফেমীর দায়ে অভিযুক্ত করা সহজ কিংবা সহজলভ্য নয়
আমার চেয়ে দৃঢ় বিশ্বাস আর নেই
আমার মত কেউ যদি অধার্মিক হয়ে থাকে
তবে পৃথিবীতে আর কোন মুসলিম নেই।"
অন্যান্য মুসলিম মনীষীদের মধ্যে যারা তাদের প্রচলিত মতের বিরোধী মতবাদের কারণে কাফের সাব্যস্ত হয়েছেন তাদের মধ্যে আছেন আল-রাযী।তিনি তার নবুয়্যত নামক গ্রন্থে বলেন -"যুক্তির প্রাধান্য ওহীর উপর। তিনি এমন আল্লাহর সন্ধান করেছেন যিনি যুক্তি ও বুদ্ধির পথেই ধরা দেন।"
তিনি একজন জ্ঞান অণ্বেষক হিসেবে স্বাভাবিক ভাবেই তথাকথিত সর্বশ্রেষ্ঠ,সর্বজ্ঞানের আধার ওহির থেকে যুক্তি দিয়ে বিচার করাকে সঠিক বলে মনে করেছেন।ইসলামি গণিতজ্ঞ ও দার্শনিক ইবনে রুশদও অভিযুক্ত হয়েছিলেন একই অভিধায়।তাঁর একটি উক্তি দিয়েই এর কারণ বোঝা যাবে- 
"আমাদের যেসব উদ্ভট বিশ্বাস আছে, তার মধ্যে সবচেয়ে মারাত্মক হচ্ছে ধর্মই সকল সুখের আকর মনে করা। কিন্তু ধর্মের এমন কোন মূল্যই নেই। পাপ থেকে বিরত থাকার একমাত্র আশ্বাস এই যে, লাভজনক সুদে তার ক্ষতিপুরণ মিলবেনা।"
স্পেনের অন্যতম শ্রেষ্ঠ মনীষী ঐতিহাসিক ও দার্শনিক আলি ইবনে হাজম প্রচলিত ও সর্বজনমান্য ধর্মীয় বিধান ও আচার-অনুষ্ঠান সম্পর্কে যে রকম তীব্র শ্লেষাত্মক ভাষায় কঠোর সমালোচনা করেন তাতে আলেম সমাজ তার প্রতি খড়গহস্ত হয়ে উঠেন ও জনসাধারনকে তার রচিত পুস্তক পাঠ করতে নিষেধ করেন ও বহু গ্রন্থ আগুনে পুড়ে ফেলেন।এছাড়া জালালুদ্দিন রুমি,ওমর খৈয়াম এদেরকে নিয়েও প্রচলিত ছিল এমন ধারণা।রুমি তো তথাকথিত উপাসনা পদ্ধতি বাতিল করে নিজস্ব ধ্যানের রীতি গড়ে তোলেন।
বাংলাদেশে এমন ধারণা প্রচলিত জাতীয় কবি কাজী নজরুল ইসলাম কে নিয়ে।তাঁর রচিত হামদ নাত,স্রষ্টার প্রশংসা বাচক কবিতা বা লেখা গুলো আমাদের মুসলমান সমাজে যত উৎসাহের সাথে প্রচার করা হয়,স্রষ্টার বিরোধী কিংবা নেতিবাচক কথা গুলো সেভাবে প্রচার করা হয়না।নেহাতই কবিতা পাঠকরা ছাড়া সাধারণ মানুষ সেগুলো জানেওনা,বোঝা তো আরও পরের ব্যাপার।নজরুল মূলত একজন দ্বৈত চরিত্রের বিচিত্র মানুষ ছিলেন।তাই একদিকে তিনি যেমন স্রষ্টার প্রতি প্রেমের সঙ্গীত লিখেছেন অপর দিকে রচনা করেছেন- 
"আমি স্রষ্টা সূদন শোক-তাপ-হানা খেয়ালি বিধির বক্ষ করিব ভিন্ন,
আমি বিদ্রোহী ভৃগু,ভগবান বুকে এঁকে দেই পদচিহ্ন!
আমি খেয়ালী বিধির বক্ষ করিব ভিন্ন।" 
কিংবা তাঁর রচনায় চলে আসে "খোদার আসন আরশ" ছেদ করার আকাংক্ষা।নজরুল তাঁর সমকালীন আলেম মুমিন দের দ্বারা কাফের মুরতাদ অভিধায় ভূষিত হয়েছিলেন কিন্তু একালের বাঙালি মুসলমানরা তাঁকে 'বাংলাদেশি ইসলামের' পুরোধা মনে করেন।যারা এমনটি করেন তারা যে নজরুলের কবিতা উপন্যাস খুব একটা পড়েন না তাতো বলাই বাহুল্য।এখানে মাতামাতির কারনটা সাহিত্য নয়,ধর্ম!

বাংলাদেশে আরও একজন,যিনি এই ধরণের 'মুসলিমিকরণ' এর শিকার তিনি হলেন বেগম রোকেয়া।নারীবাদ ও নারী মুক্তির অন্যতম নক্ষত্র রোকেয়া স্পষ্ট ভাষায় ধর্মের সমালোচনা করে গিয়ছেন,তিনি বুঝতে পেরেছেন ধর্ম গুলো নারীকে বন্দি করার হাতিয়ার এবং তিনি তা প্রকাশ ও করে গিয়েছেন।তাঁর একটি বিখ্যাত উক্তি -"আমাদিগকে অন্ধকারে রাখিবার জন্য পুরুষগণ ঐ ধর্মগ্রন্থ গুলোকে ঈশ্বরের আদেশপত্র বলিয়া প্রচার করিয়াছেন"-(মতিচুর)।
এমন স্পষ্ট কথা আজকের দিনেও অনেকে বলতে সাহস করবে না।অথচ রোকেয়া কে একজন মুসলিম নারি আন্দোলনকারি হিসেবে প্রচার করা হয়,তিনি অত্যন্ত পর্দানশীল ছিলেন - এভাবে তাঁর ইমেজ প্রতিষ্ঠীত,এমনকি বেগম রোকেয়া না বলে,অধিকাংশ স্থানে তাঁকে রোকেয়া সাখাওয়াত হোসেন হিসেবে লেখা হয়।

প্রকৃত ইসলামের সাথে জ্ঞানের বিরোধ থাকবেই।কারণ আপনি যদি প্রকৃত ইসলামে বিশ্বাস করেন তাহলে আপনাকে বিশ্বাস করতেই হবে সকল কিছু কোরআনেই বলা আছে,সেটাই সর্বশ্রেষ্ঠ জ্ঞান,সেটাই যথেষ্ট।সেই বিরোধকে অতিক্রম করে যেসকল মনীষী মানব মুক্তির জন্য জ্ঞান সাধনা করে গিয়েছেন তারা আক্রান্ত হয়েছেন সমকালীন ধর্মান্ধদের দ্বারা।অথচ পরবর্তি কালের ধার্মিকরা তাদের কে নিজেদের সম্পদ হিসেবে দাবী করে 'মুসলিম মণীষী' তকমা জুড়ে দেয়।একথা নিঃসন্দেহে বলা যায় আজ থেকে ৫০-১০০ বছর পর হুমায়ুন আজাদ ও তসলিমা নাসরিন কেও এভাবে 'মুসলিমিকরণ' করা হবে যেহেতু তারা একটি 'ইসলামি নাম' ধারণ করছেন!
হুমায়ুন আজাদের একটি উক্তি দিয়েই শেষ করি-
"বিশ্বাস থেকে কখনও জ্ঞানের উৎপত্তি হয়না,জ্ঞানের উৎপত্তি সন্দেহ থেকেই।"


