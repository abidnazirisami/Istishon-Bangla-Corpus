প্রসঙ্গ সমকামীতা এবং একজন অ্যালান টুরিং


মার্কিন যুক্তরাষ্ট্রের একটি আদালত একটি রায়ের মাধ্যমে সমকামীদের বিয়ের অধিকারকে স্বীকৃতি দিয়েছে।ব্রিটেন সহ অন্যান্য ইউরোপীয়ান দেশ গুলোতে এই অধিকার আরও আগেই প্রদান করা হয়েছে।কেন এই রায়টি এত গুরুত্ব নিয়ে দেখা হচ্ছে এবং কেন ফেসবুকে সবার প্রোফাইল ছবি রংধনুর মত রঙে রাঙানো?ফেসবুকের প্রতিষ্ঠাতা মার্ক জুকারবার্গ এই অধিকার প্রতিষ্ঠার রায় উদযাপনের জন্য 'এলজিবিটি' দের ছয় রঙের সাইনে তাঁর প্রোফাইল ছবি রাঙিয়েছেন এবং ফেসবুকে নিজ নিজ প্রোফাইল ছবিতে এই সাইন প্রয়োগ করার একটি অপশন যোগ করেছেন।প্রথম দিকে যারা এটি ব্যবহার করেছে বুঝে শুনেই করেছে।এরপরে অবশ্য অনেকেই 'ভাল লাগে' কিংবা 'সবাই করেছে আমিও করেছি' - ধারণার বশে কাজটি করেছে।এখন কেউ যদি নিজের ছবিতে এই সাইন ব্যবহার করেন তার মানে কি সে সমকামী?

আপনি চাইলেই সমকামী হতে পারবেন না,যেমন একজন সমকামী চাইলেই আপনার মত বিপরীত লিঙ্গের প্রতি আকৃষ্ট হতে পারবেনা,কারণ ব্যাপারটি অনেকটাই জিনগত এবং যেহেতু জিনগত সেহেতু প্রাকৃতিক!আমি আমার প্রোফাইল পিকচারে এলজিবিটি সাইন ব্যবহার করা মানে এই নয় যে আমি গে,এর মানে হচ্ছে তাদের অধিকার প্রতিষ্ঠার রায়ে আমার সংহতি আছে এবং একজন মানুষ হিসেবে আমিও চাই তারাও যেন সমস্ত সুযোগ সুবিধা পায়।হিজড়াদের অধিকারের পক্ষে কথা বললেই যেমন আমি হিজড়া নই,পথশিশুদের পক্ষে কথা বললেই আমি পথ শিশু হয়ে যাইনা ঠিক তেমনি সমকামী দের 'মানুষ' হিসেবে অধিকার প্রদানের পক্ষে কথা বলতে সমকামী হওয়ার দরকার পড়েনা।
আমাদের দেশের মানুষ বই পত্র পড়েনা,পড়লেও স্বস্তা উপন্যাসের বাইরে এসে সিরিয়াস বই এর পাঠক খুব কম।যদি মানুষ জন বই পত্র পড়তো তাহলে আমি এত কিছু লিখতাম না,শুধু বলতাম অভিজিৎ রায়ের খুব চমৎকার একটা গবেষণাধর্মী বই আছে- 'সমকামীতা', বইটি পড়ে নিতে।তাহলেই ধারণা পরিষ্কার হয়ে যেত।কিন্তু আফসোসের ব্যাপার হচ্ছে আমাদের দেশে সমকামীতা সম্পর্কে মানুষ ধারণা নেয় পর্ণ ভিডিও গুলো থেকে।খুব মজা নিয়ে ওগুলো দেখে এবং ভাবে সমকামীতা এই ভিডিও গুলোর মতই বিক্রিত কিছু। তাই সমকামীরা তাদের কাছে 'সাইকো' 'অসুস্থ'।আমার জিন আমাকে বিপরীত লিঙ্গের প্রতি আকৃষ্ট করার জন্য সিগনাল দিচ্ছে।আমার জেনেটিক কোডের কারণে আমি কোন এক মায়াবতীর জন্য কবিতা লিখছি।একই ভাবে একজন সমকামীর জিন তাকে আকৃষ্ট করছে নিজ লিঙ্গের কারও প্রতি।ধর্মীয় দৃষ্টিতেও যদি ভাবি,এই ব্যাপারটি স্বয়ং সৃষ্টিকর্তাই তার মধ্যে দিয়ে দিয়েছেন,সে ইচ্ছাকৃত ভাবে সৃষ্টি করেনি!সব কথা বাদ থাকুক,আমি এই তর্কে যাবনা যে সমকামীতা বিকৃত কিছু কিনা,এটা পৃথিবী ধ্বংসের আলামত কিনা ইত্যাদি ইত্যাদি।আমি শুধু একটা সত্যি গল্প শুনাব এবং বলব কেন আমি সমকামীদের অধিকার প্রদানের পক্ষে...
অ্যালান টুরিং,ব্রিটিশ গণিতবীদ এবং ক্রিপ্টোগ্রাফার।দ্বিতীয় বিশ্বযুদ্ধের সময় তিনি ব্রিটিশ বাহিনীর পক্ষে জার্মান বাহিনীর গোপন সংকেত উদ্ধারের কাজে নিয়োজিত ছিলেন।জার্মানরা যে যন্ত্রের সাহায্য গোপন বার্তা পাঠাতো সেটার নাম ছিল এনিগমা মেশিন।কোন ভাবেই এই মেশিনের গুপ্ত সংকেত উদ্ধার করা সম্ভব হচ্ছিলনা।অ্যালান টুরিং এমন আরেকটি যন্ত্র আবিষ্কারের কথা চিন্তা করেন যেটি এনিগমা মেশিনের সংকেত উদ্ধার করতে সক্ষম হবে।সেই সময়ে তার এই চিন্তা বাতুলতা বলেই গণ্য হয়েছিল।কিন্তু অবশেষে তিনি এমন একটি মেশিন প্রস্তুত করতে সক্ষম হন,উদ্ভাবন করেন 'টুরিং মেশিন'- যার অভিযোজিত রূপ কে আজ আমরা 'কম্পিউটার' বলে থাকি!এই টুরিং মেশিনের সাহায্যে তিনি এনিগমা মেশিনের সংকেত উদ্ধার করতে সক্ষম হন এবং এর ফলে দ্বিতীয় বিশ্বযুদ্ধের সময়সীমা কমপক্ষে চার বছর কমে যায়,প্রাণ বাচে লক্ষ লক্ষ মানুষের।

এই অসাধারণ মেধাবি মানুষটি,যার এত বড় আবিষ্কার বাচিয়ে দিল কমপক্ষে লক্ষাধিক মানুষের জীবন,সভ্যতায় দান করল আধুনিক কম্পিউটারের মত একটি যন্ত্র সেই মানুষটির নিশ্চয়ই অনেক সুযোগ সুবিধা সম্মান পাওয়ার কথা?কিন্তু তিনি তা পাননি,কেন জানেন?কারণ ১৯৫২ সালে তাকে সমকামীতার অভিযোগে অভিযুক্ত করা হয়।সে সময়ে যুক্তরাজ্যে সমকামিতাকে অপরাধ হিসেবে গণ্য করা হত।তার শাস্তি ছিল হয় জেল অথবা শরীরের জন্য ক্ষতিকর এস্ট্রোজেন ইঞ্জেকশন গ্রহন।তিনি এস্ট্রোজেন ইঞ্জেকশন গ্রহন মেনে নেন এবং ১৯৫৪ সালে তাঁর ৪২তম জন্মদিনের মাত্র ১৬ দিন আগে কষ্ট সহ্য করতে না পেরে তিনি আত্মহত্যা করেন।২০০৯ সালে ব্রিটিশ সরকারের পক্ষে ব্রিটিশ প্রধানমন্ত্রী গর্ডন ব্রাউন টুরিংকে যে ক্ষতিকর চিকিৎসায় বাধ্য করা হয় তার জন্য দাপ্তরিকভাবে ক্ষমা প্রার্থনা করেন এবং ২০১৩ সালে রাণী এলিজাবেথ তাঁকে মরণোত্তর ক্ষমা প্রদান করেন। কেবল মাত্র সমকামী (যা কিনা তার ব্যক্তিগত ব্যাপার,যা আমার আপনার কোন ক্ষতির কারণ হচ্ছেনা) হওয়ার 'অপরাধে' এমন অসাধারণ প্রতিভাবান এবং লক্ষাধিক মানুষের জীবন বাচানোর নেপথ্যের কারিগরের প্রতি সভ্যতার কি বিচিত্র প্রতিদান!

একজন মানুষ সমকামী,এটা তার ব্যক্তিগত ব্যাপার।সে আপনার কোন ক্ষতি করছে না।সমকামীদের অধিকার দেয়ার মানে এই না যে আপনাকে ধরে সমকামী বানিয়ে দেবে কিংবা দলে দলে সবাই সমকামী হয়ে যাবে।যে সমকামী সে অধিকার না দিলেও সমকামীই থাকবে,আর যে সমকামি না তারে জোড় করে সমকামি বানানো যাবেনা।অধিকার প্রদানের অর্থ হচ্ছে আর দশটা মানুষ যে অধিকার পাচ্ছে 'মানুষ' হিসেবে সেও একই অধিকার গুলো ভোগ করবে।আমেরিকা একটি উন্নত কিন্তু রক্ষণশীল দেশ।সেখানে খ্রিস্টান মৌলবাদীরা খুব সক্রিয়,চার্চের মাধ্যমেই নিয়ন্ত্রিত হয় অনেক কিছু।সেখানে এমন একটি রায় দেশটির জন্য বিশাল ব্যাপার।তবে হ্যা,এই রায়ে বঙ্গীয় ফেসবুকবাসীদের গণহারে প্রোফাইল ছবি পরিবর্তনের ব্যাপারটিকে আমার কাছে হুজুগে বলেই মনে হয়েছে।বাস্তবতা হল এই রায়ের কোন প্রভাব আমাদের দেশে পড়বেনা,কারণ এখানে শুধু আইনই যথেষ্ট নয়।এদেশে একজন জাতিয় দলের ক্রিকেটার নিজের বোনের সাথে ছবি দিয়ে সেটা ২৪ ঘন্টা রাখতে পারেন না।এদেশের মানুষ যৌনরোগে আক্রান্ত সেক্স-পারভার্ট জাতি।মেয়েদের দেখলেই এখানে দন্ড উত্তেজিত হয়।ছোট ছোট বাচ্চারা নিজের কাকা মামাদের দ্বারা ধর্ষিত হয়,মাদ্রাসার হুজুর এখানে মাদ্রাসা্র ছোট বালকটিকে যৌন নির্যাতন করে।এই দেশে মার্কিন আদালতের রায় নিয়ে আনন্দিত হওয়ার কিছু নেই।এদেশে এখনও ভিন্ন ধর্মের একটি ছেলে এবং একটি মেয়ের প্রেমের সম্পর্কই বৈধতা পায়না,সেখানে সমকামীদের অধিকার তো অনেক দূরের ব্যাপার।তবে হ্যা,এই রায় আমাদের কথা বলার সুযোগ করে দিয়েছে,এটা নিয়ে আলোচনা হচ্ছে।মানুষ কে এটা বুঝানো যাচ্ছে ব্যতিক্রম মানে অস্বাভাবিক নয়।

আবারও বলি,সমকামী হোক,হিজড়া হোক- সবার আগে সে একজন মানুষ।তার অধিকারের পক্ষে কথা বলার জন্য কেবল মানুষ হওয়াই যথেষ্ট।এলজিবিটি প্রাইডে সংহতি জানালেই কেউ সমকামী বা হিজড়া হয়ে যায়না।এই অধিকারের ফলে কেবল আমেরিকার সমকামীরা বিয়ের স্বীকৃতি পেল মাত্র,এই রায়ের ফলে সবাই দলে দলে সমকামী হয়ে যাবেনা কিংবা কোন সমকামী এসে আপনার সাথে সম্পর্ক করতে চাইবেনা!আপনার জেনেটিক কোড (কিংবা সৃষ্টিকর্তা) আপনাকে যেমন ভাবে সংকেত দিচ্ছে আপনি তেমন আচরণ করবেন।হিসাব সহজ।একজন মানুষ সমকামী না হিজড়া সেটা নিয়ে আমার কোন মাথা ব্যাথা নেই,কিন্তু সমকামী হওয়ার কারণে অ্যালান টুরিং দের অকালে হারাতে আমার তীব্র আপত্তি আছে...। এটাই হল ফ্যাক্ট আর কিছুনা...
অভিজিৎ দা'র একটা কথা দিয়ে শেষ করি-
"সমকামীরা দুনিয়াশুদ্ধ সবাইকে সমকামী বনে যেতে কখনোই বলেনি, তারা কেবল নিজের পার্টনারকে ভালবাসার এবং একসাথে থাকার অধিকার চাইছে। যখন কালো মানুষদের সমানাধিকার মেনে নেয়া হয়েছিল তখন সব সাদা চামড়ার মানুষেরা দল বেঁধে কালো হয়ে যায়নি। সাদারা সাদাদের জায়গায় আছে, কালোরা কালোদের জায়গায়। কেবল তাদের আইনি এবং সামাজিক অধিকার স্বীকৃতি পেয়েছে বিশ্বজুড়ে। এই যে বাংলাদেশে ‘হিজড়া’র তৃতীয় লিঙ্গ হিসেবে স্বীকৃতি দেয়া হয়েছে, তা বলে কি নারী-পুরুষ সবাই দল বেঁধে ‘হিজড়া’ হয়ে যাচ্ছে? না তা হচ্ছেনা। কাজেই, সমকামীদের অধিকার দেওয়া হলে সবাই সমকামী হওয়া শুরু করবে, কিংবা এর মাধ্যমে সমকামী প্রবণতাকে উৎসাহিত করা হবে এটা ভাবার কোন কারণ নেই।"
----অভিজিৎ রায়।
* সময় হলে অভিজিৎ রায় এর 'সমকামীতা' বইটি পড়তে পারেন।অ্যালান টিউরিং এর জীবনি ভিত্তিক একটি অসাধারণ চলচ্চিত্র আছে ,'দ্যা ইমিটিশন গেইম'- সুযোগ হলে দেখে নিতে পারেন।সমকামীতা
*আধুনিক কম্পিউটারের জনক চার্লস ব্যাবেজ নন,অ্যালান টুরিং।এটা অনেকেই জানেনা কারণ টুরিং এর কাজ ব্রিটিশ সরকারের গোপনিয় নথি হিসেবে ছিল দীর্ঘদিন,যা পরে অবমুক্ত করা হয়।
*আমি আমার প্রোফাইল পিকচারে এলজিবিটি সাইন লাগাইনি,ব্যাপারটা আমার কাছে হুজুগে মনে হয়েছে তাই...

