ফেসবুকে 'চুমু খাওয়া' ইভেন্ট ও অন্যান্য


সব সময় সব বিষয় নিয়ে কথা বলতেই হবে এমন কোন দিব্যি নেই।ফেসবুকে প্রতিদিন হাজারও ইভেন্ট তৈরি হয় যার অধিকাংশেরই কোন উপযোগীতা নেই অথবা নিছক মজা করার জন্য।সব ইভেন্ট নিয়েই কথা বলতে গেলে প্রতিদিন কম করে হলেও শ খানের স্ট্যাটাস দেয়া লাগবে।এত সময় কই? তাহলে 'পারটিকুলারলি' এই ইভেন্ট নিয়ে কথা কেন? কয়েকটি কারণে।প্রথমত, পুরো ব্যাপারটিকে একটু খতিয়ে দেখা। দ্বিতীয়ত,ইভেন্টের হোস্ট গণ। খতিয়ে দেখা বলতে ইভেন্টটা কী,কেন,এতে কী হবে,না হলে কী হবে ইত্যাদি।আর ইভেন্টের হোস্ট হিসেবে যারা আছেন তারা 'লিডিং' মুক্তমনা হিসেবে স্বীকৃত।তারা জীবনশংকার কারণে বর্তমানে জার্মানীতে আছেন।তারা 'লিস্টেড'।এই কারণে বাইরের কমিউনিটি গুলোতে বাংলাদেশি ব্লগার হিসেবে তারা প্রতিনিধিত্ব করছেন,তারা যা করবেন সেটাকে বাংলাদেশী ব্লগার দের 'স্ট্যান্ডার্ড' হিসেবে ধরে নেয়া হতে পারে।তাদের ফেসবুক স্ট্যাটাস পত্র-পত্রিকায় (অনলাইন) নিউজ হয়। যেহেতু কোন না কোন ভাবে বাংলাদেশি ব্লগিং কমিউনিটির একজন আমি,সেহেতু নিজের অবস্থানও পরিষ্কার করার দরকার আছে।
ভারতে একটি আইন হয়েছে সম্ভবত, ভ্যালেন্টাইন্স ডে তে প্রকাশ্যে চুমু খেলে পুলিশ গ্রেফতার করবে।আমি যতদূর জানি এই আইনের 'কাউন্টার' দেয়ার চিন্তা থেকে এই ইভেন্টের জন্ম কারণ ইভেন্টের বর্ণনা অনুযায়ী, " প্রতিবছরই এই দিনকে কেন্দ্র করে বাংলাদেশের পুলিশ বিভিন্ন রকম হয়রানি করে। ধানমন্ডি লেকে, সোহরাওয়ার্দি উদ্যানে হাত ধরেও হাটা বিপজ্জনক হয়ে দাড়ায়।এর প্রতিবাদে সকল জুটিকে আহবান জানানো যাচ্ছে যে, স্ব স্ব প্রেমিক প্রেমিকাকে প্রকাশ্যে চুমু খাবার।" 
প্রথম কথা হল আমি আমার প্রেমিকাকে প্রকাশ্যে চুমু খাব কিনা সেটা পুরোপুরি আমার এবং আমার প্রেমিকার ব্যক্তিগত ব্যাপার,কেউ যেমন এতে বাঁধা দেয়ার অধিকার রাখেনা ঠিক একই ভাবে কেউ এই কাজটি করতে আমাকে 'আহবান' জানানোরও অধিকার রাখেনা।এটা সম্পূর্ণই আমাদের দুজনের রুচি,ইচ্ছা,পারিপার্শ্বিক অবস্থা,পরিবেশ এবং চিন্তাধারার উপরে নির্ভর করে।কথাটি সকল দেশের সকল প্রেমিক প্রেমিকার ক্ষেত্রে প্রযোজ্য। 'চুমু খাওয়া' সংক্রান্ত প্রশ্নে আমার অবস্থান এই কথা দিয়েই পরিষ্কার হওয়ার কথা।
এখন দেখা যাক এই ধরণের কর্মকান্ড আমাদের বর্তমান পরিস্থিতির সাথে কিভাবে যায়।যারা এই ধরণের ইভেন্ট পরিচালনা করছেন যেকোন ভাবেই হোক তাদের একটা অবস্থান তৈরি হয়ে গেছে। তারা 'বিপদে থাকা বাংলাদেশী ব্লগার'দের প্রতিনিধিত্ব করছেন, তারা একটিও ব্লগ পোস্ট লিখেছেন কিনা,লিখলেও কোন ব্লগে কী বিষয়ে কতদিন ধরে লিখছেন, আসলেই হুমকির মধ্যে আছেন কিনা - এগুলো এখন আর বিবেচ্য বিষয় নয়।কাজেই তারা যে কাজ গুলো করবেন সেগুলো গঠনমূলক হওয়া বাঞ্ছনীয়।ব্যক্তিগত ভাবে এই কাজটিকে আমার গঠন মূলক কিছু মনে হয়নি।তারা যদি যুক্তিবাদী বিজ্ঞানভিত্তিক বই গুলোকে অনলাইনে ছড়িয়ে দেয়ার কোন ইভেন্ট হাতে নিতেন,তারা যদি বিজ্ঞান মনস্কতা তৈরির জন্য কোন প্রজেক্ট হাতে নিতেন,'আসলেই' বিপদে থাকা বাংলাদেশে অবস্থানরত ব্লগারদের নিরাপত্তা নিশ্চিত করার জন্য এবং নিহত ব্লগার-লেখক-প্রকাশকদের হত্যাকারীদের বিচারের আয়তায় আনার লক্ষে আন্তর্জাতিক জনমত গঠনের জন্য প্রচারণা চালাতেন তাহলে সেটা এই মুহুর্তের জন্য দরকারী এবং গঠনমূলক কাজ হত।কিন্তু দুঃখ এবং আফসোসের ব্যাপার হল তারা সেটা না করে এমন কিছু কাজ করছেন যাতে আখেড়ে কোন উপকার হবেনা।
এই ইভেন্টে স্বাভাবিক ভাবেই উগ্র মূর্খ সম্প্রদায়টি এসে অকথ্য ভাষায় গালাগাল করে যাচ্ছে,নোংরামো করে যাচ্ছে,হোস্ট দের অশ্লীল ভাষায় আক্রমণ করে যাচ্ছে। এক শ্রেণীর 'মডারেট'রা বলে থাকেন 'কিছু কিছু' ব্লগাররা ইচ্ছাকৃত ভাবে 'উগ্র বিতর্কিত' জিনিস নিয়ে লেখালেখি করেন যেন সেখানে উগ্র ধর্মান্ধরা এসে গালাগাল করে,সেই গালাগাল দেখিয়ে ঐ 'কিছু কিছু' ব্লগাররা নিজেরা যে হুমকির মধ্যে আছে সেটা বাইরের দেশে প্রচার করে! আমি বরাবরই এই ধরণের কথার প্রতিবাদ করে আসছি।কিন্তু এই ধরণের ইভেন্ট মডারেটদের এই বক্তব্যকে শক্তিশালী ভীত গড়ে দেয়া ছাড়া আর কোন কাজে আসবেনা।কে কাকে চুমু খেল সেটা আমার দেখার বিষয় নয়।রহিমের যদি ইচ্ছা হয় সে তার গার্লফ্রেন্ড সখিনাকে রাস্তায় দাঁড়িয়ে চুমু খাবে,আর তাতে যদি সখিনার সম্মতি থাকে তবে আর কারও কোন সমস্যা হবার কোন কারণ নেই,কিন্তু আমি রহিম কে বলতে পারিনা "তোরে সখিনারে রাস্তায় দাড়াইয়া চুমা খাইতেই হবে।"
আমি কিন্তু বলছিনা এটা "দোষের" আমি বলতে চাচ্ছি কাজটা কতটুকু যৌক্তিক, এরকম একটা পরিস্থিতিতে,এরকম কিছু মানুষের থেকে- সেটা। ইভেন্ট খোলার স্বাধীনতা ওনাদের আছে। কিন্তু ওনারা যে অবস্থানে আছে,সেখান থেকে আরও 'ফ্রুটফুল' কিছু করা সম্ভব ছিল। যেকাজটা জার্মানি তে করা কোন ব্যাপার না, সেই কাজ বাংলাদেশে করা ব্যাপার।তার জন্য গ্রাউন্ড প্রস্তুত করতে হবে। সেই গ্রাউন্ড এখনো প্রস্তুত হয়নি। সেই গ্রাউন্ড প্রস্তুতির দিকেই আমাদের মনোযোগী হওয়া উচিত,বাকি সব আপনা থেকেই হবে।একটা কথা আমরা যেন ভুলে না যাই,সত্যিকারের বিজ্ঞানমনস্কতা গড়ে তুলতে পারলে,সত্যিকারের বই পড়ার অভ্যাস গড়ে তুলতে পারলে আলাদা করে কিছু করার দরকার হবেনা,স্বাভাবিক নিয়মেই সবাই সঠিক ভাবে চিন্তা করতে পারবে,এর কোন শর্টকাট রাস্তা নেই।
এখন খুব অন্ধকার সময়। এই সময়ে আমাদের কাজ করতে হবে অন্ধকার দূর করার জন্য।অন্ধকারের মধ্যে দাঁড়িয়ে কামড়া-কামড়ি করার জন্য নয়।শুভ বুদ্ধির উদয় হোক,জ্ঞানের আলোয় দূর হয়ে যাক অন্ধকার...

