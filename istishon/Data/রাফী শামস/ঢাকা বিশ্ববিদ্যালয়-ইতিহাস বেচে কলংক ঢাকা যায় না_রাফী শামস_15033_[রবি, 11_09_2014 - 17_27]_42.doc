ঢাকা বিশ্ববিদ্যালয়-ইতিহাস বেচে কলংক ঢাকা যায় না


ঢাকা বিশ্ববিদ্যালয়ের একজন ছাত্র হয়ে আমি যখন এই বিশ্ববিদ্যালয়ের কোন অনিয়মের বিরূদ্ধে লিখি তখন অনেকে আমাকে বলে-"নিজের ভার্সিটি সম্পর্কে যদি তুমি সমালোচনা কর তাহলে বাইরের লোকজন তো সুযোগ পাবে বেশি।"আমি ব্যাপারটা এভাবে দেখি না।বিশ্ববিদ্যালয়ে যে ঘটনা গুলো আমাদের লজ্জার কারণ হয় সেগুলো আসলে এক একটা দগদগে ঘা।সুন্দর সুগন্ধি কাপড় দিয়ে হয়তো সেই ঘা গুলোকে ঢেকে রাখা যাবে,কিন্তু চিকিৎসা না করালে সেই ঘা বাড়বে এবং একসময় দুর্গন্ধ ছড়াবে।তখন সুগন্ধি মেখে তা আটকানো যাবেনা,ফলে বাইরের লোকজনও তা টের পাবেই এবং ছি ছি করবেই।কাজেই ঢেকে না রেখে আমাদের ক্ষত গুলো যদি আমরাই পরিষ্কার করতে পারি একমাত্র তাহলেই আমাদের গর্বের জায়গাটুকু অক্ষুন্ন থাকবে।
আমি বড় হয়েছি একটি রক্ষনশীল পরিবারে যেখানে ক্লাস এইট পর্যন্ত আমাকে একা কোথাও যেতে দেয়া হতনা।ক্লাস এইটে উঠে যেদিন প্রথম আমি একা বাইরে আসার সুযোগ পেয়েছি সেদিন আমি যে জায়গাটিতে এসেছিলাম সেটি হল ঢাকা বিশ্ববিদ্যালয়,আমার প্রাণের বিশ্ববিদ্যালয়।এখানে ৫২ এসেছে,আমরা আজ যে বাংলায় কথা বলছি তার অধিকার প্রতিষ্ঠা এখানে।বঙ্গবন্ধু সহ দেশের সকল সোনার সন্তানদের আগ্নিস্নাত সময় কেটেছে এখানেই।বলা হয়ে থাকে ঢাকা বিশ্ববিদ্যালয়ের জন্ম না হলে বাংলাদেশেরই জন্ম হতনা।দেশের শ্রেষ্ঠ মানুষ গুলো এখান থেকে পড়াশুনা করেছেন,দেশের সকল মুক্তির,সকল শুভ জিনিসের উৎপত্তি হয়েছে এখানে।স্বৈরশাসকের বিরূদ্ধে প্রথম প্রতিবাদ এসেছে এখানে।এত গর্বের ইতিহাস আমাদের।কিন্তু ইতিহাস বেচেই কি কেবল সামনে চলা সম্ভব?
'বিশ্ববিদ্যালয়' অনেক ব্যাপক ও বড় একটি কনসেপ্ট,অথচ আমরা এখানে পড়াশুনা করছি হাইস্কুলের মত।বিসিএস সিজনে বিশ্ববিদ্যালয় লাইব্রেরী সহ অন্যান্য লাইব্রেরী গুলোতে লাইন লেগে থাকে,দেখে মনে হয় বিশ্ববিদ্যালয় বিসিএস এর কোচিং সেন্টার।এখানে গুটিকয়েক সাবজেক্ট ছাড়া অধিকাংশ সাবজেক্টের ছাত্ররা বিসিএস এর স্বপ্ন নিয়েই প্রথম বর্ষ শুরু করে।অনেক বিভাগে স্বয়ং চেয়াম্যান প্রথম দিনই বলেন 'তোমরা এখন থেকেই বিসিএস এর প্রস্তুতি নাও'!তাহলে এই সব অর্থহীন বিভাগীয় পড়াশুনার কি দরকার?কেন আমাদের চারটা বছর নষ্ট করা হবে?তাহলে চার বছর ধরে বিসিএস এর প্রিপারেশনই নিতাম আমরা।বিভাগের প্রতি,ঐ সাবজেক্টটির প্রতি ভালবাসা, আগ্রহ জাগাতে চেষ্টা করছেনা কেন শিক্ষকরা?কি করে করবেন-তারা যে সাদা কালো লাল নীল হলুদ ইত্যাদি নানা রঙে বিভক্ত।বিশ্ববিদ্যালয় কে নিজেদের সেই দলীয় রঙে রাঙ্গাতেই তাদের বেশি আগ্রহ।দু একজন অসাধারণ সব শিক্ষক অবশ্য আছে আমাদের,তবে তাঁরা তেমন পরিচিত নন,পরিচিতি পান ঐ নানা রঙে রঙ্গিন শিক্ষকরাই।নিজেদের রং কে অক্ষুন্ন রাখতে তাদের দরকার শক্তি,আর তাই আমাদের হল গুলো শিক্ষার্থীদের বসবাস কেন্দ্র না থেকে হয়ে গেছে 'পাওয়ার হাউজ' ।এখানে গবেষণা খাতে বরাদ্দ গুলো হয় হাস্যকর রকমের।গবেষণা বলতে একটি বিষয় যে বিশ্ববিদ্যালয়ে থাকা লাগে এটা মনে হয় নীতি নির্ধারকরা জানেনই না! 
হলের দলীয় ছাত্রদের পাওয়ার দিতে দিতে এখন এমন অবস্থা হয়ে গেছে যে শিক্ষকরাই এখন বিপন্ন,তাদের কোন দাম নেই,ছাত্রদের সামনে তাদের নেই নূন্যতম ক্ষমতাটুকুও।কোন 'বড় ভাইকে ধরে' উঠিনি বলে আমাকে হল থেকে বের করে দিতে নিয়েছিল একদল রঙ্গিন ছাত্র।তখন প্রথম শুনলাম প্রভোস্টের হলে ছাত্র উঠানোর কোন এখতিয়ার নেই!!হাউজ টিউটর,যিনি অসংখ্য বার বলেছিলেন কোন দরকার হলে আমাকে ফোন দিবা,তার ফোন ছিল তখন বন্ধ।প্রভোস্ট মহাশয় কে ফোন দেয়ার পর তিনি "আচ্ছা দেখছি" বলে লাপাত্তা!ক্যাম্পাসে ঐ রঙ্গিন ছাত্ররা ছোট ছেলেমেয়েগুলোর উপর হামলা করল,আর প্রক্টর মহোদয় বলে -""কোন সংগঠন যদি তাদের সাপোর্ট করতে পারে, অন্যরা নিজেদের নিরাপত্তার স্বার্থে তাদের বাধাও দিতে পারে"।
ঢাকা ট্রিবিউনের একটি রিপোর্টে উঠে এসেছে ভয়াবহ সব চিত্র।যেখানে ঢাকা বিশ্ববিদ্যালয়ের ছাত্রদের বড় বড় আন্তর্জাতিক অর্জনের বিষয় গুলো উঠে আসা উচিত ছিল সেখানে ঢাকা বিশ্ববিদ্যালয়ের ছাত্রদের খবর পত্রিকায় আসে 'ছিনতাইকারী' হিসেবে।সোহরাওয়ার্দী উদ্যানের যাবতীয় চাদা বাজি ও অন্যান্য অপরাধ যে মুহসিন হল থেকে নিয়ন্ত্রিত হয় সেটা আগে থেকেই জানি যেহেতু আমি ক্যাম্পাস সাংবাদিকতা করি।এখন সোহরাওয়ার্দি উদ্যান নয় শুধু,বাংলা একাডেমি,শিশু মেলা,ফুলার রোড এসকল জায়গাতেও চাদাবাজি ছিনতাই এর ঘটনা ঘটছে।শাহবাগ থানার সাব-ইন্সপেক্টর জানিয়েছেন সাম্প্রতিক ঘটে যাওয়া অধিকাংশ ঘটনা ঘটেছে এস.এম হল ছাত্রলীগের দ্বারা।এদের টার্গেট মূলত বাইরের মানুষ,সাধারণ ছাত্র এবং এক সাথে থাকা ছেলেমেয়ে!ঢাকা ট্রিবিউন এর রিপোর্টের একটি লাইন - If they see any couple, who are DU students, they blame them for doing “unacceptable” things on campus and demand money and valuable things. If they refuse, they snatch. (বিস্তারিত পড়ুন এখানে)
এখন প্রশ্ন হল,এসকল ঘটনা কে 'বিচ্ছিন্ন ঘটনা' বা 'কতিপয় ছাত্র এমন করেছে,সবাইকে কেন দায় নিতে হবে' বলে যদি আমরা এড়িয়ে যাই তাহলেই কি সমস্যার সমাধান হয়ে যাবে?আমরাও কি তখন দায় মুক্ত হব?এবং এগুলোর দিকে আঙ্গুল তুলে যখন কেউ কথা বলবে তখন '৫২ তে আমরা আন্দোলন করছি,৭১ এ মুক্তিযুদ্ধ করছি,৯০ এ এরশাদ তারাইছি' - এসব বললেই কি অপরাধ গুলো ঢাকা পড়বে?না,আমাদের এই অর্জন গুলো হচ্ছে ঐ সুগন্ধিযুক্ত কাপড়ের মত,এগুলো দিয়ে ঘা বেশিদিন ঢেকে রাখা যাবেনা বরং ঘা থেকে বের হওয়া পুঁজে আমাদের এই সুন্দর সুগন্ধযুক্ত কাপড় গুলোও নষ্ট হয়ে যাবে।অধিকাংশ ছাত্রই ভাল বলে অল্প কিছু খারাপের দায়টুকু আমরা এড়াতে পারিনা।
রোকেয়া হলের দেয়ালে আইনস্টাইনের সেই অমর বাণীটি লেখা আছে- "পৃথিবী বসবাসের জন্য ভয়ংকর,তাদের জন্য নয় যারা খারাপ কাজ করে বরং তাদের জন্য যারা খারাপ কে প্রতিরোধ করেনা..." আফসোস এই যে,বিশ্ববিদ্যালয়ের দেয়ালে দেয়ালে চমৎকার সব কথা লেখা আছে,কিন্তু ওটা সিমেন্টের দেয়াল থেকে আমাদের মগজ অবধি পৌছায় না!বিশ্ববিদ্যালয়ের অধিকাংশ শিক্ষকদের আন্তর্জাতিক কোন গবেষনা নেই,যেটুকু আছে তা পদোন্নতি পাওয়ার জন্য (আবারও বলি চমৎকার কিছু শিক্ষক আমাদের আছে,তবে তাঁরা গৌণ-দলবাজরাই এখানে মুখ্য),হল গুলো হয়ে উঠেছে পাওয়ার হাউজ-সকাল বিকাল রাতে সেখানে পাওয়ার উপচে উপচে পড়ে।সেই পাওয়ারের আচ এসে লাগে সোহরাওয়ার্দী-বাংলা একাডেমি-ফুলার রোডে। সাধারণ ছাত্ররা এখানে অধিকাংশ ক্ষেত্রে মেরুদন্ডহীন,অসাধারণ রঙ্গিন দের মেরুদন্ড বর্গা দেয়া।ছাত্ররা ছিনতাই করলে সেটার বিরূদ্ধে কেউ টু শব্দটি করবেনা কিন্তু কোথাও ছেলে মেয়ে একত্রে বসলেই বিশ্ববিদ্যালয়ের মান সম্মান ধুলোয় মিশে যায়-সেখানে সবাই বীর পুংগব।
যৌন নিপীড়ক হিসেবে যখন শিক্ষক দের নাম উঠে আসে,তখন মাথা হেট হয়ে যায়।পহেলা বৈশাখে টিএসসি তে নারী নির্যাতনের ঘটনার পর ঢাকা বিশ্ববিদ্যালয়ের ছাত্র পরিচয় দিতে লজ্জা লাগতো নিজের।শিক্ষক দের প্রতি মন থেকে শ্রদ্ধাবোধ তো দূরে থাক,বরং ঘৃণা চলে আসে তাদের ভন্ডামি আর নিম্নস্তরের কর্মকান্ডে।যে মোহ নিয়ে এই বিশ্ববিদ্যালয়ে এসেছিলাম সে মোহ ভেঙে যেতে সময় লাগেনি।
আমি জানি,নিশ্চিত ভাবেই জানি-যারা এগুলো করে তাদের সংখ্যা খুব বেশি নয়,তবে তাদের কাজের সম্পূর্ণ দায় ভার আমাদের উপরও বর্তায়।ইতিহাসের গৌরব বেচে এই কলংক গুলোর পক্ষে সাফাই গাইতে পারিনা আমরা,এতে সেই ৫২-৭১-৯০ এর ইতিহাস কে অপমান করা হয়।আগামিকাল ঢাকা বিশ্ববিদ্যালয় ৯৪ বছরে পদার্পণ করবে,অনেকেই বিশ্ববিদ্যালয় নিয়ে নিজের স্মৃতি ভাগাভাগি করবেন,অনেকেই গৌরবজ্জ্বল ইতিহাস গুলো সামনে এনে গর্বের সাথে সেগুলো প্রচার করবেন কিন্তু আমি অতীতে সন্তুষ্ট নই।অতীতে গৌরব আমি বর্তমানে ধরে রাখতে পারছি কিনা সেটাই আমার কাছে মূখ্য।কেউ যদি জিজ্ঞেস করেন-পারছি কিনা?আমি বলব,'না।আমরা ব্যর্থ।'
ঢাকা বিশ্ববিদ্যালয় আমাদের অসাধারণ গৌরবের ছিল,কিন্তু সেই গৌরব আমরা হারিয়ে ফেলেছি।সেই গৌরব পুনরূদ্ধারের দায়িত্বও আমাদেরই।কারণ এখানে একটি সাধারন ছাত্র যে সংগ্রাম করে নিজের শিক্ষা জীবন কে চালিয়ে নেয় আর কোথাও সেটি হয়না।তাদের এই কষ্ট কে দলীয় পুজিতে রূপ দেয়ার অধিকার কারও নেই।ছাত্রদের কে ক্ষমতার লোভ দেখিয়ে ছিনতাইকারী,নারী নিপিড়নকারি বানানোর অধিকার কারও নেই।
প্রতিদিন যখন ক্যাম্পাসে ঢুকি,সেই অনুভূতিটা টের পাই যেটা কিশোর বয়সে প্রথম এসে পেয়েছিলাম।এত ভালবাসার জায়গাটি নোংরা হয়ে আছে,পরিষ্কার করা কি সম্ভব? 

