MDG পেড়িয়ে SDG’র দোরগোড়ায়


MDG ( Millenium Development Goal) বা সহস্রাব্দ উন্নয়ন লক্ষ্যমাত্রার যাত্রা শুরু হয়েছিল ২০০০ সালে।এর শেষ সময়সীমা ছিল চলতি ২০১৫ সাল।সহস্রাব্দ উন্নয়নের লক্ষ্যমাত্রা হিসেবে স্থির করা হয়েছিল ৮ টি মূল লক্ষ্য কে।চলতি ২০১৫ তে এসে শেষ হল MDG ।কতটুকু লক্ষ্যমাত্রা অর্জন করল বিশ্ব?কতটুকু লক্ষ্যমাত্রা অর্জন করলাম আমরা?আনন্দের বিষয় হল MDG বাস্তবায়নে বাংলাদেশের অবস্থান বেশ সুদৃঢ়ই কেবল নয়,বরং বাংলাদেশে এক্ষেত্রে অনেক দেশের কাছে ‘রোল মডেল’এর মর্যাদা পেয়েছে। উপমহাদেশের নোবেল বিজয়ী অর্থনীতিবিদ ড. অমর্ত্য সেনও বাংলাদেশের সামাজিক ক্ষেত্রে, বিশেষত শিক্ষা ও স্বাস্থ্য ক্ষেত্রের সফলতার বিষয়টি বিভিন্ন আন্তর্জাতিক ফোরামে উল্লেখ করেছেন। MDG এর পর বিশ্ব এবার নিতে যাচ্ছে নতুন এক লক্ষ্যমাত্রা,SDG (Sustainable Development Goal) যা শুরু হবে ২০১৬ সাল থেকে এবং সময়সীমা হল ২০৩০ সাল। 
SDG সম্পর্কে বিস্তারিত আলোচনায় যাওয়ার আগে সংক্ষেপে দেখে নেয়া যাক MDG অর্জনে আমাদের অবস্থান আসলে কেমন এবং কোথায়- 
 সহস্রাব্দ উন্নয়ন অভীষ্ট লক্ষ্য ১: চরম দারিদ্র্য ও ক্ষুধা নির্মূলকরণ 
বাংলাদেশ ‘ক্ষুধা ও দারিদ্র্য নির্মূলে’ প্রশংসনীয় অগ্রগতি সাধন করেছে। কয়েক বছর যাবত্ বাংলাদেশের অর্থনীতির প্রবৃদ্ধি নিয়মিতভাবেই ৬ শতাংশের উপরে রয়েছে, যা দারিদ্র্য হ্রাসের ক্ষেত্রে ইতিবাচক ভূমিকা রেখেছে। ১৯৯১ সালে বাংলাদেশে দারিদ্র্যের হার ছিল ৫৬.৭%, ২০১০ এ তা কমে দাড়ায় ৩২.৫%। ২০১৫ সালে বাংলাদেশে দারিদ্র্যের হার ২৪.৮% । দারিদ্র্যতা নিরসনে বাংলাদেশের সফলতা বিবেচনায় নিয়ে জাতিসংঘের খাদ্য ও কৃষি সংস্থা (এফএও) বাংলাদেশকে ২০১৩ সালে ‘ডিপ্লোমা অ্যাওয়ার্ড’-এ ভূষিত করে এবং বাংলাদেশের ক্ষুধা নির্মূলের প্রচেষ্টাকে বিশেষ স্বীকৃতি দেয়। অন্যদিকে ২০১০ সালেই দারিদ্র্য ও চরম দারিদ্র্যের গভীরতা কমানো শীর্ষক অভীষ্ট লক্ষ্য পূরণ হয়েছে এবং ২০১৫ সালের চূড়ান্ত লক্ষ্যমাত্রা ৮ শতাংশের বিপরীতে এ হার ৬ দশমিক ৫ শতাংশে নেমে এসেছে। একই সঙ্গে বাংলাদেশ জনমিতিক ও স্বাস্থ্য সমীক্ষা ২০১৪তে দেখা যায় যে, পাঁচ বছরের কম বয়সী বিকাশ রুদ্ধ শিশুর সংখ্যাও উল্লেখযোগ্য হারে হ্রাস পেয়ে ৩৬ শতাংশে নেমে এসেছে।এখন এদেশে কেউ খাবারের অভাবে মারা যায়না,মঙ্গাকে আমরা স্থায়ী ভাবে যাদুঘরে পাঠাতে সক্ষম হয়েছি! 
সহস্রাব্দ উন্নয়ন অভীষ্ট লক্ষ্য ২: সর্বজনীন প্রাথমিক শিক্ষা অর্জন 
 গণপ্রজাতন্ত্রী বাংলাদেশের সংবিধানের ১৭ নং অনুচ্ছেদে অবৈতনিক ও সর্বজনীন প্রাথমিক শিক্ষার কথা বলা হয়েছে । বর্তমানে প্রাথমিক শিক্ষার ক্ষেত্রে নিট ভর্তি হার ৯৭ দশমিক ৭ শতাংশ (MDG এর লক্ষ্যমাত্রা ছিল ১০০%) পঞ্চম শ্রেণী পর্যন্ত প্রাথমিক শিক্ষা সমাপ্তির হার ১৯৯১ সালে ৪৩ শতাংশ থেকে বেড়ে ২০১৪ সালে ৮১ শতাংশে উন্নীত হয়েছে । মানসম্পন্ন শিক্ষা বিস্তারের লক্ষ্যে ২০১৩ সালে বাংলাদেশের সব বেসরকারি প্রাথমিক স্কুলকে জাতীয়করণ করা হয়। তবে শিক্ষাক্ষেত্রের সকল অর্জন ধুলিস্যাৎ হয়ে যেতে বসেছে ক্রমাগত প্রশ্ন ফাঁস এবং অন্যান্য দুর্নীতির কারণে।শিক্ষার হার বাড়লেও মানসম্পন্ন ও বিজ্ঞানমুখী শিক্ষা বাড়ছেনা।শিক্ষিতের হার বাড়লেও সু-শিক্ষিতের হার বাড়ছেনা।শিক্ষা খাতে এখনও প্রয়োজনীয় বরাদ্দ নেই,সর্বাধিক গুরুত্ব পাচ্ছেনা এই খাত এখনও পর্যন্ত।প্রাথমিক শিক্ষা সমাপনী থেকে শুরু করে ভর্তি পরীক্ষার প্রশ্ন পর্যন্ত ফাঁস হচ্ছে কিন্তু দোষীদের বিরূদ্ধে শাস্তিমূলক ব্যবস্থা নেয়া হচ্ছেনা।কিছু পরিসংখ্যাণগত অর্জন হয়তো আমাদের বহির্বিশ্বের বাহবা পেতে সাহায্য করবে কিন্তু প্রকৃত উন্নতি অর্জিত হবেনা।উন্নয়নের জন্য সব থেকে গুরুত্বপূর্ণ হল এই শিক্ষাখাত।পরিসংখ্যান যাই বলুক,শিক্ষা ক্ষেত্রে অভিষ্ট লক্ষ্যে পৌছাতে এখনও অনেকটা পথ পাড়ি দিতে হবে।তার জন্য সব থেকে বেশি দরকার সদিচ্ছা,যার বড়ই অভাব! 
 সহস্রাব্দ উন্নয়ন অভীষ্ট লক্ষ্য ৩: জেন্ডার সমতা অর্জন এবং নারীর ক্ষমতায়ন 
বাংলাদেশ এরই মধ্যে ‘জেন্ডার সমতা অর্জন এবং নারীর ক্ষমতায়ন’ শীর্ষক লক্ষ্যটি অর্জন করেছে। অর্থাৎ প্রাথমিক ও মাধ্যমিক শিক্ষা উভয় ক্ষেত্রে বাংলাদেশ নারী-পুরুষ সমতা অর্জনের অভীষ্ট লক্ষ্য অর্জনে সক্ষম হয়েছে। নারীর ক্ষমতায়ন ও শিক্ষা বিস্তারে সাফল্যের স্বীকৃতিস্বরূপ বাংলাদেশ ২০১৪ সালে ‘UNESCO Peace Tree Award’-এ ভূষিত হয়েছে। প্রাথমিক শিক্ষা অধিদফতরের তথ্য অনুযায়ী, ২০১৪ সালে প্রাথমিক শিক্ষায় ছেলে ও মেয়ের অনুপাত ১ দশমিক শূন্য ৩, অর্থাৎ প্রতি ১০০ ছেলের বিপরীতে ১০৩ জন মেয়ে প্রাথমিক বিদ্যালয়ে ভর্তি হয়। ১৯৯০ সালে এ অনুপাত ছিল শূন্য দশমিক ৮৩ । বাংলাদেশের রাজনৈতিক অঙ্গনে নারীর ক্ষমতায়ন ও জেন্ডার সমতা আনায় উন্নতির আন্তর্জাতিক স্বীকৃতি হিসেবে ২০১৫ সালে বাংলাদেশ ‘Women in Parliaments Gobal Forum award’ শীর্ষক পুরস্কারে ভূষিত হয়েছে। সর্বশেষ জাতীয় সংসদ নির্বাচনে মহিলা সংসদ সদস্য নির্বাচনের ক্ষেত্রে লক্ষণীয় অগ্রগতি হয়েছে (মোট আসনের ২০ শতাংশ), যা ১৯৯১ সালের ১২ দশমিক ৭৩ শতাংশের তুলনায় বেশি।
কিন্তু সামাজিক ক্ষেত্রে নারীদের প্রতি সহিংসতা,নারী নির্যাতন,ইভ টিজিং,ধর্ষন - এসকল সমস্যা এখনও কমেনি।সামাজিক অধঃপতন এর পাশাপাশি দোষীদের শাস্তি দিতে ব্যর্থ হওয়া এর পিছনে সব থেকে বড় কারণ।যৌন হয়রানি এবং ধর্ষনের ঘটনা আশংকাজনক ভাবে বেড়ে চলেছে।
 সহস্রাব্দ উন্নয়ন অভীষ্ট লক্ষ্য ৪: শিশুমৃত্যু হার কমানো 
বাংলাদেশ ২০১০ সালে শিশুমৃত্যু হার হ্রাসকরণে অর্জিত অগ্রগতির জন্য জাতিসংঘ পদকে ভূষিত হয়েছে। ১৯৯০ সালে পাঁচ বছরের কম বয়সী শিশুর মৃত্যুর হার ছিল ১০০০ জীবিত জন্মে ১৪৬ জন, যা ২০১৩ সালে ৪৬-এ নেমে এসেছে; অর্থাৎ এ সূচকের ক্ষেত্রে নির্ধারিত সময়ের আগেই বাংলাদেশ লক্ষ্য অর্জনে সক্ষম হয়েছে (২০১৫ সালের লক্ষ্যমাত্রা ছিল ৪৮)। ১৯৯০ সালে এক বছরের কম বয়সী শিশুমৃত্যুর হার ছিল ১০০০ জীবিত জন্মে ৯২ জন, যা ২০১৫ সালের জন্য নির্ধারিত লক্ষ্যমাত্রা ৩১ জনের বিপরীতে ২০১৩ সালের সর্বশেষ জরিপ অনুযায়ী ৩২-এ নেমে এসেছে। 
সহস্রাব্দ উন্নয়ন অভীষ্ট লক্ষ্য ৫: মাতৃস্বাস্থ্যের উন্নয়ন 
শিশুমৃত্যুর হার কমানোর মতো সহস্রাব্দ উন্নয়ন লক্ষ্যের পঞ্চম লক্ষ্য মাতৃস্বাস্থ্যের উন্নয়নের ক্ষেত্রেও বাংলাদেশ রোল মডেল হিসেবে আবির্ভূত হয়েছে। এ লক্ষ্যের শীর্ষ সূচক মাতৃমৃত্যু হারের ক্ষেত্রে বাংলাদেশ প্রশংসনীয় সাফল্য অর্জনে সমর্থ হয়েছে। সর্বশেষ ২০১৩ সালের প্রাপ্ত তথ্য অনুযায়ী, ১৯৯০ সালে মাতৃমৃত্যু হার ছিল ৫৭৪, যা ২০১৩ সালে হয়েছে ১৭০। বিভিন্ন সালে পরিচালিত জরিপের উপাত্ত থেকে দেখা যায় যে, সামগ্রিকভাবে প্রজনন বয়সের নারীদের ক্ষেত্রে মৃত্যুহার বিগত বছরগুলোয় ধারাবাহিকভাবে কমে এসেছে। ২০১১ সালে মহিলা ও শিশুস্বাস্থ্যের উন্নয়নে তথ্য ও যোগাযোগ প্রযুক্তির ব্যবহারের স্বীকৃতিস্বরূপ বাংলাদেশ ‘ডিজিটাল হেলথ ফর ডিজিটাল ডেভেলপমেন্ট’ শীর্ষক সাউথ-সাউথ পুরস্কারে ভূষিত হয়েছে। 
 সহস্রাব্দ উন্নয়ন অভীষ্ট লক্ষ্য ৬: এইচআইভি/এইডস, ম্যালেরিয়া এবং অন্যান্য রোগব্যাধি দমন 
দেশে এইচআইভি/এইডসের প্রাদুর্ভাব এখনো অনেক কম (শতকরা ০.১ ভাগের কম), যা মহামারী সীমার নিচেই রয়েছে। জাতীয় এইডস/এসটিডি কর্মসূচির ২০১৩ সালে ১৫-২৪ বছর বয়সী জনগোষ্ঠীর মধ্যে এইচআইভি/এইডস সম্পর্কে সঠিক ও স্পষ্ট ধারণা রাখে এমন লোকের সংখ্যা ১৮ শতাংশ। এদিকে ম্যালেরিয়া নিয়ন্ত্রণে গুরুত্বপূর্ণ পদক্ষেপের কারণে বিগত বছরগুলোয় এ রোগে মৃত্যুবরণের ঘটনা উল্লেখযোগ্য পরিমাণে কমে গেছে। ম্যালেরিয়ায় আক্রান্ত হয়ে মৃত্যুর হার ২০০৮ সালের প্রতি ১ লাখ জনে ১ দশমিক ৪ থেকে শূন্য দশমিক ৩৪-এ নেমে এসেছে। ১৩টি উচ্চ ম্যালেরিয়া ঝুঁকিসম্পন্ন জেলায় পতঙ্গ-নিরোধক রাসায়নিকযুক্ত মশারি ব্যবহারকারী পাঁচ বছরের কম বয়সী শিশুর সংখ্যা ২০০৮ সালের ৮১ শতাংশ থেকে বেড়ে ২০১৪ সালে ৯২ শতাংশে দাঁড়িয়েছে। উপযুক্ত ম্যালেরিয়ারোধী ওষুধ প্রয়োগের মাধ্যমে চিকিত্সা করা হয়েছে জ্বরাক্রান্ত পাঁচ বছরের কম বয়সী এমন শিশুর সংখ্যা ২০০৮ সালে ছিল ৬০ শতাংশ, ২০১৪ সালে এ হার ১০০ শতাংশে উন্নীত হয়েছে। অন্যদিকে ১৯৯০ সালে যক্ষ্মা রোগে মৃত্যুর সংখ্যা ছিল প্রতি ১ লাখে ৮০; ২০১৪ সালে এসে এ সংখ্যা দাঁড়িয়েছে ৫১-এ। 
 সহস্রাব্দ উন্নয়ন অভীষ্ট লক্ষ্য ৭: পরিবেশগত স্থিতিশীলতা নিশ্চিতকরণ 
‘পরিবেশগত স্থিতিশীলতা’ নিশ্চিতকরণের ক্ষেত্রে বাংলাদেশ লক্ষ্যমাত্রা অর্জন করতে পারেনি।অন্যান্য বিষয়ে যাওয়ার আগে দেখে নেই পরিসংখ্যানগত কিছু তথ্য- ১৯৯০ সালে দেশে বনাচ্ছাদিত ভূমির পরিমাণ ছিল ৯ দশমিক শূন্য শতাংশ; যা ২০১৪ সালে ১৩ দশমিক ৪ শতাংশে উন্নীত হয়েছে। এ সময়ে ‘ওজোন’ ক্ষয়কারী পদার্থের পরিমাণ ২০২ ওডিপি টন থেকে হ্রাস পেয়ে ৬৪ দশমিক ৮৮ হয়েছে।সাফল্য তুলে ধরার জন্যই মূলত এই তথ্য গুলো ব্যবহার করা হয়েছে কিন্তু এই সাফল্যের পাশাপাশি পরিবেশগত অবস্থানে মোটাদাগে কিছু ব্যর্থতার উদাহরণ আমাদের চোখের সামনেই আছে।হারিয়ে গেছে অনেক নদী,সুন্দরবনের জলাশয়ে পরপর দুবার দুর্ঘটনার কারণে ছড়িয়ে পড়েছে ক্ষতিকর রাসায়নিক পদার্থ।এসকল ক্ষেত্রে সরকারের উদাসীন ভূমিকা আমাদের ক্ষুব্ধ করেছে।এছাড়াও পরিবেশগত বিপর্যয়ের সম্ভাবনাকে উপেক্ষা করে রামপালে বিদ্যুৎকেন্দ্র স্থাপনের প্রক্রিয়া চলমান রয়েছে। অবশ্য সম্প্রতি জলবায়ু পরিবর্তনজনিত প্রভাব মোকাবেলায় বাংলাদেশের নেয়া উদ্যোগের স্বীকৃতি হিসেবে জাতিসংঘের পরিবেশ বিষয়ক সর্বোচ্চ পুরস্কার পেয়েছেন প্রধানমন্ত্রী শেখ হাসিনা। ইউএনইপি’র এক সংবাদ বিজ্ঞপ্তিতে বলা হয়েছে, শেখ হাসিনা প্রমাণ করেছেন জলবায়ু পরিবর্তনে বিনিয়োগ করে সামাজিক ও অর্থনৈতিক উন্নয়ন সম্ভব।বিবৃতিতে বলা হয়, প্রতিবেশগতভাবে ‘নাজুক অবস্থায় থাকা’ বাংলাদেশে জলবায়ু পরিবর্তনের ফলে সৃষ্ট চ্যালেঞ্জ মোকাবেলায় প্রধানমন্ত্রী শেখ হাসিনার নেতৃত্বাধীন সরকারের ‘সামগ্রিক পদক্ষেপের স্বীকৃতি’ হচ্ছে পুরস্কার। 
 সহস্রাব্দ উন্নয়ন অভীষ্ট লক্ষ্য ৮: সার্বিক উন্নয়নে বিশ্বব্যাপী অংশীদারিত্ব গড়ে তোলা 
সরকার ২০১১-১৫ মেয়াদে ষষ্ঠ পঞ্চবার্ষিক পরিকল্পনা গ্রহণ করে। এ পরিকল্পনায় সহস্রাব্দ উন্নয়ন লক্ষ্যগুলোকে একীভূত করে বিভিন্ন কৌশল ও কর্মপরিকল্পনা গ্রহণ করা হয়, যা এমডিজি অর্জনে ভূমিকা রাখে। পরিকল্পনাটির মেয়াদও এমডিজির সঙ্গে সমন্বয় করে ২০১৫ সাল করা হয়। রূপকল্পের নির্ধারিত সময়সীমার আগেই বাংলাদেশ ২০১৫ সালেই নিম্ন মধ্যম আয়ের দেশে উন্নীত হয়েছে। ‘UN MDG Awards 2010’ পুরস্কারে ভূষিত হওয়ার মধ্য দিয়ে আমাদের সাফল্য অগ্রযাত্রা বিশ্বব্যাপী সমাদৃত হয়েছে। এমডিজি অর্জনের বিভিন্ন ক্ষেত্রে প্রাপ্ত পুরস্কার বাংলাদেশকে বিশ্বদরবারে উচ্চতর স্থানে এবং অনুন্নত দেশগুলোর রোল মডেলে পরিণত করেছে। ‘The Rise of the South’ শীর্ষক জাতিসংঘের মানব উন্নয়ন প্রতিবেদন-২০১৩-এ বলা হয়েছে, এমডিজি অর্জনে উল্লেখযোগ্য অবদান রেখেছে, এমন ১৮টি দেশের মধ্যে বাংলাদেশ অন্যতম। এসব স্বীকৃতি ছাড়াও বাংলাদেশ ক্ষুধা ও দারিদ্র্য মোকাবেলায় অভাবনীয় অগ্রগতির জন্য বিভিন্ন আন্তর্জাতিক গবেষণা প্রতিষ্ঠান ও গণমাধ্যমের প্রশংসা অর্জনে সক্ষম হয়েছে।
এককথায় বলা যায়,শিক্ষা-নারীর অধিকার-পরিবেশ সংরক্ষণ ছাড়া অন্য সব গুলো ক্ষেত্রে বাংলাদেশের ভূমিকা আশাব্যাঞ্জক এবং প্রশংসনীয় যা বাংলাদেশ কে অনেক দেশের কাছেই রোল মডেল হিসেবে উপস্থাপন করেছে।এক্ষেত্রে সরকারের সাথে সাথে সাধারণ কর্মজীবী মানুষের ঘাম-রক্তের অক্লান্ত পরিশ্রমে ভূমিকাই সব থেকে বেশি।শিক্ষা ক্ষেত্রে,নারী সম-অধিকার এবং পরিবেশগত উন্নয়নের জন্য আমাদের মূল সমস্যা গুলো চিহ্নিত করে সেগুলো সমাধানের দিকে নজর দিতে হবে নতুবা কেবল পরিসংখ্যাণ দিয়ে উন্নতি সম্ভব নয়।
MDG এর লক্ষ্যমাত্রা অর্জনের শেষসীমা ছিল ২০১৫ সাল।এরপর এটি প্রতিস্থাপিত হবে SDG (Sustainable Development Goal) বা টেকসই উন্নয়ন লক্ষ্যমাত্রা দিয়ে।গত ২৬ অক্টোবর নিউইয়র্কে টেকসই উন্নয়ন শীর্ষ সম্মেলনে সর্বসম্মত ভাবে টেকসই উন্নয়ন লক্ষ্যমাত্রা অনুমোদিত হয়।SDG তে প্রধান লক্ষ্য হিসেবে স্থির করা হয়েছে ১৭ টি লক্ষ্য কে।এই টেকসই উন্নয়ন প্রস্তাবের ১৯টি প্রস্তাবনাই ছিল বাংলাদেশের যার মধ্যে থেকে ১৫ টি জাতিসংঘের এজেন্ডা হিসেবে গৃহীত হয়! 

একনজরে ১৭ টি লক্ষ্য- 
১.সকল প্রকার দারিদ্র্য দূরীকরণ।
২.ক্ষুধা দূরীকরণ,খাদ্য নিরাপত্তা অর্জন এবং পুষ্টির উন্নয়ন ও কৃষির টেকসই উন্নয়ন
৩.স্বাস্থ্যসম্মত জীবনমান নিশ্চিত করণ এবং সব বয়সের সকলের জন্য কল্যাণ করা
৪.সকলের জন্য ন্যায্যতাভিত্তিক ও মান সম্মত শিক্ষার সুযোগ নিশ্চিত করা
৫. সকল নারীর ক্ষমতায়ন ও জেন্ডার সমতা অর্জন
৬.সকলের জন্য নিরাপদ পানি ও স্যানিটেশন এর টেকসই ব্যবস্থাপনা ও প্রাপ্যতা নিশ্চিত করা
৭.সকলের জন্য সহজলভ্য সুবিধাজনক,নির্ভরযোগ্য,স্থিতিশীল ও আধুনিক জ্বালানী বা বিদ্যুতের ব্যবস্থা করা
৮.স্থিতিশীল ও অংশগ্রহণমূলক অর্থনৈতিক প্রবৃদ্ধি ত্বরাণ্বিতকরণ এবং পূর্ণকালীণ উৎপাদনমূলক ও কাজের সুন্দর পরিবেশ তৈরি
৯.মনোরম স্থাপনা নির্মাণ,অন্তর্ভুক্তিমূলক স্থিতিশীল শীল্পায়ন এবং উদ্ভাবনকে উৎসাহীত করা
১০.রাষ্ট্র সমূহের অভ্যন্তরীণ এবং বিভিন্ন রাষ্ট্রের মধ্যকার বৈষম্য বিলোপ
১১.মানব বসতি ও শহর গুলোকে নিরাপদ,মনোরম ও স্থিতিশীল রাখা
১২.উৎপাদন ও ভোগ-এর কাঠামোর স্থিতিশীলতা নিশ্চিত করা
১৩.জলবায়ু পরিবর্তনের প্রভাব মোকাবিলায় তাৎক্ষনিক পদক্ষেপ গ্রহণ
১৪.সাগর,মহাসাগর ও সামুদ্রিক সম্পদ সংরক্ষণ এবং টেকসই ভাবে সেগুলোকে ব্যবহার করা
১৫.স্থলভূমির জীব বৈচিত্র্য সংরক্ষণ ও উন্নয়ন করা,মরুকরণ প্রশমিত করা ও জমির ক্ষয়রোধকরণ ও জীব-বৈচিত্র্যের ক্ষতি কমানো
১৬.শান্তিপূর্ণ ও অংশগ্রহণমূলক সমাজ বিনির্মাণ ত্বরাণ্বিত করণ ,সকলের জন্য ন্যায়বিচার নিশ্চিতকরণ,সকল স্তরে কার্যকর ,জবাবদিহি ও অংশগ্রহণমূলক প্রতিষ্ঠান গড়ে তোলা
১৭.টেকসই উন্নয়নের জন্য এসব বাস্তবায়নের উপায় নির্ধারণ ও বৈশ্বিক অংশীদারিত্বের স্থিতিশীলতা আনয়ন করা। 
লক্ষ্যমাত্রা গুলো মনোযোগ দিয়ে লক্ষ করলে এবং সেই সাথে বাংলাদেশের বর্তমান পরিস্থিতি বিবেচনায় আনলে এগুলো অর্জনে আমাদের যে আরও অনেক খানি পথ পাড়ি দিতে হবে সেটাই প্রতীয়মান হবে।একদিকে মৌলবাদের তোষণ অন্যদিকে এই লক্ষ্যমাত্রা অর্জন একই সাথে সম্ভব নয়।সেই সাথে এই লক্ষ্যমাত্রা অর্জনে সাধারণ সর্ব স্তরের নাগরিক,বিশেষ করে শিক্ষার্থীদের কার্যক্রমের আয়তায় আনতে হবে।৪ ও ৫ নং লক্ষ্য অর্জনের জন্য সরকারের সদীচ্ছা, আমাদের সচেতনতা,সর্বোপরি দোষীদের শাস্তির নিশ্চয়তা বিধান করতে হবে।১০ নং লক্ষ্যে যে ‘বৈষম্য বিলোপ’ এর কথা বলা হচ্ছে বর্তমান পরিস্থিতিতে সেটিকে একটা রসিকতা বলেই মনে হয়! ১১ নং লক্ষ্যটি যতটা না সরকারের তার থেকে বেশি সাধারণ মানুষের উপরে নির্ভর করে।এদেশের মানুষ এখনও সেভাবে চিন্তা করে বলে মনে হয়না।১৫ নং লক্ষ্যটি অর্জন করতে হলে পরিবেশ কে সর্বাধিক গুরুত্ব দিয়ে এরপর উন্নয়নমূলক কাজের দিকে মনযোগ দিতে হবে।একদিকে বন ধ্বংস করে অন্যদিকে পরিবেশের উন্নয়নের কথা বলা কপটতা ছাড়া কিছু নয়।
MDG তে আমাদের সাফল্য এবং প্রধানমন্ত্রীর প্রাপ্ত বিভিন্ন স্বীকৃতি কেবল মাত্র ব্যক্তি শেখ হাসিনার স্বীকৃতি নয় কিংবা দল আওয়ামিলীগের সাফল্য নয়,বরং গোটা বাংলাদেশের সাফল্য ও স্বীকৃতি।শেখ হাসিনা,সরকার এবং সমগ্র বাংলাদেশ কে অভিনন্দন!সকল রকম অস্থিতিশীলতা ও কূপমন্ডুকতা পিছনে ফেলে SDG অর্জনেও আমরা সফল হব এমনটাই আশা।এই সফলতা গুলো কেবল কিছু পরিসংখ্যানগত তথ্য হিসেবেই নয়,বরং সমাজের প্রতিটি ক্ষেত্রে খালি চোখে দৃষ্টিগোচর হবে- এটাই কামনা... 
(তথ্যসূত্রঃ১.বাংলাদেশ পরিকল্পনা কমিশন রিপোর্ট
২. গ্লোবাল জেন্ডার গ্যাপ রিপোর্ট ২০১৪
৩. বিশ্ব স্বাস্থ্য সংস্থা (ডব্লিওএইচও) এবং ইউনিসেফের যৌথ পর্যবেক্ষণ প্রতিবেদন (জেএমপি)-২০১৪
৪. ড. শামসুল আলম , সদস্য (সিনিয়র সচিব),সাধারণ অর্থনীতি বিভাগ, বাংলাদেশ পরিকল্পনা কমিশন
৫.UN Foundation - http://www.unfoundation.org/ ) 

