আমি বিস্মৃত বাঙালি ! 


জগদীশচন্দ্র যেসব অমূল্য তথ্য পৃথিবীকে উপহার দিয়েছেন তার যে কোনটির জন্য বিজয়স্তম্ভ স্থাপন করা উচিত।
-আলবার্ট আইনস্টাইন 
জগদীশচন্দ্র যেসব অমূল্য তথ্য পৃথীবিকে উপহার দিয়েছেন তার যেন কোন একটির জন্য তো দূরের কথা সবগুলোর জন্যও কি আছে একটা বিজয়স্তম্ভ?ছাড়ুন বিজয়স্তম্ভের কথা,তিনি তো আমাদের দেশের একজন বিজ্ঞানি।কোথায় আছে তাঁর গবেষনা কর্মের নিদর্শন কিংবা তাঁর সম্পর্কে তথ্য ভান্ডার?কোথায় গেলে এই মহান বিজ্ঞানির ছোয়া অনুভব করা যাবে?আছে কি এমন কোন জায়গা?
এই মানুষটি কোন পর্যায়ের বিজ্ঞানি ছিলেন সে সম্পর্কে মনে হয় আমাদের পর্যাপ্ত ধারনাও নেই। ব্রিটিশ অ্যাসোসিয়েশনে বক্তব্য দিচ্ছিলেন স্যার জগদীশচন্দ্র বসু।মাত্র ১৮ মাসের মধ্যে করা পরীক্ষণগুলোর উপর ভিত্তি করেই তিনি বক্তৃতা করেন।বক্তৃতার পর জগদীশের স্ত্রীর কাছে উঠে আসেন সনামধন্য বিজ্ঞানি 'লর্ড কেলভিন' (তাপমাত্রা পরিমাপের স্কেল কেলভিন সহ আরও বহু তত্ত্বের আবিষ্কারক)।অশীতিপর বৃদ্ধ বিজ্ঞানী লর্ড কেলভিন বক্তৃতা শোনার পর লাঠিতে ভর দিয়ে এসে জগদীশের স্ত্রী অবলা বসুকে তার স্বামীর সফলতার জন্য অভিবাদন জানান। জগদীশ এবং অবলা দু’জনকেই তিনি তার বাসায় নিমন্ত্রণ করেছিলেন। এই বিষয়ের উপর বিখ্যাত সাময়িকী "টাইম্‌স"-এ একটি রিপোর্ট ছাপা হয় যাতে বলা হয়,
 "এ বছর ব্রিটিশ অ্যাসোসিয়েশনের সম্মিলনে সবচেয়ে উল্লেখযোগ্য বিষয় হল বিদ্যুৎ-তরঙ্গ সম্পর্কে অধ্যাপক বসুর বক্তৃতা। কলকাতা বিশ্ববিদ্যালয়ের স্নাতক, কেমব্রিজের এম.এ. এবং লন্ডন বিশ্ববিদ্যালয়ের ডক্টর অফ সাইন্স এই বিজ্ঞানী বিদ্যুৎরশ্মির সমাবর্তন সম্পর্কে যে মৌলিক গবেষণা করেছেন, তার প্রতি ইউরোপীয় বিজ্ঞানী মহলে আগ্রহ জন্মেছে। রয়্যাল সোসাইটি বিদ্যুৎরশ্মির তরঙ্গদৈর্ঘ্য ও প্রতিসরাঙ্ক নির্ণয়ের গবেষণাপত্রের ভূয়সী প্রশংসা করেছে।"
রয়েল সোসাইটির ফেলো জগদীশ চন্দ্র বসু পরাধীন ভারতের সুযোগ সুবিধা বঞ্চিত একজন বিজ্ঞানি হয়েও নিজেকে যে মাপে উন্নিত করেছিলেন এই উপমহাদেশে এখন অবধি সেই মাপের বিজ্ঞানির জন্ম হয়েছে কিনা আমার জানা নেই।অন্তত স্বাধীন বাংলাদেশে এমন মাপের কোন বিজ্ঞানি নেই এখন পর্যন্ত।
আসুন একটু কল্পনা করা যাক।ধরুন আইনস্টাইন কিংবা নিউটনের জন্ম হয়েছিল বাংলাদেশে।অতঃপর নিজ মেধার বলে তারা আসলেই যেমন বিজ্ঞানের নতুন যুগ সৃষ্টি করেছেন,বাংলাদেশে জন্মেও সেটাই করলেন।নিউটন বা আইনস্টাইন সারা পৃথীবিতে বিখ্যাত হলেও তখন তাদের জন্মস্থান বাংলাদেশে তাদের কি অবস্থা হত?
আসলে এই প্রশ্নের উত্তর জানার কোন সম্ভবনা নেই।তবে অনুমান করা যায়।কারন ঐ মাপের বিজ্ঞানি বাংলায় একজনই ছিলেন-জগদীশ চন্দ্র বসু।তাঁকে আমরা কিভাবে মনে রেখেছি,সম্মান জানিয়েছি সেটা দেখেই আমাদের এই কল্পিত অবস্থার উত্তর জানা সম্ভব! 
স্যার জগদীশ চন্দ্র বসুর পরিবারের প্রকৃত বাসস্থান ছিল বর্তমান বাংলাদেশের মুন্সিগঞ্জ জেলার অন্তর্ভুক্ত বিক্রমপুর নামক স্থানের রাঢ়িখাল গ্রামে।১৯২১ সালে তিনি বিক্রমপুরে একটি স্কুল স্থাপন করেন।যেটি আজও বর্তমান।এবং এই স্কু-কলেজ ঘিরেই টিকে আছে জগদীশ চন্দ্র বসুর শেষ স্মৃতি টুকু।


মূল স্কুল ও কলেজ ভবনের বাইরে আলাদা জায়গা নিয়ে গড়ে উঠেছে Sir J C Bose Complex ।
সেখানে একটি কক্ষে জগদীশের শেষ কিছু স্মৃতি চিহ্ন সংরক্ষন করা আছে।২০ টাকা দিয়ে টিকেট কেটে সেখানে ঢুকে দেখা গেল যে একটি মাত্র কক্ষকে যাদুঘর হিসেবে ব্যবহার করা হচ্ছে সেটা তালাবদ্ধ।লোক ডেকে তালা খুলে ভিতরে ঢুকার পর মনে হল কোন গুদাম ঘরে ঢুকেছি যেখানে পুরাতন বাতিল মালপত্র রাখা হয়!অনেকের কাছে পরিত্যাক্ত কক্ষ বলেও মনে হতে পারে কারন চলার পথে মাকড়শার বাসস্থানের অস্তিত্ব ঘোষনা করছে যে এখানে বহুদিন কেউ আসেনি! 
গাদাগাদি করে রাখা ছবি গুলোর আয়ু শেষ পর্যায়ে।ধুলো জমে আর স্থানে স্থানে ছিড়ে যাওয়াতে সেগুলোকে বাতিল মাল বলে কারও মনে হতেই পারে।

 ছবিঃ জে সি বোস কমপ্লেক্স এই মূল ফটক

ছবিঃ জগত বিখ্যাত বিজ্ঞানির স্মৃতি সংগ্রহশালার একটি চিত্র!

ছবিঃ ছিড়ে যাওয়া একটি নিদর্শন! 

ছবিঃ অযত্নে পড়ে আছে সংগ্রহশালাটি

ছবিঃ রবীন্দ্রনাথকে জগদীশ লিখেছিলেন তাঁর দুর্দশার কথা
যে দেশে গুণীর কদর হয়না,সে দেশে গুণী জন্মায় না।যাকে নিয়ে আমাদের অহংকার করার কথা ছিল,যার নামে হওয়া উচিত ছিল বিশাল কোন কমপ্লেক্স যেখানে থাকবে গবেষনাগার,লাইব্রেরী,জগসীশের উপরে সংগ্রহশালা,উন্নত গবেষনার সুযোগ-সেই জগদীশ চন্দ্র বসুর আবক্ষ মূর্তি টি এখন জায়গায় জায়গায় ক্ষয়ে গেছে,তার সংগ্রহশালাটিকে মনে হয় বাতিল মালের গুদামঘর!বিজ্ঞানি জগদীশচন্দ্র বসুকে কেন্দ্র করে আমাদের দেশে বিজ্ঞান চর্চার একটি ক্ষেত্র তৈরি হওয়ার কথা ছিল কিন্তু তিনিই আজ কালের গর্বে বিলীন হবার পথে।
জানি এসব বলা অরণ্যে রোদনের সমতুল্য কিন্তু কেউ কি নেই যিনি এই বিষয় গুলো নিয়ে ভাববেন?কোন সরকার কি নেই যারা এর প্রকৃত গুরুত্ব ধরতে পারবে?নাকি আস্তে আস্তে আমরা ভুলে যাব যে আমাদের এখানেও একজন বিখ্যাত বিজ্ঞানির জন্ম হয়েছিল?
সম্প্রতি ঢাকা বিশ্ববিদ্যালয়ের সমাবর্তন অনুষ্ঠানে বক্তা হিসেবে উপস্থিত ছিলেন সার্নের মহাপরিচালক প্রফেসর রলফ-ডিয়েটার হিউয়ের বলেছেন,"বাঙ্গালিরা বোস কে চেনেনি কিন্তু আমরা বোস কে চিনেছি।"
প্রশ্ন সেটাই,আমরা বিস্মৃত বাঙ্গালিরা বোস কে চিনব কবে??? 


