ধর্ষন,পর্ণোগ্রাফি, 'নারী শরির' এবং আমাদের যৌন শিক্ষা


আজকের পত্রিকা পড়েছেন কে কে?আজকের পত্রিকায় প্রকাশিত একটি খবর দিয়ে শুরু করা যাক।
"বৃহস্পতিবার সন্ধ্যায় রায়েরবাজার ছয়তলা গলি এলাকায় সাত বছরের একটি শিশুকে ধর্ষণ করে প্রতিবেশী এক যুবক। পরিবারের অভিযোগের পরিপ্রেক্ষিতে পুলিশ খোকন (২৮) নামের ওই প্রতিবেশীকে গ্রেপ্তার করেছে।তবে মিরপুরে নয় বছরের একটি শিশুকে ধর্ষণের ঘটনায় অভিযুক্ত রাসেল (২০) পালিয়ে গেছেন। পুলিশ বলছে, তাঁকে গ্রেপ্তারের চেষ্টা চলছে।
মিরপুর মডেল থানার সহকারী উপপরিদর্শক (এএসআই) মুকতারুজ্জামান প্রথম আলোকে বলেন, শনিবার রাতে এক নারী তাঁর নয় বছরের শিশুটিকে রক্তাক্ত অবস্থায় থানায় নিয়ে আসেন। পরে চিকিত্সার জন্য দ্রুত তাকে ঢাকা মেডিকেল কলেজ হাসপাতালে পাঠানো হয়। ওই নারী অভিযোগ করেন, প্রতিবেশী রাসেল নামের এক যুবক শিশুটিকে ধর্ষণ করেছে।"
এধরণের খবর নতুন কিছু নয়,প্রতিদিন পত্রিকা খুললেই এরকম দুএকটি খবর দেখা যায়,যেমন দেখা যায় 'পাত্র চাই,পাত্রী চাই' বিজ্ঞাপন কিংবা 'বাড়ি বিক্রয় হইবে' শিরোনামের বিজ্ঞাপন।কিছুদিন পর হয়তো পত্রিকা গুলো 'বিজ্ঞাপন পাতা'-র মত,'ধর্ষন পাতা' চালু করবে।সেখানে আবার ভাগ উপভাগ থাকবে,যেমন- শিশু ধর্ষন,বৃদ্ধা ধর্ষন,কলেজ ছাত্রী ধর্ষন,গণ ধর্ষন,প্রেমিকের হাতে ধর্ষন ইত্যাদি ইত্যাদি।আমি আর আমার এক বন্ধু একবার ঠিক করেছিলাম এক মাসে মোট কতগুলো ধর্ষনের খবর পত্রিকায় আসে সেটা বের করব।আমরা ঢাকা বিশ্ববিদ্যালয়ের পুরানো পত্রিকার মর্গে গিয়ে এক মাসে প্রকাশিত সকল পত্রিকা চষে ফেলেছিলাম।প্রতিদিন গড়ে ৩ টি ধর্ষনের খবর পত্রিকা গুলো ছাপিয়েছে।সেই হিসাবে মাসে গড়ে ৯০-১০০ টি ধর্ষনের খবর পত্রিকায় প্রকাশিত হয়েছে,অপ্রকাশিত কিংবা চার দেয়ালের অভ্যন্তরে চাপা পড়ে যাওয়া ধর্ষনের সংখ্যা নিঃসন্দেহে এর থেকে অনেক বেশি।আমরা এই কাজটা করেছিলাম বছর খানেক আগে,আমি নিশ্চিত গত মাসের পত্রিকা গুলো বিশ্লেষন করলে এই সংখ্যা আরও অনেক বেশি হবে।
যারা পর্নোগ্রাফি দেখে তারা সবাই ধর্ষক ব্যাপারটা এমন নয়,কিন্তু যারা ধর্ষক তারা পর্নোগ্রাফি দেখে এটাতো নিশ্চিত।ধর্ষনের সাথে পর্নোগ্রাফি'র সংযোগ ঘটালাম কারণ পর্নোগ্রাফি সবাইকে ধর্ষক না বানালেও সকলের মধ্য ধর্ষনের প্রবৃত্তি তৈরি করে,মানসিক বিকৃতি ঘটায়।ব্যাপার গুলো একটু খতিয়ে দেখা যাক।ইন্টারনেটের এই যুগে কেউ যদি বলে সে পর্নোগ্রাফি দেখেনি সে ডাহা মিথ্যেবাদি।তবে আমি এখানে মূলত পর্ণোগ্রাফিতে আসক্ত ব্যক্তিদের উপর দৃষ্টিপাত করছি। পর্নোগ্রাফি যৌন শিক্ষার কোন স্বাভাবিক মাধ্যম নয়,বিকৃত মাধ্যম।সেখানে যা দেখানো হয় তার অধিকাংশই,প্রায় সবই অতিরঞ্জিত,বিকৃত।সেখানে ভালবাসার কোন বালাই নেই।যেহেতু আমাদের দেশে সঠিক যৌনশিক্ষার কোন সুযোগই নেই,এগুলো নিয়ে কথা বলা ট্যাবু- সেহেতু বয়ঃসন্ধিকালে কিশোর বয়সি ছেলেটি এই সকল বিকৃত মাধ্যম থেকে যৌন শিক্ষা লাভ করে,লাভ করে ভুল ধারণা যার প্রভাব অত্যন্ত ব্যাপক।চিকিৎসক দের মতে এদেশের পুরুষদের শতকরা ৮০ ভাগ যৌন সমস্যা পুরোপুরি মানসিক!অধিকাংশ পুরুষ মনে করে তারা যৌন অক্ষম,অধিকাংশ মনে করে তাদের লিঙ্গ আকারে ছোট,তারা সঙ্গীকে পরিতৃপ্ত করতে পারবেনা।এই মানসিক ভুল ধারণার প্রভাব সত্যি সত্যিই তাদের যৌন জীবনে পড়ে,এবং নানা রকম সমস্যার সূত্রপাত হয়।এর কারণ,এরা শিক্ষা লাভ করেছে পর্ন,চটি এজাতীয় বিকৃত মাধ্যম থেকে।এই মাধ্যম গুলো তাদের শিক্ষা দেয়- মেয়েদের কে সহজেই যৌন মিলনে রাজি করানো যায়,ধর্ষন আসলে মেয়েরা উপভোগ করে,নিজের আত্মীয় দের সাথে যৌন মিলন অতি স্বাভাবিক ব্যাপার,একটু চেষ্টা করলেই মেয়েদের পটিয়ে ফেলা যায়,লিংগ আকারে বড় না হলে সঙ্গিনীকে তৃপ্তি দেয়া যায়না (পর্ণ দেখে ধারণা তৈরি হয় বিকট আকারের লিঙ্গ না হলে হয়তো যৌন মিলনে তৃপ্তি পাওয়া যায়না,গুগলে 'পেনিস এনলার্জমেন্ট' এর সার্চ সংখ্যা সেটাই প্রমাণ করে,গুগলে সার্চ দিয়ে অসংখ্য মেডিকেল জার্নাল পাওয়া যাবে,সেগুলো থেকে যেনে নিবেন লিঙ্গের স্বাভাবিক আকার কেমন হয়ে থাকে),যৌন মিলনের সময় মেয়েদের আঘাত করতে হয়,অত্যাচার করতে হয় - এরকম আরও অসংখ্য বিকৃত ভুল তথ্য।নিয়মিত পর্ণ দেখায় আসক্ত ব্যক্তি মানসিক ভাবে অসুস্থ হতে বাধ্য,সে কোন নারীর দিকে স্বাভাবিক ভাবে তাকাতে পারবেনা এবং যদি সুযোগ পায় তবে ধর্ষন করতেও পিছপা হবেনা।
পর্ণ সাইট এবং চটি গুলোতে শিশু,আপন আত্মীয় স্বজন (খালা,চাচি,ভাবি,বোন এমনকি মা ),কাজের লোক সহ অন্যান্য বিভিন্ন ধরণের যৌন সম্পর্কের বিকৃত বর্ণনা কিংবা প্রদর্শন থাকে।কাজেই এগুলোতে আসক্ত ব্যক্তি নিঃসন্দেহে এই সকল বিকৃত বর্ণনায় প্রভাবিত হয় এবং মনে করে বাস্তব জীবনেও এগুলো সম্ভব!
আমাদের মানসিক দৈন্যতা এবং নিম্নরুচির পরিচয় পেতে নিজেদের দিকে চোখ খুলে তাকানোই যথেষ্ট।অধিকাংশ ক্ষেত্রেই এদেশের তরুন দের আড্ডার বিষয় বস্তু 'নারী শরীর',সহপাঠিনির শরীরের বাক,তার পোশাকের কোন ফাক ফোকর দিয়ে তার শরীরের কোন অংশ দেখা যায় তার রসালো বর্ণনা।এর কারণ শরীর সম্পর্কে অজ্ঞতা।নিজের সম্পর্কে অজ্ঞতা,সঠিক শিক্ষার অভাব।আমাদের দেশে এখনও ছেলে মেয়েদের পারস্পারিক বোঝাপড়ার সুযোগ কম।বয়ঃসন্ধিকালীন পরিবর্তন গুলো সম্পর্কে স্বচ্ছ ধারণা নেই বললেই চলে,এগুলো নিয়ে ফিসফাস করে হাসাহাসি করে কথা বলতে হয়,এগুলো নিয়ে স্বাভাবিক আলোচনা এখানে ট্যাবু।যারা কম্বাইন্ড স্কুল কলেজে পড়াশুনা করে তাদের থেকে,যারা বয়েজ/গার্লস স্কুলে পড়াশুনা করে তাদের মধ্যে এই ধরণের নোংরা রসিকতা,নোংরা বিষয় বস্তু নিয়ে 'গসিপ' করার প্রবণতা বেশি।কারণটাও স্পষ্ট।যারা কম্বাইন্ডে পড়াশুনা করে তারা ছোট বেলা থেকেই ছেলে-মেয়ে স্বাভাবিক সম্পর্কের মধ্যে দিয়ে বড় হয়,যেটা বয়েজ/গার্লস স্কুল-কলেজ গুলোতে থাকেনা।সকলের প্রতি পূর্ণ সম্মান রেখেই বলছি সবাই যে এক রকম তা নয়,তবে গড়পড়তা এই ব্যাপারটিই ঘটে। শুধু স্কুল না,পারিবারিক পরিবেশও অত্যন্ত গুরুত্বপূর্ণ এখানে।আবার শহরের ছেলেদের তুলনায় গ্রাম কিংবা মফস্বল থেকে আসা ছেলেদের মধ্যেও এই প্রবণতা বেশি থাকে,কারণ গ্রামে কিংবা মফস্বল অঞ্চলে তাদের কে বড় হতে হয় কঠোর অনুশাসনের মধ্যে দিয়ে,যেখানে মেয়েদের সাথে স্বাভাবিক মেলামেশার সুযোগ থাকে খুবই কম।
আমরা অনেক জন বন্ধু একত্রিত হয়ে যখন নারী শরীর নিয়ে রসালো আলাপ করি তখন আসলে আমরা আমাদের মধ্যকার ধর্ষক প্রবৃত্তির প্রকাশ ঘটাই,নারীদের অসম্মান করি এবং ভুলে যাই যে স্তন নিয়ে আমরা রসালো আলাপ করছি সেই স্তনের অধিকারী আমাদের নিজেদের মা'ও।যৌনতা অতি স্বাভাবিক ব্যাপার।খাওয়া,ঘুমানোর মত যৌনতাও একটি স্বাভাবিক জৈবিক ব্যাপার,বংশবৃদ্ধির জন্যই প্রকৃতি আমাদের মধ্যে এই প্রবণতা সৃষ্টি করেছে।যৌনতা ভালবাসার সর্বোচ্চ প্রকাশ।যখন একটি পুরুষ আর একটি নারী তীব্র ভালবাসা নিয়ে পরস্পরের সাথে যৌন মিলনে আবদ্ধ হয় তখন সেটা হয়ে যায় সৃষ্টির একটি প্রক্রিয়া,আর সৃষ্টি সব সময়ই সুন্দর।কিন্তু আমাদের সঠিক শিক্ষার অভাব,বিকৃত মাধ্যম থেকে প্রাপ্ত কুশিক্ষা আর নানা রকম অর্থহীন সংস্কারের কারণে অত্যন্ত স্বাভাবিক এই ব্যাপারটার বিকৃত প্রকাশ ঘটিয়ে চলেছি আমরা- ধর্ষনের মাধ্যমে,ইভ টিজিং এর মাধ্যমে,নারী শরীর নিয়ে নোংরা আলাপ আলোচনার মাধ্যমে।কোন ছেলের শার্টের কলারের ফাকা দিয়ে গেঞ্জি দেখা গেলে আমাদের গায়ে লাগেনা,কিন্তু কোন মেয়ের ব্রা-এর ফিতা দেখা গেলেই সেটা নিয়ে কানাকানি,হাসাহাসি শুরু হয়ে যায়,জানোয়ারের মত লোলুপ চোখ তাকিয়ে থাকে কত গুলো পশু।
প্রকৃতপক্ষে আমরা প্রচন্ড ভাবে যৌন-অবদমিত একটি জাতি।এর প্রকাশ ঘটে নানা ভাবে।কোন ছেলে মেয়েকে একসাথে হাত ধরে হাটতে দেখলে তাই আমাদের গায়ে লাগে,রিকশায় কোন যুগল কে দেখলে আমরা ড্যাবড্যাব চোখে অসভ্যের মত তাকিয়ে থাকি,ছেলে মেয়ের মধ্যে যৌন সম্পর্ক ছাড়াও স্বাভাবিক কোন সম্পর্ক হতে পারে এটা আমরা মানতে চাইনা,ভীড়ের মধ্যে আমরা নারী শরীর স্পর্শ করি,আড্ডায় আমরা নারী শরীর নিয়ে গালগল্প করি,পর্ন সাইট আর চটি পেইজ গুলো থেকে আমরা বিনোদন গ্রহণ করি,কিন্তু কেউ যদি এগুলো নিয়ে স্বাভাবিক ভাবে কথা বলতে যায় তার দিকে হৈহৈ করে ছুটে যাই,জাত চলে গেল বলে! নারীদের শরীর সর্বস্ব মনে করাটাই হল এই সকল সমস্যার মূল।আর এর থেকে বের হয়ে আসাটা খুব একটা সহজ কাজ নয়।
কেবল মাত্র ধর্মীয় অনুশাসন এই সমস্যা সমাধানে যথেষ্ট নয়।সত্যি কথা বলতে ধর্মীয় অনুশাসন কিংবা পর্দা করা এই সমস্যার কোন সমাধানই না।মেয়েদের ঘরে আটকে রাখা কোন সমাধান না কারণ মেয়েরা ঘরেও নিরাপদ নয়!প্রথমত,একটি ছেলে/মেয়ে ছোট বেলা থেকেই যেন নারী-পুরুষ স্বাভাবিক সম্পর্কে মধ্য দিয়ে বড় হয় সেটা নিশ্চিত করা জরুরি।দ্বিতীয়ত,পাঠ্য বইয়ে বয়সের উপযোগী করে বয়ঃসন্ধিকালীন পরিবর্তন,যৌন বিষয় গুলো সম্পর্কে সাধারন ধারণা অন্তর্ভুক্ত করতে হবে।আসলে এটা অন্তর্ভুক্ত করাও হয়েছে কিন্তু সমস্যাটা হয় অন্য জায়গায়।শিক্ষকরা এগুলো পড়াতে লজ্জা পান,এড়িয়ে যান।বাবা মায়েরা কথা বলতে অস্বস্তি বোধ করেন।এই ফালতু অস্বস্তিবোধটাই ঝেড়ে ফেলে দিতে হবে।নিজের ছেলেমেয়ে,ছোট ভাই বোনের সাথে এগুলো নিয়ে স্বাভাবিক ভাবে কথা বলতে হবে,বয়ঃসন্ধিকালীন পরিবর্তন সম্পর্কে ধারণা দিতে হবে। তৃতীয়ত,আমাদের সকলেরই যৌন বিষয় গুলো সম্পর্কে সঠিক বিজ্ঞানসম্মত পরিষ্কার ধারণা থাকা জরুরি-নিজেদের প্রয়োজনে।যে সময়ে আপনি ইন্টারনেটে একটি পর্ণ সার্চ করছেন সেই সময়ে একটা মেডিকেল জার্নাল থেকে যৌনতা বিষয়ে সঠিক জিনিসটা জানুন।মনে রাখবেন,আপনি যখন চটি পড়েন কিংবা পর্ণ দেখেন তখন আপনি এগুলোর চাহিদা সৃষ্টি করেন।ফলে অন্ধকারের অমানুষরা সেটার যোগান দিয়ে বেড়ায়।আড্ডায় যে সময়টায় আপনি নারী শরীর নিয়ে রগরগে রসালো আলাপ করছেন,নিজের সহপাঠিনির অঙ্গ প্রত্যঙ্গ নিয়ে নোংরামো করছেন সেই সময়ে বন্ধুরা যৌন বিষয় গুলো নিয়ে নিজেদের মধ্যে স্বাভাবিক আলাপ করুন,জানার চেষ্টা করুন।মনে রাখবেন,আপনি যখন কোন নারীর শরীর নিয়ে নোংরা আলাপ করছেন তখন আপনি সমগ্র নারী জাতিকে অপমান করছেন যার মধ্যে আপনার অতি আপন জনেরাও পড়ে।
এগুলো দীর্ঘমেয়াদী সমাধান হতে পারে।এগুলোর চর্চা বাড়ালে আস্তে আস্তে সুস্থতা ফিরে আসতে পারে।শুধু শিক্ষাই না,সঠিক শিক্ষা,মানুষ হিসেবে উন্নত চিন্তা চেতনা এবং পারিবারিক শিক্ষা সব কিছুর সমন্বয়ে এগুলো থেকে আমরা ধীরে ধীরে বেড়িয়ে আসতে পারব।সেই সাথে আপনার শিশু কে (ছেলে/মেয়ে উভয়ই) কিছু বিষয়ে শিক্ষা দিন।তাদের শরীরের কিছু অঙ্গ যেমন বুক,নিম্নাংগ এগুলোতে যদি কেউ অযাচিত স্পর্শ করে তাহলে যেন শিশুটি চিৎকার করে,সেই ব্যক্তির থেকে সড়ে আসে- এটা তাকে শিখিয়ে দিন। 
তবে হ্যা,আমার কাছে ধর্ষকের শাস্তি একটাই- লিঙ্গ কর্তন করে দেয়া।এর নীচে কোন শাস্তি যথেষ্ট নয়।
আমাদের মধ্যে সুস্থতা ফিরে আসুক,আমাদের চিন্তা চেতনা উন্নত হোক,আমাদের দৃষ্টিভঙ্গি উন্নত হোক।নারীর একটি শরীর আছে,যেমন আছে আমার।যেমন আছে প্রতিটা মানুষের।সেই নারী শরীর নিয়ে নোংরামি করার কিছু নেই,নারী শরীর সর্বস্ব নয়।পারস্পারিক সম্মান শ্রদ্ধাবোধ গড়ে ওঠার পাশাপাশি সঠিক শিক্ষা নিশ্চিত হোক।এইডস নিয়ে সচেতনতা তৈরির বিজ্ঞাপনে একটি ট্যাগ লাইন ছিল- 'বাচতে হলে জানতে হবে'।
সুস্থ,সুন্দর ও সভ্য 'মানুষ' হিসেবে বাঁচতে হলে আসলেই জানতে হবে...

