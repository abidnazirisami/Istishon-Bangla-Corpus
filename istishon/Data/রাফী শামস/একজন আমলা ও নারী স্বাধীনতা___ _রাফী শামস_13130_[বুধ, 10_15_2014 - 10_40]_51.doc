একজন আমলা ও নারী স্বাধীনতা___ 


এক উঠতি আমলার গল্প শুনুন।বর্তমানে অনেক বড় কোন পদে না থাকলেও সেদিকে তার গন্তব্য মোটামুটি নিষ্কন্টক।আর কয়েক বছর বেচেবর্তে থাকলে নির্ঘাত কিছু একটা হয়ে যাবেন।সমাজের দৃষ্টিতে বিরাট সফল এক ব্যক্তি সে,সকলের অনুকরণীয় অনুসরণীয়।তার বংশে সরকারি অফিসার আর কেউ নেই,তাই ভাইবোন দের মধ্যে ছোট হয়েও তিনি সর্বে-সর্বা।লোকজন নানা রকম তদবির আর চাহিদা নিয়ে আসে তার কাছে,ধারনা তিনি একটু বলে দিলেই রাস্তা হবে,ব্রিজ হবে,নিদেন পক্ষে ছেলের একটা চাকুরি হবে।তিনিও বেশ উপভোগ করেন এই ক্ষমতা কে।বড় অফিসার কে 'স্যার স্যার' বলতে বলতে জিহবা শুকিয়ে যায়,তবে সেই শুকনো জিহবাই তার উপরে ওঠার রাস্তাটিকে করে মসৃণ,সহজ!বিয়ের ব্যাপারে বেশ খুতখুতে ছিলেন তিনি।দেখে শুনে বাজারের সেরা মেয়েটিকেই তার চাই।মেয়ের বাড়ি গাড়ি আছে তো চেহারা ভাল না,চেহারা সুন্দর তো বাড়ি গাড়ি নেই,চেহারা বাড়ি গাড়ি দুটোই আছে কিন্তু 'অমুক' এলাকার মেয়ে বলে ভালনা!এত যাচাই বাছাই করে অবশেষে বাজার থেকে একটি মেয়েকে কিনে আনা হল।মেয়ের বাপের ঢাকায় বাড়ি-গাড়ি আছে,মেয়ে দেখতে আহামরি না হলেও চালিয়ে দেবার মত,এলাকা নিয়েও সমস্যা নেই,উপরি পাওনা মেয়ে 'শিক্ষিত'!এই মেয়েকে বিয়ে করে বেশ লাভবান হলেন তিনি।তার উপরে ওঠার গতি উত্তরোত্তর বাড়ছে তো বাড়ছেই।
তার নিজের একাডেমিক রেজাল্ট খুব ভাল না,সেই তুলনায় তার স্ত্রীর রেজাল্ট বেশ ভাল।আমলাটি সেটি নিয়ে গর্বও করেন-"আমার থেকে ওর রেজাল্ট ভাল।কি সুন্দর ঘর সংসার করছে।"তা বেশ।অনার্স মাস্টার্স ফার্স্টক্লাস পাওয়া মেয়েটি সরকারি অফিসারের বউ হতে পেরে নিজের শিক্ষা জীবন কে ধন্য মনে করছে!আজ এই ভাবির বাসায়,কাল ঐ ভাবির বাসায় নতুন নতুন রান্নার মেন্যু শিখতে শিখতে নিজের ফার্স্টক্লাস পাওয়া বিদ্যে টুকু কাজে লাগাচ্ছে!আমলাটির মত মেয়েদের স্বাধীনতা দিতে নেই,তাদের কোন বন্ধু থাকতে নেই।তার স্ত্রীর দুটি মাত্র বন্ধু (বান্ধবি)।এনিয়ে আমলাটি বেশ গর্বিত।চাকরি করলে মেয়েরা নষ্ট হয়ে যায়,মেয়েদের শিক্ষার দরকার আছে কিন্তু সেটি কেবল সুগৃহিনী হওয়ার জন্য।খুব বেশি ডাক্তার কিংবা প্রাইমারি স্কুলের শিক্ষকের বাইরে মেয়েদের জন্য আর কোন পেশা তো নিষিদ্ধ!
একটি আমলা পরিবারের দৈনন্দিন কিছু কথা।পরিবারটি আমার খুব কাছের কাজেই সব কিছু দেখি আর অবাক হই।বিসিএস পরিক্ষায় উত্তীর্ণ হয়ে দেশের বিভিন্ন প্রান্তে দায়িত্ব নেয়া এই মানুষটি যদি এই বিশ্বাস লালন করে তাহলে সাধারণ অল্প শিক্ষিত-অশিক্ষিত মানুষ কে দোষ দেই কিভাবে?
সব মানুষের মনই উড়তে চায় কিশোর বেলায়।মানব প্রজাতির দুটি প্রকরণের মধ্যে একটিকে উড়তে দেয়া হয় অন্যটির ডানা ছেটে দেয়া হয় নির্দয় ভাবে।আকাশে উড়তে পারা প্রকরণটিকে 'পুরুষ' এবং খাচায় আটকে থাকা প্রকরণ টিকে আমরা চিনি 'নারী' নামে।যারাও বা অনেক কষ্টে রক্ষা করে ডানা টিকে তারাও কখনও উড়তে পারেনা স্বাচ্ছন্দে।কারণ হাজার হাজার বছরের পরিক্রমায় আকাশ ভর্তি হয়ে গেছে পুরুষ নামক প্রকরন দিয়ে,সেখানে হুট করে দু-একটি নারী এসে পড়লে জায়গা পাবে কিভাবে?
পুরুষতান্ত্রিক ধ্যানধারণা শিক্ষা দেয়া হয় ছোটবেলা থেকেই-ছেলে মেয়ে উভয়কেই।শিক্ষা দেয় সমাজের প্রতিটি প্রতিষ্ঠান।পারিবারিক ভাবেই ছেলে শিশুটি বুঝতে শেখে সে তার বোনের থেকে বেশি সুযোগ সুবিধা প্রাপ্ত,আর মেয়েটি বুঝতে পারে ভাই এর থেকে তার মর্যাদা কম।আধুনিক পরিবারে দেখা যায় মেয়েটি আদর যত্ন বেশি পাচ্ছে-এর পিছনেও কাজ করে নব্য ধরণের পুরুষ তান্ত্রিক মনোভাব।বড় হলে মেয়ে পরের বাড়ি চলে যাবে-একারণে মেয়েকে বেশি বেশি আদর!!মেয়েটি আবিষ্কার করে তার নিজের কোন ঘর নেই এবং আশপাশে সাত আসমান যমিন খুজেও কোথাও এমন কোন নারী কে সে খুজে পায়না যার 'নিজের' ঘর আছে।কারণ সমাজ এমন নারী কে পছন্দ করেনা,সমাজের চোখে এরা 'নষ্ট' হয়ে যাওয়া নারী।মেয়েটিও তার স্বপ্নটিকে মনের ভিতরে চাপা দিয়ে রাখে।
আধুনিক কালে পুরুষতান্ত্রিকতার ধ্যান ধারণারও পরিবর্তন হয়েছে।আগের মত তারা নারীকে আলো বাতাসহীন ঘরে বন্দি করে রাখেনা,রাখতে পারেনা।এর বদলে তারা নারী কে দিয়েছে কিছুটা শিক্ষা,কিছুটা কর্মের সুযোগ।তবে নারী শিখবে ততটুকুই যেন পুরুষ তার স্ত্রীকে 'শিক্ষিতা গৃহিনী' রূপে সমাজে উপস্থাপন করতে পারে।এই শিক্ষা টুকু নারীর কোন কাজে আসেনি।কাজে এসেছে পুরুষের।পুরুষের স্ট্যাটাস বাড়াতে ভাল চাকরি,ভাল ব্র্যান্ডের গাড়ি যেমন দরকার তেমনি দরকার একটি ডিগ্রীধারী স্ত্রী।এর পরবর্তী স্তরে যারা কর্ম ক্ষেত্রে আসছেন তাদের সামনেও প্রথমে বেধে দেয়া হচ্ছে নির্দিষ্ট কিছু কাজ।এগুলোই তোমার জন্য ভাল,বাকি কাজ গুলো মেয়েদের জন্য না।কিন্তু নারীরা আজ সকল ক্ষেত্রেই আছে।কোথাও পুরুষের থেকে অধিক সফলতার সাথে আছে।তবে তাদের কি প্রকৃত অর্থে স্বাধীন বলা চলে? 
নিজ নিজ পছন্দ অনুযায়ী পেশায় যেতে তাদের কি কোন বাধা বিপত্তি পাড় করতে হয়নি একটি ছেলের তুলনায়?কর্ম ক্ষেত্রে কি প্রতিকুলতা মোকাবিলা করতে হচ্ছেনা তাকে?কিংবা স্বাধীন ভাবে কাজ করতে গিয়ে সংসারের পুরুষ দের বাধার সম্মুখীন হতে হচ্ছেনা?এবং আমাদের মহান সমাজ কি এই নারী দের কে বাকা চোখে দেখছেনা?
কর্ম ক্ষেত্রে নারীর উপস্থিতি বাড়লেও গৃহকর্মে কি পুরুষের উপস্থিতি রয়েছে?বাইরের কাজের পর নারীর আদি ও অকৃত্রিম কাজ 'ঘর সামলানো' তো তাকেই করতে হচ্ছে।পুরুষ কি ভাগ করে নিচ্ছে সেখানে কাজের কিছু অংশ?প্রশ্ন হতে পারে নারী স্বাধীনতা কেন দরকার,এর মাত্রাই বা কি হবে?
যে কারণে পুরুষের স্বাধীনতা দরকার একই কারণে নারীরও স্বাধীনতা দরকার।আরও স্পষ্ট করে বলতে গেলে মানুষের স্বাধীনতায় বিশ্বাসী মাত্রই নারী স্বাধীনতায় বিশ্বাসী হবেন।নারী দের বন্দি করে রাখার,জোড় করে পিছনে আটকে রাখার মানে হল মানুষ কে আটকে রাখা,বন্দী করে রাখা।স্বাধীনতার মাপকাঠি নির্ণয় করা বেশ কঠিন,তবে নারী স্বাধীনতার মাত্রা বলতে এটা বলা চলে-আমি একটা ছেলে হিসেবে যা যা করতে পারি,যতটুকু করতে পারি,একটি মেয়েরও ঠিক সেই কাজ গুলো করার অধিকার থাকবে।কারণ এটা প্রমাণীত যে কাজ ছেলেদের পক্ষে করা সম্ভব সেটি মেয়েদের পক্ষেও করা সম্ভব।বরঞ্চ ছেলেরা পারেনা এমন আরও কিছু মেয়েদের পক্ষে করা সম্ভব!
আমি যখন ছোট ছিলাম,মোটামুটি কিশোর বয়সে তখন অন্যান্য কিশোরের মত আমারও নিজের স্ত্রীর একটি কল্পিত মডেল ছিল।বলাই বাহুল্য সেটি ছিল পুরুষতন্ত্রের দোষে দুষ্ট।আমার সেই কল্পিত মডেল স্ত্রী ছিল আমার একান্ত অনুগত,ঘর সংসার দেখাই ছিল যার দায়িত্ব,পড়াশুনা সে করবে কিন্তু সংসার সামলাবে কে,তাই সে কোন কাজ করবে না!আমার আশেপাশের পরিবেশ,সমাজ আমাকে এমন মডেল কল্পনা করার শিক্ষা দিয়েছিল।কোন বিচিত্র কারনে,কোন এক আলোকজ্জ্বল সময়ে হয়তো বা আমি প্রথাগত চিন্তা পরিত্যাগ করতে পেরেছিলাম!আমার স্ত্রী কিংবা আমার প্রেমিকা কে আমি সেভাবেই দেখতে চাইব যেভাবে সে নিজেকে দেখতে চায়।
নারীর অবস্থার উন্নতি হয়েছে একথা বলার সময় এখনও আসেনি,তবে অবস্থার পরিবর্তন হয়েছে-শিকলের দৈর্ঘ্য একটু বড় হয়েছে,শিকল গুলো রঙচঙে হয়েছে।দু একটি দৃষ্টান্ত যা দেখা যায় সেগুলোকে উদাহরণ না বলে ব্যতিক্রম বলাই যুক্তিসংগত।তবে এই ব্যতিক্রমের সংখ্যা বাড়বে-প্রত্যাশা এটুকুই।তবে শুধু প্রত্যাশা করে বসে থাকাই কি যথেষ্ট?
প্রথমত এই বিষয় গুলো আপনি গ্রহন করতে পারছেন কিনা সেটা দেখতে হবে।গ্রহন করতে অসুবিধা হবেই কারণ ছোট বেলা থেকে শিখে আসা ভ্রান্ত ধারণা গুলো থেকে বেরিয়ে আসা সহজ ব্যাপার নয়।তবে যুক্তি আর মগজ খাটালে সেটা সম্ভব।যদি বিষয় গুলোর সাথে একমত হন তাহলে দেখতে হবে সেগুলো প্রয়োগ করতে পারছেন কিনা।নিজের বোনের ক্ষেত্রে,নিজের প্রেমিকা কিংবা স্ত্রীর ক্ষেত্রে অথবা নিজের মেয়ের ক্ষেত্রে এই চর্চা গুলো করতে পারবেন কি?ছোট বোন কে শেখাতে পারবেন যোগ্যতা অর্জন কর,নিজের পথ তৈরি কর,মহৎ কিছু করার জন্যই তোমার জন্ম।প্রেমিকা কিংবা স্ত্রীকে দিতে পারবেন স্বাধীনতা-তার স্বকীয়তা বজায় রাখার?ব্যাপারটা সহজ নয়।সমাজের নানা অন্ধকার আপনাকে ভীত করবে,বাধা দেবে।পারবেন কি সেটা কাটাতে???
আগের প্যারার প্রশ্ন গুলো ছেলেদের জন্য ছিল।এবার মেয়েদের কে জিজ্ঞেস করছি-আছে সেই সাহস আর প্রত্যয় নিজেকে প্রমাণ করার?আপনার স্বাধীনতা আপনাকেই অর্জন করতে হবে,সকল পুরুষই কম বেশি ভন্ড।এই আমিও যে এত চমৎকার সব কথা বলছি আমার মধ্যেও আছে বিস্তর ভন্ডামি।নিজেদের স্বপ্ন নিজেরাই গড়ে তুলতে হয়,তাই নয় কি? 

