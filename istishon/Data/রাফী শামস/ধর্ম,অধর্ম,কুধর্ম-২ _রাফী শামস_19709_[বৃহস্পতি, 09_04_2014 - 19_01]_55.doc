ধর্ম,অধর্ম,কুধর্ম-২ 


ধর্ম,অধর্ম,কুধর্ম-১
গত পর্বটি শেষ করেছিলাম একটা প্রশ্নের কথা বলে।সেই প্রশ্নের উত্তর খোজার মাধ্যমেই আজকের প্যাচাল।তবে তার আগে অন্য একটি বিষয়ে আলোকপাত করা প্রয়োজন বলে আমি মনে করি।গত ১২ আগস্ট আমার বাবা হার্ট অ্যাটাকে আকস্মিক ভাবে মৃত্যুবরণ করেন।সে জন্য লেখালেখিতেও আমি অনুপস্থিত ছিলাম।তবে বুঝতে পারছি বই পড়া আর লেখালেখিতে ডুব না দিলে নিজেকে সামলে নিতে পারবনা।যাই হোক,আমার ব্যক্তিগত কথাকাব্য শুনাতে বসিনি,প্রসংগটির অবতারণা করলাম নিজস্ব কিছু অভিজ্ঞতা ভাগাভাগি করার জন্য যা এই লেখার বিষয় বস্তুর সাথে প্রাসঙ্গিক।
সাধারণত কারও নিকাটাত্মীয় মৃত্যু বরণ করার পর মানুষের মধ্যে ধর্ম কর্ম করার প্রবণতা বেড়ে যায়।আমার বাবা মারা যাওয়ার পরও আমাকে যেটা বেশি শুনতে হয়েছে সেটা হল,"বেশি বেশি দোয়া কর,নামায পড়।নামায ছেড়না।"নিজের একান্ত আপন জন মারা গেলে স্বাভাবিক ভাবেই মানুষের মানসিক অবস্থা দুর্বল থাকে,আমারও ছিল।তবে বাবা মারা যাওয়াতে হঠাৎ করে ধার্মিক হয়ে যাওয়াতে আমার বাধছিল,কারণ সেটা হিপোক্রেসি,ভন্ডামি।আর আমাদের প্রায় সকল ধার্মিকরা (!) এই ভন্ডামিটাই করে থাকে।যে কারণে আমি সংশয়বাদী ছিলাম,যে প্রশ্ন গুলো আমাকে সংশয়বাদী,অবিশ্বাসি করেছে-আমার বাবার মৃত্যুতে সেই প্রশ্ন গুলো কি মীমাংসিত হয়েছে?এই আমিই যদি হিন্দু ধর্মাবলম্বী হতাম,আমার বাবা বা তার বাবা যদি হিন্দু ধর্মাবলম্বি হতেন তাহলে আজ আমাকে মাথা মুড়িয়ে নানা রকম যজ্ঞ করতে হত।কিন্তু সেটা হয়নি,আমি হিন্দু পরিবারে জন্মাইনি বলে!
বাবার মৃত্যুর পর প্রচন্ড ব্যস্ততার কারণে এখন পর্যন্ত শোক করারও সময় পাইনি।তবে বাবাকে হারিয়ে যে কষ্টটা বুকে চেপে আছি সেই কষ্ট থেকে কামনা করি কিংবা কল্পনা করতে চাই আমার বাবা ভাল আছেন,শান্তিতে আছেন।যখনই এমন চিন্তা মাথায় আসে তখনই মনে হয়েছে ঠিক এই রকম চিন্তা,প্রিয় মানুষের জন্য সুন্দর অনন্ত জীবনের কল্পনা থেকেই সৃষ্টি হয়েছে পরকাল,মৃত্যু পরবর্তী জীবন,বেহেশত- ইত্যাদি ধারণা।মৃত্যু মানে জীবনের শেষ।হার্টিবিট থেমে যাওয়া,মস্তিষ্ক নিষ্ক্রিয় হয়ে যাওয়া।আত্মা বলে কিছু নেই,মেডিকেল সাইন্স আত্মার এনাটমি ফিজিওলজি বের করতে পারেনি।আমার প্রিয় মানুষটি মৃত্যুর পরে খুব সুখে আছে,কোন একদিন আমিও তার সাথে মিলিত হব-এই চিন্তাটা অসম্ভব সুন্দর।এই চিন্তা টুকু না করলে মানুষ হয়তো শোক সহ্য করতে পারতনা।আর ঠিক এই সুন্দর চিন্তা থেকেই ধর্মের নানা বিষয়ের উৎপত্তি।
বাবার মৃত্যুর পর প্রথাগত সব নিয়মই আমি পালন করেছি।মোনাজাত ধরার সময় বলেছি,"আমি জানিনা স্রষ্টা বলে কেউ আছ কিনা,যদি থাক তবে আমার পিতা কে তুমি ভাল রেখ।সে কোন দিন কারও মনে দুঃখ দেয়নি,মানুষের জন্য কাজ করেছে-তার প্রতিদান তুমি দিও।তোমার প্রতি নিরংকুশ বিশ্বাস আমার নেই,এমন কি আমার এই মোনাজাতও খুব সম্ভবত অর্থহীন একটা কাজ।তারপরও স্রষ্টা যদি থেকেই থাকে তবে আমার পিতা কে ভাল রেখ।"আমার বাবা নিয়মিত নামায পড়তেন।ধার্মিক ছিলেন তবে ধর্মান্ধ ছিলেন না।কোন রকম খারাপ কাজের সাথেও জড়িত ছিলেন না।মানুষের জন্য কাজ করেছেন।যদি সত্যিই পরকাল বলে কিছু থেকেই থাকে,বাবা নিজ কাজের গুনেই তা পাড় হয়ে যাবেন।আর আমার অবিশ্বাসের কারণে যদি স্রষ্টা আমার পিতাকে কষ্ট দেয় তবে সেই স্রষ্টা ন্যায়বিচারক না!
অন্যের মৃত্যু দেখলে মানুষের নিজের মৃত্যুর কথাও মনে আসে,একদিন তাকেও চলে যেতে হবে এই ভয় থেকেই আত্মীয় স্বজনের মৃত্যু হলে সকলে হঠাৎ ধর্ম-কর্মের পরিমাণ বাড়িয়ে দেয়!আর এটাই হলে ধর্মের উৎপত্তির মূল উপাদান- 'ভয়'।অজানাকে ভয়।আদিম যুগের মানুষ জানত না আকাশে কি আছে,জানত না সূর্য আসলে কি,বজ্র আসলে কি।জানতনা বলে ভয় পেত এদের।আর এ কারণেই দেখা যায় এগুলোকে পূজা করত তারা।একই ভাবে মৃত্যুর পরে কি হয় সেটা জানা নেই মানুষের,আবার পৃথিবী ছেড়ে চলে যাবে এটাও মেনে নিতে পারেনা মানুষ।তাই কল্পনা করে নেয় অনন্ত জীবনের ধারণা!বেহেশত- দোযখের বর্ননা থেকেই প্রমান পাওয়া যায় এর।
আরবের মরু অঞ্চলে পানির খুব অভাব।কাজেই সেখানে পানির যেকোন উৎস স্বর্গের মতই।তাই কুরআনে যেখানেই বেহেশতের বর্ননা এসেছে সেখানেই এসেছে এই বাক্যটি- "যার তলদেশ দিয়ে প্রবাহিত হচ্ছে নহর..."কুরআন যদি ভারত বর্ষে রচিত হত তাহলে বেহেশতের বর্ননা আসত অন্য ভাবে।কুরআনে দোযখের ভয়াবহ নিষ্ঠুর শাস্তির বিবরণ পাওয়া যায়।সেকালে আরবের লোকেরা ছিল বর্বর বেদুঈন।তারা ছিল নিষ্ঠুর।তাই তাদের অপরাধ দমনের জন্য শাস্তিও নির্ধারণ করা হয় নিষ্ঠুরতার সাথে- হাত কেটে ফেলা,পাথর ছুড়ে মারা তারই প্রমান।ঠিক একই কারণে দোযখের বর্ননা তেও এসেছে নিষ্ঠুরতা।কুরআন যদি রচিত হত এই একবিংশ শতাব্দীতে তবে এতে বেহেশতে দোযখের বর্ননা হত অন্য রকম।বেহেশ্তের বর্ননায় থাকত আনলিমিটেড ইন্টারনেট সার্ভিস,ট্যাব-ল্যাপটপের প্রতিশ্রুতি!দোযখের বর্ননায় আসত কি করে ইলেক্ট্রিক চেয়ারে বসিয়ে অপরাধিকে শাস্তি দেয়া হবে তার বর্ণনা!
দুর্বল অসহায় বঞ্চিত মানুষ অত্যাচারিত হলেও কোন প্রতিকার করতে পারেনা।তাই তারা স্বপ্ন দেখে,এই জনমে না হলেও মৃত্যুর পর ঠিকই শাস্তি পাবে তাদের উপর অত্যাচারকারী।সেই স্বপ্নও পরকালীন জগতের ধারনা তৈরি করে।
যাই হোক গত পর্বে যে প্রশ্নটি করতে চেয়েছিলাম সেটি হল- ঈশ্বর কে সৃষ্টি করেছে কে? 

এর উত্তরে বিশ্বাসীরা বলেন,"তাকে কেউ সৃষ্টি করে নি,তিনি সব সময় ছিলেন।তিনি 'আছেন'!" এই যুক্তি অনুযায়ী যদি সৃষ্টিকর্তা এমনি এমনি থাকতে পারেন তাহলে মহাবিশ্ব কেন নয়???
এখানে বিশ্বাসীরা নাইকন ক্যামেরা তত্ত্ব দিতে পারেন।এই তত্ত্বের আবিষ্কারক কে জানা নেই তবে হুমায়ূন আহমেদ এটা তাঁর কোন এক বই এ উল্লেখ করেছেন-আপনি মঙ্গলে গিয়ে দেখলেন একটি খোরগোশ আছে।দেখে ভাবলেন এটা প্রাকৃতিক নিয়মে এখানে আছে,এর কোন সৃষ্টিকর্তা নেই।একটু সামনে গিয়ে নাইকন ক্যামেরা পরে থাকতে দেখলেন।সেটা দেখে বললেন এটা এখানে এমনি এমনি আসতেই পারেনা,এর অবশ্যই একজন সৃষ্টি কর্তা আছে।তাহলে ক্যামেরার যদি স্রষ্টা থাকে,ক্যামেরার থেকে হাজার গুন জটিল খরগোশের কিংবা আমাদের স্রষ্টা থাকবে না কি?

এখানে একটা প্রশ্ন চলেই আসে-খরগোশ কিংবা মানুষের মত জটিল জিনিস যিনি সৃষ্টি করেন তিনি নিশ্চয়ই আরও জটিল।তাহলে মানুষের মত জটিল জিনিস যিনি সৃষ্টি করলেন,তারও একজন সৃষ্টিকর্তা থাকবে না কি?আর যদি তিনি এমনি এমনিই থাকেন,তাহলে তার থেকে কয়েকশ গুন সরল গঠনের মহাবিশ্ব এমনি এমনি থাকবে না কেন?
এখন এখানে যে ফাক গুলো থেকে যাচ্ছে সেগুলো দেখা যাক- খরগোশ কিংবা মানুষ জৈব পদার্থে তৈরি বিবর্তনের মাধ্যমে।কিন্তু একটি ক্যামেরা সেরকম না।সেটি একটি জড় বস্তু যার কোন আপনা আপনি বিবর্তন হবেনা!আর মহাবিশ্ব কিংবা মানুষ এমনি এমনি কিন্তু সৃষ্টি হয়নি,যেমনটা বলা হয় সৃষ্টিকর্তার ক্ষেত্রে।মহাবিশ্ব সৃষ্টি ও এতে প্রাণ সঞ্চার সম্পর্কে বৈজ্ঞানিক ব্যাখ্যা বের করে এনেছে মানুষ!কিন্তু কোন কিছু "এমনি এমনিই আছে"- এটা বিশ্বাস করা কঠিনই বৈকি।
সৃষ্টিকর্তা যদি এমনি এমনি থাকতে পারে,তাহলে মহাবিশ্ব কেন নয়?সৃষ্টিকর্তাকে সৃষ্টি করতে যদি স্রষ্টা না লাগে,তাহলে মহাবিশ্ব তৈরিতেও স্রষ্টার প্রয়োজন আছে কি? 
চলুন একটা হাদীস শোনা যাক-
একবার এক নাস্তিক এসে মহানবি কে বলল,"মৃত্যুর পর যদি আপনি দেখেন যে আল্লাহ বেহেশত দোযখ বলে কিছু নেই তাহলে আপনার এই সমস্ত ইবাদত কোন কাজেই আসবেনা।"তখন মহানবি উত্তর দেন,"যদি মৃত্যুর পর গিয়ে দেখি আমি ঠিক তাহলে আমি তো বেচে যাব,কিন্তু তখন আপনার কি হবে?"
এটা 'হাদীস' কিনা আমার জানা নেই,তবে এটিও একটি তত্ত্ব-যা দিয়েছেন প্যাসকেল।তবে এই তত্ত্বে বড় একটা ফাঁক আছে!প্রত্যেকে যখন এই তত্ত্ব অনুসরন করে তখন ধরেই নেয় তাদের ধর্মই সঠিক!ধরুন আপনি ধর্মপ্রাণ মুসলমান।নামায রোযা সব করেছেন।বেহেশতে আপনার নিশ্চিত।কিন্তু মৃত্যুর পর পরপারে গিয়ে দেখলেন মা কালী নরমুন্ডু গলায় দিয়ে দাঁড়িয়ে আছে! তখন কি হবে??? 

আমাদের মূল সমস্যা হল,আমরা ধরেই নেই আমরা যে ধর্ম পালন করছি সেটাই সত্য।অথচ আমার জন্ম অন্য কোন ধর্মের অনুসারির ঘরে হলে সেই ধর্ম কে মনে করতাম সত্য!নির্দিষ্ট প্রোগ্রামের বাইরে গিয়ে ভাবতেই আমাদের শত সমস্যা।
নিজেকে একটু ঝালিয়ে নেয়ার উদ্দেশ্য নিয়েই এই লেখাটা শুরু করেছিলাম।শীঘ্রই পরের পর্ব নিয়ে হাজির হতে পারব বলে বিশ্বাস করি।এই পর্বের লেখা একটু অগোছালো।পাঠক ক্ষমা সুন্দর দৃষ্টিতে দেখবেন আশা করি।


