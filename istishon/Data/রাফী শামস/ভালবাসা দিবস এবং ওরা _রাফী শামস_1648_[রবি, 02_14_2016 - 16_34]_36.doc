ভালবাসা দিবস এবং ওরা 



আমার দুজন খালাতো বোন প্রতি শুক্রবার একটা আর্ট স্কুলে ছবি আঁকা শিখতে যায়।শুক্রবার বাসায় থাকলে আমিই সাধারণত ওদের বাসায় নিয়ে আসি।ওখানে অপেক্ষমান অনেক অভিভাবকরা থাকেন,নানা বিষয়ে তারা আলাপ আলোচনা করেন।পুরুষেরা রাজনৈতিক আলাপ,নারীরা সাংসারিক আলাপ। সেখানে আমি আর একটি মেয়েই কেবল খাপছাড়া হয়ে দাঁড়িয়ে থাকি। প্রথমত,আমি কথা কম বলি।দ্বিতীয়ত,আমি ঠিক 'অভিভাবক' দের কাতারে পড়িনা।অপর যে মেয়েটি দাঁড়িয়ে থাকে এক কোণে,সেও 'অভিভাবক' শ্রেণীতে পড়েনা।আসলে সে কোন শ্রেণীতেই পড়েনা।তাই আমি চেষ্টা করি তার সাথে একটু কথা বলতে।প্রথমে কিছুটা জড়তা কাজ করলেও একটু পড়েই বেশ সুন্দর করে কথা বলে সে।সে যাকে নিতে এসেছিল তাকে নিয়ে চলে যাওয়ার পর একটা অজানা বিষাদে মন ভরে যায় আমার। তার এরকম একটা বাচ্চাকে নিতে আসার কথা ছিলনা,তারও এরকম একটা 'আর্ট স্কুল' এ পড়ার কথা ছিল কিংবা কোন মিউজিক স্কুলে গান শেখার কথা ছিল।সেই মেয়েটি ছিল সোজা বাংলায় আমরা যাকে বলি 'কাজের লোক'।যে বাচ্চাটিকে সে নিতে আসত সেই বাচ্চাটির সাথে তার বয়সের পার্থক্য খুব বেশি হবে না। 'মালিক' এর বাচ্চার ব্যাগ কাধে নিয়ে যখন সে বাচ্চাটিকে নিয়ে চলে যায় তখন সেই দৃশ্যটা যে কত করুণ সেটা দেখার মত কেউ থাকেনা।কেবল মাত্র কোন একটা গরিব পরিবারে জন্ম নেয়ার কারণে আজকে সে কোন এক বাসার 'কাজের লোক'।আর্ট স্কুল দূরে থাক,সাধারণ প্রাথমিক শিক্ষাটুকুও তার কপালে জোটেনি। কিন্তু কেন?
আমি দুই বছর পথশিশু এবং বস্তির শিশুদের জন্য একটা স্কুল চালিয়েছিলাম।সেটাকে যদিও 'স্কুল' বলা যাবেনা,কিন্তু আমরা কয়েক জন চেষ্টা করেছিলাম তাদের কিছু শেখাতে।সব থেকে বড় যে সমস্যাটা ছিল সেটা হল ঝড়ে পড়া।অনেকেই কিছুদিন পড়ার পর আর আসত না। আমরা বস্তিতে গিয়ে খোজ নিতাম।মেয়েদের ক্ষেত্রে দেখা যেত 'বিয়ে হয়ে গেছে' আর ছেলেদের ক্ষেত্রে 'কাজে দিয়েছে'।আমরা অভিভাবক দের বুঝিয়ে,ক্ষেত্র বিশেষে আইনের ভয় দেখিয়ে বাচ্চাদের স্কুলে ফিরিয়ে আনার চেষ্টা করতাম।কিন্তু তাদের কিছু প্রশ্নের উত্তর আমার সত্যিই জানা ছিলনা।জানা ছিলনা
সমাধান।যে ১৪ বছরের ছেলেটি দোকানে কাজ করলেও মাস শেষে কিছু টাকা পাবে,সে কেন 'সময় নষ্ট' করবে স্কুলে, যদি ফ্রিতেও পড়ানো হয় তাকে?যেখানে দরিদ্র পরিবারে ঐ সামান্য কটা টাকার প্রয়োজনীয়তাই অনেক বেশি?
আজকে 'ভ্যালেন্টাইন্স ডে' উপলক্ষে আমাদের একটা কর্মসূচী ছিল। আমাদের সংগঠনের সদস্যরা আজ যে যেখানেই ছিল (কাজে কিংবা ডেটিং এ ! ) সেখানে কিছু পথশিশুদের নিজেদের সামর্থ্য অনুযায়ী উপহার দিয়েছে,তাদের সাথে কিছু সময় কাটিয়েছে, ভালবাসা দিবস উদযাপন করেছে।বলা হয়ে থাকে,আপনার পক্ষে সব থেকে যে দামি উপহার কাউকে দেয়া সম্ভব সেটা হল আপনার নিজের 'সময়'। আমরা সেটাই দেয়ার চেষ্টা করেছি। আমি জানিনা আমাদের এই ইভেন্টটা কোন 'বিপ্লবী' বা 'প্রগতিশীলতার' ইভেন্ট কিনা তবে এই কাজটা করে আমরা আনন্দ পাই,বলেই করি।হ্যা,আমি জানি এতে অবস্থার কোন পরিবর্তন হবেনা।আসলে সমস্যাটা এত বিশাল,এবং এত গভীর যে সরকারি-বেসরকারী পর্যায়ের সমন্নিত মাস্টার-প্ল্যান আর ব্যাপক সচেতনতা ছাড়া সেটা দূর করা প্রায় অসম্ভব।আমার মনে আছে,আমাদের কাজ দেখে একবার একজন মন্তব্য করেছিল, "আল্লাহ ওদের বানাইছে গরিব কইরা,তুমি ওদের ভাল করার চেষ্টা করলে কোন লাভ হবে?" কিন্তু বিশ্বাস করুন, শিশুদের মুখের ঐ হাসির সাথে কোন কিছুর তুলনা হয়না।

রাস্তার পাশে শিশুটা ওজন মাপার যন্ত্র নিয়ে বসেছিল,যার দিকে কেউ ফিরেও তাকাচ্ছিল না,তার কাছে গিয়ে আমি যখন বললাম,'ওজন মাপব,কত নিবি রে?' তখন সেই ১২ বছরের ছেলেটি হেসে বলল,'২ টাকা স্যার',এরপর দুই টাকার সাথে যখন আমি তার হাতে একটা প্যাকেট তুলে দিলাম সে প্রথমে নিতে চাইলোনা।পরে যখন নিল এবং আমার দিকে তাকিয়ে চমৎকার একটা হাসি দিল- একটা অসাধারণ আনন্দে আমার মন ভরে গেল।এই অনুভূতির কোন তুলনা নেই,যার এর স্বরূপ জানেন,তারাই কেবল বুঝতে পারবেন। ভালবাসা কেবল প্রেমিক প্রেমিকার সাথে না,পরিবার বা বন্ধু দের সাথেও না, ওদের সাথেও উদযাপন করা সম্ভব। আমার জানা মতে আরও একটি সংগঠন আজকে পথ শিশুদের সাথে ভালবাসা দিবস উদযাপন করেছে,তাদের কেও অভিনন্দন এবং ধন্যবাদ।

দেশের আইন অনুযায়ী শিশুশ্রম নিষিদ্ধ,কিন্তু আইন করেই খালাস,নেই পর্যাপ্ত মনিটরিং।কারিগরি শিক্ষা অনেক বড় একটা সমাধান হতে পারত,কিন্তু নেই কোন সমন্বয় বা পরিকল্পনা। আইনের কথা থাকুক,ব্যক্তি যদি সচেতন না হয় আইন দিয়ে কিছুই হবেনা।আপনাকে সংগঠন করতে হবেনা,সভা সেমিনার করতে হবেনা,শুধু নিজের বাড়িতে যে শিশুটিকে আপনি 'কাজের লোক' হিসেবে রাখছেন (যদি থাকে,ইতিমধ্যেই আপনি অপরাধ করে ফেলেছেন) অন্তত তার প্রাথমিক শিক্ষার ব্যবস্থাটুকু করে দিন।নিজের সন্তানের মত তো পারবেন না,তাই সেটা বলছিনা,অন্তত মানুষ হিসেবে ন্যূনতম মর্যাদাটুকু দিন। ব্যাপারটা খুব কঠিন কিছু নয়,হয়তো আপনার ভ্যালেন্টাইন্স ডে বা পহেলা ফাল্গুনের বাজেট সামান্য একটু কম হবে, মানুষ হিসেবে এটুকু তো করতেই পারবেন,তাই না?
ভালবাসা দিবস সবার জন্য হোক,সবার জন্য...


