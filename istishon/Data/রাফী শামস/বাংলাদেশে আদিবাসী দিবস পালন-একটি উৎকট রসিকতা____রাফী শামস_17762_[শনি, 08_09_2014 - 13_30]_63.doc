বাংলাদেশে আদিবাসী দিবস পালন-একটি উৎকট রসিকতা___


তখনও ঢাকা বিশ্ববিদ্যালয়ে ভর্তি হয়নি,মাত্র দশম শ্রেণীতে পড়ি।ঢাকা বিশ্ববিদ্যালয় এলাকা আমার কাছে তখন থেকেই স্বর্গ।সময় পেলেই চলে আসতাম,একা একা।দেয়ালে দেয়ালে লেখা শ্লোগান গুলো পড়তাম,আর শিহরিত হতাম।কবে ঢাকা বিশ্ববিদ্যালয়ে ভর্তি হব,কবে আমিও রাজনীতি করব- সেই স্বপ্নই দেখতাম।একদিন একটা লেখা দেখে একটু থমকে গেলাম।লেখাটা ছিল- "আমরা বাঙালি না,আমরা পাহাড়ি..." এর পরে আরও কিছু ছিল কিন্তু সেটা এখন মনে নেই।তবে ঐ লেখাটা দেখে প্রথমবারের মত উপলব্ধি করলাম বাংলাদেশে সবাই 'বাঙালি' নয়,পার্বত্য অঞ্চলে একটা বিশাল জনগোষ্ঠী আছে।বুঝতে পারলাম এই বাক্যটা সাধারণ কোন বাক্য নয়,একটা ক্ষোভের বহিঃপ্রকাশ।
জাফর ইকবাল স্যারের কোন একটা কলামে পড়েছিলাম আমেরিকা এত উন্নত এবং অপরাজেয় কারণ সেখানে সারা পৃথিবীর সব ধরণের মানুষের সমাবেশ ঘটেছে।তাদের এই বৈচিত্র্যই তাদের শক্তি।আমাদের মত একটা ছোট দেশে তেমন কোন বৈচিত্র্য নেই।আদিবাসীরা (দুঃখিত বাংলাদেশে তো কোন আদিবাসী নেই!!) আমাদের সংস্কৃতি এবং জাতিস্বত্তায় বৈচিত্র্য আনতে পারত।তাই তাদের কে আমাদের বুক আগলে রক্ষা করার কথা ছিল,তারা যেন সুযোগ সুবিধা পেয়ে নিজেদের কে প্রমাণ করতে পারে সেই ব্যবস্থাটুকু করা দরকার ছিল।কিন্তু কি করে করব,বাংলাদেশে তো কোন আদিবাসীই নেই!সব মিডিয়ার সৃষ্টি! 
সবার প্রথমেই আসি ভাষার ব্যাপারে।ভাষা কে প্রাণ দিয়ে ভালবাসতে আর কে পেরেছে আমরা ছাড়া?ভাষার অধিকার অর্জন করতে আর কে রক্ত দিয়েছে আমরা ছাড়া?আর সেই আমরাই কিনা একই ভূমিকায় অবতীর্ণ যে ভূমিকায় ছিল পাকিস্তানি শাসকরা?!আপনার আমার কাছে উর্দু যেমন উৎকট ভাষা,দুর্বোধ্য ভাষা একই ভাবে পাহাড়ি শিশুটির কাছে বাংলাও তেমন।এটি তার নিজের মাতৃভাষা নয়।প্রতিটি আদিবাসী গোত্রের নিজ নিজ ভাষা সংরক্ষণের কোন ব্যবস্থা আছে কি?যদি এগুলো সংরক্ষন ও চর্চা করা যেত তবে তা আমাদের জন্যই ঐতিহ্যবাহি সম্পদ হিসেবে বিবেচিত হত।প্রতিটি আদিবাসী গোত্র যদি নিজ নিজ ভাষায় প্রাথমিক শিক্ষাটুকু লাভ করত তাহলে এরাই সেই কাজটি করতে পারত।কিন্তু একটি আদিবাসী শিশু শিক্ষা নিলে তাকে প্রথমে নিজ মাতৃভাষার বাইরের একটা ভাষা শিখতে হচ্ছে!

জাতিসংঘে সেনাবাহিনীর সুবিধার কারণে আইন করে বলে দেয়া হল দেশে কোন আদিবাসীই নেই!যাদের সংজ্ঞাই ঠিক মত নির্ধারিত হলনা,তাদের কে অধিকার দেয়া হবে কিভাবে?পার্বত্য শান্তি চুক্তি বাস্তবায়িত হবে কবে?কিছুদিন পূর্বে এক আদিবাসী নেত্রী ধর্ষিত হলেন,কই কোন মানবতাবাদি কে তো চোখে পড়লনা?আজকেই খবরে দেখলাম রংপুরে সাওতাল দের উচ্ছেদ করছে বনবিভাগ,সেখানে গাছ লাগাবে বলে!যখন হাজার হাজার গাছ কেটে শিপ ব্রেকিং ইয়ার্ড তৈরি করা হয় তখন বন বিভাগ কোথায় থাকে?এখন গাছ লাগানোর জন্য এই সাওতাল দের কেন উচ্ছেদ করা হবে???এই খবর কেউ রাখবেনা,এর জন্য কোন ইভেন্ট খোলা হবেনা,মানব বন্ধন ও হবেনা!এই সাওতালরা যদি বাধ্য হয়ে কোন অপরাধে জড়িয়ে পড়ে তখন বলা হবে - 'এই গেয়ো অশিক্ষিত গুলোই সব নষ্টের মূল!" 
আচ্ছা আজ আন্তর্জাতিক আদিবাসী দিবস উপলক্ষে প্রধানমন্ত্রি রাষ্ট্রপতি কোন বাণী প্রসব করেন নি?বাংলাদেশে তো কোন আদিবাসীই নেই,তবে এখানে আদিবাসী দিবস উদযাপন কি একটি উৎকট রসিকতা নয়?সরকার ঘোষনা দিয়েছে পার্বত্য অঞ্চলে বিশ্ববিদ্যালয় হবে।বাহ সরকার কি মহান।পাহাড়ি দের জন্য কাজ করে উল্টায়ে ফেলছে!তাদের সাথে কথা বলে দেখুন তাদের কি দরকার?একটি বিশ্ববিদ্যালয়ের থেকে সেখানে অনেক গুলো চমৎকার প্রাথমিক বিদ্যালয় দরকার যেখানে তারা নিজেদের মাতৃভাষায় শিক্ষা লাভ করবে।
আমরা অন্য দেশের মানুষের জন্য চোখের জল নাকের জল এক করে ফেললেও নিজ দেশের অত্যাচারিত মানুষের খবর রাখিনা।পাহাড়ে আমরা কেবই বেড়াতেই যাই,মুগ্ধ হই সৌন্দর্য্য দেখে কিন্তু পাহাড়ের কান্না শুনিনা।কিছুদিন পর চাইলেও শুনতে পারবনা,কারণ কাদার মত কেউ থাকবেই না হয়তো...

