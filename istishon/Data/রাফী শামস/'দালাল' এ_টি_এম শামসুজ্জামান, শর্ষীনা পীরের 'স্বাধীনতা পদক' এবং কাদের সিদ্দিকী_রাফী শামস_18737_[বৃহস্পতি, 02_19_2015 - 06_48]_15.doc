'দালাল' এ_টি_এম শামসুজ্জামান, শর্ষীনা পীরের 'স্বাধীনতা পদক' এবং কাদের সিদ্দিকী


শর্ষীনা হল পিরোজপুর জেলার স্বরুপকাঠি উপজেলার একটা জায়গা,দক্ষিনাঞ্চলের মানুষের কাছে জায়গাটি অনেকটা তীর্থস্থানের মত।কেননা সেখানে বাস করতেন (এখন তার বংশধররা বাস করছে) এক বিশাল ভন্ড-শর্ষীনার পীর সাহেব।১৯৭১ সালে এই শর্ষীনার পীর ছিলেন মাওলানা আবু জাফর মোঃ সালেহ নামক এক আস্ত শয়তান।হুমায়ূন আহমেদ ও জাফর ইকবাল স্যারের মুক্তিযুদ্ধকালীন স্মৃতিকথায় এই পীরের বর্ণনা পাওয়া যায়।তারা যখন পিরোজপুরে পালিয়ে ছিলেন তখন কিছুকাল মাদ্রাসার ছাত্র সাজিয়ে এই পীরের এখানে থাকার জন্য নিয়ে এসেছিলেন তাদের এক আত্মীয়।তাদের বাবার পরিচয় পেয়ে শর্ষীনা পীর তাদের কে থাকতে দিতে অস্বীকৃতি জানায়।
স্বাধীনতা যুদ্ধের দলিল অষ্টম খন্ডে শর্ষিনার পীরের বর্বরতার সামান্য উল্লেখ আছে।পীরের বাহিনী কর্তৃক লাঞ্চিত স্বরুপকাঠির বারতী রানী বসুর বর্ণনা অনুযায়ী- ৬ মে পাকিস্তানি বাহিনী স্বরুপকাঠিতে আসে। সেখান থেকে থানা যাবার পথে শর্ষিনার পুল থেকে সাহাপাড়া পর্যন্ত সব বাড়ি-ঘর, দোকানপাটে প্রথমে লুটপাট চালায়। তারপর জালিয়ে দেয় আগুন। ৭দিন ধরে চলে ঐ এলাকার ৩০ টি হিন্দু গ্রামজুড়ে এই বর্বরতা। লুট কৃত সব মালামাল চলে আসতো শর্ষীনা পীরের গুদামে।হিন্দু নারীদের পাকসেনারা ধর্ষন করে নির্বিচারে। পাকবাহিনীর সঙ্গে লুটপাট এ অংশ নেয় শর্ষিনা মাদ্রাসার ছাত্র এবং পীরের অনুসারীরা।পীর সাহেব তখন ঘোষনা করেছিলেন, হিন্দুদের সম্পত্তি গণিমতের মাল, ঐ সম্পদ দখল করা হালাল। স্বরুপকাঠির প্রাচীন ঐতিহ্যবাহী ব্যবসা কেন্দ্র ইন্দরহাটের বড় বড় হিন্দু মহাজনরা ব্যবসা করত। পীরের নির্দেশে বাজারটি মাটিতে মিশে দেয়া হয়। স্বরুপকাঠিতে 'আট ঘর- কুরিয়ানা' নামে একটি বিশাল পেয়ারা বাগান আছে। যেটি দেশের সবচেয়ে বড় পেয়ারা বাগান মনে করা হয়। এই পেয়ারা বাগানেছিল মুক্তিযোদ্বাদের শক্ত ঘাটি। পাক ও পীর বাহিনী মিলে গাছ কেটে আগুন জালিয়ে বাগানটি ধবংস করতে চায়। কিন্তু এলাকার বাসীর প্রতিরোধ পুরোপুরি ধবংস করতে পারেনি।যুদ্বের ৯মাস শর্ষিনা পীরের বাড়ি ছিল পাকবাহিনী ও রাজাকারদের দুর্ভেদ্য ঘাটি। সেকানে মাদ্রসার ছাত্রদের প্রশিক্ষন দিয়ে অস্ত্র তুলে দেয়া হতো মুক্তিযোদ্ধাদের হত্যা করতে।এমন কি মুক্তিযোদ্ধাদের আক্রমন থেকে স্বরুপকাঠি থানা অফিসটি রক্ষার জন্য পীরের বাড়িতে স্হানান্তর করা হয়।যুদ্ধের সময় শর্ষিনা বাহিনীর নির্যাতনে শত শত হিন্দু পরিবার সম্পত্তি ফেলে ভারত অথাবা অন্যত্র পালিয়ে যেতে বাধ্য হয়।হিন্দুদের ফেলে রাখা জমি দখল করে নেয় পীর। পরবর্তীতে পীর নানা জালিয়াতির মাধ্যমে জমিগুলি নিজেদের নামে রেজিস্ট্রি করিয়ে নেন। শর্ষিনা মাদ্রাসার মূল একাডেমিক ভবনসহ বিভিন্ন স্হাপনা বর্তমানে হিন্দুদের জায়গায়।
রাজাকারদের কাজ গুলো সকল স্থানেই মোটামুটি একই।তবে শর্ষীনা পীর মোঃসালেহ সম্পর্কে যেটি অতিরিক্ত বলার আছে সেটি হল- চিহ্নিত এই স্বাধিনতাবিরোধীকে স্বাধীনতার মাত্র ৯ বছর পর ১৯৮০ সালে জিয়াউর রহমান 'জনসেবার' জন্য এবং ১৯৮৫ সালে এরশাদ শিক্ষাক্ষেত্রে অবদানের জন্য বাংলাদেশের সর্বোচ্চ পদক 'স্বাধিনতা পদক' প্রদান করে!এর থেকে লজ্জার ঘটনা আর কী হতে পারে?শহিদ দের প্রতি এর থেকে বড় অপমান আর কী হতে পারে?
অভিনেতা এ.টি.এম. শামসুজ্জামান কে আমরা সবাই চিনি।শক্তিমান এই অভিনেতার অভিনয়ের নিজস্ব স্টাইল,সরস কথার ধরণ এবং সাংস্কৃতিক কর্মকান্ডের জন্য অনেকের কাছেই তিনি শ্রদ্ধার আসনে আসীন।কিন্তু ওনার সম্পর্কেও আমরা অনেকেই যেটা জানিনা সেটা হল ঘাতক দালাল নির্মূল কমিটি কর্তৃক প্রকাশিত 'একাত্তরের ঘাতক ও দালালেরা কে কোথায়' নামক এক অসামান্য দলিলে তিনি 'দালাল' হিসেবে চিহ্নিত!এ বছর তিনি 'একুশে পদক' লাভ করেছেন,তাই তার একুশে পদক প্রাপ্তি নিয়ে নতুন করে ব্যাপারটি সামনে চলে এসেছে,সৃষ্টি হয়েছে বিতর্ক।প্রথমেই দেখে নেই,বইটিতে তাঁর ব্যাপারে ঠিক কী অভিযোগ আনা হয়েছে-
বইটির ৭ম অধ্যায়ে 'বেতার ও টেলিভিশনে অংশগ্রহণকারীদের সম্পর্কে নীলিমা ইব্রাহিম কমিটির রিপোর্ট' শিরোনামে মুক্তিযুদ্ধ চলাকালীন যেসকল ব্যক্তিবর্গ পাকিস্তানের হয়ে রেডিও-টেলিভিশনে এমন কোন অনুষ্ঠান প্রচারের সাথে যুক্ত থেকেছে যা কিনা বাংলাদেশের স্বাধিনতা সংগ্রামের পরিপন্থি,যা মুক্তিযুদ্ধের গতিকে ব্যহত করেছে -তাদের নাম এবং শাস্তি সম্পর্কে সুপারিশ করা হয়েছে।রিপোর্টে একথা স্পষ্ট করে বলা হয়েছে- " কাজ করতে গিয়ে কমিটি বিগত দশ মাসের ভীতিজনক পরিস্থিতি ও সামরিক কর্তৃপক্ষের জুলুমের কথা স্মরণ রেখেছে এবং বেতার ও টেলিভিশনে অংশগ্রহণকারীদের সম্পর্কে সমবেদনা ও সহানুভূতিশীল হবার চেষ্টা করেছে।" কমিটি এরপর এই ধরণের শিল্পীদের দুটি শ্রেণিতে বিভক্ত করেছে।প্রথম শ্রেণীর ১৭ জন কে বাংলাদেশের সকল রকম রেডিও ও টেলিভিশন অনুষ্ঠান থেকে আজীবন নিষিদ্ধ এবং দ্বিতীয় শ্রেণীর ৩৬ জন কে '৬ মাসের জন্য' নিষিদ্ধ করার সুপারিশ করা হয়েছে।এই ৩৬ জনের মধ্যে ১০ নম্বরে রয়েছে এ.টি.এম. শামসুজ্জামানের নাম।এই ৩৬ জনের মধ্যে রওশন জামিল এবং খান আতাউর রহমান এর নামও রয়েছে!অর্থাৎ এ.টি.এম শামসুজ্জামান কে স্বাধীনতার সময় পাক বাহিনীর পক্ষে রেডিওতে অনুষ্ঠানে অংশ নেয়ার জন্য '৬ মাসের জন্য' নিষিদ্ধ করা হয়েছিল এবং ৬ মাস পর তা পুণর্বিবেচনা করতেও অনুরোধ করা হয়েছিল।

এ.টি.এম শামসুজ্জামান খুন-ধর্ষন-পাক বাহিনীকে পথ দেখিয়ে দেয়া-লুটিপাট-অগ্নিসংযোগ এর কোনটির সাথেই যুক্ত ছিলেন না।একারণে বঙ্গবন্ধু ঘোষিত সাধারণ ক্ষমার আওতায় ক্ষমা পেয়ে যান তিনি।সেই সাথে ৬ মাস নিষেধাজ্ঞার পর তিনি সংস্কৃতি অংগনে ফিরে আসেন।এখন দেখতে হবে স্বাধিনতার পরে তাঁর ভূমিকা কী ছিল।তার আগে চলুন ঘুরে আসা যাক ১৯৭১ সালের ১৬ ডিসেম্বর,পাক বাহিনীর আত্মসমর্পনের স্থান থেকে।
নিয়াজী আত্মসমর্পনের জন্য অগ্রসর হচ্ছে।তখন তার সাথে পরিচয় করিয়ে দেয়া হল পাক-বাহিনীর জন্য ত্রাস সৃষ্টিকারি টাঙ্গাইলের বাঘা সিদ্দিকী (কাদের সিদ্দিকী)-র সাথে।নিয়াজি হাত মেলানোর জন্য হাত বাড়িয়ে দিল, তখন কাদের সিদ্দীকি পরিষ্কার ইংরেজিতে বলেছিলেন, “যারা নারী ও শিশু হত্যা করেছে তাদের সাথে হাত মেলাতে পারলাম না বলে দুঃখিত। আমি আল্লাহর কাছে জবাবদিহিকারী হতে চাই না।”যে কাদের সিদ্দিকী জেনারেল নিয়াজির সাথে হাত মেলাননি আজ অবাক হয়ে তাকে দেখা যায় জামাতের সাথে হাত মেলাতে!স্বাধীনতার সময়ের এই কিংবদন্তী নায়ক স্বাধীনতার পর তার ভূমিকা সঠিক ভাবে পালন করতে পারেন নি,যেমন ৭৫ এ বঙ্গবন্ধু হত্যার পর পারেননি তাঁরই মন্ত্রীসভার অনেক নেতা। ফিরে আসি এ.টি.এম শামসুজ্জামানের কাছে।স্বাধীনতার পর তিনি প্রগতিশীল রাজনীতি,সাংস্কৃতিক আন্দোলনের সাথে যুক্ত হন।স্বাধীনতা বিরোধী পক্ষের সাথে তিনি কখনও যুক্ত হয়েছেন এমনটা শোনা যায়নি বরং তিনি তার কাজের মাধ্যমে স্বাধীনতার স্বপক্ষের শক্তিকেই শক্তিশালী করেছেন।'গেরিলা' চলচ্চিত্রে তার অসাধারণ অভিনয়,চরিত্রের চিত্রায়ণ আমাদের কে মুগ্ধ করেছে।স্বাধীনতার পরবর্তী সময় গুলোতে তাকে কখনই বাংলাদেশ পরিপন্থি,মুক্তিযুদ্ধ পরিপন্থি কোন কাজে দেখা যায়নি।
আমি এখানে ৩ জন পৃথক পৃথক মানুষ সম্পর্কে সংক্ষিপ্ত আলোচনা করেছি মূলত কিছু তুলনা বুঝাতে।চিহ্নিত রাজাকার ও মানবতা বিরোধী অপরাধী শর্ষীনা পীর পেয়েছেন সর্বোচ্চ রাষ্ট্রীয় পদক স্বাধীনতা পদক,দুবার।শর্ষিনা থেকে এখনও নানা রকমের বিবৃতি দেয়া হয় যা বাংলাদেশের স্বাধীনতার পরিপন্থি।আমি বলেছি বঙ্গবীর কাদের সিদ্দিকীর কথা স্বাধীনতার পর যিনি নিজের সম্মান ধরে রাখতে ব্যর্থ হয়েছেন,প্রশ্নবিদ্ধ করেছেন নিজেকেই।আর বলেছি সম্প্রতি একুশে পদক পাওয়া এ.টি.এম শামসুজ্জামান কে নিয়ে।তিনি মুক্তিযুদ্ধের সময় পাক বাহিনীর পক্ষে অনুষ্ঠান করে অবশ্যই অপরাধ করেছেন।তার সেসময়ের পরিস্থিতি,অবস্থা আমাদের অজানা।তিনি হয়তো 'মেরুদন্ডহীন' ছিলেন,বাংলার অসংখ্য দামাল ছেলের মত সাহসি হতে পারেননি,জীবন বাচাতে অন্যায়ের পথ বেছে নিয়েছেন- ন্যায়ের জন্য জীবন উৎসর্গ করার সাহস করতে পারেননি।তবে স্বাধিনতা পরবর্তী সময়ে,মুক্তিযুদ্ধে দুর্দান্ত সাহসী কাদের সিদ্দিকীর থেকে মুক্তিযুদ্ধকালীন সময়ে ভীতু এ.টি.এম শামসুজ্জামানের ভূমিকা অবশ্যই প্রশংসনীয়।তার আদর্শিক অবস্থার যে পরিবর্তন হয়েছে সেটা তিনি তার কাজের মাধ্যমে প্রমাণ করতে পেরেছেন। তার অভিনয় ও সৃষ্টিশীল কর্মের জন্য একুশে পদক প্রাপ্তিতে আমি তাই কোন সমস্যা দেখছিনা।
কে যেন একটা কথা বলেছিল,আমার ঠিক মনে নেই।কথাটা ছিল শহিদ বুদ্ধীজীবী দের সম্পর্কে।কথাটা ছিল অনেকটা এরকম- "বুদ্ধিজীবীরা ১৪ ডিসেম্বর মরে গিয়ে সম্মানিত হয়েছেন,তাঁরা বেঁচে থাকলে দেশ স্বাধিন হওয়ার পর তাঁরা কেন মুক্তিযুদ্ধে গেলেন না- এই কথা বলে তাদের কে 'দালাল' হিসেবে চিহ্নিত করা হত।"কথাটা ভুল নয়।গত ১৪ ডিসেম্বরও অনেক কে এই প্রশ্ন তুলতে দেখেছি,যে শহীদ বুদ্ধিজীবীরা সম্মান পাওয়ার 'যোগ্য' কিনা!আমি মোটেও শামসুজ্জামান কে বুদ্ধিজীবীদের সাথে তুলনা করছিনা তার অপরাধের পক্ষে সাফাইও গাইছিনা।একটা উদাহরণ দিলাম মাত্র।এ.টি.এম শামসুজ্জামান আর সাঈদি-নিজামি-মুজাহিদ-ফকা চৌধুরীদের এক কাতারে মাপার কোন সুযোগ নেই।এ.টি.এম শামসুজ্জামানের একুশে পদক প্রাপ্তির পর যারা এই কাজটি করছেন তাদের উদ্দেশ্য নিয়ে সন্দেহ হয় বৈকি।
(তথ্যসূত্রঃ ১।একাত্তরের ঘাতক ও দালালেরা কে কোথায়, ২।স্বাধীনতা যুদ্ধের দলিল- অষ্টম খন্ড)
একাত্তরের ঘাতক ও দালালেরা কে কোথায় বইটি পাবেন-এখানে 

