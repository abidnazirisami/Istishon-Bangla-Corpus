pk এল বাংলাদেশে!


পিকের সাথে আমার প্রথম দেখা হয় মোহাম্মদপুরে।শীতকাল।পানি কম খেলেও কিছুক্ষন পরপরই প্রকৃতি ডাকাডাকি করে।তল পেটের চাপ সামলাতে আমি রাস্তার পাশেই দাঁড়িয়ে গেলাম নিরুপায় হয়ে।আমি যেখানে দাঁড়িয়ে সেই দেয়ালে বড় বড় করে লেখা- "এখানে প্রস্রাব করিবেন না,করিলে ৫০ টাকা জরিমানা"! এদিক ওদিক তাকিয়েও জরিমানা আদায় করার জন্য কাউকে দেখা গেলনা।তখনই আমার চোখে পড়লো পিকে কে!সেও দেয়ালের লেখা নিষেধ অমান্য করে এদিক ওদিক তাকাচ্ছিল।আমাকে দেখে জিজ্ঞেস করলো- "জরিমানা নেয়ার লোক নাই নাকি?কত দেয়ালে মুতলাম,কোথাও পুলিশ ধরলো না আমারে।ঘটনা কি?" পিকের মুখে পরিষ্কার বাংলা শুনে আমি অবশ্য অবাক হলাম না,সে তো হাত ধরেই ভাষা ট্রান্সফার করে নিতে পারে।বুঝলাম সে এদেশে এসে বিপাকে পড়েছে।জেলে যেতে পারছেনা,কারণ এদেশে দেয়ালে প্রস্রাব কেন,আরও বেশি কিছু করলেও কেউ কিছুই বলবে না,পুলিশে ধরা তো আরও পরের ব্যাপার।
তবে চোখের সামনে পিকের মত মহাজাগতিক সেলিব্রেটিকে দেখে আমার তো আক্কেল গুড়ুম!বিস্ময়ের রেশ কাটতেই জিজ্ঞেস করলাম- "আপনি পিকে না?"
"আপনি আমারে কিভাবে চিনলেন?"
"সবাই তো আপনাকে চিনে।আপনি তো বিখ্যাত এলিয়েন।ভাই আপনার সাথে আমার কথা বলার বহুত ইচ্ছা,একটু বসা যায় একসাথে?"
পিকে অমত করলো না।আমরা দুজন প্রকৃতির ডাকে সাড়া দিয়ে একটা হোটেলে বসলাম।পিকে আবার গাজর ছাড়া কিছু খায় না।ব্যাপারটা নিয়ে আমার কৌতুহল ছিল।আমি ইচ্ছা করেই তাকে জিজ্ঞেস করলাম,"কি খাবেন?" পিকে আমাকে একশ রূপির একটা নোট ধরিয়ে দিল।তাকে বললাম "এই জিনিস এখানে চলবে না।ওটা রেখে দিন।টাকা লাগবে না,আপনি বলেন কি খাবেন।আমি ব্যবস্থা করছি।" যা ভেবেছিলাম তাই,সেই গাজর।হোটেলের পিচ্চি কে আস্ত গাজর এনে দিতে বললে সে একটু অবাক হল।বলল,"স্যার গাজর কাইট্টা আইনা দেই?সাথে শসা দিয়া ভাল কইরা সালাদ বানাই দিমুনে,বিট লবণ দিয়া দিমু,চোক্ষে পানি আইয়া পড়ব।"আমি ঝাড়ি দিয়ে বললাম,"যা চাইছি সেটা দাও।আর এক কাপ চা দাও।"
পিচ্চিটাকে বিদায় করে জিজ্ঞাসু দৃষ্টি নিয়ে পিকের দিকে তাকালাম।বললাম,"আপনি কি এবার বাংলাদেশে আসলেন?"পিকে বলল, "হ।কসমিক সার্ভে অব গ্যালাক্সি প্রোগ্রামের আন্ডারে আমি আবার এইখানে আসলাম।আগে যেখানে নামছিলাম সেইটা এইখান থেকে কাছেই।কিন্তু এইখানে সব আলাদা কেন?"
বুঝলাম পিকে ভাই রাষ্ট্র কনসেপ্ট টা ঠিক মত বুঝতে পারেনি।তাকে বুঝানোর চেষ্টা করলাম,
"আপনি আগে যেখানে এসেছিলেন সেটা ছিল ইন্ডিয়া,এটা হল বাংলাদেশ।আলাদা আলাদা দেশ,আলাদা রাষ্ট্র।যেমন আগেরবার ইন্ডিয়া গিয়ে পাকিস্তানের কথা শুনেছেন না?সেরকম এটাও আলাদা দেশ।"
পিকে জিজ্ঞেস করল,"আমি কি এখান থেকে ইন্ডিয়া যাইতে পারব না?"
"পারবেন,তবে ভিসার জন্য দাড়াতে হবে।পাসপোর্ট লাগবে।তারপর ভিসা পেলে টিকিট কাটতে হবে।তারপর আপনি ইন্ডিয়া যেতে পারবেন", আমি উত্তর দিলাম।
পিকে আবার প্রশ্ন করল,"এত কিছু কেন করা লাগে?দুই দেশের মধ্যে কি এমন আছে যার জন্য এতকিছু?"
"বর্ডার আছে বর্ডার।সেখানে অস্ত্র নিয়ে সৈনিকরা পাহাড়া দেয়।"
"বর্ডার কারা দিছে?"
"আমরাই।"
"কেন?কোন বর্ডার না থাকলে কি সমস্যা?সবাই যদি এক দেশে থেইকা আরেক দেশে যাইতে পারতো কি ভাল হইতো।সবার সাথে সবার সুন্দর সম্পর্ক থাকত।আকাশ থেইকা দেখলে তো পুরা পৃথিবীরেই একটা দেশ মনে হয়।এই বর্ডার তো বাইরে থেকে দেখা যায়না।তোমরা এমন বর্ডার বানাইয়া নিজেদের আটকায় রাখছ কেন?"
কি করে বুঝাই পিকে কে!কিছু বলতে না পেরে উত্তর দিলাম,"ইন্ডিয়া গিয়ে আপনি ধর্মের রং নাম্বার ধরছেন না?মনে করেন এই বর্ডার দিয়ে দেশ আলাদা করা হল রাজনীতির রং নাম্বার।"
পিকে কি বুঝল কে জানে,তবে আর বেশি ঘাটালো না।ইন্ডিয়া যেতে পারবে না সে,কারণ আমাদের দেশে সম্ভবত এলিয়েন দের পাসপোর্ট করার ব্যবস্থা নেই!তাই তাকে অনুরোধ করলাম আমাদের এখানে রিসার্চ করতে,বললাম আমার সাথে আমার বাসাতেই যেন থাকে।রোজ রোজ তো আর এলিয়েন আসেনা!এই সুযোগ কি করে ছাড়ি! দেয়ালে দেয়ালে প্রস্রাব করেও পিকে যেহেতু থাকার জায়গার ব্যবস্থা করতে পারছিল না তাই থাকার জায়গা পেয়ে সে বেশ খুশিই হল।আমার একটা ভয় ছিল,তার মত মহাজাগতিক সেলিব্রেটিকে কেউ আবার চিনে না ফেলে!তাহলেই বিপদ।তবে মানুষ জন সেভাবে খেয়াল করল না।আমাদের এখানে মানুষজন 'মেয়ে মানুষ' ছাড়া অন্য কারও দিকে অকারনে তাকিয়ে থাকেনা!তবে আমার হাত ধরে পিকে বাংলা ভাষা টাকে মোটামুটি শুদ্ধ করে নিল!এর আগে কার হাত ধরেছিল কে জানে!
২.
পিকে আর আমি বেশ ভাল বন্ধু হয়ে গেলাম।তার নিজের গ্রহের অনেক গল্প করলো সে।পৃথিবী নিয়ে লেখা তার একটি বই সে গ্রহে এবার বেস্ট সেলার হয়েছে।আমাদের গ্রহ সম্পর্কে সে অনেক কিছুই জানে।তাকে আমি জ্ঞান দান করলাম আমাদের দেশ সম্পর্কে!মুক্তিযুদ্ধের কথা বললাম,আমাদের জন্মের কথা বললাম,আমাদের সমাজের কথা বললাম।সে বেশ আগ্রহ নিয়েই সব শুনলো।এই একটি জিনিসের কোন অভাব পিকের মধ্যে ছিলনা।আগ্রহ!প্রশ্নের পর প্রশ্ন করে সে বিরক্ত করে ফেলত।তার বেশির ভাগ প্রশ্নের উত্তরই আমার জানা ছিলনা।কারণ সেগুলো নিয়ে আমি আগে কখনও ভাবিই নি।আমাদের এখানে 'ড্যান্সিং কার' এতটা সহজলভ্য নয় বলে পিকের কাপড় আর টাকা জোগাড় করা নিয়ে প্রথম প্রথম সমস্যা ছিল।পরে সে আমার কাপড়ই পড়তো।তার পিছনে খরচও তেমন একটা ছিলনা।তাকে সব সময় আমি সময়ও দিতে পারতাম না।ক্লাস,পার্ট টাইম চাকরি এসব নিয়েই আমার দিনের বেশির ভাগ সময় চলে যেত।পিকে একা একাই ঘুরে ঘুরে দেখত সব জায়গায়।সামনে ছুটি আসছে,চিন্তা করছি পিকে কে নিয়ে ঢাকার বাইরে যাব।তবে একটা বিষয় আমি বুঝিনি,এত জায়গা থাকতে পিকে ঢাকাতেই কেন ল্যান্ড করলো!পিকে কে জিজ্ঞেস করলে বলে সে নাকি পৃথিবীর আর কোথাও আলকাতরার নদী দেখে নাই।তাই ঢাকার আলকাতরার নদী দেখে সে এখানে নেমেছে।বুড়িগঙ্গা কে এছাড়া আর কিই বলা যেত!
পিকে কে নিয়ে তেমন কোন সমস্যা ছিলনা।আগে একবার পৃথিবীতে এসেছে বলে মোটামুটি নিয়ম গুলো তার ভালই জানা আছে।তবে মানুষের প্যাচগোচ গুলো সে এখনও বুঝতে পারেনি।বোকার মত সে এখনও প্রশ্ন করে,ইমোশোনাল হয়ে যায়।একদিন তো আমি বিপদেই পড়ে গিয়েছিলাম।
প্রতিদিনকার মত রাতে বাসায় ফিরে দেখি পিকে মুখ গোমড়া করে বসে আছে।বুঝলাম নিশ্চয়ই আজকে কিছু একটা বাগড়া বাধিয়েছে।বললাম," কি ব্যাপার ভায়া?কী কী করলে আজকে?"
সে বলল,"তোমরা এত অকৃতজ্ঞ কেন?"
আমি তো তার প্রশ্ন শুনে অবাক!"কেন?কি করলাম আমরা?"
"কি করেছ জাননা?শুধু তোমরাই কি অকৃতজ্ঞ না সারা পৃথিবীর মানুষ জাতটাই অকৃতজ্ঞ?"
আমার একটু রাগ হল।হতে পারে সে মহাজাগতিক সেলিব্রেটি,একটি বেস্ট সেলারের লেখক,তাই বলে সে এভাবে অপমান করবে?বললাম," কি হয়েছে ক্লিয়ারলি বলতো ভাই।অকৃতজ্ঞ অকৃতজ্ঞ বলেই যাচ্ছ।কি করেছি সেটা তো বলবে?"
"তোমাদের মুক্তিযুদ্ধ হয়েছিল না?"
"হ্যা হয়েছিল তো।১৯৭১ এ।তোমাকে তো বলেছিই সব।"
"কারা করেছিল যুদ্ধ?"
"সাধারণ মানুষ।ছাত্র-কৃষক থেক শুরু করে সবাই।কিছু কুলাঙ্গার বাদে।এরা আমাদের মুক্তিযোদ্ধা।আমাদের হিরো।"
"মুক্তিযোদ্ধারা তোমাদের হিরো?"
"হ্যা রে ভাই।কেন কোন সন্দেহ আছে?"কোন রাজাকারের সাথে পিকের কথা বার্তা হল কিনা ভাবছিলাম আমি।পিকে বলল,
"তোমাদের হিরোরা রিকশা চালায়?তোমাদের হিরোরা বুড়ো বয়সে রিকশা চালায়,আর তোমরা পিছনে বসে থাক?তোমাদের হিরোরা বস্তিতে থাকে?এই হিরোরা হাসপাতালে পড়ে থাকে?"
ব্যাপারটা কিছুটা আন্দাজ করতে পারছিলাম ততক্ষনে।পিকের পাশে বসে ওর কাধে হাত রেখে বললাম,"কি হয়েছে বলতো?"
পিকে বলল,"আজকে আমি সকালে বের হয়ে রিকশায় উঠলাম।রিকশাওয়ালা বয়স্ক মানুষ।তার পিছনে চেপে যেতে আমার খারাপ লাগছিল।তাই নিউমার্কেট পৌছে তাকে বললাম আসেন কিছু খেয়ে নেই।লোকটার জন্য আমার খারাপ লাগছিল।লোকটা সম্পর্কে জানতে আমি তার হাত ধরলাম।কি দেখতে পেলাম জান?"
আমি আস্তে আস্তে জিজ্ঞেস করলাম,"কি দেখতে পেলে?"
"দেখতে পেলাম তিনি ৭১ এর মুক্তিযোদ্ধা।জীবন বাজি রেখে ভয়ানক সব যুদ্ধ করেছেন।স্বাধিন হবার পর আবার তার ঘরে ফিরে গেছেন।পান নি কিছুই।অভাবে অভাবে দিন কেটেছে। বেশ কিছুদিন আগে তিনি হাসপাতেলে পড়ে ছিলেন অসুস্থ হয়ে।তিনি অসুস্থ বলে তার ঘরে খাওয়া জোটেনি।তাই বাধ্য হয়ে আবার তাকে রিকশা নিয়ে নামতে হচ্ছে।বিশ্বাস কর আমি এসব দেখে আর থাকতে পারিনি।দৌড়ে পালিয়ে এসেছি ওখান থেকে।" এক নিঃশ্বাসে কথা গুলো বলেই পিকে বাচ্চাদের মত কাদতে লাগলো।ওর এই ইমোশনটা প্রথমে আমার কাছে বাড়াবাড়ি মনে হল।পরে মনে হল,আসলে আমাদের সংবেদনশীলতা মরে গেছে।কে জানে এখানে থাকলে হয়তো পিকেরও একদিন এগুলো গা সওয়া হয়ে যাবে। আমি পিকে কে ধরে বসে থাকলাম,বলতে পারলাম না -তুমি তো পালিয়ে এসেছ।আমরা পালানোর জায়গা খুজে পাইনা।আমরা নিজেদের ভিতরে নিজেরা পালিয়ে বেড়াই।পালাতে পালাতে আমরা এখন অকৃতজ্ঞ হয়ে গেছি।বড় অকৃতজ্ঞ হয়ে গেছি...
৩.
পিকে তার রিসার্চ চালিয়ে যাচ্ছে।মানুষের ভাষা আর ধর্ম নিয়ে তার সব গবেষনা।এগুলো নিয়ে যে গবেষনা হতে পারে তা আমার ধারণার বাইরে ছিল।প্রথম প্রথম পিকে এখানে এসে একটু অবাকই হয়েছিল।আমাকে প্রথমে সংকোচের সাথে জিজ্ঞেস করছিল,"তুমি কোন কোম্পানির?"
"আমি কোন কোম্পানির মানে?"
"মানে তুমি হিন্দু না মুসলিম না খ্রিস্টান না অন্য কোন কোম্পানির?"
এতক্ষণে বুঝলাম ব্যাপার টা! বললাম,"বন্ধু পিকে,আমার শরীরে কোথাও হিন্দু বা মুসলমান হওয়ার চিহ্ন দেয়া নেই।আমিও তোমার সাথে একমত।এই কোম্পানি গুলো মানুষের বানানো।রং নাম্বার।আমি মানুষ।এটুকু পরিচয়ই আমার জন্য যথেষ্ট।" অন্য কেউ হলে আমাকে মার লাগাতো,পিকে আমাকে খুশিতে জড়িয়ে ধরলো।বলল,"তাহলে তোমাকে একটা প্রশ্ন করা যায়?"
"একটা কেন,হাজারটা প্রশ্ন কর।"
"তোমাদের এখানে ইসলাম এর কোম্পানির লোক বেশি তাই না?ইন্ডিয়াতে দেখেছিলাম সেখানে হিন্দু কোম্পানির মানুষই বেশি।"
"হ্যা,আমাদের এখানে মুসলিম বেশি।হিন্দুরা সংখ্যায় কম।"
পিকে চুপ মেরে গিয়েছিল,কি ভাবছিল কে জানে।হাত ধরে মনের ভাবনা বুঝতে পারার ক্ষমতাটা মানুষের থাকলে মন্দ হতনা।
একদিন টেলিভিশনে হিন্দু দের উপর হামলার একটা খবর দেখে পিকে চিৎকার করে উঠলো।আমি বললাম,"কি হল?" পিকে উত্তেজিত হয়ে বলল,"মন্দির ভেঙ্গে ফেলেছে।যারা ভেঙ্গেছে তাদের উপর লোকজন ক্ষেপবে না এখন?"
আমি বললাম,"না ভাই।এখানে সকাল বিকাল মন্দির ভাঙ্গা হয়।হিন্দুদের মারা হয়।বাড়ি ঘর বের করে দেয়া হয়।কারণ তারা এদেশে সংখ্যালঘু।তাই তারা অত্যাচারিত হয় এখানে।তুমি যেটা বললে সেটা হত যদি মসজিদ ভাঙ্গা হত তাহলে।তাহলে খবর হয়ে যেত!"
"এটা তো খুব খারাপ।রং নাম্বার এটা।ধর্ম নিয়ে তোমরা কেন অকারণে মারামারি কর?"
"ভাই এই প্রশ্নের উত্তর আমার কাছে নেই।উত্তর আমিও খুজে বেড়াচ্ছি তোমার মত।"
পিকে কে নিয়ে মাঝে মধ্যে বড় রকমের বিপদেও পড়ে যেতে হয়।সেবারের কথা ভাবতে এখনও গা শিউরে ওঠে।এসে দেখে যেতে পারেন,আমার গায়ের সব লোম দাঁড়িয়ে গেছে এখনও!পিকে কে নিয়ে ঘুরতে বেড়িয়েছিলাম সেদিন।একটা মসজিদ দেখিয়ে পিকে প্রশ্ন করল,"এটা তোমাদের গডের ঘর?"
"হ্যা।এটা হল মসজিদ।এখানে মুসলমানরা নামায পড়ে।"
কিছু দূর যেতেই আরেকটা মসজিদ।পিকে বলল,"এই পিছনেই তো একটা মসজিদ ছিল।আবার একটা?"
"হ্যা,এটা অন্য আরেক জন বানিয়েছে।পরকালের পুরষ্কারের আশায়!"
আরেকটু সামনে যেতেই আরেকটা মসজিদ!পিকে এবার যেন অস্থির হয়ে গেল।বলল,"দাড়াও দাড়াও।এতটুকু রাস্তার মধ্যে তিন তিনটে আল্লাহর ঘর।আল্লাহর জন্য কত গুলো ঘর লাগে?"
আমি আগে দেখে নিলাম আশেপাশে কেউ আমাদের কথা শুনছে কিনা।আমি বললাম,"মসজিদ বানানো পুণ্যের কাজ।তাই যাদের সামর্থ্য আছে তারা বানায়।"
পিকে উত্তেজিত হয়ে বলল,"কিন্তু এটা তো রং নাম্বার!"
আমি জিজ্ঞেস করলাম,"কিভাবে?"
"দেখ সৃষ্টিকর্তা একজন যদি থেকে থাকেন তাহলে অবশ্যই সে সবাইকে দেখছে,সবার কথা শুনছে,মনের কথা জানতে পারছে।তার জন্য এত ঘর কেন লাগবে?এটা তো রং নাম্বার।ভুল গড।আসল সৃষ্টিকর্তা বলত- 'আমার জন্য এত এত ঘর না বানিয়ে যেসব গরিব মানুষ গুলোর ঘর নেই,যাদের থাকার জায়গা নেই তাদের কে থাকার জন্য ঘর বানিয়ে দাও।তাদের কে আশ্রয় দাও।এত এত ঘর দিয়ে আমি কি করব?' তাই না?"
"আমি বুঝতে পেরেছি পিকে।কিন্তু এখানকার মানুষ এত সহজে এগুলো বুঝতে চাইবে না।"
এরপর পিকে যা করল ভাবলেই আমি শিউরে উঠি।সে জুতা পায়ে দিয়ে সোজা এক মসজিদে ঢুকে গেল।ওমনি মসজিদে থাকা লোক গুলো হৈহৈ করে তেড়ে আসলো।"এই কে আপনি?জুতা পায় দিয়া আল্লার ঘরে ঢুকছেন।মাতাল নাকি?"
"আমার কিছু কথা ছিল।তাই আসছি এখানে।"
"জুতা খুইলা কথা কন।"
এরমধ্যে আমিও চলে এসেছি ভিতরে এবং অবশ্যই জুতা খুলে!পিকে জুতা খুলে সেই লোকটিকে প্রশ্ন করল,"আপনি মুসলমান?"
"হ্যা।মুসলমান না হইলে কি মসজিদে আসতাম নাকি?আপনে কে?কি চান?"
"আপনি মুসলমান এইটা কিভাবে বুঝলেন?"
"কিভাবে বুঝলাম মানে?আমার জন্ম মুসলিম ঘরে। আমার বাবা মুসলমান তাই আমিও মুসলমান।"
"আপনার বাবা কেন মুসলমান?"
"কারণ আমার দাদাও মুসলমান ছিলেন।ইসলাম হইল শান্তির ধর্ম।আমাগো পূর্ব পুরুষরা ওলি আল্লাহর হাত থিকা ইসলাম গ্রহন করছিলেন।যেই জন্য আজকে আমি এই সত্যি ধর্মে আছি।আলহামদুলিল্লাহ। তয় আপনে আসলে কি চান?এইগুলা কেন জিগাইতেছেন?"
আমি পিকে কে থামার জন্য ইশারা করেই যাচ্ছি।কিন্তু থামার কোন লক্ষন সে দেখাচ্ছিল না!বলল,"আচ্ছা আল্লাহ তো সব জায়গায় আছে তাইনা?"
সেই লোক বলল,"হ্যা সকল জায়গায় তিনি আছেন।সব কিছুই তিনি দেহেন,শোনেন।"
"তাহলে আল্লাহর জন্য আলাদা মসজিদের কি দরকার?আর দরকার হলেও এত গুলো ঘরের কি দরকার?এর থেকে যাদের থাকার জায়গা নেই তাদের জন্য থাকার জায়গা করে দিলে ভাল হয়না?"
"ঐ তুই কি মালাউন নাকি?কত্ত বড় সাহস..."
লোকটা আর কী কী বলেছিল শুনিনি,পিকের হাত ধরে টানতে টানতে বের করে এনেছিলাম।বের হয়েই দুজনে দৌড়ে ঐ এলাকা ছেড়েছিলাম,না হলে কপালে কি ছিল 'আল্লাহ'ই জানে!!
"দেখ ভাই পিকে,ইসলাম ধর্ম নিয়ে প্রশ্ন তোলা এত সহজ নয়।যেটা তুমি ইন্ডিয়াতে করেছ,ইসলাম নিয়ে সেই কাজ করা এই দেশে অসম্ভব।তোমাকে জ্যান্ত পুতে ফেলবে না হলে গলা কেটে ফেলবে!"
"কেন??প্রশ্ন কেন করা যাবেনা?"
"ভাই আমিও সেটাই বুঝতে চাই।রং নাম্বার হয়তো,তাই মনে হয়..."
এতো গেল সেদিনের ঘটনা।তার প্রশ্নের পর প্রশ্ন তো আছেই।মোহাম্মদপুরে শিয়া মসজিদ,আর পুরান ঢাকায় 'আহমাদিয়া জামাত' এর মসজিদ দেখে তার সেই প্রশ্ন,"এগুলো কি?মসজিদের মধ্যেও ভাগ আছে নাকি?" আমি বললাম,"হ্যা।এগুলো হল ইসলাম কোম্পানির সাব-কোম্পানি!শিয়া,সুন্নি,আহমাদিয়া।এক সাবকোম্পানি আবার অন্যগুলোকে মনে করে ভুল!"পিকে তার খাতায় কিসব টুকে নিল যেন।ফার্মেগেটে বিশাল প্যান্ডেল আর উট দেখে জিজ্ঞেস করল "এখানে কি মেলা হচ্ছে?" আমি বললাম ," না ,এটা হল কুতুববাগি বাবার ওরশ।" এরপর তাকে কুতুববাগি,দেওয়ানবাগি,চরমোনাই সহ সকল ভন্ডদের কথা বুঝিয়ে বললাম।বললাম,"ইন্ডিয়া তে তুমি যেমন এক ধর্মগুরুকে মোকাবিলা করে এসেছিলে,এরাও তেমন ইসলামের আত্ম-স্বীকৃত ম্যানেজার।"
এরপর পিকের সেই প্রশ্ন,"মানুষ এদের পিছনে ছোটে কেন?"
কি করে দেই এর উত্তর?
৪.
শীতকাল হল ওয়াজের মৌসুম।আপনি ওয়াজ শুনতে না চাইলেও তারা আপনাকে শুনিয়েই ছাড়বে।ঘরের জানালার এসে মাইক বেধে দিয়ে যাবে।কাছেই কোথায় যেন ওয়াজ হচ্ছে।মাইকটা লাগিয়েছে একদম বাসার সামনেই।চিৎকারে কান ঝালাপালা।পিকে অবাক হয়ে দেখছিল কর্মকান্ড।আমাকে জিজ্ঞেস করল,"তোমরা কেউ কিছু বলছ না কেন?"
"কি বলব?"
"এই যে তুমি ওখানে না গেলেও তোমাকে জোড় করে শুনাচ্ছে সব।নোংরা কথা বলছে।অপরের ধ্বংস কামনা করছে।মেয়েদের নিয়ে বাজে কথা বলছে।ঘরে আটকে রাখতে বলছে।কেউ কিছু বলছে না কেন একে?"
"কে কি বলবে?এতদিনেও চক্কর বুঝতে পারলেনা ভাই পিকে!কে বলবে,সবাই তো উৎসাহ নিয়ে শুনতে যাচ্ছে।"
"তুমি বল।"
"আমি?পরে আমাকে ধরে যখন মার দিবে,কে বাচাবে,তুমি?তোমার ঐ সেলফ ডিফেন্স এখানে খাটবে না ভায়া।"পিকে কিছু বলল না,কিন্তু তার মাথায় যে তখন কি ভয়ংকর আইডিয়া এসেছে তাতো আর আমি জানতাম না!
পরের দিন পিকে বলল যে সে ওয়াজে যেতে চায়।হুজুর কে তার কিছু প্রশ্ন করার আছে।আমি বুঝতে পারছিলাম একটা গন্ডগোল বাধতে পারে।আবার পিকের কাছে হুজুরের নাজেহাল হওয়ার সম্ভাবনাটাও উড়িয়ে দেয়া যাচ্ছেনা।তাই আমিও চললাম তার সাথে।পিকে পুরোদস্তুর সুন্নতি লেবাস নিল।পাঞ্জাবি,টুপি পড়ে,তসবি হাতে তাকে যা লাগছিল।অবাক হয়ে গেলাম যখন দেখলাম তার দু গালে দুটো স্টিকার- একটাতে লেখা 'আল্লাহু' আরেকটা তে 'মোহাম্মাদু'! সর্বনাশ! পিকে কি করতে যাচ্ছে কে জানে।আমার অবস্থা দেখে পিকে আশ্বাস দিল- "ভয় পেওনা!"
"ভয় পাবনা মানে?এগুলো কি লাগিয়েছ?এভাবে গালে লাগিও না,মানুষ ভাববে তুমি অসম্মান করছ।"
"কেন?তাহলে তোমাদের নবী মোহাম্মদের একটা ছবি দাও।"
"ভাই তার কোন ছবি নেই।তার ছবি আকা হারাম।শুধু তাই না,তার কার্টুন একেছিল বলে ফ্রান্স নামে একটা দেশে কিছু মুসলিম সন্ত্রাসি সেই কার্টুনিস্ট দের মেরে ফেলেছে।"
পিকে অবিশ্বাসের দৃষ্টি নিয়ে আমার দিকে তাকিয়ে থাকল।অবশেষে স্টিকার খুলেই সে বের হল।
আমরা চললাম ওয়াজে।হুজুর তখন বয়ান করে চলছে - "মাইয়া মাইনষের সৃষ্টি হইছে পুরুষ গো সেবা করনের জন্য।আজকাইল কার বেলাহাজ বেশরম মাইয়া লোক গুলা সমান অধিকার চায়।তারা নাকি পুরুষের সমান।আল্লাহ তা'লা পবিত্র কুরানে স্পষ্ট করে বলে দিয়েছেন,মাইয়া মানুষ হইলো পুরুষের অর্ধেক।যারা এইটা মানবোনা তারা দোযখে যাইব।দোযখের আগুন পৃথিবীর আগুনের থেইকা ভয়ংকর।তৈলাক্ত ফুটন্ত দুর্গন্ধময় পানি দোযখি দের পান করতে দেয়া হইব।আল্লাহ তা'লা সূরা কাহফের ২৯ নম্বর আয়াতে এই কথা পরিষ্কার করে বলে দিয়াছেন।"
এমন সময় দেখলাম পিকে হাত তুলে চিৎকার করছে- "হুজুর আমার একটা প্রশ্ন আছে।"
হুজুর মনে হয় একটু বিরক্ত হলেন।বললেন-"কি প্রশ্ন, করেন?"
"হুজুর আল্লাহ তো আমাদের সবাইকে বানিয়েছে তাই না?তিনি পরম দয়ালু।পিতামাতার থেকেও তিনি আমাদের বেশি ভালবাসেন,তাই না?"
"হ্যা এইটা জিগানোর কি আছে।এইটা নিয়া সন্দেহ থাকলে ঈমান থাকব না।আল্লাহ পরম দয়ালু।তার মত আর কেউ ভালবাসতে পারব না।"
"তাহলে হুজুর দয়ালু আল্লাহ নিজের সৃষ্টির জন্য এত কঠিন শাস্তির ব্যবস্থা কেন করেছেন?তিনি এত নিষ্ঠুর হিংস্র কেন?এত ভয়ংকর কেন?"
আমার তো মাথায় হাত।এখানকার পাবলিক ক্ষেপে গেলে পিকে কে বাচানোই মুশকিল হয়ে যাবে।এর মধ্যে হুজুর চিৎকার করে উঠলেন,"আল্লাহ পরম দয়ালু।তারে তুমি হিংস্র নিষ্ঠুর বলতাছ কোন সাহসে?"
পিকে বলল,"আল্লাহর আর তার নবীর বাণীতেই তো সেটা প্রমাণ হয়।যেমন সূরা নিসার ৫৬ নম্বর আয়াতে বলা হয়েছে- 'নিশ্চয়ই যারা আমার আদেশ অস্বীকার করবে তাদের আমি জাহান্নামে নিক্ষেপ করব।তাদের চামড়া গুলো যখন জ্বলে পুড়ে যাবে ,তখন আবার আমি তা পরিবর্তন করে দেব।যাতে তারা আবার আস্বাদন করতে থাকে।' হুজুর আপনি যদি আপনার বাবার কথা না শোনেন তিনি কি আপনাকে আগুনে জ্বালাবেন?আল্লাহ নাকি বাবার থেকেও আমাদের বেশি ভালবাসে?আবার যেমন সূরা মু'মিনুন এর ১০৪ নাম্বার আয়াতে বলা হয়েছে 'আগুন তাদের মুখমন্ডল দগ্ধ করবে,আর তারা তাতে বিভৎস আকার ধারণ করবে।'এটা কি রকম দয়া?আবার মুসলিম এবং কিতাবুল ঈমান এর হাদীস অনুযায়ি হযরত মুহম্মদ বলেছেন- 'কিয়ামতের দিন জাহান্নামি মধ্যে সব চেয়ে কম শাস্তি হবে ঐ ব্যক্তির যার পায়ের নিচে দুটি আগুনের আঙ্গারা রাখা হয়,যাতে তার মস্তিষ্ক গলে পড়ে যায়।' হুজুর আপনিই বলেন এটা কেমন দয়াশীলতা?"
পিকে যে এখনও অক্ষত আছে এই ওর চৌদ্দ পুরুষের ভাগ্য।পিকে একজন গবেষক,তাই কোরান হাদীস সম্পর্কে ভালই জ্ঞান আছে দেখা গেল!আমি মুগ্ধ হয়ে গেলাম, কিন্তু তার কথা শুনে হুজুরের সাথে সাথে আশেপাশের জনতা যে ফুসে উঠছে এটা সে বুঝতে পারেনি মনে হয়।কে একজন বলে উঠলো- "এই লোক মহানবীর নামের পর সাল্লাল্লাহু আলাইহিস সালাম বলেনাই।এই লোক নবীজি কে অসম্মান করছে।" ওমনি শান্ত জনতা যেন অগ্নিকুন্ড হয়ে উঠলো।আমি দৌড়ে পিকের হাত ধরে বের হয়ে দৌড় দিলাম।আমাদের পিছনে লোকজনের উত্তেজিত ক্রুদ্ধ অবস্থান টের পাচ্ছিলাম।কোন মতে পালিয়ে বাচলেও সেই এলাকাতে আমাদের থাকা সম্ভব ছিলনা।খবর পেলাম আমাদের বাসায় ভাংচুর করা হয়েছে।পিকে কে পাগলের মত খুজে বেড়াচ্ছে এলাকাবাসি।আমি পিকে কে বললাম এখানে থাকা আর নিরাপদ না।তার ফিরে যাওয়া উচিত।তবে যাওয়ার আগে তাকে আমি গ্রাম দেখাতে চাই।তবে ধর্ম নিয়ে সে আর কোথাও প্রশ্ন তুলবে না- এমন কথাও আদায় করে নিলাম তার থেকে।পরদিনই আমরা বেড়িয়ে পড়লাম-সত্যিকারের বাংলাদেশের উদ্দেশ্যে।
৫.
শেষ কটা দিন ভালই কাটলো।তবে পিকের প্রশ্ন করা অবশ্য থামলো না।আমরা কেন অযথা মারামারি করি,অকারণে নিজেদের ক্ষতি নিজেরাই করি,এই হরতাল অবরোধ কি,কেন দেয়া হয়,কি লাভ হয়- এমন হাজারও প্রশ্ন।অবশ্য কোন প্রশ্নের জবাব আমার কাছে ছিলনা।কিভাবে দিব জবাব,আমি নিজেই যে জানিনা। অবশেষে পিকের বিদায়ের দিন এসে গেল।তার গ্রহে গিয়ে সে বাংলাদেশে সম্পর্কে রিপোর্ট লিখবে জানালো আমাকে।কথাটা শুনে আমার মন খারাপ হয়ে গেল।সেটা দেখে পিকে আমার হাত ধরলো।একটু হেসে বলল,"না না আমি আমার রিপোর্টে মুক্তিযোদ্ধাদের দুরাবস্থা,তোমাদের রাজনীতি,ধর্মীয় গোড়ামি এগুলো কিছু লিখব না।"
"তাহলে কি লিখবে তুমি?"
"লিখব তোমরা এমন একটা জাতি যারা দেশের জন্য জীবন দিয়েছ।রক্ত দিয়ে শত্রু তাড়িয়েছ কোন ব্যক্তিগত লাভের আশা ছাড়াই।আমি লিখব এটা এমন একটা দেশ যে দেশের প্রতি ইঞ্চি মাটি শহীদের রক্তে ভেজা। আমি রিপোর্টে গ্রামের কথা লিখব।সেই মহিলার কথা লিখব যে আমাদের না চিনলেও নিজের ছেলের মত আদর যত্ন করেছেন।কত কিছু রান্না করে খাইয়েছেন।আমি কৃষকের কথা লিখব,তোমাদের নির্মল হাসির কথা লিখব।তোমাদের শহরটি নাকি এই গ্রহের বসবাস অযোগ্য শহর গুলোর একটি,কিন্তু তোমরা পৃথিবীর অন্যতম সুখী মানুষের দেশ।আমি রিপোর্টে তোমার কথা লিখব,আমার বন্ধুর কথা লিখব।তুমি মন খারাপ করোনা।দেখ একদিন ঠিক তোমাদের রাজনীতির এই নোংরামি বন্ধ হবে,মানুষ যুক্তি দিয়ে সত্যি কে মানতে শিখবে।ধর্মীয় পরিচয়ের থেকে তোমাদের মানুষ পরিচয় বেশি গুরুত্ব পাবে।আমার বিশ্বাস এটা হবেই..."
পিকের যাওয়ার সময় হয়ে গিয়েছে।শেষ বারের মত ওকে জড়িয়ে ধরে বিদায় জানালাম আমি।যতক্ষন দৃষ্টির আড়াল না হয় ততক্ষন তাকিয়ে রইলাম।চোখ ঝাপসা হয়ে এসেছিল আমার।শেষ বিকেলের সূর্য পশ্চিমে হেলে পড়েছে।একটু পরেই রাত নামবে।কিন্তু পিকের মত আমিও বিশ্বাস করি একদিন রাত শেষে ঠিকই আলো আসবে,নতুন সূর্য উঠবে... উঠতেই হবে...

