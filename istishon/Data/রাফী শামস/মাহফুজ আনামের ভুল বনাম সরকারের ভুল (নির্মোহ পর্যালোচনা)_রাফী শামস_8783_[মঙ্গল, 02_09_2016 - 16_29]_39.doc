মাহফুজ আনামের ভুল বনাম সরকারের ভুল (নির্মোহ পর্যালোচনা)


সাংবাদিকতার পরিভাষায় 'ক্রস চেকিং' বলে একটা টার্ম আছে,যার অর্থ হল কোন সোর্স থেকে কোন তথ্য পেলে আরও সম্ভাব্য একাধিক সোর্স থেকে সেই তথ্যটি যাচাই করে দেখা।যখন একাধিক সোর্স কোন তথ্য নিশ্চিত করে তখন সেটা সম্পর্কে মোটামুটি নিশ্চিত হওয়া যায়। কোন মিডিয়া যদি একটি মাত্র সোর্স থেকে তথ্য পেয়ে কোন রকম ক্রস চেকিং ছাড়াই সেটা প্রকাশ করে সেটা নিঃসন্দেহে 'ভুল'। এই ভুলটি করেছেন মাহফুজ আনাম এবং তিনি সেটা প্রকাশ্যে মিডিয়াতে একটি টকশো তে স্বীকার করেছেন এবং এটাকে বলেছেন "সাংবাদিক জীবনের সব থেকে বড় ভুল" এবং স্বীকার করেই দ্বিতীয় ভুলটা করেছেন। কারণ যে সময়ে,যে প্রেক্ষাপটে তিনি এই 'ভুল' করেছিলেন, সেই ভুল বাংলাদেশের প্রায় সব গুলো সংবাদপত্র করেছিল,কিন্তু বাকিরা বুঝতেই পারেনি যে সেটা ভুল,তাই কেউ স্বীকারও করেনি কিছু। শেখ হাসিনাকে নিয়ে সংবাদ প্রকাশ নয়, সেটা যে ভুল ছিল -এটা বলাই ছিল তাঁর সাংবাদিক জীবনের সব থেকে বড় ভুল!
সাত জন সাংসদ সংসদে দাঁড়িয়ে, অভিযুক্তের অনুপস্থিতিতে,মাহফুজ আনাম এর বিরূদ্ধে অভিযোগ করেছেন 'রাষ্ট্রদ্রোহীতা'র এবং আরও ভয়ানক ব্যাপার তারা 'ডেইলি স্টার' বন্ধ করে দেয়ার কথাও বলেছেন! এখন দেখা যাক,মাহফুজ আনাম এর কাজ 'রাষ্ট্রদ্রোহীতা' কিনা। পেনাল কোড এর ধারা ১২৪(ক) অনুযায়ী - 
Whoever by words, either spoken or written, or by signs, or by visible representation, or otherwise, brings or attempts to bring into hatred or contempt, or excites or attempts to excite disaffection towards, the Government established by law
shall be punished with [ imprisonment for life] or any shorter term, to which fine may be added....
পেনাল কোড এর CHAPTER VI -OF OFFENCES AGAINST THE STATE এর ১২১-১৩০ ধারার কোন ধারাতেই মাহফুজ আনামের বিরূদ্ধে 'রাষ্ট্রদ্রোহীতা'র অভিযোগ আনা যাবেনা কারণ তিনি যে তথ্য গুলো প্রকাশ করেছেন সেগুলো "the Government established by law" এর অধীনে ছিলনা।তবে হ্যা,এই কাজের ফলে যেহেতু ব্যক্তিগত 'মানহানি' হয়েছে,অতএব 'মানহানি'র মামলা করা যায়।এবং সেটি করাও হয়েছে। মাহফুজ আনামের বিরূদ্ধে মানহানির মামলা করেছে ছাত্রলীগ।সেটা আদালত পাড়ার ব্যাপার,আদালতেই মীমাংসা হোক।কিন্তু পেনাল কোডের ৪৯৯ ধারা অনুযায়ী মানহানি মামলার ক্ষেত্রে প্রথম 'ব্যতিক্রম'টি হল-
First Exception.-It is not defamation to impute anything which is true concerning any person, if it be for the public good that the imputation should be made or published.Whether or not it is for the public good is a question of fact.
হ্যা,এখন "question of fact" হচ্ছে এই তথ্য গুলো জনস্বার্থ সংরক্ষণ করেছে কি না? সেই সময় শেখ হাসিনা 'আসামি' এবং রাষ্ট্রের একটি প্রতিষ্ঠান তাঁর সম্পর্কে কিছু তথ্য সরবরাহ করেছে এবং দেশের প্রায় সব গুলো পত্রিকা সেই সকল সংবাদ প্রকাশ করেছে।তারা 'ইচ্ছাকৃত' ভাবে 'মানহানির উদ্দেশ্য' তথ্য গুলো প্রকাশ করেনি। তাদের প্রধাণ ভুল যেটি ছিল সেটি হল ক্রস চেকিং না করে,পরিপূর্ণ অনুসন্ধান ছাড়াই সংবাদ প্রকাশ।এছাড়া সেই সময় তত্ত্বাবধায়ক সরকার এবং সেনাবাহিনীর 'চাপ' এর কথাও মাথায় রাখা জরুরি।
কতগুলো প্রশ্ন স্বাভাবিক ভাবেই সামনে এসে যায়।
১। এতদিন পরে এই মানহানী কিংবা রাষ্ট্রদ্রোহীতার কথা মনে পড়লো কেন?মাহফুজ আনাম 'ভুল' স্বীকার করেছেন বলেই কি?
২।আরও অসংখ্য পত্রিকা এই ধরণের খবর প্রকাশ করেছে,তাদের সম্পাদকদের বিরূদ্ধে কি মানহানীর মামলা হবে? 
৩।মূল হোতা 'ডিজিএফআই' যারা এই তথ্য সরবরাহ করেছে এবং প্রকাশ করতে চাপ দিয়েছে তাদের এবং সংশ্লিষ্ট অফিসার দের ব্যাপারে কেন সরকার ও এর ছাত্রসংগঠন নিশ্চুপ?
মাহফুজ আনাম যেটা করেছেন সেটা একটা 'একাডেমিক ভুল' বৈ বেশি কিছুনা।এবং তিনি ব্যাপারটার গুরুত্ব বোঝেন বলেই ভুল স্বীকার করার সৎ সাহসটুকু দেখাতে পেরেছেন। এই ভুল স্বীকার করে ব্যাপারটি সামনে নিয়ে আসার জন্য তিনি সাধুবাদ পেতে পারতেন কিন্তু কপালে জুটলো রাষ্ট্রদ্রোহীতার অভিযোগ! দেশে পুলিশ বাহিনীর বিরূদ্ধে ক্রমাগত অভিযোগ,প্রতিদিন বিভিন্ন কারণে অসংখ্য শিশুর মৃত্যু এগুলোর থেকে সাংসদদের কাছে গুরুত্বপূর্ণ হয়ে দাড়ালো মাহফুজ আনাম।আমার ধারণা এই সকল সাংসদদের পরিষ্কার ধারণাও নেই তারা আসলে কোন রিপোর্ট নিয়ে কিসের বিরূদ্ধে কথা বলছেন। যেমন ধারণা নেই,ছাত্রলীগের যারা দুম করে মানব-বন্ধন করে মানহানির মামলা করে দিয়েছে!
এখন দেখা যাক,আসলেই ডেইলি স্টার পত্রিকাটির তত্ত্বাবধায়কের সেই সময়ে ভূমিকা কী ছিল? তারা ১/১১ কে সমর্থন করেছে বলে 'অভিযোগ' আছে। ১/১১ সমর্থন করার অভিযোগে অভিযুক্ত আমরা সবাই,এমনকি স্বয়ং আওয়ামিলীগও! তত্ত্বাবধায়ক সেনা সমর্থিত সরকারের সময়ে যখন দুই নেত্রীকে গ্রেফতার করে সাজানো মামলা দিয়ে তথাকথিত 'মাইনাস টু' বাস্তবায়নের প্রক্রিয়া চলছে তখন পত্রিকাটির ভূমিকা পর্যালোচনা করা যেতে পারে। আগ্রহী দের আজকের ডেইলি স্টারে 'অপিনিয়ন' (পৃষ্ঠা ৭) বিভাগে প্রকাশিত- Let the truth speak for itselfLet the truth speak for itself লেখাটি পড়ে দেখতে অনুরোধ করব। আসলে সমস্যা হচ্ছে ডেইলি স্টার একটি ইংরেজি পত্রিকা, আমরা অনেকে আবার 'ইংরেজি' অনেক ভাল পারি এবং বুঝি কিনা,এই জন্যই সমস্যা! যারা কষ্ট করে ইংরেজি কলামটি পড়বেন না,তাদের জন্য সংক্ষেপে এটুকুই বলা যায়, সেই সময়ে অসংখ্য কলাম এবং এডিটোরিয়াল প্রকাশিত হয়েছে তত্ত্বাবধায়ক সরকার,সেনাপ্রধাণ মইন ইউ আহমেদ এবং তাদের বক্তব্য ও কর্মকান্ডকে সমালোচনা করে,গণতন্ত্র পুণঃপ্রতিষ্ঠিত করার স্বপক্ষে।
সেগুলোরই কিছু উদাহরণ কলামটিতে তুলে ধরা হয়েছে।যেহেতু যারা এখন রাজপথ থেকে সংসদে আস্ফালন করছেন তারা ইংরেজি পত্রিকা,বিশেষ করে এডিটোরিয়াল বা কলাম পড়েন না (অনেকে ঠিক মত বাংলা পড়তে পারেন কিনা এটা নিয়ে সন্দেহ করাই যায়,মাননীয়দের শিক্ষাগত যোগ্যতা আবার অনেক কিনা!),সেহেতু তারা ব্যাপার গুলো না বুঝেই কেবল মাহফুজ আনাম বলেছে 'আমি ভুল করেছি' - শুনেই লম্ফঝম্ফ শুরু করে দিয়েছেন! তবে হ্যা, মাহফুজ আনামের আরও একটি ভুল আছে- তিনি কোন নির্দিষ্ট পলিটিকাল পার্টির অনুগত সম্পাদক নন।
মাহফুজ আনাম যে একাডেমিক ভুলটি করেছেন সেটি তাঁর কাছে আমরা আশা করিনা।তবে তিনি ভুল স্বীকার করেছেন,এটা একটা উদাহরণ হয়ে থাকবে।মানহানীর যে মামলা হয়েছে সেটাও আদালতেই মীমাংসা হবে।ভুল স্বীকার করে মাহফুজ আনাম যেভাবে উদাহরণ স্থাপন করেছেন, ব্যাপারটি ভুল দিকে চালিত করে সরকারও তেমনি খারাপ উদাহরণ স্থাপন করছে। অতি-উৎসাহী ছাত্রলীগ কী করল সেটা গুরুত্বপূর্ণ নয়,এ ব্যাপারে সরকার প্রধান কী পদক্ষেপ নেন সেটাই দেখার অপেক্ষায়।

