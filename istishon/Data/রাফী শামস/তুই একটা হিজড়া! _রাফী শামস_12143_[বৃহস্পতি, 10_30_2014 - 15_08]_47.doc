তুই একটা হিজড়া! 



'হিজড়া' শব্দটি আমাদের সমাজে একটি তাচ্ছিল্যসূচক গালি হিসেবে প্রচলিত।সাধারণ একটু লাজুক কিংবা মেয়েলী দেখতে ছেলেদের কে তাচ্ছিল্য করতে 'হিজড়া' গালি হিসেবে ব্যবহৃত হয়।আর হিজড়ারা আমাদের কারও কাছে ভয়ের অথবা কৌতুকের বস্তু।অধিকাংশ মানুষ তাদের ভয় পায়,এড়িয়ে যায়-এবং এই ভয়টা আসে এদের প্রতি 'ঘৃণা' থেকে।আমি অধিকাংশ মানুষের সাথে কথা বলে দেখেছি হিজড়াদের তারা ভয় কিংবা ঘৃণা করে মূলত তিনটি কারণে-
১।তাদের সম্পর্কে অজ্ঞতা
২।হিজড়া দের আচরণ (পথ আটকে টাকা চাওয়া,উগ্র ব্যবহার ইত্যাদি)
৩।ধর্মীয় দৃষ্টিভঙ্গি
বিষয় গুলোর পিছনে লুকিয়ে আছে সামাজিক নির্মমতার এক করুন চিত্র।হিজড়া দের সম্পর্কে আমাদের অধিকাংশেরই পরিষ্কার কোন ধারণা নেই।হিজড়ারা কারা?কখন একজন মানুষ কে হিজড়া বলা হয়?তাদের জীবন আসলে কেমন?-এগুলো সম্পর্কে আমাদের কারোরই কোন পরিষ্কার ধারণা নেই।ধারণা না থাকার কারণেই সৃষ্টি হয় অজ্ঞতা,অজ্ঞতা আনে ভয়-ঘৃণা।
দ্বিতীয়ত,হিজড়া বললেই আমাদের চোখের সামনে একদল মানুষের চিত্র ভেসে আসে যারা দল বেধে চলাচল করে,পুরুষের মত চেহারা কিন্তু মেয়েদের মত আচরন করে।এরা দোকানে দোকানে এবং কখনও রাস্তা আটকে টাকা চায়।না দেয়া পর্যন্ত নাছোড়বান্দার মত লেগে থাকে,কখনও কখনও উগ্র আচরণ করে।ফলে এদের প্রতি আমাদের মধ্যে একটি বিরূপ ধারণা সৃষ্টি হয়।কিন্ত প্রশ্ন হল এদের এমন আচরণ করার কারণ কি?এর জন্য মূলত দায়ী আমরাই।
একজন মানুষ হিজড়া হয়ে জন্ম নেয়ার পিছনে তার কোন ভূমিকা নেই।গর্ভে থাকাকালীন সময়ে অন্যান্য শারীরিক অঙ্গ প্রত্যঙ্গের মতই শিশুর যৌনাঙ্গ গঠিত হয়। যৌনাঙ্গ গঠনে ক্রোমোজোমের ভূমিকা অধিক গুরুত্বপূর্ণ। সাধারণত ক্রোমোজোমের ত্রুটিবিচ্যুতির ফলেই জন্ম নেয় যৌন প্রতিবন্ধী শিশু। ক্রোমোজোমের ভিত্তিতে লিঙ্গ নির্ধারণের ব্যবস্থায় এই যৌন বিকলাঙ্গরা তাই হয়ে উঠে অপ্রতিভ।এদের প্রতি নোংরা বৈষম্যমূলক আচরণ শুরু হয় মূলত পরিবার থেকেই।আসুন একটি চিত্র দেখে আসি- 

"তুই ছেলে না মেয়ে?"

বাবার ক্রুদ্ধ চিৎকারে আতঙ্কে কুঁকড়ে যায় আট বছরের "সে", বুকের সাথে আরও শক্ত করে চেপে ধরে পুতুলের বাক্স। বাবা সেই ভীত দৃষ্টি উপেক্ষা করে এক ঝটকায় কেড়ে নেন বাক্সটা, ছুঁড়ে ফেলে দেন দূরে।

"সারাদিন ঘরে কেন থাকিস তুই? বাইরে খেলতে যা অন্য ছেলেদের সাথে। তুই ছেলে না মেয়ে?"

মায়ের বলার ভঙ্গীতে উৎকণ্ঠা, সাথে আক্ষেপের সুর। বাবার প্রতি ভয়টাও মিশে আছে, "সে" ছোটো হলেও বেশ বুঝতে পারে। একরকম জোর করেই মা "তাকে" ঠেলে দেন দরজার বাইরে।

একটু দূরে একটা ছেলে ছুটে গিয়ে বল ডেলিভারী করলো, ব্যাট হাতে ছেলেটাও সর্বশক্তি দিয়ে হুক করলো, বলটা ছুটে এলো সোজা "তার" দিকে। নিচু হয়ে বলটা কুড়িয়ে নিতেই বোলার ছেলেটা ছুটে এলো। "সে" সসংকোচে বলটা তুলে দিতে গেলো ছেলেটার হাতে, ছেলেটা দ্রুত বলটা নিয়ে চলে গেলো। বোলার ছেলেটার বন্ধুরা তখন উচ্চস্বরে হেসে যাচ্ছে, "এইডা ছেলে না মেয়ে?"

বাথরুমের আয়নার ওপরে মায়ের রেখে যাওয়া টিপ আলগোছে তুলে নেয় "সে"। কপালে পড়ে, আয়নায় নিজেকে দেখে মলিন হাসি ফোটে মুখে। আজকে স্কুলে ছবি আঁকা প্রতিযোগিতার জন্য নাম দিতে বলেছিলো। ফর্ম পূরণের সময় "লিঙ্গ - পুরুষ অথবা স্ত্রী" টিক দিতে গিয়ে থমকে গিয়েছিলো "সে"। আসলেই তো, সে ছেলে না মেয়ে?

ভাইয়ার বন্ধুরা এলে আগে সেও পাশে গিয়ে বসতো, একদিন রাকিব ভাই "তার" গাল টিপে দিয়ে কৌতুকের সুরে ভাইয়াকে বললো, "তোর বোনটা যা সুন্দর হচ্ছে দেখতে"। "সে" বোঝে, সেই মুচকি হাসিটায় একটা অন্যরকম তাচ্ছিল্য ছিলো। ভাইয়ার মাথা নিচু হয়ে গিয়েছিলো। ওরা এলে এখন আর "তাকে" সামনে যেতে দেয়া হয় না। সেও তো ভাইয়াকে অনেক ভালোবাসে, তাই চায় না ভাইয়া তার জন্য লজ্জা পাক।

আগে "সে" জানালার পাশে বসে থাকতো বিকালে। দুইতলার জানালা থেকে সামনের রাস্তার অনেকটুকু দেখা যায়। কলোনীর কতো মানুষ হেঁটে যায়, আঙ্কেলরা বাজার নিয়ে আসে সন্ধ্যা বেলা। দেখতে ভালো লাগতো। সামনের ফ্লাটের রান্নাঘরও দেখা যায় এই জানালা থেকে। একদিন ঐ ফ্লাটের আন্টি "ওর" দিকে উৎসুক চোখে তাকিয়ে থাকেন। বিকালে দরজার বেল বাজে, মা দরজা খুলে দেখেন সেই আন্টি এসেছেন। ড্রয়িং রুমে বসে উনি নিচু স্বরে কথা বলেন। আন্টি চলে যেতে মা বিদ্যুৎ বেগে রুমে ঢোকেন, ঠাশ করে চড় বসিয়ে নিজেই কেঁদে ওঠেন। "তোকে কে বলেছে জানালায় হাঁ করে বসে থাকতে? তুই ছেলে না মেয়ে?" "সে" জানেনা তার দোষ কি ছিলো, কিন্তু ঐদিনের পর আর কখনোই জানালায় বসার সাহস পায় নি।

বাবা তো ভালো করে কথাই বলেন না এখন, "তাকে" দেখলেই বিরক্তিতে খেঁকিয়ে ওঠেন। মা সারাদিন কাঁদেন। পরশুদিন রাতে বাবা চিৎকার করছিলেন মায়ের সাথে, ক্রুদ্ধ গর্জনের মাঝে একটা বাক্যই সে বুঝতে পেরেছে - "এই সব তোমার পাপের ফল।" দশ বছর বয়সে যেদিন "সে" ছবি আঁকায় প্রথম পুরষ্কার পেয়েছিলো, বাবা জড়িয়ে ধরে বলেছিলেন - "আমার ছেলেটা সবচেয়ে লক্ষ্মী।" আজকে বাবার চোখে সে পাপ, সে জানে না, সে "ছেলে না মেয়ে"।

তারপর একদিন, গভীর রাতে, বাবা চুপি চুপি সদর দরজা খুলে দেন। একদল মানুষ ঘরে ঢোকে। তারা "ছেলেও না, মেয়েও না।" ফর্সা, মোটামত দেখতে একজন ওকে হাত ধরে নিজের দিকে টানে, ও যেতে চায় না। মানুষটা শক্তি প্রয়োগ করে ওকে ধরে রাখে নিজের শরীরের সাথে, ওনার গা থেকে ভেসে আসে পান আর আতরের মিশ্র গন্ধ। বাকী মানুষ গুলো গোল হয়ে ঘিরে ধরে ওদের দুজনকে, বিচিত্র ভংগীতে হাতে তালি দিতে থাকে সবাই। সে জোড়াজুড়ি করে, মায়ের কাছে যাবার জন্য ছটফট করতে থাকে, অসহায়ের মতো বাবা আর মায়ের দিকে তাকায়, কিন্তু তারা কেউ এগিয়ে আসে না।

এই প্রথমবার "সে" বুঝতে পারে, ছেলে এবং মেয়েতে বিভাজিত এই সংসারে, বাবার জায়গা আছে, মায়ের জায়গা আছে, ভাইয়ার জায়গা আছে, কিন্তু তার জায়গা নেই। কারণ সে "ছেলে না মেয়ে", সে প্রশ্নের কোন উত্তর নেই।

(সমাজকর্মী ফারহিন সোহান কবির লিটার ফেসবুক স্ট্যাটাস থেকে...) 
এই চিত্রটি কোন কল্প কাহিনী নয়,প্রায় সকল হিজড়ার ক্ষেত্রে বাস্তব ঘটনা।শুরুটা হয় পরিবার থেকেই এবং অবশেষে এদের জায়গা হয় অন্যান্য হিজড়াদের সাথে,তাদের নিজস্ব কমিউনিটিতে।ঢাকা শহরের অনেক জায়গায় যেমন পুরনো ঢাকা, শ্যামপুর, ডেমরা ও ফতুল্লা, নয়াবাজার ও কোতোয়ালী, সাভার, ধামরাই, শ্যামলী, মোহাম্মদপুর, মিরপুর এসকল এলাকায় হিজড়াদের ডেরা খুঁজে পাওয়া যাবে। প্রতিটি হিজড়া বাড়ির তত্ত্বাবধানে থাকে একজন গুরু মা। এখানেই তাদের শেখানো হয় নাচ, গান এবং দু হাত দিয়ে কিভাবে অদ্ভুত তালির আওয়াজ সৃষ্টি করা যায়। অশ্লীল অঙ্গভঙ্গি এবং ভয় ভীতি প্রদর্শন করে কিভাবে লোকজনের কাছ থেকে টাকা আদায় করতে হয় তার প্রশিক্ষণও দেয়া হয় এখানে। আর এভাবেই তৈরি করা হয় হিজড়াদের তাদের অস্বাভাবিক জীবন পথের প্রতিকূলতায় অস্বাভাবিক ভাবে বেঁচে থাকার কৌশল। কোথাও নতুন কোন হিজড়া জন্ম নিলে হিজড়ারা জোট বেধে সেখানে যায় বাচ্চাটিকে তুলে আনতে। হিজড়া শিশু জন্ম দেয়া পরিবারটির যদি আর্থিক সঙ্গতি না থাকে তবে বাবা মায়েরা সামাজিক প্রতিবন্ধকতার কথা ভেবে শিশুটিকে দিয়ে দেয়াই শ্রেয় মনে করে। আর যদি না দিতে চান তবে মোটা অঙ্কের বখশিশ দিয়ে তবেই এদের বিদায় করা যায়। 
স্বাভাবিক ভাবেই কোথাও স্থান না পেয়ে,কাজ না পেয়ে তাদের কে বেচে থাকার জন্যই বেছে নিতে হয় চাদা তোলা,যৌনকর্মী হওয়া সহ নানা রকম অসামাজিক পেশা।উগ্র না হলে যেহেতু কেউ টাকা দেবেনা,হাসপাতাল,রাস্তাঘাট সকল স্থানে কেউ কোন সুযোগ সুবিধা দেবেনা তাই বাধ্য হয়েই এদের বেছে নিতে হয় উগ্রতার পথ।
ধর্মীয় নেতিবাচক দৃষ্টিভঙ্গিও হিজড়াদের প্রতি অবজ্ঞা সৃষ্টি করে আমাদের মধ্যে।মহাভারতের অম্বা- এক অভিশপ্ত চরিত্র। ভাই বিচিত্রবীর্যের সঙ্গে বিয়ে দেবার জন্য ভীষ্ম স্বয়ংবর সভা থেকে অম্বাকে নিয়ে আসে হস্তিনাপুরে। কিন্তু শাল্বরাজার প্রতি অম্বার অনুরাগের কথা জানতে পেরে ভীষ্ম মুক্তি দেয় অম্বাকে। অন্যদিকে শাল্বরাজ অম্বাকে গ্রহণ করতে অস্বীকৃতি জানায়। প্রত্যাখ্যাত হয়ে অম্বা এই ঘটনার জন্য ভীষ্মকে দায়ী করে এবং তাকে ধ্বংস করার কঠিন তপস্যায় ব্রতী হয়। শিভ সন্তুষ্ট হয়ে তাকে বর দেয়- পরজন্মে অম্বা নপুংসক শিখণ্ডী হয়ে জন্ম নিয়ে ভীষ্ম-বিনাশের কারণ হয়ে দাঁড়াবে।পৌরাণিক এই চরিত্র অম্বার অভিশপ্ত জীবনই বয়ে বেড়াচ্ছে আজকের হিজড়ারা।
ইসলাম ধর্ম কি বলে হিজড়াদের সম্পর্কে-
হযরত ইবনে আব্বাস (রাঃ) বলেছেনঃ হিজড়ারা জীনদের সন্তান। কোন এক বাক্তি আব্বাস (রাঃ) কে প্রশ্ন করেছিলেন এটা কেমন করে হতে পারে। জবাবে তিনি বলেছিলেন “আল্লাহ্ ও রাসুল (সাঃ) নিষেধ করেছেন যে মানুষ যেন তার স্ত্রীর মাসিক স্রাব চলাকালে যৌন সংগম না করে”, সুতরাং কোন মহিলার সঙ্গে তার ঋতুস্রাব কালে সংগম করা হলে শয়তান তার আগে থাকে এবং সেই শয়তান দ্বারা ঐ মহিলা গর্ভবতী হয় ও হিজড়া সন্তান প্রসব করে। (মানুষ ও জীন এর যৌথ মিলনজাত সন্তানকে ইসলাম এ বলা হয় “খুন্নাস”)।
প্রমানসুত্রঃ সূরা বানী ইস্রাইল- আর রাহমান -৫৪, ইবনে আবি হাতিম, হাকিম তিরমিজি।
অর্থাৎ ধর্ম গুলোও হিজড়াদের দেখেছে অবজ্ঞার দৃষ্টিতে,পাপের ফল এবং অভিশাপ হিসেবে।ফলে এসকল ধর্মের অনুসারীদের মধ্যে স্বাভাবিক ভাবেই হিজড়াদের প্রতি নেতিবাচক ধারণার সৃষ্টি হচ্ছে।অথচ একজন মানুষ হিজড়া হয়ে জন্ম নেয়ার পিছনে তার কোনই ভূমিকা নেই।বাবা মায়ের ক্রোমোসমাল কিংবা হরমোন জনিত সমস্যা থেকেই একটি শিশু হিজড়া হয়ে জন্ম নেয়।
ভারতীয় টিভি শো Satyamev jayate তে হিজড়াদের বিষয়টি তুলে ধরা হয়েছে চমৎকার ভাবে।সেখানে একজন হিজড়া নিজের জীবনের কাহিনী বলেছেন,নিজের সফলতার কথা বলেছেন।subtitle সহ ভিডিও টি দেখে নিতে পারেন,চোখের পানি হয়তো আটকাতে পারবেন না...
একজন হিজড়ার আত্মকাহিনী 
এখন প্রশ্ন হল হিজড়ারা কি যুগ যুগ ধরে একই অবস্থায়,একই তাচ্ছিল্য ও অপমানের মধ্যে জীবন কাটিয়ে দেবে নাকি প্রকৃত মানুষ হিসেবে নিজেদের মর্যাদা পেয়ে সমাজে নিজের ভূমিকা প্রতিষ্ঠিত করবে?আসলে এই সিদ্ধান্তটা হিজড়াদের নয়,আমাদের।পরিবর্তন করতে হবে আমাদের দৃষ্টিভঙ্গির।স্বাভাবিক ভাবে নিতে হবে হিজড়াদের।সমাজের মূল ধারায় তাদের অংশ নিতে দিতে হবে।সহজ সম্পর্ক গড়ে তুলতে হবে।মনে রাখতে হবে বৈচিত্র্যতাই প্রকৃতির সৌন্দর্য্য।

হিজড়াদের মর্যাদা প্রতিষ্ঠার অন্যতম বৃহৎ পদক্ষেপটি নিয়ে নেয়া হয়েছে।অধিকার আদায়ের দীর্ঘযাত্রার একটি মাইলফলক অর্জিত হয় গত বছরের নভেম্বর মাসে। ১০ই নভেম্বর ২০১৩ তারিখে গণপ্রজাতন্ত্রী বাংলাদেশে সরকার হিজড়াদের তৃতীয় লিঙ্গ হিসেবে স্বীকৃতি প্রদান করে।এর ফলে সরকারি নথিপত্র ও পাসপোর্টে তাদের লিঙ্গপরিচয় ‘হিজড়া’ হিসাবে উল্লেখ করা হবে। শিক্ষা, চিকিৎসা ও আবাসনসহ বিভিন্ন ক্ষেত্রে বৈষম্য ঘোঁচাতেও কার্যকর হবে এই স্বীকৃতি।

তবে সব থেকে বড় বাধাটি কিন্তু এখনও অপসারিত হয়নি।সেটি হল সামাজিক সচেতনতা,সামাজিক ভাবে গ্রহনযোগ্যতা সৃষ্টি।এর জন্য জানতে হবে,স্বাভাবিক হতে হবে,এগিয়ে আসতে হবে।তার একটি সুযোগ আসছে এই সামনেই।

১০ই নভেম্বর ২০১৩ তারিখে গণপ্রজাতন্ত্রী বাংলাদেশে সরকার হিজড়াদের তৃতীয় লিঙ্গ হিসেবে স্বীকৃতি প্রদান করে। দিনটিকে স্মরণীয় করে রাখতে বন্ধু সোশাল ওয়েলফেয়ার সোসাইটি, সমাজকল্যাণ মন্ত্রণালয় ও ইউএনএইডস বাংলাদেশের সাথে যৌথ উদ্যোগে ৯দিন ব্যাপী রাজধানী ঢাকা সহ সকল বিভাগীয় শহরে হিজড়া প্রাইড ২০১৪ আয়োজন করেছে।

০৯ দিন ব্যপী এই প্রাইড কর্মসূচির অংশ হিসেবে থাকছে ঢাকা এবং বিভাগীয় শহর গুলোর বিভিন্ন পয়েন্টে মেহেদী উৎসব, ট্যালেন্ট হান্ট শো, নাচ, গান এবং সবশেষে প্রাইড-প্যারেড, যা অনুষ্ঠিত হবে ১০ই নভেম্বর, সোমবার বিকালে, ঢাকার প্রেসক্লাবের সামনে থেকে জাতীয় জাদুঘর পর্যন্ত।
তাই উৎসবে হাসিমুখে অংশ নিতে আহ্বান জানাচ্ছি সবাইকে, যারা নিজেদেরকে "ছেলে অথবা মেয়ে" পরিচয়ের উর্ধে গিয়ে মানুষ ভাবতে শিখেছেন। যারা এই মানুষগুলোর পাশে হাসি মুখে দাঁড়াতে চেয়েছেন। যারা এই মানুষ গুলোর কাঁধে কাঁধ মেলাতে কুন্ঠা বোধ করেন নি। যারা এই মানুষগুলোর উৎসবকে নিজেদের উৎসব, এই মানুষগুলোর বিজয়কে নিজেদের বিজয় বলে ভাবছেন।
দেখা হবে আপনাদের সাথে, সেই মিছিলের কোন এক কাতারে।
বিস্তারিতঃ Hijra Pride 2014
আমার সন্তান যদি হিজড়া হয়ে জন্ম নেয় প্রকৃতির কোন বিচিত্র খেয়ালে আমি তাকে গ্রহন করতে স্বীকৃতি দিতে প্রস্তুত,আপনি? 


