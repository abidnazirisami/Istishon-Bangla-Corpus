এটা গল্প হলেও পারতো


এটা যদি কোন গল্প হত তবে বেশ হত।একটু চেষ্টা করলে হয়ে যেতে পারত উপন্যাস।কিন্তু কোন লেখকের হাতে এই কাহিনী ঠিক গল্প বা উপন্যাস হতে পারেনি।এমনকি হয়ে ওঠেনি কোন কবিতাও।এ কেবলই কাহিনী।এ এমন এক গল্প যা কোন বইএ কালো অক্ষরে ছাপা হয়না।কোন ম্যাটিনি শো তে দেখানো হয়না অভিনয় করে।এই কাহিনী বা গল্পগুলো কেবলই ঘটে যায় নিরন্তর।সবাই এর সাথে পরিচিত,কিন্তু কেউ তার খবর রাখেনা।আমাদের এই অব্যক্ত গল্পেরও নায়ক আছে।হয়তো একজন নায়িকাও আছে।তাদের পরিবার আছে,সেই পরিবারেরও আলাদা আলাদা গল্প আছে।ধরা যাক আমাদের নায়কের নাম আবির।অধিকাংশ সিনেমা উপন্যাসের নায়কের মতই তার বয়সও ২০-২১ এর মধ্যে।সংবেদনশীল মন আর কিছুটা আবেগে আক্রান্ত সে।বাস্তবতার তীব্র কষাঘাতে জর্জরিত এক যুবক।
মধ্যবিত্তের যেকোন গল্পের মতই আমাদের গল্পের নায়কের পরিবারও অভাবগ্রস্থ না হলেও ধনি নয়।টানাটানির সংসার।ছোট একটা বোন আছে,মা গৃহিনী,বাবা কমবেতনের চাকরি করেন।না,বর্ণনাটা ঠিক পোষাচ্ছে না।এতো সাধারণ একটা উপন্যাসের প্রথম পাতাতে খুজলেই পাওয়া যাবে।তবে জানেন তো,মানুষের বাস্তব জীবন গল্প উপন্যাসের থেকে বিচিত্র আর নির্মম।আবির কে সেই নির্মমতায় ফেলে দেয়া যাক।আবিরের বাবা মা কেউ নেই।আবির যখন ছোট তখন বাবা মায়ের ছাড়াছাড়ি হয়ে যায়,মা চলে যায় অন্যত্র।সাধারণত যা দেখা যায়,বাবা বিয়ে শাদি করেন আর মমতাময়ী মা সন্তান দের নিয়ে কষ্ট করে কোনমতে দিনযাপন করেন।কিন্তু বাস্তবতা সময় উপন্যাসের নিয়ম মেনে ঘটেনা।এই যেমন,আবিরের মা চলে যান।অন্যত্র তার বিয়েও হয়।কিন্তু আবিরের বাবা দুই ছেলেমেয়ে কে মানুষ করার কঠিন সংগ্রামে নেমে পড়েন।আত্মীয় স্বজনের তীব্র চাপ সত্ত্বেও আবার বিয়ে করতে রাজি হন না তিনি।তার ঐ এক কথা- "ছেলেমেয়েরা যদি মানিয়ে নিতে না পারে।" 
মায়ের এই চলে যাওয়াটা কিশোর আবিরের মনে একটা ছাপ ফেলে যায়।নিজেকে গুটিয়ে নেয় সে।অবশ্য আগে থেকেই চাপা স্বভাবের ছেলে আবির।এবার যেন সেটা আরও বেড়ে যায়।বাবা ব্যস্ত তার কাজ নিয়ে।রাতে যখন তিনি বাসায় ফেরেন আশা করেন ছেলেমেয়েরা তার কাছে আসবে,দুদন্ড কথা বলবেন।চারজন থেকে তিনজন হয়ে যাওয়া সংসারের মধ্যে একটা বন্ধন তৈরি করতে চেয়েছিলেন তিনি।কিন্তু সারাদিন একা একা থাকা তার ছেলেমেয়েরা তাদের খোলস থেকে বের হতে পারছিলনা।পারবে কি করে ,মধ্যবিত্ত পরিবারের যেকোন আদর্শ পিতার মত,তিনিও যে শুরু থেকেই ছিলেন রাশভারি,কিছুটা রাগী।বাবার সাথে তাই দূরত্ব ছিল জন্ম থেকেই।মাঝে সেতু হিসেবে কাজ করতেন মা।কিন্তু সেই সেতুটা যখন ভেঙে গেল তখন বাবা ওপারে দাঁড়িয়ে চিৎকার করলেও সেই শব্দটুকু এপারে ঠিক মত পৌছাচ্ছিল না।তবে স্বাভাবিক নিয়মেই দূরত্ব কিছুটা কমে এসেছিল।তারপরও কোথায় যেন একটা ফাঁক থেকেই যাচ্ছিল।সেতুর কাজ কি আর দড়ি দিয়ে হয়? 
গল্পটার এখন পর্যন্ত কোন বিশেষত্ব নেই।কোন বাক-উপবাক নেই।একটা ছেলে যার মা থেকেও নেই,সে খানিকটা বিষন্ন অবস্থায় দিন যাপন করছে।তার অন্য কোন অভাব বা সমস্যা নেই।মোটামুটি আরামদায়ক বাসায় থাকে,প্রয়োজন গুলো চাওয়া মাত্র মিটে যায়- বাবা কষ্ট করে হলেও তার চেষ্টা করেন কারণ মা হারা ছেলেমেয়েদের মনে তিনি কোন রকম দুঃখ দিতে চাননা।আমাদের গল্পের এই আদর্শবান পিতা এখন একই সাথে মা এবং বাবা দুজনের ভূমিকাতেই নামতে চাচ্ছেন।কতটুকু সফল হচ্ছেন সেটা বলা মুশকিল তবে এতদিনের রাশভারি চরিত্র ছেড়ে বেড়িয়ে এসে শাসন এর থেকে বেশি আদর করার চেষ্টা হুট করে করাটা কঠিন। 
মমতার জায়গা থেকে ছাড় দিলেও একটি ক্ষেত্রে আমাদের এই পিতা খুবই কঠোর।সেটি হল প্রেম ভালবাসা।তাদের পরিবারটি এই 'প্রেম জনিত' কারণেই তছনছ হয়ে গিয়েছে।তার ছেলেমেয়েও প্রতিষ্ঠিত হবার আগে এমন কোন পাঁকে পড়ুক এমনটা তিনি চাননা।না চাওয়াটাও যৌক্তিক।প্রেম কবে কার কি উপকার করেছে ক্ষতি ছাড়া? তবে প্রেম তো আর আদেশ নিষেধ বা যুক্তি মেনে হয়না।প্রেম হল অন্ধ আবেগ।আর আমাদের গল্পের আবির অত্যধিক আবেগি-সেটা আগেই উল্লেখ করেছি।পিতার নির্দেশ থাকা সত্ত্বেও আবির প্রেমে পড়ে গেল। পড়বে নাই বা কেন?মানুষের সব থেকে বড় কষ্ট হল একাকিত্ব।বিষন্ন হতাশ এক যুবক একাকিত্ব থেকে বাচতে অবলম্বন খুজবে এই তো স্বাভাবিক।প্রেমের রঙিন জগতে যদি সে এই অবলম্বন খুজে পায় তবে পরজীবি লতার মত তাকে আষ্টেপৃষ্টে জড়িয়ে ধরতে চাইবে এতো বলাই বাহুল্য।হলোও তাই।আবির প্রেমে পড়ে গেল।তার বিষন্ন সাদা কালো দুনিয়াটা হঠাৎ করে রঙিন হয়ে গেল।পৃথিবীর সব কিছুই তখন ভাল লাগে আবিরের।প্রতিদিন সকালে ভিক্ষা করতে আসা অন্ধ লোকটির চিৎকার কেও তখন রবীন্দ্রসঙ্গীত বলে মনে হয়।
প্রায় আদিকাল থেকেই বাবা মা ছেলেমেয়ের প্রেম মেনে নেয়না,ঋণাত্মক ভাবে বিচার করেন ছেলে মেয়ের পছন্দ কে- এতো স্বাভাবিক।তবে আবিরের বাবার ক্ষেত্রে ব্যাপারটা ছিল অন্য রকম।ওনার নিষেধাজ্ঞা কেবলই 'সেকেল পিতার আদেশ' ছিলনা।নিজের জীবনে ঘটে যাওয়া ঝড় নিয়ে তিনি ভীত ছিলেন।নিজের সন্তানও এমন কোন ঝড়ে পড়ে দুমরে মুচরে যাক এমনটা চাননি তিনি।আর তার ছেলে একটু বেশিই আবেগি।আবেগের ধোয়া যখন তীব্র হয় যুক্তির ধার তখন চোখে দেখা যায়না।ঐ আবেগের ধোয়ায় আচ্ছন্ন হয়ে চলতে গিয়ে তাই যুক্তির ধারে কেটে যেতে পারে স্বপ্ন গুলো।সেই বেদনা সহ্য করার শক্তি সকলের থাকেনা।আবিরেরও নেই- এমনটাই ধারনা তার পিতার।
আবির এত কিছু মানতে নারাজ।প্রথম কিছুদিন প্রচন্ড ধোয়াশায় আচ্ছন্ন আবির স্বপ্নলোকে ভেসে বেড়াচ্ছে।রঙিন ডানা গুলো যখন খসে যাবে তখন তীব্র বেগে নেমে আসবে সে মাটির পৃথিবীতে।আছড়ে পড়ার সেই আঘাত সে সহ্য করতে পারবে তো?আবির এর মধ্যেই অল্প বিস্তর জীবন দেখে এসেছে। মা চলে যাওয়ার পরের দিন গুলো খুব একটা সুখের ছিলনা।জীবনের কষ্টের রঙ কেমন সেটা আবিরের জানা আছে।তাই ধারণা করা যায়, রঙিন ডানা খসে গেলেও হুট করে আছড়ে পড়বে না অথবা পড়লেও নিজেকে সামলে নেয়ার বিদ্যে তার জানা আছে। 
প্রশ্ন হতে পারে আবিরের সাথে খারাপটাই কেন ঘটবে?কয়েক বছর ধরে বাবাকে গোপন করে প্রেমটা চালিয়ে গেলেই হয়।এরপর পড়াশুনা শেষ হলে একটা না একটা ব্যবস্থা হবেই।সিনেমা হলে এমনটা করাই যেত। দর্শক দেখত,দেখে হাত তালি দিত।অতঃপর তারা সুখে শান্তিতে বসবাস করিতে লাগিল- বলে স্ক্রিন কালো হত।কিন্তু জীবন তো আর দু-আড়াই ঘন্টার সিনেমার নিয়ম মেনে চলেনা।জীবন বড়ই দীর্ঘ,ক্লান্তিকর।সেখানকার নিয়ম কানুন গুলোও আলাদা।মানুষ এই জীবনে যা করতে পারেনা,বা করা সম্ভব হয় না সেগুলো কে উপন্যাস- চলচ্চিত্রে তুলে এনে দেখার চেষ্টা করে,দেখে সুখ পায়।সুখ পেয়ে আবার গতানুগতিক দুঃখের নদীতে সাতার কাটতে নামে।তাই সেদিকে না গিয়ে আমরা বরং দেখি আবিরের সাথে কী কী ঘটতে পারে বা ঘটবে।
আবিরের প্রথম অযোগ্যতা সে 'ভগ্ন পরিবার' এর সন্তান।ভগ্ন পরিবারের ছেলে মেয়েরা 'ভাল' হয়না এমন একটা ধারণা আমাদের সমাজে প্রচলিত।আবিরের প্রেমিকার বাবা মাও সেই ধারণার বাইরে থাকবেন এমনটা আশা করা যায়না।দ্বিতীয়ত,আবির প্রেম করছে তার এক সমবয়সীর সাথে।আবির পড়াশুনা শেষ করে চাকরি-বাকরি করবে ততদিন এই মেয়েকে তার বাবা মা ঘরে বসিয়ে রাখবে- এমন টা সিনেমাতেও সচরাচর দেখা যায়না।উপায় একটাই।আবির যদি বোকা হয়ে থাকে এবং যদি তার প্রেম সত্যি হয়ে থাকে তাহলে সে পালিয়ে যাওয়ার মত ভুলটি করে বসবে।সিনেমা হলে তাই করত।কিন্তু প্রেম নিয়ে,এবং প্রেমের কারণে ঘর ছাড়া নিয়ে এর মধ্যে আবিরের পরিবারে একটা দগদগে ঘা আছে,যেটি এখনও শুকোয় নি।এখন আবিরও কি একই কাজ করবে?এবং তার আঘাতে আঘাতে নুয়ে পড়া পিতা কে চরম আঘাতটি প্রদান করবে?
পালিয়ে বিয়ে করার ব্যাপার আবিরের পরিবারে সুন্দর সুন্দর উদাহরণ আছে।আবিরের এক চাচা এই কাজ করেছিলেন।আবিরের মামাও একই দোষে দুষ্ট।সর্বশেষ আবিরের এক চাচাতো বোনও একই কাজ করেছে যাকে এখন পর্যন্ত পরিবার থেকে মেনে নেয়া হয়নি।আবিরের মায়ের ঘটনাটি ঠিক 'পালিয়ে বিয়ে' নয় তবে সেখানেও প্রেম ভালবাসার একটা সংযোগ আছে বৈকি!তো আবিরও কি পারিবারিক ঐতিহ্য বহন করবে কিনা সেটা সময় বলে দেবে।আমরা দেখে আসি আবিরের বাবা এই ব্যাপারে কি ভাবছেন। 
পিতামাতারা চিরকালই সন্তানের থেকে বুদ্ধিমান হন।সন্তানরা ডালে ডালে বিচরণ করলে তাঁরা পাতায় পাতায় না,শিরায় উপশিরায় বিচরণ করেন।নির্বোধ সন্তান যতই ভাবুক না কেন সে বাবা মাকে ফাকি দিচ্ছে- সেটি কখনই হয়না।এক সময় না এক সময় বাবা মার এফবিআই টাইপ চোখে তারা ধরা পড়বেই।আবিরের বাবা তো আরও এক কাঠি উপরে।জীবনে পোড় খাওয়া এই মানুষটা চোখ দেখেই বলে দিতে পারেন অনেক কিছু।শার্লোক হোমস না হলেও,তার পর্যবেক্ষন শক্তি প্রশংসা করার মত। আবির কে দু তিন দিন পর্যবেক্ষন করেই তিনি পরিবর্তন গুলো ধরে ফেলতে পারলেন।এরপর নিশ্চিত হওয়াটা এমন কোন কঠিন কাজ নয়।
নিশ্চিত হওয়ার পর গম্ভীর এই পিতা আরও গম্ভীর হয়ে গেলেন।আবির কে নিয়ে এমন একটা ভয় তিনি করছিলেন।এখন ছেলে পড়াশুনায় অমনোযোগী হবে।কিছুদিন পর এই মেয়ে যখন চলে যাবে তখন আঘাত পাবে।এই ছেলে যে কত বিপদে আছে সেটা সে এখনও বুঝতে পারছেনা।হুট করে তার কিছু হয়ে গেলে ছেলেটা অথৈ সাগরে পড়বে।তার এমন কোন সঞ্চয় নেই যার উপরে ভর করে ওরা দাঁড়াবে।কিন্তু এই বাস্তবতা তার ছেলে এখনও বুঝে উঠতে পারেনি।এখনও সে ফ্যান্টাসি তে আছে।ওকে বুঝাতে হবে।দরকার হলে কঠোর হতে হবে।বড় অসহায় লাগছে তার নিজেকে।ছেলে মেয়ে দুটোকে জোড়ে কিছু বলতেও পারেন না।কিভাবে সামলাবেন কিছুই বুঝে উঠতে পারছেন না।মন শান্ত করতে নামাযে দাড়ালেন তিনি। 'আল্লাহ ওদের একটা ব্যবস্থা করে দেয়া না পর্যন্ত তুমি আমাকে নিওনা...' এই প্রার্থনা যখন করছিলেন তখন তার চোখের কোণে ভোরের শিশির জমা হয়ে আছে।উপরে বসে মহান আল্লাহ তখন মুচকি মুচকি হাসছেন। 
 আবিরের মনে হচ্ছে সে খুনের আসামি।কাঠগড়ায় দাঁড়িয়ে আছে।পার্থক্য হল এই আদালতে তার পক্ষে কোন উকিল নেই।বাবাই প্রতিপক্ষের উকিল,বাবাই বিচারক।আবিরের অবশ্য আত্মপক্ষ সমর্থন করার কোন ইচ্ছা নেই।কারণ বাবা যা বলছেন তার প্রতিটা কথা সত্যি।এগুলো যে আবির জানেনা তা নয়।তবে সব সময়ই বাস্তবতার থেকে আবেগ কে বেশি গুরুত্ব দিয়ে এসেছে।বাবার কাছে ধরা পড়ে যতটা না তার থেকে বেশি কষ্ট হচ্ছে তার বাবার মনে দুঃখ দিয়ে।এই মানুষটা আজিবন কষ্ট করে গিয়েছেন।বিশ্ববিদ্যালয়ের গন্ডি ঠিকমত পেরোননি, ভাইকে মানুষ করার জন্য।অল্প বয়সে পরিবারের দায়িত্ব নিয়েছেন।ভাই বোন দের মানুষ করেছেন।এখানে অবশ্য উপন্যাসের আদর্শ কর্তা কে খুজে পাওয়া যায়।আবিরেরও তার বাবাকে কোন ট্রাজিক উপন্যাস থেকে উঠে আসা চরিত্র বলে মনে হয়।এই বয়সে এসে বড়সড় একটা ধাক্কা খেয়েছেন।এখন সন্তানের থেকেও যদি আঘাত পান- সেটা সহ্য করাটা অমানবিক ব্যাপার।পিতা কে কষ্ট দেয়াতে আবির নিজেকে অপরাধি ভাবছে,তাই চুপ করে শুনে যাচ্ছে বাবার কথা গুলো।শেষমেষ বাবা বললেন, "এরপরে আর কোনদিন যদি তোমার এমন কোন ঘটনা আমার কানে আসে তাহলে কিন্তু আমাকে হারাবা।" 
এরপরে কি হবে পাঠক?সিনেমা হলে কি হত সেটা আমাদের জানা আছে।পিতার এমন দিব্যি সন্তান ফেলতে পারতনা।প্রেমিকার সাথে সম্পর্ক চুকিয়ে বাবার মন গলানোর চেষ্টা করত।প্রেমিকার কোমল হাত পাষন্ডের মত ছুড়ে ফেলত পিতার দিব্যির কারণে। 'পিতা দিব্যি' নামে বেশ ব্যবসা সফল একটা সিনেমা তৈরি হতে পারে এই কাহিনী নিয়ে।তবে ঐ যে সিনেমার নিয়ম কানুন এখানে কেউ মানেনা।পর্দায় যা দেখতে ভাল লাগে,বাস্তবে কেউ তা করেনা।তাই মনে অপরাধবোধ থাকলেও লুকিয়ে লুকিয়ে এবং সাবধানে প্রেম চালিয়ে নিতে থাকল আবির।আবির কে কি দোষ দেয়া যায়?আজকাল কেই বা গুরুত্ব দেয় এসব কসম দিব্যি কে?সব বাবা মাই তো এমন বলেন।পরের টা পরে দেখা যাবে- আবিরের চিন্তাটা ছিল এমনই।কিন্তু হিসেবে আবারও ভুল করে ফেলেছিল সে। 
প্রেমের আধিক্যে আদ্যিকালের নায়ক নায়িকাদের মত প্রেমিকাকে এক সময় প্রেমপত্র লেখা শুরু করল আবির।সে কি প্রেম পত্র! এমন প্রেমপত্র পড়ে যেকেউ গলে যেতে বাধ্য।রঙিন ডানায় আরও বেশি রঙ লাগালো এই পত্র গুলো।এত রঙে অন্ধ হয়ে গেল ওরা।অবশ্য ভালবেসে অন্ধ হওয়াটা ভাল দৃষ্টিতে দেখা হয়।যুগ যুগ ধরে কবি সাহিত্যিকরা এই অন্ধত্বের গুণগান গেয়ে গেছেন।কিন্তু বুঝতে পারেননি অন্ধ এক জায়গায় দাঁড়িয়ে খুশিতে লাফাতে পারে কিন্তু প্রয়োজনে দৌড় দিতে পারেনা।ভালই চলছিল দিনকাল।কিন্তু কালবৈশাখি ঝড় যেমন হঠাৎ এসে লন্ডভন্ড করে দিয়ে যায় ঠিক তেমনই ঝড়ে ওলোট পালোট হয়ে গেল সব।
আবির আর ওর প্রেমিকার প্রেম ভাল যাচ্ছেনা।মিথুন রাশির জাতক আবির বড়ই অস্থির।সে বুঝতে পারছে এই মেয়ের সাথে তার যাচ্ছেনা।কাজেই প্রতিনিয়ত ঝগড়া লেগেই আছে।অবশ্য ঝগড়া অমিল ইত্যাদির পরও মেয়েটার প্রতি একটা টান অনুভব করে আবির।অনিশ্চিত ভবিষ্যৎ সামনে থাকলেও তাই সুতো টা ঠিক ছেড়েনি।তবে আবির নিজেকে নিজে বিশ্বাস করেনা।এক জায়গায় বেশিদিন স্থির না থাকা তার রাশিগত বৈশিষ্ট্য।তবুও একাকিত্বের দেই দিন গুলোতে ফিরে যেতে চায়না সে।সেদিনও ঝগড়া হয়েছিল অতি তুচ্ছ কারণে।পাঠক,আপনার কি মনে হয় প্রেমিক প্রেমিকার ঝগড়ার পিছনে বড় বড় কারণ থাকে?তারা ইরানের পারমাণবিক শক্তি নিয়ে ঝগড়া করে?না তাদের ঝগড়ার বিষয় বস্তু সর্বদাই অতি তুচ্ছ এবং হাস্যকর হয়।ঝগড়া করা অবস্থাতেই বাসা থেকে ফোন এল আবিরের- "ভাইয়া বাসায় আস তাড়াতাড়ি,আব্বু অসুস্থ।অফিসে যায় নাই।" বাবা ইদানিং অসুস্থ থাকছেন।আগের থেকে দুর্বল নরম হয়ে গিয়েছেন।হয়তো খারাপ লাগছে তার।ব্যাপারটাকে গুরুত্ব দিলনা সে খুব একটা।তবে বাসায় যাওয়া উচিত,এখানে দাঁড়িয়ে অযথা ঝগড়া করার থেকে বাসায় যাওয়া ভাল।
বাসায় ফিরে আবির বাবাকে বিছানায় শুয়ে ব্যাথায় কাতরাতে দেখল।সম্ভবত গ্যাস্ট্রিক এর ব্যাথা।এমনটা তারও হয়েছে আগে।এই ব্যাথার কি কষ্ট তা ওর জানা আছে।তবে গ্যাস্ট্রিকের যাবতিয় ওষুধ খাওয়ানোর পরও ব্যাথা কমছেনা।হাসপাতালে নিয়ে যাওয়া উচিত।কিন্তু আবিরের কোন ধারণাই নেই এ ব্যাপারে।বাবা যে পরামর্শ দেবে সে অবস্থায় নেই।হঠাৎ করে আবির আবিষ্কার করল আসলে সে বড় একা।সে বড় অসহায়।পাশে দাঁড়ানোর মত,সাহস দেয়ার মত কেউ নেই।পাশের বাড়ির আংকেল কে ডেকে নিয়ে আসলো আবির।হাসপাতালে যাওয়া ছাড়া কোন উপায় নেই।বাসায় যা টাকা পয়সা ছিল পকেটে ভরে বের হল আবির বাবা কে নিয়ে।মনে মনে বলল, "আল্লাহ প্লিজ আব্বুকে সুস্থ করে দাও।সব যেন ঠিক হয়ে যায়।" মহান আল্লাহ তখনও উপরে বসে মুচকি মুচকি হাসছেন। 
আবিরের মনে হল তার বয়স হঠাৎ করে ১০-১৫ বছর বেড়ে গিয়েছে।অনেক দায়িত্ব যেন এখন কাধে।বাবাকে হাসপাতালে ভর্তি করানোর সময় রোগীর অভিভাবক এর জায়গায় সে নিজের নামটা লিখেছে!এত দিন যে অভিভাবক হয়ে তাকে ছায়া দিয়ে এসেছে আজ তার অভিভাবক সে নিজে!ডাক্তার যখন তাকে ডেকে বলেছিল , "রোগীর ব্যাপারে আপনাকে বলব ?" আবির তখন বুঝে গিয়েছিল যা শুনতে যাচ্ছে সেটা হয়তো ভাল কিছু না।"আপনারা রোগীকে আনতে এত দেরি করলেন কেন?ওর এটাক হয়েছে আরও ৫ ঘন্টা আগে।ইসিজি রিপোর্ট ভাল না।দ্রুত ভর্তি করাতে হবে।আমরা চেষ্টা করছি,বাকিটা আল্লাহর হাতে।" 
বাবাকে সিসিইউ তে রেখে এসেছে।ডাক্তার দের পরিচর্যার মধ্যে আছেন তিনি।চাচাদের খবর দেয়া হয়েছে,কাল এসে পৌছবেন তারা।আজকের রাতটা কাটলে কাল ভাল কোন হার্টের হাসপাতালে নিয়ে যাওয়া যাবে।রাতটা অস্থিরতার মধ্যে কাটলো আবিরের।সেলুলয়েডের মত তার সামনে ভেসে আসছিল তার শৈশব কৈশরের রঙিন মুহুর্ত গুলো।আচ্ছা সিনেমাতে এমন কোন দৃশ্য কি দেখা যায় যেখানে নায়কের মুখে হাসি,চোখে জল।দেখা যায় মনে হয়।ধরে নিন আমাদের গল্পের আবির এখন সেই ভূমিকায়।ভাবছে রাতটা কখন শেষ হবে।কিন্তু রাতটা থমকে গেলেই বোধ হয় ভাল ছিল।
বাবাকে দাফন করার সময় আবিরের সব থেকে বেশি কষ্ট হয়েছিল।মৃত্যুর খবর টা শুনেও এত কষ্ট হয়নি।মানুষটা নেই কিন্তু তার শরীরটা সাথে আছে।বাবাকে যত্ন করে গোসল করিয়ে দিয়েছিল আবির।আবিরের বাবা বেশ শক্তপোক্ত মানুষ ছিলেন। 'ছিলেন?' হ্যা,এখন তো ছিলেন ই বলতে হবে।কারণ মানুষটা এখন পাস্ট টেন্স এ চলে গিয়েছেন।কত সহজে,মুহুর্তের মধ্যে একজন মানুষ প্রেজেন্ট থেকে পাস্ট হয়ে যায়।পাস্ট হয়ে যাওয়া আবিরের পিতার সহজে কোন রোগ বালাই হতনা।কোন দিন মাথায় পানি পর্যন্ত দিয়ে দেয়া লাগেনি।সেই বাবাকে প্রথম বারের মত এবং অবশ্যই শেষ বারের মত গোসল করিয়ে দিয়েছিল আবির।সে সময় কষ্ট হয়নি তার,লাশ নিয়ে গ্রামের বাড়িতে যাওয়ার সময়ও কষ্ট হয়নি খুব একটা।কিন্তু যখন লাশটা কবরে শুইয়ে উপরে মাটি চাপা দিতে লাগলো,আস্তে আস্তে চোখের আড়ালে চলে যেতে লাগলো পিতার দেহটা তখন আবিরের চোখ ফেটে পানি বেড়োচ্ছিল।মনে হচ্ছিল ওয়াসার ট্যাংকি কেউ ঘাই মেরে ফাটিয়ে দিয়েছে,আর সেখান থেকে অঝোড় ধারায় পানি বের হচ্ছে।আরেকবার কষ্ট হল আবিরের যখন এতদিনের ভাড়া বাসাটা ছেড়ে চলে যাচ্ছিল তখন।
মা চলে যাওয়ার একাকি তিনটে মানুষ তিন বছর কাটিয়ে দিয়েছিল।বাবা মারা যাওয়ার পর কোথা থেকে পিলপিল করে শুভাকাংক্ষি আত্মীয়রা আসতে লাগলো।যাদের জিবনে কখনও দেখেনি তারাও এসে নিজেকে তাদের অভিভাবক হিসেবে পরিচয় দিতে লাগলো।চাচা ফুফুরাই এখন সর্বে সর্বা।আবির বুঝতে পারল টিকে থাকতে হলে এদের দরকার হবে তার এবং তার বোনের।সিনেমাতে কি হয়?এসকল ক্ষেত্রে এই নব্য অভিভাবকরা কুটিল ধরণের হয়।বাস্তব হলেও সিনেমার সাথে ব্যতিক্রম হলনা।সিনেমার আইডিয়া তো বাস্তব থেকেই ধার করা!
আচ্ছা আবিরের সেই প্রেমিকা কেমন আছে?তার কি ভূমিকা আবিরের এই দুর্দিনে।ভগ্ন পরিবারের এক ছেলে এখন পরিবারহীন।আগে তাও ভগ্ন একটি পরিবার ছিল,এখন সেটিও নেই।এমন একটা ছেলের 'সুপাত্র' হিসেবে বিবেচিত হওয়ার কোন সুযোগ নেই,অবস্থাও নেই,সেই সময়ও হয়নি।আবিরের প্রেমিকা ওর পাশে দাড়ালো কিন্তু আবির ওকে সহ্য করতে পারছিলনা।আবিরের তো রূপান্তর ঘটে গিয়েছে।সে তো আর আগের আবির নেই।পাঠক,আপনারা কি সূর্যগ্রহন দেখেছেন?পূর্ণ গ্রহণ?বিশাল আগুনের থালাটা কিভাবে অন্ধকারে ঢেকে যায় দেখেছেন?না দেখলে কিছু আসে যায়না।আবিরও দেখেনি।তবে সেই নিজেই গ্রহণের ভিতর দিয়ে যাচ্ছিল।
বাবার ড্রয়ারের কাগজ পত্র ঘাটছিল আবির।এবার সব কিছু তো তারই বুঝে নিতে হবে।কাগজ পত্রের মধ্যে পরিচিত একটা কাগজ চোখে পড়ল তার।খুলে দেখল তার অতিপরিচিত একটা কাগজ,একটি হাতের লেখা।তার একটি প্রেমপত্র!কিন্তু এটা বাবার কাছে কিভাবে এল?এটা ঠিক সেই চিঠিটা যেটাতে বাবাকে নিয়েও কিছু কথা লেখা আছে।আবিরের মনে হলনা কিভাবে এই চিঠিটা বাবার কাছে এল,কবে এল।শুধু তার কয়েকটি কথা মনে পড়ল,মাইকের অসহ্য আওয়াজের মত কানের কাছে বাজতে থাকল সেই কথা গুলো- "এরপরে আর কোনদিন যদি তোমার এমন কোন ঘটনা আমার কানে আসে তাহলে কিন্তু আমাকে হারাবা।"
"এরপরে আর কোনদিন যদি তোমার এমন কোন ঘটনা আমার কানে আসে তাহলে কিন্তু আমাকে হারাবা।"
"এরপরে আর কোনদিন যদি তোমার এমন কোন ঘটনা আমার কানে আসে তাহলে কিন্তু আমাকে হারাবা।" 
মেয়েটি অনেক কান্নাকাটি করেছিল।হাত কাটা,আত্মহত্যার হুমকি দেয়া থেকে শুরু করে এমন কিছু নেই যা সে করেনি আবির কে আটকানোর জন্য।কিন্তু আবির যে এখন অন্য আবির।এই আবির আবেগে এখন গলেনা।সে যে নিজ পিতার হত্যাকারী।এমনটাই মনে করে সে।আর যে প্রেমের জন্য পিতাকে হারালো সেই প্রেম কে চালিয়ে নেয়া সম্ভব না আবিরের জন্য।মেয়েটির শত কান্নাকাটি তাই ওর মন গলাতে পারেনি।মেয়েটি যদি শেষও হয়ে যায় তাতেও কিছু যায় আসেনা আবিরের।পাঠক আপনি বলুন তো আবির কি কাজটা ঠিক করেছে?এই কাজটা কি অনেকটা গল্পের মত,সিনেমার মত হয়ে গেলনা? বোঝাই যাচ্ছে আবিরের এই চিন্তাটা ভিত্তিহীন।বাবার কথা এবং তার চলে যাওয়াটা নিতান্ত কাকতালীয় ব্যাপার।সেটার জন্য একটা মেয়েকে আঘাত করা কি সমিচীন হল? 
আমরা আমাদের কাহিনী এখানেই শেষ করব।তবে আপনি যেমনটা ভাবছেন একটা করুন সমাপ্তি,একজন আঘাত প্রাপ্ত ছেলের কঠিন সিদ্ধান্ত- ব্যাপারটা তা নয়।এই মেয়েটিকে আবিরের ভাল লাগছিলনা আর।এই প্রেমের কোন ভবিষ্যৎ ও নেই।বাবার ব্যাপারটা তো আছেই।মিথুন রাশির অস্থির জাতক আবির মেয়েটিকে ছুটানোর জন্য একটা উছিলা খুজছিল।পিতার মৃত্যু এবং চিঠি পাওয়াটা সেই উছিলা মাত্র।আবির এর আর কি দোষ,মিথুন রাশির জাতক যে! 
ভাবছেন আবিরের কি হল?ঐ মেয়েটির কি হল?আবিরের বোনের কি হল?ওদের জীবনে কি ঘটলো।জীবনটা আড়াই ঘন্টার ম্যাটিনি শো নয়।হলে অবশ্যই আপনাদের শেষটা জানাতাম।কিন্তু জীবন নিরন্তর।এর কোন শেষ নেই।মৃত্যতেও তা শেষ হয়না।তাই জীবন নামক গল্পের কোন শেষ দৃশ্য নেই... 
(এই গল্পের সমস্ত চরিত্র এবং কাহিনী লেখকের মস্তিষ্ক প্রসূত এবং কাল্পনিক।বাস্তবের কারও সাথে এর মিল খুজে পাওয়া গেলে তা কাকতালীয় বলে বিবেচিত হবে) 

