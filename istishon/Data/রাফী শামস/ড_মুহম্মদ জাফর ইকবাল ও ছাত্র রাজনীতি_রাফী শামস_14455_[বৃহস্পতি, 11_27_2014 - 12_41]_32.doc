ড_মুহম্মদ জাফর ইকবাল ও ছাত্র রাজনীতি


বাম মহলে জাফর ইকবাল স্যার কে অনেকটা শত্রু হিসেবে মনে করা হয় – পূজিবাদী দালাল,সরকারি দালাল ইত্যাদি ইত্যাদি অভিধায় ভূষিতও করা হয়।এর মূল কারণ সম্ভবত একটা সময় তিনি ছাত্ররাজনীতি নিষিদ্ধ করার কথা লিখতেন পত্রিকার কলামে।বাম রাজনীতির প্রতি আকৃষ্ট ছিলাম বলে বিশ্ববিদ্যালয় জীবনের শুরুতে বিভিন্ন বাম সংগঠনের সভা-সেমিনার গুলোতে থাকতে চেষ্টা করতাম।ব্যক্তিগত ভাবে আমি জাফর ইকবাল স্যার কে আদর্শ মানতাম,মানি।তাই যখন এসকল সভা সেমিনারে কিংবা বাম মতাদর্শি বন্ধুদের লেখায় দেখলাম জাফর ইকবাল স্যার কে প্রতিপক্ষ হিসেবে দাড় করানো হচ্ছে এবং তাঁকে নানা রকম অভিধায় ভূষিত করে বাম দের প্রতিপক্ষ হিসেবে দেখা হচ্ছে তখন একটু আহত হয়েছিলাম এবং খুজে দেখার চেষ্টা করেছি আসলেই কি তাই?
মজার ব্যাপার হল এই ব্যাপারটা নিয়ে চিন্তা করা সেরেছি অনেক আগেই।আর নিশ্চিত হয়েছি জাফর ইকবাল স্যার ছাত্ররাজনীতির বিরূদ্ধে বলেছেন অবশ্যই তবে সেটা ব্যাপক অর্থে নয়,কলুষিত ছাত্র-রাজনীতি প্রসঙ্গে।যদিও এটা নিয়ে আমি কারও সাথে কখনও তর্কে লিপ্ত হইনি।তবে আজ কেন লিখছি?কারণ এই লেখাটা আমি ‘স্বপ্নে’ পেয়েছি!আমি স্বপ্নে দেখেছি যে আমি এই লেখাটি লিখছি-জাফর ইকবাল স্যার ও ছাত্র রাজনীতি নিয়ে।সে যাই হোক,আসল কথায় ফিরে যাই।আমি চেষ্টা করছি স্যারের বিভিন্ন লেখা গুলোর আলোকে ব্যাপারটা বিশ্লেষন করতে এবং সেই সাথে ছাত্র রাজনীতি নিয়ে আমার দৃষ্টিভঙ্গি পরিষ্কার করতে।
ছাত্ররাজনীতি নিষিদ্ধ করার পক্ষে জাফর ইকবাল স্যার কলাম লিখতেন মূলত ৯০ এর দশকে।আরও স্পষ্ট করে বললে ৯৬ এ আওয়ামিলীগ ক্ষমতায় আসার পর।প্রথম এই বিষয়টি উত্থাপিত হয় মূলত রাষ্ট্রপতি শাহাবুদ্দিন আহমেদের একটি মন্তব্য কে কেন্দ্রে করে।তিনি বলেছিলেন যে এই দেশে ছাত্ররাজনীতির দরকার নেই!বিশ্ববিদ্যালয় গুলোতে ছাত্ররাজনীতি বিলুপ্ত করা হোক।লক্ষ্যনীয়,ছাত্র রাজনীতি,ছাত্রদের রাজনীতি নয়!মূলত সেই সময়েও জাফর ইকবাল স্যার রাষ্ট্রপতি কে সমর্থন করে কলাম লিখেছিলেন,যেগুলো পরবর্তীতে তাঁর ‘নিঃসঙ্গ বচন’ বইটিতে একত্রে প্রকাশিত হয়।৯৬ সালে আমি পত্র-পত্রিকা পড়তাম না,কারণ তখনও আমি অ-আ-ক-খ শিখিনি,তবে পরবর্তীতে এই বইটি থেকেই সেগুলো সম্পর্কে জেনেছি।
সেই সময় স্বয়ং প্রধানমন্ত্রি শেখ হাসিনাও ছাত্ররাজনীতি বন্ধের পক্ষে মত দিয়েছিলেন কিন্তু সেখানে ছিল যদি ও কিন্তু!যদি টা ছিল-অন্য সংগঠন গুলোকেও নিষিদ্ধ করতে হবে।আর ‘কিন্তু’ টা ছিল-ছাত্রলীগ তো আওয়ামিলীগের অংগ সংগঠন নয়!অর্থাৎ তিনি বাইরে বাইরে বেশ একটা ভাব দেখিয়েছিলেন কিন্তু তিনি আসলে জানতেন যে যেহেতু ‘যদি’ হবেনা তাই তাঁর কোন সমস্যা নেই।আর ‘যদি’ হলেও ‘কিন্তু’ দেখিয়ে তিনি বলতে পারবেন ছাত্রলিগের দায়ভার আমাদের না!যাই হোক,কেন সেই সময় ছাত্ররাজনীতির বিপক্ষে কথা উঠেছিল?
৯০ পরবর্তী সেই অস্থির সময়ে বিশ্ববিদ্যালয় গুলো প্রত্যক্ষ করছিল সেই ছাত্র-রাজনীতির নোংরামি।ছাত্ররা মারামারি করছে,জীবন যাচ্ছে অনেক ছাত্রের-এর পিছনে ছিলনা কোন আদর্শ,ছিল কেবল দলীয় স্বার্থ আর দলীয় আধিপত্য বিস্তার।মূলত এই প্রেক্ষিতেই সে সময় ছাত্ররাজনীতি বন্ধ করা নিয়ে কথা উঠেছিল কারণ সে সময় টেন্ডারবাজী,চাদা-বাজি,হল দখল,মারামারি ইত্যাদি ছিল নিত্য নৈমিত্তিক ব্যাপার।এখনও এগুলো বহাল তবিয়তে আছে,তবে এখন প্রতিপক্ষ দুর্বল বলে আধিপত্য বিস্তারের ব্যাপারটি নেই।তবে প্রতিপক্ষ নেই বলে,নিজেরাই নিজেদের প্রতিপক্ষ!ছাত্ররাজনীতির সাম্প্রতিক বলি সুমন নামের একটি ছাত্র।কিন্তু কি নির্মম পরিহাস,ছাত্রলীগ সভাপতি তাকে নিজে দলের কর্মী বলেই অস্বীকার করল।প্রশ্ন জাগে সুমনরা ঠিক কি কারণে মারা যায়?কোন আদর্শে অনুপ্রাণিত হয়ে?কিসের ভিত্তিতে?
সেই সময়ের স্যারের একটি কলামের কিছু অংশ উদ্ধৃতি করছি-
“ছাত্র রাজনীতি বন্ধ করা হলেই যে ছাত্ররা একটি নপুংশক অথর্ব সমাজে পরিণত হবে আমি সেটা বিশ্বাস করিনা।তার রাজনৈতিক অধিকার কেউ কেড়ে নেবেনা।বিশ্ববিদ্যালয় ক্যাম্পাসের ভিতরে সে কী করতে পারবে বা পারবে না সেটা নিয়ে বিধিনিষেধ থাকতে পারে কিন্তু ক্যাম্পাসের বাইরে মূল রাজনৈতিক দলের সাথে যুক্ত হয়ে সে যদি রাজনীতি করতে চায় কেউ তাকে বাধা দেবেনা।কে জানে তখন যেসব ছাত্র রাজনীতিতে অংশ নেবে তারা হয়ত সত্যিকার দেশপ্রেমিক রাজনৈতিক নেতা হিসেবে গড়ে উঠবে,কারণ তারা রাজনীতিতে অংশ নেবে ত্যাগ স্বীকার করে-হলের সিট,ছাত্র সংসদের বাজেট,টেন্ডারবাজীর বখরার জন্য নয়।” -ছাত্র রাজনীতির যদি ও কিন্তু,ভোরের কাগজ,১৯৯৮

কথা গুলো কি অযৌক্তিক মনে হচ্ছে?তাহলে প্রশ্ন করি বর্তমানে ছাত্র সংগঠন গুলো ঠিক কি কি কাজে আসছে?সব গুলো ছাত্র সংঠনে একটু নজর বুলিয়ে নেই।প্রথমেই আসি ছাত্রলীগ এর কথায়।ছাত্রলীগ আওয়ামিলীগের রিজার্ভ ফোর্স,লাঠিয়াল বাহিনী কিংবা আওয়ামিসেনা বাহিনী হিসেবে কাজ করে এটা বললে কি ভুল হবে?ছাত্রলীগের একমাত্র কাজ যেখানে সরকারের বিরূদ্ধে কোন আন্দোলন বা কথা বলা হবে সেখানে গিয়ে তাদের ‘শিক্ষা’ দিয়ে আসা।সাম্প্রতিক উদাহরণ-ঢাকা বিশ্ববিদ্যালয়ে দ্বিতীয়বার ভর্তি পরিক্ষার দাবিতে আন্দোলনরত শিক্ষার্থীদের মারধোর,শহীদ মিনারে জুতা মিছিল ইত্যাদি।হল দখল,চাদাবাজি এগুলো তো সাধারণ ঘটনা।ছাত্রলীগে যারা যোগ দেয় তারা মূলত দুই ধরনের-১।বাধ্য হয়ে যোগ দেয়,হলে সিট পাওয়া,নিরাপদে থাকা ইত্যাদির জন্য এবং ২।ধান্দাবাজী করার জন্য,বিশেষ সুযোগ সুবিধা নেয়ার জন্য।সর্বপরি,ক্ষমতা ভোগ/উপভোগ করার জন্য।
বিশ্ববিদ্যালয় গুলোতে ছাত্রলীগের ক্ষমতা শিক্ষকদের থেকেও কয়েক হাজার গুনে বেশি।কোন প্রতিপক্ষ না থাকাতে এখন তারা নিজেরা নিজেরা মারামারি করে-কোন আদর্শের জন্য নয়,নেহাতই পদপ্রাপ্তি আর ভাগ বাটোয়ারার জন্য।ছাত্রলীগ বর্তমানে ছাত্রদের কোন উপকারে আসছে জানালে কৃতার্থ হতাম।তবে দয়া করে ইতিহাস টেনে আনবেন না।অতীতে কি হয়েছে সেগুলো নিয়ে কথা অতীতের হিরোদের আত্মত্যাগ কে অপমান করবেন না দয়া করে।
ছাত্রশিবির কে ছাত্র সংগঠন হিসেবে গণ্য করার উপায় নেই।সেটি একটি উগ্র জঙ্গি সংগঠন।এটি একটি বিশেষ ধর্মান্ধ,উগ্র সম্প্রদায়ের প্রতিনিধিত্ব করে,ছাত্রদের প্রতিনিধিত্ব করেনা।আর ছাত্রদল তো এখন বিলুপ্ত প্রায় সংগঠন।ছাত্রদলে এখন কোন ছাত্র নেই,সেটি এখন আব্বা-দল এ পরিণত হয়েছে।বাকি থাকে বাম সংগঠন গুলো।বাংলাদেশে একমাত্র তারাই আদর্শের ভিত্তিতে রাজনীতি করে,একটি আদর্শ সামনে রেখে সেটির জন্য নিয়মতান্ত্রিক উপায়ে আন্দোলন সংগ্রাম করে,সাধারণ ছাত্রদের বিভিন্ন দাবীর পক্ষে কথা বলে কিন্তু…
শুনতে খারাপ শুনালেও যখন ছাত্ররাজনীতির কথা বলা হয় তখন এই সকল বাম দল গুলোকে কেউ ‘গোনায়’ ধরেনা!এটা রূঢ় বাস্তবতা।জাফর ইকবাল স্যার যখন ছাত্র রাজনীতি নিষিদ্ধের কথা বলেছিলেন তখন ছাত্রলীগ-ছাত্রদলের সহিংসতার কথা মাথায় রেখেই বলেছিলেন,বাম দল গুলোর কথা তিনি মাথায় রাখেন নি কারণ স্বাধীনতার পর থেকে শুরু করে আজ পর্যন্ত বাম দল গুলো বাংলাদেশের রাজনীতিতে এবং সাধারণ মানুষের মধ্যে কোন জায়গা করে নিতে পারেনি।হাল আমলে শাহবাগ আন্দোলনের পর বাম ছাত্র সংগঠন গুলো জনপ্রিয়তা পেয়েছে এবং কিছুটা হলেও গ্রহণযোগ্যতার একটা জায়গা তৈরি হয়েছে।তবে এখনও সাধারণ ছাত্রদের মধ্যে ছাত্রলীগের সহিংস মূর্তির বিপরীতে বাম সংগঠন গুলোর প্রতি কোন আবেদন তৈরি হয়নি।কিন্তু কেন?
আমার ব্যক্তিগত পর্যবেক্ষণ থেকে যেটা মনে হয়েছে বাংলাদেশে বাম রাজনীতির কোন ধারা নেই বলেই বাম রাজনীতি চর্চা করা ছাত্র সংগঠন গুলোও দুর্বল।অধিকাংশ ক্ষেত্রেই মূল বাম দল গুলোর থেকে তাদের ছাত্র সংগঠন তুলনামূলক ভাবে বেশি শক্তিশালী! সংগঠন গুলো তাত্ত্বিকতার বেড়াজালে বেশি বন্দী,তাদের কর্মীদের কেও তারা উচ্চ স্তরের তাত্ত্বিক শিক্ষা দিতেই বেশি তৎপর।একটি ছাত্র সংগঠন তো কর্মীরা কি কি বই পড়তে পারবে সেটার সিলেবাসও তৈরি করে দিয়েছে।যে ছেলেটা আদর্শ কে বুকে নিয়ে স্বেচ্ছায় কোন বাম দলে যোগদান করতে আসে সে প্রথমেই বিভ্রান্ত হয়ে যায়।এত এত দল দেখে।একাধিক দল থাকা দোষের কিছু না,তবে মূল সমস্যাটা অন্য খানে।একই নামে একাধিক দল!এবং উভয়েরই দাবি তারাই প্রকৃত,অপরটি ভুয়া।এবং এই যে বিভাজন এর মূল কারণ তাত্ত্বিক মতাদর্শগত বিরোধ!যার সাথে সাধারণ ছাত্রদের কোন সম্পর্ক নেই।
বেশিরভাগ ছাত্র বিরোধে জড়াতে চায়না,তারা মনে করে ক্যাম্পাসে আসব,আড্ডা দিব,ঘুরব ফিরব এই তো বেশ।আবার অনেকের মধ্যেই থাকে সমাজকে দেশকে ইতিবাচক দিকে বদলে দেয়ার আকাংক্ষা।তারা আদর্শে অনুপ্রানীত হয়ে বাম দল গুলোতে যোগ দেয় কিন্তু আদর্শের তাত্ত্বিক কচকচানি,ক্যাম্পাসের নির্দিষ্ট গন্ডির মধ্যে অসংখ্য ইস্যুতে মানববন্ধন,মিছিল আর মধুর ক্যান্টিনে আড্ডা- এর মধ্যেই সীমাবদ্ধ হয়ে পড়ে তার পরিবর্তনের স্বপ্ন।যার সাথে অধিকাংশ সাধারণ ছাত্র ছাত্রী বিন্দু মাত্র একাত্বতা বোধ করেনা।
ফিরে আসি জাফর ইকবাল স্যারের লেখায়।আমি আগেই বলেছি তিনি ক্যাম্পাস ভিত্তিক ছাত্ররাজনীতি নিষিদ্ধের পক্ষে ছাত্র আন্দোলনের বিপক্ষে নন,এবং যখন তিনি ছাত্ররাজনীতির কথা বলেন-কেবল তিনিই না যারাই ছাত্ররাজনীতির কথা বলে তারা মূলত ছাত্রলীগ-দল কে মাথায় রেখেই বলে।আবারও স্যারের লেখা থেকে কোট করছি-
“এই বয়সটি আদর্শের জন্য সংগ্রাম করার বয়স।ছাত্র রাজনীতির স্বর্ণ যুগে ছাত্রছাত্রীরা ভাষার জন্য,স্বাধিকারের জন্য,গণতন্ত্রের জন্য,স্বাধীনতার জন্য সংগ্রাম করেছে আন্দোলন করেছে।তখন সেই সংগ্রামী ছাত্রদের বিরূদ্ধে সরকার পুলিশ মিলিটারি লেলিয়ে দিয়েছিল।এখন অবস্থার পরিবর্তন হয়েছে।দেশ স্বাধীন হয়েছে।আমাদের মাতৃভাষা দিবস এখন সারা বিশ্বে পালিত হয়।গণতন্ত্র হাটি হাটি পা পা করে এগোচ্ছে।পুলিশ মিলিটারি আমাদের নিজেদের মানুষ।এখন ছাত্রছাত্রীদের সংগ্রামের ক্ষেত্রে পরিবর্তন এসেছে।
প্রথম উদাহরন টুকু হচ্ছে,জাহাঙ্গীর নগর বিশ্ববিদ্যালয়ের ছাত্রী ধর্ষনের মতো ভয়ংকর অপরাধ করে যেসব ছাত্র শুধু ক্ষমতাসীন দলের ছাত্র রাজনীতি করার সুবাদে বহাল তবিয়তে বিশ্ববিদ্যালয়ে রাজত্ব করছিল তাদের কে প্রথমবার অপরাধী হিসেবে প্রমাণিত করেছিল সংগঠিত ছাত্র ছাত্রীরা।সেইসব ছাত্রছাত্রী কোন রাজনৈতিক দলের লেজুড় হিসেবে কাজ করেনি।সংঘবদ্ধ ভাবে আন্দোলন করে প্রতিটি অন্যায় এবং একটি অশুভ শক্তিকে পদানত করা তো এক ধরণের রাজনৈতিক প্রক্রিয়া।শাহজালাল বিশ্ববিদ্যালয় খুলে দেয়ার জন্য সাধারণ ছাত্রছাত্রীরা যে আন্দোলন করে শেষ পর্যন্ত বিশ্ববিদ্যালয় কে খুলে দিতে পেরেছি সেটা একটা উদাহরণ।”-রাজনীতি ও ছাত্ররাজনীতি,২০০০
অর্থাৎ সত্যিকারের ছাত্রদের স্বার্থ সংশ্লিষ্ট দাবী আদায়ের জন্য সংগ্রাম করাটাই প্রকৃত ছাত্ররাজনীতি।জাফর ইকবাল পুজিবাদের দালাল কিনা আমার জানা নেই তবে তিনি বিশ্ববিদ্যালয়ের বাণিজ্যিকরনের বিপক্ষে লেখেন (পাবলিক বিশ্ববিদ্যালয়ঃপরবর্তী আদমজী জুট মিল,২০০৩),তিনি সংখ্যালঘু দের পক্ষে লেখেন,তিনি আদিবাসী-উপজাতি প্রশ্নে সরকারের বিরূদ্ধে গিয়ে ‘আদিবাসী’ দের পক্ষে লেখেন,তিনি প্রতিক্রিয়াশীল রাজনীতির বিপক্ষে লেখেন,জামাত শিবির মৌলবাদের বিরূদ্ধে লেখেন,প্রশ্নপত্র ফাসের বিরূদ্ধে তিনিই একমাত্র কার্যকরী আন্দোলন করার চেষ্টা করেছিলেন,(অনেকে বলেন এইবারই তিনি প্রশ্ন পত্র ফাসের বিরূদ্ধে বলছেন যেটা নাকি উদ্দেশ্য প্রণোদিত- কথাটি সত্য নয়।২০০৭এ প্রকাশিত ‘ভাঙা রেকর্ডটা আরেকবার বাজাই’ দ্রষ্টব্য),শিক্ষা পদ্ধতির সংস্কার নিয়ে লেখেন,দেশ কে ভালবাসার কথা লেখেন- এগুলোকেই তো আমি প্রগতিশীলতা বলে জানতাম,এগুলোকেই তো আমি প্রতিবাদ বলে জানি।আমার কাছে এগুলোকে দালালি বলে তো মনে হয়নি।দালালি বলে মনে হয়নি কারণ আমি বিশ্বাস করি যে মানুষটা আরাম আয়েশ আর অনেক ভাল বেতনের চাকরি ছেড়ে দেশের একটি বিশ্ববিদ্যালয়ে (তাও রাজধানীতে নয়) শিক্ষকতা করতে এসেছেন,অন্যায়ের বিরূদ্ধে কলম ধরেছেন,মৌলবাদীদের হামলার শিকার হয়েছেন তিনি কোন ভাবেই ‘দালাল’ হতে পারেন না।তিনি রাজনীতি নিরুৎসাহিত করেননি,আমার মনে হয় তিনি প্রকৃত রাজনীতি শিক্ষা দিয়েছেন-শিশু কিশোর দের মধ্যে দেশপ্রেম,মুক্তিযুদ্ধ প্রেম,বই পড়ার আগ্রহ,বিজ্ঞানের প্রতি আগ্রহ এবং মৌলবাদের প্রতি ঘৃণা জাগিয়ে তুলেছেন।এই ধর্মান্ধ অন্ধকারে নিমজ্জিত সমাজ কে আলোকিত করার জন্য যেটা সব থেকে বেশি দরকার সেই বিজ্ঞানমনস্কতা,বিজ্ঞান ও গণিতের প্রতি ভালবাসা এগুলো তিনিই সৃষ্টি করেছেন। এজন্য অসংখ্য তরুন-তরুনি-কিশোর এই দালালের পিছনে দাড়াতে সর্বদা প্রস্তুত।
কাজেই তিনি যখন ছাত্ররাজনীতি নিষিদ্ধের কথা বলেন তখন নিয়মতান্ত্রিক আন্দোলনের বিপক্ষে বলেন না,ছাত্রদের অধিকার আদায়ের বিরূদ্ধে বলেন না – তিনি যখন ছাত্র রাজনীতির বিরূদ্ধে বলেন তখন হল দখলের বিরূদ্ধে বলেন,টেন্ডারবাজী চাদাবাজীর বিরূদ্ধে বলেন,দলীয় লেজুড়বৃত্তির বিরূদ্ধে বলেন,দলিয় স্বার্থে ছাত্রদের নির্মম বলি হওয়ার বিরূদ্ধে বলেন।
তাহলে ছাত্ররাজনীতির ভবিষ্যৎ কি?ছাত্রলীগকে তো নিষিদ্ধ করা সম্ভব না!এটা চিন্তা করা আর চাদের দেশে শপিং মল বানানোর চিন্তা করা একই ধরনের বোকামি।কোন দল আছে যে তার রিজার্ভ ফোর্স কেই নিষিদ্ধ করে দেবে!মোটা দাগে ছাত্ররাজনীতি নিষিদ্ধ করলেও বর্তমানে কিছুটা গ্রহণযোগ্যতা পাওয়া বামপন্থি দল গুলোর অগ্রগতির পথও যে রূদ্ধ হয়ে যাবে!অনেকে সমাধান হিসেবে বলেন ডাকসু সহ অন্যান্য ছাত্র সংসদ গুলোর নির্বাচন দেয়ার কথা।কিন্তু আমি এটাকে কোন সমাধান মনে করিনা।এখানে জাতীয় পর্যায়ের নির্বাচন গুলোতে পর্যন্ত আওয়ামিলীগ গণহারে ভোট দিয়ে ভোটার বিহীন নির্বাচনে ৭০-৮০ ভাগ ভোট পাচ্ছে!সেখানে হল থেকে চায়ের দোকান পর্যন্ত যেখানে ছাত্রলীগের নিয়ন্ত্রনে সেখানে ‘স্বচ্ছ নির্বাচনের’ আশা আবারও সেই চাদের শপিং মলের মতই!সেখানে ছাত্রদের অধিকার প্রতিষ্ঠা তো হবেই না বরং ক্যাম্পাসের পরিবেশ বিনষ্ট হবে।হলে হলে আবার আগ্নেয়াস্ত্র জমা হবে,সাধারণ ছাত্ররা মারা পরবে,ক্লাস পরিক্ষা বন্ধ হয়ে যাবে,সেশন জট তৈরি হবে আবার!
ঢাকা বিশ্ববিদ্যালয়ে এখন কোন সেশন জট নেই।দীর্ঘ দিন ধরে কোন অনাকাংক্ষিত ঘটনার জন্য বিশ্ববিদ্যালয় অনির্দিষ্টকালের জন্য বন্ধ হয়না,নিয়মিত ক্লাস-পরিক্ষা হয়-হরতাল থাকলেও।কোন সাধারন ছাত্রই চাইবে না এই অবস্থার ব্যতয় ঘটুক।আবার ছাত্র রাজনীতিও বন্ধ হবেনা।তাহলে কি করা যায়?এভাবেই চলবে ?এবং মেরুদন্ডহীন প্রজন্ম বের হবে বিশ্ববিদ্যালয় থেকে?বিশ্ববিদ্যালয়ের ৮০ ভাগ ছাত্র মেরুদন্ডহীন,বাকি ২০ ভাগ ছাত্র মাথা উচু করে চলতে পারে।এই ২০ ভাগ এর মধ্যেই কেউ কেউ বাম রাজনীতি করে।এমতাবস্থায় জরুরি সাংস্কৃতিক আন্দোলন।সাংস্কৃতিক চেতনা এবং বিজ্ঞানমনস্কতা গড়ে তোলা যেন শিক্ষার্থীরা মেরুদন্ড হীন হয়ে না পড়ে।
দরকার মাথা উচু করে বাচার শিক্ষাটুকু অর্জন করা।আমি এখানে পড়াশুনা করতে এসেছি কোন দলের লেজুড়বৃত্তি করতে আসিনি,আমার ইচ্ছা হলে আমি কোন রাজনৈতিক প্রোগ্রামে যাব-ইচ্ছা না হলে যাবনা।দলীয় অপদার্থ বড় ভাই দের তোয়াজ করে চলতে আমি বাধ্য নই।আমি কি করব সেটার সিদ্ধান্ত আমার।দরকার এই শিক্ষাটুকু অর্জন।আর সেটা সম্ভব কেবল মাত্র সাংস্কৃতিক আন্দোলন,পাঠচক্র গড়ে তোলা,বিজ্ঞানমনস্কতা গড়ে তোলার মাধ্যমেই।হয়তো বাম দল গুলোই এগুলোর নেতৃত্ব দিতে সক্ষম যদি তারা তাদের ভুল গুলো সংশোধন করে,তাত্ত্বিক কচকচানি থেকে বেরিয়ে এসে ছাত্রদের আবেদন বোঝার চেষ্টা করে এবং অবশ্যই যদি ‘একতা বদ্ধ হয়’।না হলে বিপ্লব ঐ মধুর ক্যান্টিন পর্যন্তই সীমাবদ্ধ…

