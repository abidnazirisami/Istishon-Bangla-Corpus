স্বাগতম- 'অন্ধকারের একশ বছর'


আমি মূলত ইস্টিশনে টুকটাক লিখি বা বলা চলে লিখতাম।স্বনামেই লিখি (বা লিখতাম)।লেখা গুলো ফেসবুকেও পোস্ট করি (বা করতাম)।অনেকেই বলত,'অন্তত ছদ্মনামে তো লিখতে পার।'স্বনামে লেখার পিছনে আমার যুক্তি ছিল- আমি যেহেতু অন্যায় কিছু করছিনা,সত্য ও ন্যায়ের পক্ষে,যুক্তি ও বিজ্ঞান নিয়ে লিখছি সেহেতু চোরের মত নিজেকে লুকিয়ে রাখব কেন?অভিজিৎ দা কে হত্যা করার পর ফেসবুকে আমি কিছু হুমকি পাই।এর আগেও যে পাইনি তা নয়,তবে সেগুলোকে গুরুত্ব দেয়ার প্রয়োজন মনে করিনি।তবে এবার গুরুত্ব দেয়ার দরকার বলে মনে করলাম বৈকি।জীবন তো একটাই,কতকিছু করার বাকি- এখনই অপঘাতে মারা গেলে প্রেমিকার খোপায় গোলাপ গুঁজব কিভাবে? ধর্ম ও মুক্তচিন্তা সংক্রান্ত লেখালেখি তখন আমি শুরু করলাম ছদ্মনামে,মুক্তমনা ব্লগে! ইস্টিশনে তেমন লেখা হতনা,লিখলেও নিম্নশ্রেণীর কিছু প্রবন্ধ লিখতাম (যেমন সর্বশেষ লিখেছিলাম এম.ডি.জি নিয়ে।লেখাটা ইস্টিশন কর্তৃপক্ষ প্রথমে স্টিকি করেছিল,পরে বিদগ্ধ পাঠককূল যখন ফাঁক গুলো ধরিয়ে দিল,তখন তারা আবার লেখাটি সড়িয়ে নিয়েছেন। লেখাটি তৃতীয় শ্রেণীর নিম্নমানের লেখা,তথ্য গুলো বিভিন্ন সরকারি সাইট থেকে নিয়ে কপি-পেস্ট করেছিলাম।আমি যে এখন মুক্তচিন্তা বাদ দিয়ে আন্তর্জাতিক ও জাতিয় বিভিন্ন ফালতু বিষয় নিয়ে ব্যস্ত আছি - সেটা প্রমাণ করার জন্যই ওটা লিখেছিলাম)।লেখালেখি থেকে দূরে থাকারও চেষ্টা করেছি কিছুদিন,কিন্তু ল্যাপটপের দিকে চোখ গেলেই হাত নিশপিশ করত।কি আর করা! 
ছদ্মনাম কখনও আমাকে নিরাপত্তা দিতে পারবেনা,উদাহরণ - থাবা বাবা।এমনকি লেখালেখি বন্ধ করাও আমার নিরাপত্তার নিশ্চায়ক নয়।'ধর্ম,অধর্ম,কুধর্ম' সিরিজের লেখা গুলোই আমাকে বিপদে ফেলার জন্য যথেষ্ট।সেই সাথে অভিজিৎ দা'র মৃত্যুর পর রাজু ভাস্কর্যের সামনে যে সমাবেশ আমরা করেছিলাম সেখানে আমার পাশে বসা দুজন মানুষ মিডিয়াতে কথা বলতে রাজি না হলেও (তারা নিঃসন্দেহে বুদ্ধিমান ছিল),আমি অতিবোকা বলেই সেদিন মিডিয়াতে কথা বলেছিলাম। সমস্ত ক্ষোভ ঝেড়ে দিয়েছিলাম পুলিশ আর সরকারের উপর।ঐ একই সমাবেশ থেকে পিছনে ফেউ লেগেছিল ব্লগার নিলয় নীল-এর।ছোটবেলায় দেখতাম টেলিভিশনে পরিবারের কাউকে দেখলে সবাই কী খুশিই না হত।আমার ক্ষেত্রে সেটা হলনা,অন্য সময় কেউ খবর দেখুক আর নাই দেখুক কোন বিচিত্র কারণে ঐদিন যেন সব আত্মীয়রা টিভি সেটের সামনে বসে ছিল-আমাকে দেখল এবং দেখে আহত হল! আহত হল দুটি কারণে- আমার নিরাপত্তার কথা চিন্তা করে এবং আমি যে এই 'নাস্তিক' সম্প্রদায়ের অংশ এটা দেখে। 
আমার আত্মীয় ছাড়াও আরও অনেকেই হয়তো আমাকে দেখেছিল,হয়তো ফেউ লেগেছিল- আমি টের পাইনি।হয়তো এখনও লেগে আছে। সম্প্রতি আমার নাম্বারে একটা এস.এম.এস আসে।সেখানে ফেসবুকে প্রাপ্ত হুমকি গুলোর মতই আমাকে সাবধান করে দেয়া হয়েছে এবং মুরতাদ হবার কারণে সর্বোচ্চ শাস্তির জন্য প্রস্তুত হতে বলা হয়েছে।এই তথ্য আমি লুকিয়ে রাখতে পারিনি,এটা জানার পর থেকে পরিবারের সকলের চাপে আমি মোটামুটি গৃহবন্দি অবস্থায় বাস করছি।আমার এক নিকটজন ক্ষমতাধর মানুষ।তিনি পুলিশ-র‍্যাব-গোয়েন্দা দের সাথে কথাবার্তা বলেছিলেন।পুলিশ আমার জন্য সুপরামর্শ দিয়েছে,তারা বলেছে এক বছরের জন্য আমাকে লুকিয়ে ফেলতে! আহা সাধু সাধু!কতিপয় বিশিষ্টজন এটাও বলেছেন জিডি করে কোন লাভ হবেনা,বেশি জানাজানি না হওয়াই ভাল!আমার আত্মীয়দেরও সেই আক্ষেপ- 'মানুষ কে কিভাবে বলব এই কথা?' আক্ষেপ হওয়াটাই স্বাভাবিক।আমি যদি ধর্ষন করতাম,তবুও তারা বলতে পারত- 'জোয়ান মানুষ,বয়সের দোষে একটা রেইপ করে ফেলেছে।'আমি যদি খুন করতাম তাও তারা বলতে পারত-' রক্ত গরম,মারামারি করতে গিয়ে একটা খুন করে ফেলেছে।' কিন্তু তা না,আমি হলাম কিনা 'নাস্তিক বলোগার' কিকরে তারা মানুষ কে মুখ দেখাবে! 
আপাতত আমি গৃহবন্দী জীবনযাপন করছি।তবে গৃহও যে নিরাপদ নয় সেটা তো নিলয় নীল প্রমাণ করেই গেছেন।আর সরকার তো আমার বেডরুম পাহাড়া দেবেনা,সেতো বহুত পুরানো কথা!কয়েক বছর আগে আনিসুল হকের 'অন্ধকারের একশ বছর' বইটা পড়েছিলাম।আনিসুল হকের সেরা কাজ বলে মনে হয়েছিল আমার ঐ বইটিকে।'মা' উপন্যাসের থেকেও 'অন্ধকারের একশ বছর' বেশ সাহসি রচনা।আনিসুল হক সাহেবের বাসা আমি চিনি,আমার ইচ্ছা একদিন গিয়ে ওনাকে কদমবুচি করে আসব- ওনার কল্পনা শক্তির জন্য।ওনার কল্পিত অন্ধকারের একশ বছরে আমাদের প্রবেশ ঘটেছে।এরপর কী কী হতে পারে ওনার বইটা পড়লে মোটামুটি একটা ধারণা পাওয়া যাবে।তবে উপন্যাসের শেষে উনি কল্পনা করেছেন অন্ধকারের একশ বছরের অবসান ঘটেছে।মৌলবাদী যুগ শেষ করে দেশ আলোকিত সকালে উপনীত হয়েছে।উপন্যাসের পুরোটাই ঠিক আছে,কিন্তু এই শেষটায় এসে হোচট খাচ্ছি,এই সুখসমাপ্তি কল্পনা করতে কষ্ট হচ্ছে।আসলেই কি এমনটা হবে?মুক্তিচিন্তকদের বিসর্জনের মধ্য দিয়ে একটা সময় অন্ধকার কাল শেষ হবে? আলো আসবে? নাকি এই ব্ল্যাকহোল থেকে বের হয়ে আসার কোন সম্ভাবনাই নেই? 
জাতিয় সংগীতের পর যে গানটিকে আমি মনে প্রাণে লালন করি,যে গান শুনলে আক্ষরিক অর্থেই গায়ের প্রতিটি পশম দাঁড়িয়ে যায় সেটি হল দ্বিজেন্দ্রলাল রায়ের 'সাজাহান' নাটকের বিখ্যাত 'ধন ধান্য পুষ্পে ভরা...' গানটি।সেই গানে চমৎকার একটা লাইন আছে- "আমার এই দেশেতে জন্ম যেন এই দেশেতেই মরি" ... এই চরণটিকে কেউ কি আর এখন আক্ষরিক অর্থে লালন করে?দেশ মানে দেশের মানুষ,এই দেশের অধিকাংশ সাধারণ মানুষ যেখানে মুক্তচিন্তকদের হত্যাকে মৌন সম্মতি দেয় সেখানে কেন আমি এই দেশের জন্য অকালে প্রাণ বিসর্জন দিব?যেখানে আমার নিকটাত্মীয়রাই মনে করে আমাদের এই অবস্থার জন্য আমাদেরই দোষ বেশি সেখানে কাদের জন্য আমরা কলম নিয়ে যুদ্ধ চালিয়ে যাব?শিক্ষিত মানুষরাই যেখানে বলে 'ইসলাম নিয়ে লেখার কি দরকার ছিল...' সেখানে অশিক্ষিত মানুষটা যে আমার কল্লা চাইবে এতে অবাক হবার কী আছে?দেশের প্রধানমন্ত্রি থেকে শুরু করে পুলিশ যেখানে ব্লগার দের 'সংযত হয়ে লেখার' পরামর্শ দেন সেখানে বিচারের দাবি,নিরাপত্তার দাবি কি উৎকট রসিকতা নয়?
ইস্টিশন ব্লগে আমার একটা লেখা ছিল 'সৃষ্টিকর্তার সাথে কথোপকথন' শিরোনামে।কাল্পনিক কথোপকথনের মাধ্যমে আমি সৃষ্টিকর্তার অসাড়তা গুলো তুলে ধরেছিলাম।মুক্তমনার ইদানীং কালের পোস্ট গুলো কেমন যেন নখ-দন্তহীন বাঘের মত।বিচার চাই,নিরাপত্তা চাই- এই ধরণের দাবি এবং সরকারের পিন্ডি চটকানো কিছু পোস্ট ছাড়া আগের মত সেই ধারালো লেখা গুলো তেমন একটা চোখে পড়ছেনা সেখানে।ব্যাপারটা পরীক্ষা করার জন্য আমি 'সৃষ্টিকর্তার সাথে কথোপকথন' লেখাটি কিছুটা পরিবর্তন করে মুক্তমনাতে পোস্ট করি।মুক্তমনার লেখা গুলো মডারেটরের রিভিউ এর পর প্রকাশিত হয়।মুক্তমনা আমার সেই লেখাটি প্রকাশ করেনি।হয়তো এই নাজুক পরিস্থিতিতে 'ইসলামানুভূতি তে আঘাত' দেয়ার মত কোন পোস্ট প্রকাশ না করার সিদ্ধান্ত নিয়েছে তারা। 
দীপনের বাবা ফজলুল হক স্যার বলেছিলেন যে তিনি বিচার চাননা।'বিচার চাই' কথাটা বর্তমান প্রেক্ষাপটে খুবই হাস্যকর একটা বাক্য।আমরা বিচার চাইনা,প্রতিকার চাই।একজন দুজন জঙ্গিকে ধরে ফাঁসি দেয়াটা এক রকম বিচার,কিন্তু প্রতিকার সম্পূর্ণ ভিন্ন ব্যাপার।প্রতিকারের মধ্যে বিচার আপনাআপনিই চলে আসে।সেই সাথে আসে আরও এমন কিছু পদক্ষেপ যা কিনা পরবর্তীতে এরকম ঘটনা গুলো প্রতিরোধ করতে সাহায্য করবে।কিন্তু বিচার কিংবা প্রতিকার-কোনটার ব্যাপারেই আমাদের সরকারের কোন চিন্তা ভাবনা আছে বলে মনে হয়না।বরং হেফাজত তোষণ নীতি,জয়ের বক্তব্য আর বিভিন্ন নেতাদের হাস্যকর কথাবার্তা শুনে মনে হয় একদল অন্ধকারাচ্ছন্ন মানুষ জন নিয়ে,সাধারণ মানুষ কে অন্ধকারে রেখে তারা বেশ উন্নতি করে যাচ্ছিল।আমাদের মত একদল উচ্ছন্নে যাওয়া 'বলোগার'রা অহেতুক ধর্ম নিয়ে লেখালেখি করে সেই উন্নয়ন কাজে বাধা দিচ্ছি!আমাদের কে শায়েস্তা করে দেশের শান্তি ফিরিয়ে আনতে তারা আর কোন ধারা আমদানি করে কিনা দেখার বিষয়।মৌলবাদী জঙ্গিদের শায়েস্তা করা কঠিন,নানা রকম ঝামেলা আছে,ইসলামিক সেন্টিমেন্ট আছে,বিদেশী চাপ আছে- এর থেকে কিছু ব্লগারদের ধরে জেলে ভরে যদি অবস্থা শান্ত করা যায় সেই ভাল! 
আমাদের শুভাকাঙ্ক্ষীরা সমাধান হিসেবে একটা কথাই বলে থাকেন- 'দেশের বাইরে চলে যাও'। অনেকে গেছেনও।কারও হয়তো সত্যি রিস্ক ছিল,কেউ হয়তো কৃত্রিম রিস্ক তৈরি করে মওকা মেরে দিয়েছেন।সে যাই হোক এই দেশের কোন স্থানই যে নিরাপদ নয় সেটা সবাই বোঝে,তাই বিদেশ যাওয়ার এই তোড়জোড়।আমার আত্মীয়-স্বজনও হুমকির ব্যাপারটা জানার পর সেই চেষ্টা করে যাচ্ছেন।কিন্তু এমন তো হবার কথা ছিলনা।আমার একটা পরিকল্পনা আছে জীবন নিয়ে,একটা স্বপ্ন আছে,লক্ষ্য আছে।কোন অপরাধে সব কিছু বিসর্জন দিতে হবে?কোন অপরাধে দেশের পুলিশ আমাকে এক বছরের জন্য গা ঢাকা দিতে পরামর্শ দেয়? কোন অপরাধে এত গুলো বন্ধুকে আমরা হারিয়ে ফেললাম?লেখালেখি আমি বন্ধ করেছি,আমরা অনেকেই করেছি।ফেসবুকে কিংবা ব্লগে এখন আর সেই আগের মত তেজদীপ্ত লেখা গুলো খুঁজে পাওয়া যায়না।কনফুসিয়াস বলেছেন,আহাম্মকের সাথে উচ্চতর আলাপ না করাই শ্রেয়।এদেশের বেশির ভাগ মানুষ আহাম্মক। এই লেখা গুলোর,এই আলোচনা গুলোর মূল্য বোঝার মত মস্তিষ্ক তৈরির কোন চেষ্টা আমাদের দেশে করা হয়নি।যারা করতে চেয়েছেন তাদের কে কালবিলম্ব না করে সড়িয়ে দেয়া হয়েছে।জীবন যেহেতু একটাই,আহাম্মক দের মানুষ করার জন্য সেই জীবন বিসর্জন দেয়ার মত মহৎ এখনও হতে পারিনি।
আমাদের সামনে দুটি পথ আছে।একটা হল গর্তে ঢুকে পড়া।নিজের সমস্ত ক্ষেত্র থেকে নিজেকে গুটিয়ে আনা।পালিয়ে বেড়ানো - অদৃশ্য শত্রুর হাত থেকে।অন্যটি হল নিজের পরিকল্পিত পথেই এগিয়ে যাওয়া,মৃত্যু ঝুকিটি মাথায় রেখে।গর্তে ঢুকে পড়াটা চিরস্থায়ী সমাধান নয়,সাময়িক সমাধান হতে পারে।মানুষ আজীবন গর্তে ঢুকে থাকতে পারেনা,একজন মুক্তিচিন্তার মানুষ তো নয়ই!যেকোন সময় আক্রমনের শিকার হতে পারি ভেবেই আমি তাই দ্বিতীয় পথটি বেছে নিয়েছি।মৃত্যু অতি স্বাভাবিক ব্যাপার।অস্বাভাবিক ভাবে স্বাভাবিক এই ব্যাপারটি ঘটতে পারে মাথায় রেখেই আমি বিশ্ববিদ্যালয়ে যাই,প্রেমিকা কে নিয়ে ফুচকা খাই,স্বেচ্ছাসেবামূলক কাজ করতে এখানে সেখানে ঘুরে বেড়াই (যেহেতু আমার বিদেশে পাড়ি জমানোর সুযোগ বা ইচ্ছা নেই!)
এই লেখাটি আমি কোন প্রতিবাদ করতে লিখছিনা,জঙ্গিবাদ দমনের কোন তাত্ত্বিক উপায় নিয়ে আলোচনা করাও আমার অভিপ্রায় নয়।সরকারের সমালোচনা কিংবা আমাদের করণীয় সম্পর্কে আলোচনা করতেও আমি আগ্রহি নই।এই লেখাটি লিখছি কেবল মাত্র একটি শুভেচ্ছা স্মারক হিসেবে।এই লেখাটি আমি লিখছি অন্ধকারের একশ বছর কে স্বাগত জানাতে। এখন পর্যন্ত যারা যারা রক্ত দিয়েছেন,এরপরে আরও যাদের রক্ত যোগ হবে (হয়তো তাদের মধ্যে আমিও থাকতে পারি) - তাদের সবার পক্ষ থেকে স্বাগত জানাতে আমি লিখছি... 
স্বাগতম!
অন্ধকারের একশ বছর! 

