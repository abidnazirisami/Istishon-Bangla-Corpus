একজন _সৌম্য সরকার_ এবং আমাদের ভাবনা ___


"সৌম্য সরকার"কে জাতীয় দলের টেস্ট টিমে নেওয়া না নেওয়া নিয়ে গত কয়েকদিন যা চলল তা এক কথায় "অতুলনীয়"! আমরা তো এমনই একটি ক্রিকেট টিম চেয়েছিলাম। মানুষজন মন ভরে একে তাকে গালি দিচ্ছে "সৌম্য"কে টেস্ট স্কোয়াডে না রাখার জন্য। সত্যি বলতে কি, শুনতে কেন যেন খুব মধুর লাগছে! আসলে এ রকমটাই তো হওয়া উচিত ছিল; তাই না? 
কি অবাক হলেন? অবাক হওয়ার কিছু নেই, এটা খুবই স্বাভাবিক। খেলা না বুঝলে এমনটাই হবে! কি আপনি খেলা বুঝেন না? আহা অত চেইতেন না। একটু ধৈর্য্য ধরেন, কি বলি একটু মনোযোগ দিয়ে শুনন- ভাই খুব "সিম্পল" হিসাব, একদিনের ম্যাচ আর টেস্ট ম্যাচ এক জিনিষ নয়। দুইটা সম্পূর্ণ আলাদা ফরম্যাটের খেলা। খেলাটা একই, কিন্তু টেম্পারমেন্ট আলাদা। যেমন - একদিনের খেলায় একটু মারকুটে টাইপের খেলতে হয় আর টেষ্টে রয়ে সয়ে খেলতে হয়। কি ঠিক আছে তো?
এখানে সবচেয়ে লক্ষনীয় বিষয় হচ্ছে টেষ্ট খেলা। কারণ এই খেলায় প্রত্যেককে কঠিন ধৈর্য্য পরীক্ষা দিতে হয়। এখানে স্কীলের সাথে সাথে বিচক্ষনতারও প্রয়োজন রয়েছে। ভালো বল ছেড়ে দিবেন, বাজে বলে মারবেন! এভাবেই টেস্ট খেলতে হয়। আর আরেকটা জিনিষ, যেটা খুব বেশি দরকার তা হচ্ছে "সামর্থ"(!) লম্বা সময় ধরে খেলার। হ্যাঁ, এটা বলছি না যে সৌম্যের সে "সামর্থ" নেই! অবশ্যই তার "সামর্থ" আছে। কিন্তু তাকে না নিয়ে যদি আরেকজনকে দলে জায়গা করে দেওয়া হয় তবে তার খেলাটাও দেখা হলো এবং সৌম্যেরও কিছুটা বিশ্রাম হলো। সৌম্য তো পরীক্ষিত; তাই না?
গত বছরের আগ পর্যন্তও আমরা স্বপ্ন দেখেছি কবে আমাদের ক্রিকেট টিমকে অন্যান্য ভালো ক্রিকেট টিমদের সাথে তুলনা করতে পারব? বিশ্বের নন ক্রিকেট প্লেয়িং কান্ট্রির কাছে বাংলাদেশও ফেভারিট হিসাবে গণ্য হবে। বিশ্বাস করেন আর নাই করেন, সেই দিন অলরেডি এসে গেছে। শুধু আরেকটু সময়ের দরকার। ছেলেদেরকে আরেকটু গ্রুমিং করতে হবে, ব্যস। আমাদের ক্রিকেট টিমটা এখন এত ভালো যে বেস্ট একাদশে কাকে রেখে কাকে নির্বাচন করবেন তার জন্য ঘাম ছুটে যায় বা যাচ্ছে নির্বাচকদের।
দেশের তরুণ ক্রিকেট খেলোয়াড়দের জন্য আরেকটি ভালো দিক হচ্ছে "আইকন" হিসাবে তাদেরকে আর বাহিরের কোন প্লেয়ারকে পছন্দ করতে হবে না। এখন আমাদের জাতীয় দলেই রয়েছে আন্তর্জাতিক খ্যাতি সম্পন্ন এক ঝাক খেলোয়াড়। যা আগে হাতে গোনা দু-একজন ছিল। এই তো সেদিনের কথা, আশরাফুল, মাশরাফি, তামিম বা সাকিবুল হাসান ছাড়া তরুণ খেলোয়াড়রা অন্য দেশের খ্যাতিমান ক্রিকেট খেলোয়াড়দেরকে "আইকন" মেনে নিজেদেরকে তৈরি করত। আর এখন? ছেলে-পেলের সামনে সিনিয়রদের সাথে সাথে আছে সৌম্য, মুস্তাফিজ, রুবেল, তাসকিন, এনামুল, শহীদ, লিটন দাস সহ অন্যান্যরা।
তো যাই হোক যে কথা বলছিলাম, আমাদের সেই দিন প্রায় চলে এসেছে যে ওয়ানডে এবং টেস্টের জন্য প্রায় ভিন্ন দুটি টিম রেডি করার। যারা একটু মারকুটে টাইপের তারা থাকবে ওয়ান ডে এবং T20 তে। আর যারা রয়ে সয়ে খেলবে তাদেরকে নিয়ে করতে হবে টেস্ট টিম।
ফুটনোটঃ বর্তমানে আমাদের জাতীয় দলের মাপকাঠি অনেক উপরে অবস্থান করছে। এখন ছোট বড় সবাই জানে যে জাতীয় দলে চান্স পেতে হলে কত ভাল করতে হবে নিজেকে? সুতরাং, এটা বলা যেতেই পারে যে আমাদের "জাতীয় ক্রিকেট দল" তাদের কাঙ্খিত লক্ষের দরজায় কড়া নাড়া শুরু করে দিয়েছে।

