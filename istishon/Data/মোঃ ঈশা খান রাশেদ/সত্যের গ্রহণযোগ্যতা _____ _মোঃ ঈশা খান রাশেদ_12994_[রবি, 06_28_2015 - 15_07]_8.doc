সত্যের গ্রহণযোগ্যতা _____ 


কমবেশি আমরা সবাই ছোট বেলা থেকেই বাবা-মায়ের কাছ থেকে এই শিক্ষা পেয়ে বড় হয়েছি। বাবা-মার পরে স্কুল-কলেজ এবং ভার্সিটিতে পেয়েছি। আর এখন তো নিজেদের সন্তানদেরকেও সে শিক্ষা দেওয়ার চেষ্টা করছি। শিক্ষাটি হচ্ছে "সত্য" কথা বলা!
কিন্তু বুকে হাত রেখে বলেন তো আমাদের সমাজে এমন কতজন মানুষ আছেন যারা সত্যি কথাটা শোনার এবং মানার সৎ সাহস রাখেন? যদি ভূল করে না থাকি তবে সে সংখ্যা খুবই নগণ্য। এমনকি যে বাবা-মা আমাদেরকে এই শিক্ষা দেন অনেক ক্ষেত্রে উনারাও সন্তানের কাছ থেকে সত্য কথাকে সাদরে গ্রহণ করতে পারেন না!
আমাদের সমাজে সবাই সত্য কথা বলার জন্য তাগিদ বা উৎসাহ দেন। কিন্তু মুখের উপর সেই সত্য কথা শোনা বা গ্রহণ করার সৎ সাহস বেশিরভাগই রাখেন না! আমাদের সমাজে সত্য কথার কোন ভাত নেই। সত্য কথা বললে পদে পদে বিপদ। মাঝে মাঝে বাবা-মাই যেখানে সত্য কথা মেনে নিতে পারেন না সেখানে বাহিরের মানুষ কিভাবে পারবে বলে আশা করি? 
সত্য কথার বাজে ফলাফলের কারণে এখন কমবেশি সবাই সত্য বলতে ভয় পাই। এমন অনেক সময় আছে যখন কারো মুখের উপর বা চোখে চোখ রেখে বলা হয় না "আপনি মিথ্য কথা বলছেন" বা "আপনি মিথ্যুক"।
আমাদের জীবনে "অসত্য" কথা বলার একটি ছোট "চক্র" তুলে ধরলাম ..... 
যখন কিনা বুঝতে শিখিনি, তখন থেকেই আমাদের মধ্যে এই অসত্য বলার ব্যবহারিক শুরু হয়ে যায়। বাসার মধ্যে কোন কিছু ভেঙ্গে ফেললে মাইর বা বকা খাওয়ার ভয়ে আমরা অসত্য বলি।
স্কুলে পড়ালেখার সময় রেজাল্ট খারাপ করলে (মাইরের ভয়ে) বাসায় অনেক সময় রেজাল্টের কথা বলতে পারি না। বা বানায়ে বলি এইবার ক্লাশের সবাই খারাপ করছে! স্যার চায় তার কাছে প্রাইভেট পড়তে যাই!
কলেজে উঠে বিড়ি-সিগারেট খাওয়া শুরু হলে বাসায় কখনো ধরা খাইলে বলি, আর বইলেন না আম্মা পোলাপাইনগুলা এত বদ, সিগারেট খাইয়া গায়ের মধ্যে ধোয়া ছাড়ে! এখানে একটা কথা আছে আমরা জানি যে ধূমপান স্বাস্থ্যের জন্য ক্ষতিকর! তারপরও আমরা তা পান করি। কেন? কারণ, সংগ দোষে লোহা ভাসে। আর বাবা-মা তো কখনোই তার সন্তানের অমঙ্গল চান না। তাই সব কিছু জেনেও আমরা বাবা-মার কাছে মিথ্যা কথা বলি। এমন না যে তারা বুঝেন না। তারাও বুঝেন। কিন্তু সন্তানের প্রতি তাদের ভালোবাসায় তারা তা ওভারলুক করে যান। এখানে তারা আবার বলতে পারেন না, বাবা মিথ্যা কথা কেন বলছিস?
প্রেম ভালোবাসায় প্রেমিক-প্রেমিকার কাছে মিথ্যা বলতে হয়! সিনটা এমনঃ কেউ কারো জন্য অপেক্ষা করছে, কোন কারণে দেরি হয়ে গেলো(!) সব দোষ গিয়ে পড়ে যানজটের উপরে। কেউ সত্যটা বলে না! কারণ কি? কারণ হচ্ছে সত্যটা বললে অপর পক্ষ খোঁচা দেয়, ও ঐ কাজটা কি আমার থেকেও বড় হয়ে গেলো! আশ্চর্য্য। এখানে বড় হওয়ার কি আছে? আমি বা সে কোন না কোন কাজে ব্যস্ত থাকতেই পারি বা ইমার্জেন্সি সিচুয়েশন ক্রিয়েট হতেই পারে। কিন্তু না, তা গ্রহণযোগ্য হবে না। দেখা যাবে এই নিয়ে ঝগড়া-ঝাটি বা মন-মালিন্য হচ্ছে নিজেদের মধ্যে। বলুন তো কে চাই আজাইড়া ঝামেলা পাকাইতে? সুতরাং সরাসরি মিথ্যা কথা বলে দেওয়ায় ভালো!
অফিস লাইফ তো আরেক চিড়িয়াখানা। এখানে তো পদে পদে অসত্য। বিশ্বাস করুন আর নাই করুন, সরকারী চাকুরিজীবী ছাড়া বেসরকারি প্রায় সকলেই তাদের বেতন-ভাতা নিয়ে অসত্য কথা বলেন। কাজ সময় মত শেষ করতে না পারলে বসের ঝাড়ি খাওয়া থেকে বাঁচার জন্য অসত্য। আন-ব্র‍্যান্ড পোশাক পরা দেখে কেউ জিজ্ঞাস করলেই বলি বিদেশ থেকে অমুক বা তমুক পাঠিয়েছে। এখানের অসত্য নিজেকে বড় করার অসত্য।
আমাদের সমাজে চলতে ফিরতে সৎ মানুষের থেকে অসৎ মানুষের সংখ্যাই দিন দিন বেড়ে চলেছে। এখানে সবাই যার যার স্বার্থ নিয়ে ব্যস্ত। এর জন্য যদি দু-একটি মিথ্যা কথা বলা বা অনর্থক তোশামদি করতে হয় তবে তাও করতে রাজি। কিন্তূ মুখে অনেক বড় বড় বুলি ছাড়ি! নিজের ক্ষতি যাতে না হয় তার জন্য সমাজের "হোমড়া-চোমড়া" মিথ্যা অসত্য কথা বললেও তা মেনে নি। কখনো তার মুখের উপর বলতে পারি না আপনি যা বলছেন তা মিথ্যা বলছেন বা আপনি কথা দিয়ে কথা রাখেন নি। 
বৈবাহিক জীবন তো আরেক "হ য ব র ল" ! এখানে অসত্য না বললে এক ছাদের নীচে বসবাস করাটা দুঃস্কর হয়ে পড়ে। তা যে পক্ষই হোক না কেন? এখানে আপ্রাণ চেষ্টা করা হয় সৎ থাকার, কিন্তু বেশির ভাগ সময়ই তা হয়ে উঠে না। সংসার টিকিয়ে রাখার জন্য প্রচুর সত্য মিথ্যা বলতে হয়। আর এই পরিবার থেকেই আবার "অসত্য চক্র"টি উপর থেকে ঘোরা শুরু হয়। 
এখন প্রশ্ন হচ্ছে, আস্তিক বা নাস্তিক যে যে ধর্মেরই হই না কেন সত্য কে কেন সাহসের সাথে গ্রহণ করতে পারি না?
ফুটনোটঃ তবে আমাদের সমাজে খুব কম সংখ্যক পরিবারই আছে যারা এই "চক্রটি" পূণরাবৃত্তি করেন না। 

