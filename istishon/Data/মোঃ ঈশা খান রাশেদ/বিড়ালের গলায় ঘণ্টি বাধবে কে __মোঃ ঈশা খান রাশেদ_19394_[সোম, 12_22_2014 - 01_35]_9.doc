বিড়ালের গলায় ঘণ্টি বাধবে কে _


সরকারকে সাধুবাদ জানাই নতুন সরকারি "পে স্কেলের" জন্য। যেই সব সরকারি চাকুরীজীবীরা এতদিন বেসরকারি চাকুরীজীবীদের দেখে হাই হুতাশ করতেন, আশা করি তারা এবার একটু শান্তি পাবেন ।
কিন্তু এখানে কিছু প্রশ্ন আছে । যে বা যারা সরকারকে নতুন এই "পে স্কেল" বানানোর বুদ্ধি দিয়েছেন তারা কি একবারও দেশের সাধারণ আর আট-দশজন মানুষের গড় ইনকামের কথা চিন্তা করেছেন ? যদি করেই থাকেন তবে এই স্কেল করেছেন কাদের সুবিধার্থে ? এক চিমটিও ভুল হবে না যদি বলি নতুন এই স্কেল যারা করেছেন তারা নিজেদের সুবিধার্থের জন্যই করেছেন! হলফ করে বলতে পারি নতুন এই "পে স্কেল" বানানো কমিটিতে এলিট শ্রেণীর (আমলা) মানুষ ছাড়া চতুর্থ শ্রেণীর কেউ ছিল না । যদি থাকতো তবে এই সর্বনিম্ন এবং সর্বচ্চ বেতনের বৈষম্য হত না ।
যারা এই কমিটিতে ছিলেন তারা কি ভুলে যান আমাদের দেশের সাধারণ মানুষের দৈনিন্দন ভোগ্যপণ্যসহ দরকারি দ্রব্যাদি এবং বাসা ভাড়া নির্ভর করে প্রতি বছরের এই সরকারি বেতন বৃদ্ধির উপর। দেশে প্রায় দুই লক্ষ সরকারি চাকুরীজীবী আছেন। তাদের জীবন প্রবাহ আমাদের দেশের অন্য সাধারণ মানুষদের থেকে একটু ভিন্ন। কিন্তু কেউ বিশ্বাস করুন আর নাই করুন, বাংলাদেশের বাকি প্রায় ১৬ কোটি মানুষের প্রত্যহ জীবন সরাসরি না হলেও পরোক্ষ ভাবে এই সকল সরকারি চাকুরীজীবীদের উপর নির্ভর করে। কিভাবে? ব্যপারটা হচ্ছে এমন, তাদের বেতন বাড়ার সাথে সাথে বাজারের দ্রব্যমূল্যের দাম ধাই ধাই করে ঊর্ধ্বগতিতে বৃদ্ধি পায়। আর এতে খোদ সরকারের নিজেদের মানুষও সরাসরি ক্ষতিগ্রস্ত হন। সর্বচ্চ বেতনধারী সরকারি চাকুরীজীবী বাজার থেকে যত সহজেই একটি পণ্য কিনেন বা কিনবেন ঠিক সেভাবে সর্বনিম্ন আয়ের আরেকজন সরকারি চাকুরীজীবীসহ অন্যান্য সাধারণ আয়ের মানুষ আর সেটা কিনতে পারছেন না বা পারবেন না। যা সরাসরি একটি বৈষম্যমূলক ব্যপার।
এখন প্রশ্ন হতে পারে তবে কি সরকারি চাকুরীজীবীদের বেতন বৃদ্ধি হবে না? হবে, অবশ্যই হবে। কিন্তু খেয়াল রাখতে হবে তাদের স্বার্থের জন্য অন্য সাধারণ মানুষের ক্ষতি না হয়। বেতন বৈষম্যটা যেন খুব বেশি না হয়। প্রশাসনকে কঠোরভাবে বাজার নিয়ন্ত্রণ করতে হবে। যাতে বেতন বৃদ্ধির সাথে সাথে বাজারের পণ্যের দাম অযাচিতভাবে বৃদ্ধি না পায়।
ফুটনোট ঃ ইউকের সর্বচ্চ ক্ষমতার অধিকারী "রাণী" থেকে শুরু করে সর্বনিম্ন আয়ের মানুষটিও খুব সহজেই তার জীবন পরিচালনা করতে পারেন। কারণ, এখানে জনগণের দায়িত্ব সরাসরি সরকারের।

