আপনার সন্তানকে সহজেই ইংরেজী ভাষায় দীক্ষিত করুন _______


বাংলাদেশের সকল বন্ধুদের কাছে অনুরোধ, আপনারা আপনাদের সোনা-মণি সন্তানকে হিন্দি কার্টুন ডরিমন ( যা এখন এশিয়ান চ্যানেলে বাংলায় ডাব করা ) এবং নিক টিভি চ্যানেল সহ অন্যান্য কার্টুন চ্যানেলের কার্টুন না দেখিয়ে বিবিসি কর্তৃক বাচ্চাদের জন্য শিক্ষামূলক কার্টুন চ্যানেল সিবীবিস দেখান । যা আপনার সন্তানকে সহজেই ইংরেজী ভাষা শিক্ষায় সহায়তা করবে ।
আমাদের দেশের শিক্ষা ব্যবস্থা "বাংলা" হওয়ায় আমাদের বেশির ভাগ বাংলা মিডিয়ামের ছাত্রদের মধ্যে ইংরেজী ভাষার প্রতি দুর্বলতা থেকে যায় । যার জন্য আমরা আমাদের স্কুল জীবনে ইংরেজীকে মুখস্থ করে থাকি ! কিন্তু প্রকৃত পক্ষে যেকোন ভাষাই মুখস্থ করার বিষয় না । এটা বোঝার বিষয় । যেমন - আমাদের মাতৃভাষা "বাংলা" । যেহেতু "বাংলা" আমাদের মাতৃভাষা তাই এই ভাষা মুখস্থ করতে হয় না । আমাদের চারপাশে সবাই এই কথাই কথা বলে বলে আমরা সহজেই এই ভাষা শিখে ফেলি । ঠিক অন্য ভাষা-ভাষিদের ক্ষেত্রেও তাই ।
যেহেতু প্রতিযোগীতামূলক বিশ্বে ইংরেজী ভাষা জানার কোন বিকল্প নাই । তাই আপনি আপনার সন্তানকে ছোট বেলা থেকেই এই ভাষা শিক্ষার প্রতি আগ্রহী করে তুলুন । ইংরেজী ভাষা শিক্ষা বা এই ভাষার উপর দক্ষতা বৃদ্ধি করার জন্য "ইংলিশ মিডিয়াম" স্কুলেই আপনার সন্তানকে ভর্তি করতে হবে তা কিন্তু না । পৃথিবী এখন অনেক এগিয়ে গেছে । আপনি একটু সচেতন হলেই খুব সহজেই আপনার সন্তানকে ইংরেজী ভাষাতে দক্ষ করে গড়ে তুলতে পারেন । আর এর জন্য প্রয়োজন একটুখানি স্বদিচ্ছার । আপনারা বাসায় বস্তা পচা হিন্দি নাটক-সিরিয়াল এবং ডরিমন জাতীয় কার্টুন না দেখে বা দেখিয়ে আপনার সন্তানের সাথে বসে বিভিন্ন ইংরেজী টিভি চ্যানেলগুলা দেখেন । ভাল ভাল অনুষ্ঠানগুলা দেখুন । এতে আপনার সন্তানের সাথে সাথে আপনিও ইংরেজী ভাষার উপর আস্তে আস্তে দক্ষ হয়ে উঠবেন । তবে অবশ্যই বাচ্চাদেরকে একটি নির্দিষ্ট সময় পর্যন্ত টিভি দেখতে দিবেন, সারাদিন ধরে নয় ।
ইংল্যান্ডের সকল "এনএইচএস" (ন্যাশনাল হেলথ সার্ভিস)-এর ডাক্তার এবং শিশু কেন্দ্রগুলা (চিল্ড্রেন সেন্টার) সবাই অভিবাবকদের (যাদের প্রথম ভাষা {ফার্স্ট ল্যাঙ্গুয়েজ} "ইংরেজী" না) পরামর্শ দিয়ে থাকে বাচ্চাদেরকে যেন "সিবীবিস" টিভি চ্যানেল দেখানো হয় (অবশ্য তা দিনের কিছু সময়, সব সময় না) । এতে বাচ্চারা ইংরেজী ভাষা শিক্ষার পাশাপাশি তাড়াতাড়ি কথা বলা এবং বিভিন্ন "এ্যাক্টিভিটিস" শিখতে পারবে । অবশ্য অভিবাবকদের (যাদের ফার্স্ট ল্যাঙ্গুয়েজ "ইংরাজী" না) বাসায় বাচ্চাদের সাথে নিজ নিজ মাতৃভাষায় কথা বলতে বলে। যাতে বাচ্চারা তাদের মাতৃভাষাটাও শিক্ষা পায় । এটা খেয়াল রাখতে হবে বাচ্চাদের সাথে যে ভাষাতেই কথা বলেন না কেন তা হতে হবে যথাযথ । কোন একটি ভাষার অর্ধেক এবং আরেকটি ভাষার অর্ধেক তা হবে না । সোজা বাংলা ভাষায় বলতে গেলে কোন "বাংলীশ" ভাষা চলবে না । আপনি ইংরেজীতে কথা বলতে পারেন না, কোন ব্যাপার না । আপনি আপনার বাচ্চার সাথে বাংলায় কথা বলেন । কিন্তু অর্ধেক ইংরেজী বা অর্ধেক বাংলায় কথা বলবেন না।
ফুট নোটঃ বড় বা বুড়ারাও  যদি ইচ্ছা করেন ইংরেজী ভাষাটা একটু আয়ত্বে আনতে চান তবে আপনারাও দিনের কিছুটা সময় এই চ্যানেলটা দেখতে পারেন এবং সাথে সাথে "ইস্ট এন্ডার" নামক একটি নাটক হয় বিবিসিওয়ান টিভি চ্যানেলে সেটিও দেখতে পারেন ।

