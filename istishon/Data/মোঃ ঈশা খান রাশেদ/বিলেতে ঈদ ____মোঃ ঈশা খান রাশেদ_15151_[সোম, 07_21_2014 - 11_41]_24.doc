বিলেতে ঈদ ___


মুসলমান হিসাবে ঈদ হচ্ছে আমাদের সবচেয়ে বড় ধর্মীয় উৎসব । প্রতি বছর আমরা দুই ঈদের জন্য অধির আগ্রহ নিয়ে অপেক্ষা করে থাকি । ঈদের মাস আসলে আমাদের মধ্যে একটা সাজ সাজ রব পড়ে যায় ঈদ উৎযাপন করার জন্য। যেহেতু বাংলাদেশে ৯৫ ভাগ মুসলমান তাই দেখা যায় পুরো দেশ জুড়েই একটা উৎসব উৎসব আমেজ । ঈদ উপলক্ষ্যে রাষ্ট্রিয়ভাবে অফিস-আদালতে ছুটি ঘোষণা করা হয় যাতে সবাই ঈদের আনন্দ ভাগা ভাগি করে নিতে পারে । 
কিন্তু যুক্তরাজ্যে আমরা যারা স্টুডেন্ট হিসাবে আছি তাদের মধ্যে ঈদ উৎযাপনের আনন্দটা বাংলাদেশ তথা মুসলিম দেশগুলোর মত না । কারণ, ধর্মীয় দিক দিয়ে যুক্তরাজ্য হচ্ছে খ্রিস্টান ধর্মের অনুসারী । সুতরাং তাদের এখানে ঈদ উপলক্ষ্যে তেমন কার্যক্রম পালিত হয় না, যেমন হয় যিশু খ্রিস্টের জন্মদিন বা বড়দিনকে উপলক্ষ্য করে । যেহেতু সরকারীভাবে কোন উদ্যোগ নেই তাই ঈদের দিনেও আমাদেরকে বিভিন্ন প্রতিষ্ঠানে কাজ করতে হয় । অবশ্য এর মধ্যে কেউ কেউ সৌভাগ্যবান আছেন যারা আগে থেকেই ঈদের দিনে ছুটি নিয়ে রাখেন । আর বেশির ভাগই ঈদের দিন হাফ ডে কাজ করে থাকেন। যুক্তরাজ্য যেহেতু মাল্টিকালচারাল দেশ সেহেতু এখানকার প্রতিষ্ঠানগুলো ঈদ সম্পর্কে অবহিত। 
যুক্তরাজ্যেও ঈদের দিনে কম বেশি সবাই নতুন জামা পড়ে মসজিদে একসাথে ঈদের নামাজ পড়তে যায় । নামাজ শেষে বাংলাদেশীয় আমেজে আড্ডাবাজি করে বাসায় ফিরে (যার যার সামর্থ্য অনুযায়ী) হাল্কা মিষ্টি মুখ করেই দৌড় দেয় কর্মস্থলে যোগদান করার জন্য। যাদের পরিবার আছে তারা সকালের দিকে পরিবারকে সময় দেন এবং বিকালে যার যার কর্মস্থলে চলে যান (তারা যারা ছুটি নিতে পারেন নি)। আর স্বভাবতই পরিবার নিয়ে যারা থাকেন তাদের উপর একটু বাড়তি চাপ পড়ে ঈদের দিনে । কিন্তু এটাকে কেউ কষ্ট মনে করে না বরং আরো খুশি হন। এইদিনে কম-বেশি প্রায় সবাই দলবেধে দেশীয় স্ট্যাইলে ঘোরাঘুরি করেন । কোন গ্রুপ সকালে আসল তো কোন গ্রুপ বিকালে । আর ব্যাচেলরদের আড্ডায় হচ্ছে রাতে । তাদের বেশির ভাগই ঈদ সেলিব্রেট করেন রাতে । কারণ দিনে কাজ করে সবাই রাতে এক সাথে মিলিত হন । রক্তের সম্পর্কিত আত্মীয় না হয়েও যেন কি এক আশ্চর্য্য আত্মীয় সম্পর্কে একে অন্যের সাথে জড়িত । 

