বাংলাদেশের প্রেক্ষাপটে একটি সামাজিক আন্দোলন গড়ে উঠা সময়ের দাবিঃ


বর্তমানে এটা একটা ওপেন সিক্রেট বিষয়। তারপরও আমরা অনেকে তা দেখেও না দেখার ভান করি বা পাশ কাটিয়ে চলে যায়। যতক্ষন নিজের উপর এসে না পড়ছে ততক্ষন এটাকে গায়ে মাখাতে চাই না! আমরা সবাই যদি একত্রে এগিয়ে আসি তবে এই সমস্যা অচিরেই দূর করা সম্ভব বলে মনে করি।
বাংলাদেশে একটুকরো "জমি" সোনার হরিণ। আস্তে আস্তে সবার পক্ষে জমি ক্রয় করা সাধ্যের বাহিরে চলে যাচ্ছে। তারপরও সাধারণ মানুষ কষ্টে-সৃষ্টে একটুকরো জমি ক্রয় করতে চায় তার ভবিষ্যত প্রজন্মদের জন্য। কেউ কেউ আবার ব্যবসাও করতে চায়। কিন্তু এই জমি কেনা নিয়ে প্রায় সবাইকে কত ভোগান্তি না পোহাতে হচ্ছে? তবে পেশি শক্তির জোড় যাদের একটু বেশি তাদের কথা আলাদা। কারণ, তারা তাদের ভাড়াটে গুন্ডা বা সন্ত্রাসীদের দিয়ে জমি কেনার থেকে দখল করতেই পছন্দ করেন বেশি।
সিনারিওটা প্রায় এরকম - কোন ব্যক্তি তার সারা জীবনের সঞ্চয় একত্র করে এক খন্ড জমি কিনলো। কপাল ভালো থাকলে সহজেই জমি রেজিষ্ট্রেশন করে ফেলতে পারবে। আর কপাল খারাপ হলে দেখবে সেই জমি আরো দুই-তিন হাত আগেই বিক্রয় হয়ে গেছে! তারপর আছে আবার এলাকার সন্ত্রাসীদের চাঁন্দাবাজি। সারা জীবনের সৎ পথে উপার্জিত তিল তিল করে জমানো টাকা দিয়ে কেনা "জমি"র জন্য দিতে হবে চাঁদা! দিতে অস্বীকার করলে হয় জমিতে দখল নিতে পারবেন না আর নয়তো অকালে জীবন হারাতে হবে!
শুধু তাই নয়, প্রশাসন থেকে শুরু করে পুলিশ, এলাকার এমপি-মন্ত্রী পর্যন্ত তদবীর করেও কোন লাভ হবে না। আরো উল্টো শুনবেন, ভাই এই বয়সে ঝামেলা পাকিয়ে কি লাভ? পোলা-পাইন যা চাচ্ছে দিয়ে দেন। আপনিও ভালো থাকবেন আমরাও ভালো থাকবো। কারণ, আজকে আপনার বিষয়টা না হয় সমাধান করে দিলাম, কিন্তু ওরা তো ভিতরে ভিতরে রাগ পুষিয়ে রাখবে এবং ভবিষ্যতে আপনার কোন না কোন ক্ষতি করে দিবে! এই হলো সমাধান! আরে ওরা কি সমাধান করবে? সবাই তো একি "গোয়ালের গরু"! সম্প্রতি একটি পত্রিকার সম্পাদকের প্রকাশিত রিপোর্ট (পেপার কাটিং) সংযুক্ত করে দিলাম বিষয়টির গুরুত্বের জন্য।

আবার ধরেন, সংবাদ সম্মেলনের মাধ্যমে পত্র-পত্রিকা বা টেলিভিশন চ্যানেলগুলাতে এই সব তথ্য দিতে চাইলেন। তাহলে তো পড়বেন আরো বিপদে! বর্তমানে পত্র-পত্রিকা বা টেলিভিশন চ্যানেলগুলোর বেশির ভাগের মালিক পক্ষ কোন না কোন সরকার দলীয় (সব আমলেই) এমপি-মিনিষ্টার বা তাদের পার্টনারশীপে অন্য কোন ব্যবসায়ি বন্ধুর। আর এই সব অসৎ মালিকদের সাথে সাথে সাংবাদিক এবং সম্পাদকগণ তো আরেক এক কাঠি সরস। বর্তমানে ভালো সাংবাদিক পাওয়া খুবই ভাগ্যের বিষয় হয়ে দাঁড়িয়েছে। সবাই কোন না কোন ভাবে সাংঘাতিক হিসাবে নিজেকে পরিচিত করে তোলার এক অসুস্থ্য প্রতিযোগীতায় মেতে উঠেছে। অবস্থা হয়েছে "বাঁশের চেয়ে কঞ্চি বড়"! সবার একটু চিন্তা করে দেখা উচিত যে ছোট্ট একটি দেশে এত এত পত্র-পত্রিকা, টিভি-রেডিও চ্যানেল! চলে কিভাবে? বিশ্বাস করেন আর না করেন বেশির ভাগ প্রতিষ্ঠানের মালিকই তাদের "ব্ল্যাক মানি" "হোয়াইট" করেন এই সব প্রতিষ্ঠানের মাধ্যমে। দয়া করে কেউ প্রশ্ন করবেন না, তাদের এত "ব্ল্যাক মানি" কোথা হতে আসে?
এই অবস্থা যখন দেখি তখন চিন্তা হয় আমরা কি আসলেই এই দেশের নাগরিক? আমাদের কি কোন অধিকার "ই" নেই? মধ্যবিত্ত পরিবারে জন্ম গ্রহণ করে কি আমরা "পাপ" করেছি? যারা সন্ত্রাসী কর্মকান্ডগুলো করছেন তারাও তো কারো না কারো সন্তান! কিভাবে পারেন সামান্য কিছু টাকার জন্য মানুষকে খুন করে ফেলতে? আর আমাদের জনপ্রতিনিধি যারা আছেন তারা তো আমাদের ভোটেই নির্বাচিত হয়ে জনপ্রতিনিধি হন। তবে কেনো তারা আমাদের স্বার্থ না দেখে নিজেদের আখের গুছাতে ব্যস্ত থাকেন এবং গুন্ডা-বাহিনী "পুষেন"?
ফুটনোটঃ এখন ২০১৫ সাল। আমরা সবাই যদি একত্রে আওয়াজ তুলি তবে নিশ্চয় এর কোন না কোন প্রতিকার করা সম্ভব হবে বলে বিশ্বাস রাখি।

