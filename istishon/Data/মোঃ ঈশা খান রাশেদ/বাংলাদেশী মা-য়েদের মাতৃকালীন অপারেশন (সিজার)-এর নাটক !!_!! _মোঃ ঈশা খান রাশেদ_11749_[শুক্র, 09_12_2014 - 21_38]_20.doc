বাংলাদেশী মা-য়েদের মাতৃকালীন অপারেশন (সিজার)-এর নাটক !!_!! 


ঘটনা - ১
তারিখঃ ১৪ই ফেব্রুয়ারী, ২০১০
স্থানঃ ঢাকা
সময়ঃ সকাল ১০ টা
গত তিন দিন ধরেই সায়মার একটু একটু করে প্রসব বেদনা হচ্ছে । ডাক্তার আগেই বলেছে এরকম হবে। এটা সায়মার অষ্টম মাস চলছে। “ডিউ ডেট” মার্চের প্রথম সপ্তাহ।
সায়মা প্রতি মাসেই ডাক্তারের কাছে চেক আপ করিয়ে আসছে। সব ঠিক আছে। বাচ্চা এবং মা দুজনেই সুস্থ্য। বাচ্চার অবস্থানও ঠিক আছে, কোন সমস্যা নেই। এদিকে সায়মার বর আবার মাত্র দুই সপ্তাহপূর্বেই উচ্চতর শিক্ষার জন্য বিদেশ অবস্থান করছে। এটা তাদের প্রথম সন্তান তাই সায়মা খুবই সতর্ক। দুই পরিবারই খুব খুশি। দুই পরিবারই সায়মার যথেষ্ট্য খেয়াল রাখছে।
ব্যাথা ক্রমাগত তিন দিন হয়ে যাওয়ায় সাইমা তার ডাক্তারকে ফোন করে আপডেট দেওয়ার জন্য। ডাক্তার সব কিছু শুনে সায়মা-কে বকা-ঝকা করে; কেন সে তিন দিন আগেই জানাল না?!? তাড়াতাড়ি সায়মাকে চেম্বারে আসতে বলে। সায়মা তার মাকে নিয়ে ডাক্তারের কাছে হেটেই চলে যায়। কারণ, ডাক্তারের চেম্বার আর সায়মার বাসা ৩মিনিটের হাটা রাস্তা।
ডাক্তার সায়মাকে চেকআপ করে সায়মার মাকে কড়া কড়া কিছু কথা বলে এবং আরো বলে সায়মার সন্তানের অবস্থা তেমন ভাল না! ওকে যেন এখনই হাসপাতালে ভর্তি করান হয় এবং অবশ্যই হাসপাতালগুলো হতে হবে তার প্রেসক্রাইবকৃত তিনটি হাসপাতালের একটি! এদিকে ডাক্তার সায়মাকে এমন চেকআপ করেন যে হেটে আসা সায়মা আর হাটতে পারে না, ব্যাথার কারনে (!) সায়মাকে দেখে আর ডাক্তারের কাছ থেকে তার ক্রিটিক্যাল অবস্থার কথা শুনতে পেরে সায়মার মা ভয় পেয়ে যান। নিজেকে তিনি দোষী ভাবতে শুরু করেন; কেন সে আগেই সায়মাকে ডাক্তারের কাছে নিয়ে আসলেন না ?!?
সায়মাকে তার পরিবার হাসপাতালে ভর্তি করাতে নিয়ে আসে। হাসপাতালের কর্তব্যরত ডাক্তার সায়মার রিপোর্ট দেখে বলেন - ওর তো এখন ডেলিভারী ডেট না! ওকে নিয়ে আসছেন কেন? কে আপনাদেরকে পাঠিয়েছে? ডাক্তারের কথা শুনে সবাই যে যার দিকে তাকাতে থাকে এবং কেউ একজন সায়মার ডাক্তারের নাম বললে কর্তব্যরত ডাক্তার চুপ করে যায় এবং বলে ঠিক আছে ওকে ভর্তি করছি । ওর ডাক্তার এসেই বাকি সব দেখাশুনা করবেন (!)
ঘন্টা খানেক পর ডাক্তার আসেন। সব কিছু দেখে বলেন, এখন আর কোন অসুবিধা নাই (!) নার্সরা আছে, ওরা প্রশিক্ষিত। ওরাই এখন থেকে দেখাশুনা করবে। কোন কিছুর দরকার পড়লে ওদেরকে যেন জানান হয়। এই বলে ডাক্তার বের হয়ে যান। পাশের রুমে গিয়ে তিনি নার্সদের বলেন, রাতের মধ্যে কোনকিছু না হলে সকালে মেয়েকে স্কুলে দিয়ে এসে তিনি সিজার করবেন!
এইকথা শুনতে পেরে সায়মা তার পরিবারকে ডেকে বলে, ডাক্তারকে বলো এখনি অপারেশন করতে । খামাখা আগামিকালকের জন্য অপেক্ষা না করে যা করার আজকেই করেই ফেলুক! শুধু শুধু এক রাত ব্যাথাবহন করার কোন মানে হয় না। সায়মার পরিবার থেকে ডাক্তারের সাথে যোগাযোগ করা হলে ডাক্তারএকটু গরম হয়ে বলেন, এই কথা আমি হাসপাতালে থাকতেই বললেন না কেন? আমি এখন বাসার পথে অর্ধেকরাস্তা চলে এসেছি!
যাই হোক ডাক্তার ফিরে আসেন এবং সিজার করে রাত ১১টায় সায়মার প্রথম সন্তান “সাতওয়াত খান রাসিফ”-কে পৃথিবীর আলোয় নিয়ে আসেন। সায়মার অনুরোধ ছিল সন্তানকে যেন প্রথমেই তার দাদার কোলে দেওয়া হয়। "রাসিফ"-কে পেয়ে সবার মাঝে আনন্দের বন্যা বইতে থাকে। সায়মার বর-কে টেলিফোনের মাধ্যমে রাসিফের পৃথিবীতে আগমনের কথা জানানো হয়।
ঘটনা - ২
তারিখঃ ৩১শে ডিসেম্বর, ২০১২
স্থানঃ লন্ডন
সময়ঃ ভোর ৫ টা
সায়মার বর রাশেদ প্রস্তুত হচ্ছে কাজে যাওয়ার জন্য। আজকে সে যাবে মিল্ট্ন কিনস। সায়মাদের বাসা থেকে প্রায় দেড় ঘন্টার যাত্রা পথ। রাসিফ তার বিছানায় শুয়ে আছে। হঠাৎ সায়মা রাশেদকে বলল, আজকে আর কাজে না গেলে হয় না? শরীরটা বেশি ভাল লাগছে না। ব্যাথাটা কিছুক্ষণ পর পরই আসছে। রাশেদ সায়মার দিকে তাকিয়ে থেকে তার কর্মস্থলে ফোন করে জানিয়ে দেয়, সে আর আজ কাজে আসতে পারবে না।
ব্যাথার ধরণ দেখে সায়মা সন্দেহ করা শুরু করে, আজকেই মনে হয় কিছু হয়ে যাবে। সে রাশেদের হাত ধরে বসে থাকে, আর ব্যাথা সহ্য করার চেষ্টা করে যায়। সায়মার অবস্থা দেখে রাশেদ বলে, তুমি প্রস্তুত হও। আমরা এখনি হাসপাতালে যাব। আমি সব গুছিয়ে নিচ্ছি।
রাশেদ রাসিফকে ঘুম থেকে উঠিয়ে প্রস্তুত করছে এমন সময় সায়মা বলে ওঠে, জরুরী ভিত্তিতে এ্যাম্বুলেন্স কল দাও, পানি ভেঙ্গে গেছে। রাশেদ ৯৯৯-এ কল দেয় এ্যাম্বুলেন্স সেবা পাওয়ার জন্য। সকল ফর্মালিটিস সম্পূর্ণ করে রাশেদ ওয়াশরুমে যাওয়ার জন্য দোতালা থেকে নিচ তলায় নামতে না নামতেই দরজায় এ্যাম্বুলেন্স সেবা নিয়ে প্রাথমিক সেবা প্রদানকারী দল হাজির (!) তারা সায়মাকে প্রাথমিক পর্যবেক্ষণ করে হাসপাতালে নিয়ে যাওয়ার ঘোষনা দেয়। রাসিফকে বাসায় চাচ্চুদের কাছে রেখে রাশেদ এবং সায়মা এ্যাম্বুলেন্সে গিয়ে বসে হাসপাতালে যাওয়ার জন্য।
হাসপাতালে গিয়ে আরেক দফায় সম্পন্ন করতে হয় লম্বা ফর্মালিটিসের। সকল ফর্মালিটিস সম্পূর্ণ হওয়ার পর মিড ওয়াইফ আসে সায়মাকে পর্যবেক্ষন করার জন্য। পর্যবেক্ষণ শেষে সায়মাকে নেওয়া হয় লেবাররুমে। ডাক্তার এসে সায়মাকে নরমাল ডেলিভারির (পূর্বেই সায়মা নরমাল ডেলিভারী করার কথা ডাক্তারদের জানিয়ে রাখে) বিষয়ে অবগত করে (!) কখন, কিভাবে বেবিকে পুশ করতে হবে? শুরু হয় অপেক্ষার পালা।
আস্তে আস্তে সায়মার কঠিন প্রসব বেদনা শুরু হয়। ব্যাথা কখন লম্বা সময় ধরে থাকে আবার কখন অল্প সময়ের জন্য এসে চলে যায়। ব্যাথার চোটে সায়মা কখন লাল, কখন নীল হয়ে যায়। এক সময় ব্যাথা সহ্য করতে না পেরে সায়মা রাশেদকে বলে, ডাক্তারদের বল আমি নরমাল ডেলিভারী চাই না। অপারেশন (সিজার) করে বাচ্চা বের করে দিক। রাশেদ মিড ওয়াইফের কাছে গিয়ে সায়মার অভিব্যক্তি জানায়। সব শুনে মিড ওয়াইফ বলে, এটা কোনই ব্যাপার না। অপারেশন যখন তখন করা যাবে। কিন্তু এরজন্য তোমাদেরকে একটু অপেক্ষা করতে হবে। ওর মানে সায়মার রক্ত পরীক্ষা করতে দেওয়া হয়েছে, সেটার রেজাল্ট না আসা পর্যন্ত অপারেশন করা যাবে না (!) আবার নতুন করে অপেক্ষার পালা শুরু হয়, রক্ত পরীক্ষার রেজাল্ট পাওয়ার জন্য।
ঘন্টা খানেক পর সায়মা আবার রাশেদকে পাঠায় মিড ওয়াইফের কাছে, রক্ত পরীক্ষার রেজাল্ট জানার জন্য। মিড ওয়াইফ রাশেদকে জানায়, দূর্ভাগ্যবশত রক্ত পরীক্ষাকারীর সাথে সে যোগাযোগ করতে পারছেনা (!) কোথাও কোন মিস কমিউনিকেশন হয়েছে (!) আরেকটু অপেক্ষা করতে হবে। এভাবেই কেটে যায় আরো ১-২ ঘন্টা। কিন্তু রক্ত পরীক্ষার রেজাল্ট আর পাওয়া যায় না। তবে এর মধ্যে সায়মাকে বিভিন্ন ভাবে উৎসাহিত করা হতে থাকে নরমাল ডেলিভারীর জন্য।
অবশেষে দুপুর ২টার দিকে সায়মা, ডাক্তার এবং মিড ওয়াইফদের সকল প্রচেষ্টা সফল করে প্রবল কান্না দিয়ে সায়মা-রাশেদের জীবনে তাদের দ্বিতীয় সন্তান “সিমরাহ খান রিদা” আসে। সায়মাকে স্যালাইনের মধ্যে ঘুমের ঔষধ দিয়ে কিছুক্ষণ বিশ্রাম নিতে সাহায্য করে ডাক্তার। রাশেদ দেশের সবাইকে ফোনের মাধ্যমে সু-সংবাদ জানায়। দেশের সবাই রিদার আগমনে খুশি প্রকাশ করে। আরো বেশি খুশি এবং অবাক হয় সায়মার নরমাল ডেলিভারী হওয়ার খবর জানতে পেরে।
এবার আসি মূল বক্তব্যে,
উপরোক্ত ঘটনা ১-এর চিত্র বর্তমান বাংলাদেশের ঘরে ঘরে (প্রায়)। বাংলাদেশে “মায়েদের” বাচ্চা জন্মদেওয়ার ক্ষেত্রে গাইনি ডাক্তার (বেশিরভাগ) কর্তৃক সিজারের এই নাটকের সাথে কম বেশি সবাই পরিচিত। সারা বছর চেক আপের সময় বাচ্চা এবং মা দু জনেই ভাল থাকেন। কিন্তু যেই ডেলিভারীরসময় হয় তখনই শুরু হয়ে যায় ড্রামাবাজি -
*বাচ্চার মাথা ঘুরে গেছে(!)
**বাচ্চা তার হাগু খেয়ে ফেলেছে(!)
***বাচ্চার অবস্থান ভাল না(!)
****মায়ের ডায়াবেটিস, হাই প্রেশার ব্লা, ব্লা, ব্লা হয়েছে অপারেশন ছাড়া কোন উপায় নায়(!) ইত্যাদি, ইত্যাদি। 
বাংলাদেশে কথিত এবং প্রচলন আছে, কারো যদি একবার কোন সন্তান অপারেশন (সিজার)-এর মাধ্যমে হয় তবে তার পরবর্তী সন্তান বা সন্তানগুলোও হবে অপারেশনের মাধ্যমে (!) তাহলে -
প্রশ্ন১ঃ সায়মার প্রথম সন্তান অপারেশনের মাধ্যমে হওয়ার পরও লন্ডনে কিভাবে তাদের দ্বিতীয় সন্তান নরমাল ভাবে ডেলিভারী হল?
সংযুক্তিঃ লন্ডনে বেশির হাসপাতালেই এই নজির ভুরি ভুরি। এরা সব সময় প্রচেষ্টা করে নরমাল ডেলিভারীর। যদি কোন কারণে তা সম্ভ্বব না হয় মানে অবস্থা খুবই খারাপ হয়, তবেই তারা অপারেশন করে সন্তান জন্ম দেওয়ায়।
প্রশ্ন২ঃ লন্ডনের ডাক্তাররা কি আলাদা কোন গ্রহের প্রাণী?
প্রশ্ন৩ঃ বাংলাদেশের ডাক্তাররা কি খেয়ে লেখা-পড়া করেন?
প্রশ্ন৪ঃ বাংলাদেশের ডাক্তাররা কেন পুরা জাতিকে এইভাবে বিভ্রান্ত করে রেখেছেন?
প্রশ্ন৫ঃ বাংলাদেশি ডাক্তারদের কাছে টাকায় কি সব? মানুষের কি কোন মূল্য নেয়?
আশাকরি সবাই জানেন, যেসব মায়েদের অপারেশনের মাধ্যমে সন্তান ডেলিভারীর করান হয় তাদের ডেলিভারীর সময় মেরুদন্ডে একটি ইঞ্জেকশন দেওয়া হয়। এর ফলে সেই “মা” সারা জীবনের জন্য ভারী কাজ করা থেকে অক্ষম হয়ে পরে এবং বয়স বাড়ার সাথে সাথে বিভিন্ন ধরণের সমস্যার সম্মুক্ষিন হতে শুরু করে। তাহলে -
প্রশ্ন১ঃ এই বিষয়টি জানার পরও কেন আমাদের দেশের বেশির ভাগ ডাক্তাররা নরমাল ডেলিভারীর বদলে“মা”-দেরকে বিভিন্নভাবে মিথ্যার আশ্রয় নিয়ে ভয় দেখিয়ে অপারেশনের মাধ্যমে সন্তান ডেলিভারী করান?
প্রশ্ন২ঃ বাংলাদেশের বেশির ভাগ গাইনী ডাক্তারই তো নারী এবং কারো না কারো মা। নিজে একজন মা হয়ে কিভাবে আরেকজন মায়ের এত বড় ক্ষতিটা তারা করেন?
এইলেখার জন্য বাংলাদেশের ডাক্তারদের (যে সব ডাক্তারদের জন্য এই লেখা) কাছে ওপেন ক্ষমা চাইতে রাজি আছি যদি কেউ প্রমাণিত করতে পারেন যে তাদের সম্পর্কে যে ধারণা পোষন করছি তা ভূল (!)
ফুটনোটঃ আমার মেয়ের বয়স এখন ১ বছর ৮ মাস ১২ দিন। এখন পর্যন্তও আমরা কিন্তু সেই রক্ত পরীক্ষার রেজাল্ট পাই নি (!) 

