কুরবানী ঈদ পরবর্তী পরিষ্কার পরিচ্ছনতায় কার দায়িত্ব বেশি _


ইংল্যান্ডে এনভায়রনমেন্ট এনফোর্সমেন্ট নামক একটি ডিপার্টমেন্ট আছে। যাদের কাজ হচ্ছে পরিবেশ ঠিক রাখা। প্রশ্ন হতে পারে, তারা কিভাবে পরিবেশ ঠিক রাখেন? পুলিশ ডিপার্টমেন্ট-এর মতই এনভায়রনমেন্ট এনফোর্সমেন্ট অফিস্যাররা রাউন্ড আপে থাকেন এবং পর্যবেক্ষন করতে থাকেন যে দেশের কোন নাগরিক কোন ভাবে পরিবেশ নষ্ট করছে কিনা (!) এই ডিপার্টমেন্ট-এর লোকজন ইউনিফর্ম এবং সিভিল দুই ড্রেসেই থাকেন। তারা যে সব সময় সফল হন তা কিন্তু না। আবার যখন সফল হন তখন তাদের কার্যক্রম লোক মুখে প্রচার পেয়ে অনেকে সাবধান হয়ে যান।
ছোট একটা উদাহরণ দিচ্ছি। অন্য অনেক জায়গার মত লন্ডনেও নির্দিষ্ট কিছু কিছু জায়গায় সিগারেট খাওয়া নিষেধ। তবে এইসব নিষিদ্ধ এলাকায় আবার নির্দিষ্ট কিছু স্থান আছে যেখানে আপনি সিগারেট খেতে পারবেন। তো এইসব জায়গা সহ পাবলিক প্লেসে (ধরেন) কেউ সিগারেট খেয়ে এটার ছাই বা ফিল্টার রাস্তায় ফেলল আর তা কোন এনভায়রনমেন্ট অফিস্যার দেখে ফেলল (!) সাথে সাথে জরিমানা ৪০ পাউন্ড (!) ঐ মুহুর্ত্যে দিয়ে দিলে। তা নাহলে ১৫ দিনের মধ্যে দিলে ৮০ পাউন্ড (!) আর আর্গুমেন্ট করলে জরিমানার পরিমাণ বৃদ্ধিই পাবে বৈ কমবে না। ঠিক একই ভাবে এই দেশে ফ্লাই টিপিং-এর সাথে সাথে রাস্তা ঘাটে ময়লা - আবর্জনা, বাসার ব্যবহারিত জিনিষপত্র ফেলা নিষিদ্ধ। এর জন্য জরিমানা সর্বনিম্ন ৫০ পাউন্ড এবং সর্বোচ্চ ৫০,০০০ পাউন্ড (!) আবার সাথে ৬ মাসের কারাদন্ড (!)
এই তো গেল সরকারের পক্ষ থেকে নেওয়া পদক্ষেপের বর্ণনা। এখানকার বেশিরভাগ মানুষই স্বপ্রনোদিত হয়েই নিজেদের পরিবেশ পরিষ্কার পরিচ্ছন্ন রাখে। কারণ তাদের কথা হচ্ছে, আমি যদি আমার বাড়ির পরিবেশ পরিষ্কার রাখতে পারি; তবে কেন বাইরের পরিবেশ পরিষ্কার রাখতে পারব না? এখানে তো আমিই বসবাস করছি। আর এটা তো এমন কঠিন কোন কাজ না। প্রত্যেকেই যার যার জায়গা হতে এগিয়ে আসলেই হয়।
কুরবানী ঈদ উপলক্ষ্যে দেশে যারা কুরবানী দিচ্ছেন, দয়া করে আপনারা সবাই কুরবানী দেওয়া শেষে আপনাদের পরিবেশ পরিষ্কার পরিচ্ছন্ন রাখায় স্ব-উদ্যোগে এগিয়ে আসবেন। পরিবেশ পরিষ্কার পরিচ্ছন্ন রাখার দায়িত্ব একা সরকারের না; আমার, আপনার, আমাদের সবার ।

