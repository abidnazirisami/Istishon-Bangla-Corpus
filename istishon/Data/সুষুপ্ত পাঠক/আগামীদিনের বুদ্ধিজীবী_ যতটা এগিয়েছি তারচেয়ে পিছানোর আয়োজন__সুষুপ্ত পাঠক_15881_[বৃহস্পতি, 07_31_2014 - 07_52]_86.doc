আগামীদিনের বুদ্ধিজীবী_ যতটা এগিয়েছি তারচেয়ে পিছানোর আয়োজন_


এই দেশে কখনোই কেবলমাত্র “বাঙালী” চেতনার আন্দোলন হয়নি। আগেপিছে “মুসলিম” থাকতে হয়েছেই। এমনকি সাহিত্যের মত শিল্পচর্চায়ও এভাবে এখানে উল্লেখ করা হয়- “বাঙালী মুসলমান সাহিত্যিক”! কখনো কি শরৎচন্দ্রকে বলা হয়েছে “বাঙালী হিন্দু সাহিত্যিক”? যাই হোক, পাকিস্তান সৃষ্টির পর এখানে “বাঙালী মুসলমান”- এই চেতনাটুকুই প্রতিষ্ঠা করতে রবীন্দ্র জন্মশতবার্ষিকী, লালন, জীবনানন্দকে আকড়ে ধরা হয়েছিল। “মুসলিম জাতীয়তাবাদীদের” সঙ্গে লড়েছিল এই “বাঙালী মুসলমানরাই”।
এখনো মুসিলম জাতীয়তাবাদীরা সক্রিয় ও অনেকাংশে সফল। “বাঙালী মুসলিমরা” এখন কার্যত ব্যর্থ। তাদের জায়গায় এখন আছে “মুসলিম বাঙালী”অলারা। আমাদের শিল্প-সাহিত্যি যেমন একসময় “বাঙালী মুসলমান” চেতনার মানুষরা নেতৃত্ব দিতো, এখন দিচ্ছে “মুসলিম বাঙালী” চেতনাধারীরা।
“বাঙালী মুসলিম” চেতনাধারীরা খুব শীঘ্রই ভেঙ্গে পড়বে মক্কা-মদিনাবাদীদের কাছে। কারনটা নৈতিক। তাদের মধ্যে পার্থক্যও খুব কম। মত বিরোধও সামান্য। “মুসলিম বাঙালী” কার্যত মুসলিমই। যে সব মুসলিম এখনো ছায়ানট, ছবিরহাট, আর্টফ্লিম, চিত্রকলাকে পুরোপুরি বিসর্জন দিতে পারেনি তারাই নিজেদের আইডেন্টি দিতে গিয়ে বলে- আমি ১) মুসলমান, ২) বাঙালী।
“বাঙালী মুসলিম”অলারা কি খুব প্রগতিশীল ছিল? নাহ্। ছিল না। তারাই তো প্রথম থেকে “বাঙালী মুসলিম বিজ্ঞানী, সাহিত্যিক, কবি, নেতা, অভিনেতা ইত্যাদি ধর্মীয় ও সাম্প্রদায়িক পরিচয় লেপন শুরু করে। এই দুর্বল ভিত থেকেই জন্ম নিয়েছে অধুনা “মুসলিম বাঙালী” নব্য বুদ্ধিজীবী সমাজ। যারা হয়ত আগামীতে পক্ককেশ ধারণ করে বুদ্ধিজীবীদের ফাঁকা আসনগুলোতে গিয়ে বসবেন। তাদের একজন সেদিন বললেন, যারা ধর্ম বিশ্বাস করে না, তারা ঈদ পালনের অধিকার নেই! নাস্তিকদের ঈদ নিষিদ্ধের ডাক দিলেন এই ভবিষ্যত বুদ্ধিজীবী। আরেক ফ্লিমমেকার (নিন্দুকরা অবশ্য বলে তিনি নাটক বানান সেলুয়েডের ফিতায়!) বলেন, প্রগতিশীল শাহবাগীরা খ্রিস্টমাস, দূর্গাপূজা, ভাইফোটা নিয়া গল্প করে, এসব অনুষ্ঠানে তাদের কর্মসূচী থাকে কিন্তু শবে বরাতে কোন কর্মসূচী থাকে না…। (লিংক এখানে) মিস্টার “টেলিভিশন”, শবে বরাতের রাতে সংস্কৃতি-কবি-সাহিত্যকদের কি কর্মসূচী থাকতে পারে বলে মনে করেন? বারবার বলেছেন, “প্রগতিশীলরা” “প্রগতিশীলরা”- নিজেকে তাহলে তিনি কি মনে করেন? উনি বলছেন ধর্মীয় পরিচয়, ধর্মীয় সংস্কৃতিকে বাদ দেয়ার মানসিকতায় নাকি আমাদের জাতির বিকাশে বাধাগ্রস্থ করছে!... ইনি কিন্তু আমাদের ভাবিকালের বুদ্ধিজীবী! 
“ইসলাম বিদ্বেষী” বলতে একটা ছোট অংশ বুঝতে পারছি থেকে যাচ্ছে বিকল্প মিডিয়াতে। আগামীতে তারা কি করবে সেটাই দেখা বিষয়। কথাটা বললাম এ-কারণে, আগামী সাহিত্যি থেকে শুরু করে যে কোন মননশীল ও সৃজনশীল লেখালেখির প্রাণ ও প্রধান ক্ষেত্রই হবে অনলাইন। এখানে কল্কে না পেলে সংবাদপত্রের সাহিত্য পাতার সম্পাদকের চামচামির পুরস্কারে ছাপানো লেখার কদর থাকবে না। কারণটাও সহজ। সবচেয়ে বেশি মানুষ যে মাধ্যমটা ব্যবহার করবে, সবচেয়ে বেশি পাঠক যে মাধ্যমে পড়বে সেটাই হয়ে উঠবে প্রধান ও একমাত্র। সেখানেই এখন তথাকথিত “ইসলাম বিদ্বেষী”রা “মুসলিম বাঙালীদের” বাঁধার সম্মুখিন হচ্ছেন। ক্ষেত্র বিশেষ “মুসলিম বাঙালী” আর “মক্কা-মদিনাবাদীরা” একত্রে আক্রমন করছেন। “মুসলিম বাঙালী” আর “মক্কা-মদিনা”র মাঝে যে সামান্য আল-টা আছে, সেটা সহসাই ধসে যাবে “ইসলাম বিদ্বেষীদের” সঙ্গে আদর্শিক সংঘর্ষে। কাজেই তারা মার্জ হচ্ছে সময়ের ব্যাপার মাত্র। বাংলাদেশ প্রগতিশীলতায় হাঁটবে কিনা- তাহলে দেখা যাচ্ছে এটা নির্ভর করছে এই “নিষিদ্ধ”, সবার চক্ষুশূর্ল “ইসলাম বিদ্বেষী” গোষ্ঠিদের হাতেই। এই ইসলাম বিদ্বেষীদের মধ্যে ভাল কিছু কথাসাহিত্যিক, ফ্লিমমেকার দরকার। এমন কারুর নাম এখনো পর্যন্ত জানি না…।

