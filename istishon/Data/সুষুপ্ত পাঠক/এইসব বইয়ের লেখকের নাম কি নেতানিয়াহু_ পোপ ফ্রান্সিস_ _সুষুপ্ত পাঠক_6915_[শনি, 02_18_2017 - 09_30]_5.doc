এইসব বইয়ের লেখকের নাম কি নেতানিয়াহু_ পোপ ফ্রান্সিস_ 



পাকিস্তানে মাজারে হামলা করে প্রায় আশি-নব্বই জন ধার্মীক মুসলমানকে আরেক দল মাজার বিরোধী মুসলমান গ্রুপ বোমা হামলা করে মেরে ফেলেছে। এর পরিপ্রেক্ষিতে পাকিস্তান সেনাবাহিনী অভিযান চালিয়ে এ পর্যন্ত একশজন জঙ্গিকে হত্যা করার কথা জানিয়েছে। বাংলাদেশের সঙ্গে পাকিস্তানের এখানে বেশ মিল। বাংলাদেশে আনসারুল্লাহ-জেএমবির বিরুদ্ধে সরকার চিরুণী অভিযান চালানো শুরু করেছিল গুলশান হামলার পর যখন দেখল নাস্তিক কোপানো ভাসুর বিদেশী ব্যবসায়ীদের কুপিয়ে বৈদেশিক বাণিজ্যকেই ক্ষতিগ্রস্ত করে ফেলছে, তখনই ঢাকডোল পিটিয়ে জঙ্গিদের ক্রসফায়ার দিয়ে হত্যা করে ‘জঙ্গি দমন’ শুরু করে। কিন্তু জঙ্গিদের মাস্টার মাইন্ড, তাত্ত্বিক গুরু, জঙ্গিদের রসদের গোডাউনগুলোকে রাষ্ট্রীয় পৃষ্টপ্রষকতা দিয়ে জঙ্গি উৎপাদনকে ঠিকই অব্যাহত রাখা হয়। একারণেই জেএমবি-আনসারুল্লাহকে দমনের কোন সুফল বয়ে আনেনি। ঠিক পাকিস্তান একই কাজ করছে। মাজার হামলার পর একশজন জিহাদীকে হত্যা করে সারা বিশ্বকে বুঝানো হচ্ছে পাকিস্তান সরকার কতটা জঙ্গি বিরোধী হয়ে উঠেছে। অথচ পাকিস্তান সরকারই গেল বছর ৩০০ মিলিয়ন রুপি অনুদান দিয়েছে পাকিস্তানের ‘জিহাদ ইউনিভার্সিটি’ বলে খ্যাত দারুল উলুম হাক্কানিয়া মাদ্রাসাকে। বিশ্বের বড় বড় তালেবান, আইএস নেতারা এই মাদ্রাসায় লেখাপড়া করে তাত্ত্বিক জিহাদ সম্পর্কে অবগত হোন। তালেবানের প্রধান মোল্লার ওমর এখান থেকেই ইসলামী শিক্ষায় সর্বোচ্চ ডিগ্রী লাভ করেছিলেন। এছাড়া জালাল উদ্দিন হাক্কানি, আফগান তালেবান নেতা মোল্লা আখতার মনসুরদের মত দূধর্ষ সব জিহাদীদের তাত্ত্বিক জিহাদ জ্ঞান এখান থেকেই লাভ হয়েছিল। যে মাদ্রাসার বিরুদ্ধে এরকম জানাশোনা তাকে যখন পাকিস্তান সরকার ৩০০ মিলিয়ন রুপি অনুদান দেয় তখন এরকম আরো হাজারটা মাজার, মসজিদ, গির্জা, মন্দিরে হামলা চালাবে জিহাদীরা- সেই রাস্তাই তো খোড়া হয়েছিল। জিহাদীদের কারখানাকে আপনি অনুদান দিবেন আর সেখান থেকে প্রোডাকশন বের হবে না কেমন কথা?

দারুল উলুম হাক্কানিয়া মাদ্রাসা
পাকিস্তানের খাইবার পাখতুনখাওয়ারের প্রাদেশিক মন্ত্রী শাহ ফরমান ‘জিহাদ ইউনিভার্সিটিতে’ অনুদান দেয়ার ঘোষণা প্রদেশিক পরিষদে দেওয়ার সময় বলেছিল, “আমি আনন্দের সঙ্গে ঘোষণা করছি, দারুল উলুম হাক্কানিয়া মাদ্রাসা এ বছর খরচ বাবদ ৩০০ মিলিয়ন রুপি পাবে।” বাংলাদেশ সরকারও অতি সাম্প্রতিক আনন্দের সঙ্গে ইমামদের জন্য আলাদা অর্থনৈতিক জোন করার ঘোষণা দিয়েছে। এর আগে কওমি মাদ্রাসার হেড হাটহাজারীকে কোটি কোটি টাকার রাষ্ট্রীয় সম্পত্তি দান করে, মাদ্রাসা-মসজিদে অনুদান বাড়িয়ে আলেম-ওলামাদের খুশি করার চেষ্টা করেছে। মাদ্রাসা শিক্ষায় সশস্ত্র জিহাদকে পাঠ্যভুক্ত করে পাঠদান করা হলেও সরকার এসব ব্যাপারে কোন হস্তক্ষেপ নিতে পারেনি। যদিও তারা জঙ্গি দমনে ‘জিরো টলারেন্স’ ঘোষণা করেছে। এই জিরো টলারেন্স হচ্ছে জেএমবি-আনসারুল্লাহ’র বিরুদ্ধে চলানো র্যা বের অভিযানগুলো। অথচ চরমোনাই পীরের দল, আহমদ শফীর হেফাজত ইসলাম সহ ছোট বড় ইসলামী দলগুলো, আওয়ামী লীগের নিজস্ব জিহাদী সংগঠন ওলামা লীগ বাংলাদেশকে কার্যত একটি ইসলামিক রিপাবলিক করার পায়তারা করছে। তারা দেশের যে কোন ভাস্কর্যকে উচ্ছেদ, যে কোন ভিন্ন চিন্তাধারার বইকে নিষিদ্ধ, মূলধারার পাঠ্যক্রমে সাম্প্রদায়িক বিবেচনায় সংস্করণ করার মত বড় ধরণের ধর্মীয় পদক্ষেপ নিচ্ছে। এসব যদি বাংলাদেশে এলাও হয় তাহলে জেএমবি-আনসারুল্লাহ কি দোষ করেছিল? সরকার আসলে তাদের ক্ষমতার প্রতিপক্ষকে ঘায়েল করছে, ইসলামী আন্দোলনকে না।

পাকিস্তানের কাছে ইসলামের শত্রু হচ্ছে ‘ভারত’। বাংলাদেশে যেহেতু এখন ‘মুক্তিযুদ্ধের চেতনার সরকার’ ক্ষমতায়, আর মুক্তিযুদ্ধে ভারত বাংলাদেশকে স্বাধীন হতে সাহায্য করেছিল তাই আপাতত বাংলাদেশের কাছে সরকারিভাবে ভারত ইসলামের শত্রু নয়। কিন্তু ইসলামের শত্রু ছাড়া কোন মুসলিম দেশই চলতে পারে না। নিজেদের পিছ বাঁচাতে ইহুদীদের উপর ষড়যন্ত্র হচ্ছে শেষ আশ্রয় স্থল। তাই হাজার মাইল দূরের ইজরাইল হচ্ছে বাংলাদেশের ইসলামী টেরোরিস্ট এটার্কের মূল হোতা। পাকিস্তান যেমন মুম্বাই হামলার ‘মাস্টারমাইন্ড’ হাফিজ সাঈদকে জামাই আদর করে নিজের কাছে নিরাপদে রেখে দিয়ে, মুম্বাই হামলার আরেক হোতা জাকিউর রহমান লাখভিকে জেল থেকে স্বসম্মানে মুক্তি দিয়ে তাদের জিহাদী নেটওয়ার্ককে চালিয়ে যেতে পরোক্ষ সহায়ত করেছিল, এবং তার ফলস্বরূপ প্রতিদিন আত্মঘাতি গাড়িবোমা হামলা, শিয়া মসজিদে হামলা, মাজারে হামলা…। কিন্তু পাকিস্তান সরকার ভাঙ্গা রেকর্ড বাজিয়ে ক্রমাগত এসব ঘটনার জন্য ‘পাকিস্তান ও ইসলামের শত্রুদের’ দায়ী করতে থাকে। পাকিস্তানের কাছে এই ইসলাম ও পাকিস্তানের শত্রু হচ্ছে ভারত। একইভাবে বাংলাদেশের চিত্রটা দেখুন, পল্টন ময়দানে যেসব টুপি-দাড়িঅলারা গলার রগ ফুলিয়ে আরেকটা ১৫ আগস্ট ঘটানোর কথা বলে, চব্বিশ ঘন্টার মধ্যে ঢাকার পতন ঘটিয়ে ইসলামী পতাকা উত্তলন করার কথা বলে- তাদের বিষয়ে পাল্টা কথা বলা দূ্রে থাকুক- তাদের ভয়ে ‘আমরা কুরআন-সুন্না বিরোধী কিছু করব না’ বলে সরকার প্রলাপ বকতে থাকে। মসজিদ, মাদ্রাসা, ওয়াজ মাহফিল থেকে খিলাফত আর ইসলামী শাসনের দাবী, দাওয়াতের মাধ্যমে ইসলামী আইনের শাসন আর ইউটিউবের হাজার হাজার জিহাদী ওয়াজের ভাইরাল যথন জনগণের মগজে উত্তাল হবার অফুরান্ত আয়োজন তখন সংস্কৃতি অনুষ্ঠানের জন্য থানা থেকে অনুমতি নিতে হয়। বেশির ভাগ ক্ষেত্রেই নিরাপত্তার অজুহাতে অনুমতি মেলে না। বাউল গানের অনুষ্ঠান হাক্কানি আলেমদের হুমকিতে প্রশাসন বন্ধ করে দেয়। এই নতজানু আর আশকারার ফিডব্যাক থেকে যখন সশস্ত্র জিহাদের বিস্ফোরণ ঘটে তখন দায়ী এইসব মুফতি আল্লামাদের নয়, শত শত মাইল দূ্রের ইজরাইল নামের একটা দেশের!

আমাদের সরকার প্রধান বরাবরই ইসলামের শত্রুদের সম্পর্কে দেশবাসীকে সতর্ক থাকতে বলেছেন। ইসলাম শান্তির ধর্ম। ইসলামের কোন সন্ত্রাসের স্থান নেই। ইসলামের শত্রুরা ইসলামের বদনাম করার জন্য সাজিয়ে গুছিয়ে এইসব হামলা জঙ্গিবাদ ঘটাচ্ছে…। অথচ এ পর্যন্ত পুলিশের হাতে আটক যত জঙ্গি ধরা পড়েছে ‘জিহাদী বই’ নিয়ে সেগুলোর লেখক পৃথিবীর বড় বড় সব ইসলামী পন্ডিত ব্যক্তিরা। বাংলাদেশ সরকারের কোন দায়িত্বশীল ব্যক্তি কি এইসব আটককৃত ‘জিহাদী বই’ একবার খুলে দেখেছেন? এইসব বইয়ের লেখকের নাম কি নেতানিয়াহু? পোপ ফ্রান্সিস? সরকারের বড় বড় পদ দখল করে বসে থাকা এইসব ইসলাম প্রেমিরা কি প্রখ্যাত সব আলেমদের লিখিত এইসব ‘জিহাদী বইকে’ খন্ডন করার মত ইসলামী বিদ্যা নিজেদের মধ্যে রাখেন? আল আজহার বিশ্ববিদ্যালয় কি ইহুদীরা চালায়? পাকিস্তানের ‘জিহাদ বিশ্ববিদ্যালয়ে’ কি ইহুদী রাব্বিরা ক্লাশ নেয়? রাজ্জাক বিন ইউসুফ কি ইহুদী? উন্নত সভ্য দেশের নেতারা অত্যাধিক ভদ্র বলে মুসলিম বিশ্বের রাষ্ট্র নেতাদের উদোর পিন্ডি বুধোর ঘাড়ে চাপানোর কড়া জবাব দিতে পারে না। ওরা কানাকে কানা, খোড়াকে খোড়া বলাটাকে অসভ্যতা মনে করে। নইলে আমাদের নেতাকেই বিদেশে গিয়ে এইসব একচোখা দাবীর জবাবে মুখের উপর শুনতে হতো- আপনি কানা বলেই কিছু দেখতে পান না…।

