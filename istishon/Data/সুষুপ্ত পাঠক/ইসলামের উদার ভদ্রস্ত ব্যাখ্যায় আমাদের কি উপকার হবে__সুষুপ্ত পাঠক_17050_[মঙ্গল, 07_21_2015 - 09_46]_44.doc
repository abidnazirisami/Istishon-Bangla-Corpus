ইসলামের উদার ভদ্রস্ত ব্যাখ্যায় আমাদের কি উপকার হবে_


একটা জিনিস সব জায়গায় দেখেছি, ইসলামী উদার পন্ডিতদের সমস্ত প্রচেষ্টা নবীজির ইমেজকে রক্ষা করা- সাধারণ মুসলমানদের জন্য তাদের কোন দায় নেই বোধহয়। যেমন ইসলামে স্ত্রীকে প্রহার করা, ব্যভিচারিকে পাথর ছুড়ে হত্যা করা, মুরতাদকে (ইসলাম ত্যাগীকে) হত্যা করা, গণিমতের মাল লুন্ঠন বা বিধর্মীর সম্পত্তিকে দখল করার মত ইসলামী বিতর্কগুলোতে নবীজিকে রক্ষা করাই তাদের মূল উদ্দেশ্য থাকে। তারা বলতে চান- এসব কুরআনে নেই এবং হাদিসে যা আছে তার কোন বিশ্বাসযোগ্যতা নেই। এরকম কিছু লেখা আগেও পড়ে দেখেছি যেখানে সুনির্দিষ্ট কোন প্রমাণ তাদেরও হাতে নেই। প্রথম কথা হচ্ছে জাল ও সহি হাদিস দুটোই নবীজির মৃত্যুর ২৫০ বছর পর সংগ্রহিত। স্রেফ কিছু নবীপ্রেমির মুখের বাণীই হচ্ছে হাদিস। এই মুখের কথার উপরই আমাদের মুহাম্মদকে বুঝতে হয়। উদার পন্ডিতরাও যেটা দেখিয়েছেন তা হচ্ছে যুক্তি, অনেকটা অন্ধের হাতি দর্শনের মত। ইসলাম অবশ্য মুসলিমদের জন্য অন্ধের হাতি দর্শনের বাইরে আর কিছু নয়। যেমন নারী নেতৃত্ব নিয়ে প্রচলিত ইসলামী বিশ্বাস হচ্ছে এটা ইসলামে হারাম। একটি হাদিসে বলা আছে, নবীজি পারস্য সম্রাট খসরুর মৃত্যুর পর তার কন্যাকে সেদেশের ক্ষমতার মসনদে বসানোর খবর শুনে মন্তব্য করেছিলেন যে, যে জাতি তাদের নারীদেরকে ক্ষমতায় বসায় তাদের ধ্বংস অনিবার্য। এখন গবেষণা করে দেখানো হচ্ছে এই হাদিসটি জাল বা মিথ্যা। অথচ এই হাদিস ৯৯.৫ ভাগ মুসলিমই জানে ও বিশ্বাস করে। সমস্ত দুনিয়াতে মুসলিমরা বিগত ১৪০০ বছর ধরে এটা বিশ্বাস করে আসছে। অথচ ইতিহাসে বহু মুসলিম শাসকরা তাদের কন্যাকে ক্ষমতায় বসিয়েছেন। যেমন সুলতানা রাজিয়াকে তার পিতাই ছেলেদের না বসিয়ে তাকেই মসনদে বসিয়েছিলেন। আধুনিককালে বাংলাদেশ, পাকিস্তান, ইন্দোনেশিয়ার উদাহরণ দেয়া যায়। এর মানে কি, এর মানে হচ্ছে মুসলিমরা ইসলামে নারী নেতৃত্ব হারাম জেনেও তারা নারীকে নেত্রী নির্বাচিত করেছেন এবং ভবিষ্যতেও করবেন। বাংলাদেশে আলেম সমাজরা বার বার নারী নেতৃত্ব হারাম- এরকম ইসলামী দলিল দেখিয়েও শেখ হাসিনা ও খালেদা জিয়ার এতটুকু জনপ্রিয়তা কমাতে পারেননি। এখন প্রশ্ন হচ্ছে, তাহলে কিছু ইসলামী পন্ডিত কেন নারী নেতৃত্ব হারাম এই হাদিসটি জাল এবং অসত্য বলে প্রমাণ করতে উঠেপড়ে লাগছেন? অবশ্যই নবী ও ইসলামকে কলুষিত হতে রক্ষা করতে। কারণ হাদিসটি দ্বারা ইসলাম ও নবী দুই সমস্যায় পড়ে যান। এক, বিশ্বের যেসব উন্নত দেশ তাদের প্রধানমন্ত্রী বা রাষ্ট্রপতি নারীদেরকে বানিয়েছেন তারা সবাই উন্নত অর্থনীতি উপহার দিতে পেরেছেন। পশ্চিমা বিশ্বে এরকম নজির তো আছেই, খোদ বাংলাদেশের আজকের যতখানি উগ্রগতি তার পুরোটাই হাসিনা-খালেদা আমলেই হয়েছে (তাদের ভূমিকা যতই গৌণ হোক- জাতি তো ধ্বংস হয়ে যায়নি)। কাজেই এই হাদিস অনুযায়ী নবীজির কথা অসাড় প্রমাণিত হয়ে যায়। আরেকটা হলো, ধর্ম হিসেবে ইসলাম ও নবী এরকম বক্তব্যের মাধ্যমে নিজেদেরকে মধ্যযুগের আধাসভ্য হিসেবে প্রমাণ করছেন যা আজকের যুগের জন্য অচল। এ জন্যই এই হাদিসকে জাল প্রমাণ করতে চেষ্টা। এতে বিশ্ব মুসলিমের কোন উপকার নেই। কারণ মুসলিম বিশ্বে কখনই এই হাদিস ও ইসলামী বিশ্বাস জনগণের মনে গেঁড়ে বসতে পারেনি। যেখানে গণতন্ত্র আছে, ভোটাধিকার আছে, সেখানে যত ইসলামী বয়ানই চাপানো হোক, নারী নেতৃত্ব বেরিয়ে আসবেই। ইসলামে গণতন্ত্র নেই। মধ্যপাচ্যে কোথাও গণতন্ত্র নেই। সেখানে রাজতন্ত্র প্রচলিত। নেতৃত্ব সেখানে অটোমেটিক চয়েজ। সেখানে এই হাদিসের কোন কার্যকারিতা নেই। এমন হয় যে এই হাদিসটির কারণে সেখানে নারীদের ক্ষমতায় বসানো যাচ্ছে। বরং কাতারসহ কিছু মাধ্যপাচ্যের দেশে নারীদেরকে সীমিত আকারে রাজনৈতিক ক্ষমতা দেয়া হচ্ছে। তাহলে কেন এই প্রচেষ্টা করতে হলো যে ইসলামে নারী নেতৃত্ব হারাম নয়- এটা প্রচারের? এখানে অবশ্য তর্ক করা যেতেই পারে যে ইসলাম কি কখনো নারীকে পুরুষের সমান মনে করেছে? নাকি একজন পুরুষের সাক্ষি’র সমানুপাত করা হয়েছে দুইজন নারীকে। এটা কুরআনের বিধান। এছাড়া কোন হাদিস বা ইসলামী দলিল দিয়েও নবীজির জমানায় নারীর নেতৃত্ব, তার রাজনৈতিক, অর্থনৈতিক কোন অধিকারের নজির দেখানো যাবে না। বরং নবীর মৃত্যুরপর বিবি আয়েশা জামাতা আলীর বিরুদ্ধে যুদ্ধে নেমেছিলেন, কিন্তু নবী বেঁচে থাকতে তার স্ত্রীদের এরকম আচরণ তিনি মেনে নিতেন কি? তবু তর্ক না করে যদি উদার ইসলামী পন্ডিতদের কথা মেনেও নেই- তাতে মুসলিম সমাজের কি উপকারে আসবে এসব? তারা তো এখন নারীর নেতৃত্বকে অর্থনৈতিক চাপে পরে মানতে বাধ্য! বহু নারী উদ্যোক্তার প্রতিষ্ঠানে পুরুষরা মাথানত করে কাজ করে যাচ্ছে। পরিবারে স্বামী-স্ত্রী সমমান রোজগার করে সংসরা চালাচ্ছে। রোজ একশবার আল্লামা শফী ওয়াজনসিয়ত করলেও তাদের কিছু করার নেই। কারণ তাদের বাঁচতে হবে খেয়েপড়ে ও মাথার উপর একটি ছাদের নিচে। ইসলাম তাদেরকে সেটি দিচ্ছে না সেটি তারাও অবচেতনে মেনেও নিচ্ছে। এই পরিস্থিতে “ইসলাম ও তার নবী কখনই এহেন গর্হিত কথা বলেনি” বলার চেষ্টা স্রেফ নবীজীকে নারী বিদ্বেষী হিসেবে চিহিৃত হওয়ার হাত থেকে বাঁচানো- বৃহত্তর মুসলিম জনগোষ্ঠির তাতে কোন উপকার আছে কি? নারী ক্ষমাতায়ন তো মুসলিম দেশগুলোতেও সমান তালে বেড়ে চলছে প্রচলিত কুরআন আর হাদিসের প্রচারের পরও। পরিস্কার নবীজিরকে রক্ষাই এখানে উদ্দেশ্য। এটি একটি নবীপ্রেম যা নবীপ্রেমিকদের হাতেই চলছে। উদ্দেশ্য নবীপ্রেমকে মুসলিমদের মধ্যে দ্বিধাহীনভাব বাড়িয়ে দেয়া। শিক্ষিত মুসলিমদের মধ্যে ইসলামের চর্চা বাড়িয়ে দেয়া। তাই বিশ্বাসী একজন আধুনিক মুসলিম দেখতে হন অনেকটা জাকির নায়েকের মতই হাস্যকর!
আরো দেখুন, ইসলামে গান-বাজনা হারাম- এটা এমন কোন মুসলিম নেই যে জানে না। কিন্তু কোন মুসলিম কি গান শোনা বন্ধ করে দিয়েছে এজন্য? বরং ভারতীয় উপমহাদেশের সমস্ত কিংবদন্তি শিল্পীরা প্রায় সবাই মুসলিম ছিলেন। তাহলে আজকে কেন ইসলামে গান হারাম নয়- এটা প্রমাণ করতে আমড়াগাছি শুরু হয়েছে? এর অর্থ হচ্ছে ইসলাম ও নবীজির প্রেস্টিজডকে রক্ষা করা। কারণ এসব শুনে এক সময় মুসলিম ছেলেমেয়েরা নিজেদের ধর্ম নিয়ে নির্মোহভাবে চিন্তা করে এর অসাড়তাকে আবিষ্কার করতে পারবে। স্ত্রীকে মারধোর করার সুস্পষ্ট কুরআনের আয়াত থাকার কথা জানার পরও মুসলিমরা কি তাদের স্ত্রীদেরকে ধরে মারধোর করে? মধ্যপাচ্যের অসভ্য আরবদের ছাড়া আর ক’টা মুসলিম সংখ্যাগরিষ্ঠ দেশ আছে যেখানে নারী-পুরুষের বিবাহ বর্হিভূত সম্পর্কের জন্য তাদের পাথর ছুড়ে হত্যা করা হয়? এসবই ১৪০০ বছর ধরে ইসলামী বিশ্বাস যা মুসলিমরা এখনো করে আসছে। তাহলে কিছু কিছু পন্ডিত কেন এইসব ইসলামী বিশ্বাসকে সহি নয় ও জাল বলে দাবি করছেন? বলছেন অনুবাদের ভুল?
পরিস্কারভাবে এটা ইসলাম ও নবীকে আজকের যুগে শিক্ষিত সমাজে আধুনিক ও নিষ্কুলিষত করার প্রয়াস। এতে হয়ত নবীকে ও ইসলাম ধর্মকে আধুনিক বলে দাখিল করা যাবে কিন্তু তাতে কি হবে, প্রবলভাব নবীপ্রেম জেগে উঠবে। এই নবী প্রেম মুসলিমদের জন্য অভিশাপের মত। কারণ নবীকে আজ নারী নেতৃত্ব, স্ত্রী প্রহার, পাথর ছুড়ে হত্যা থেকে রেহাই দিলেও তার রাজনৈতিক অভিলাষ ও ইসলামী রাষ্ট্রের পরিধির যে সংকল্প- সেটা তো এই অন্ধ নবী প্রেম আরো বেশি করে দ্রুতগামি করে দিবে। আইএস, বেকো হারাম তো নারী নেতৃত্ব বা স্ত্রীকে প্রহার করার জন্য আমাদের কাছে মাথা ব্যথার কারণ হয়ে উঠেনি। বস্তু বউকে পেটানোর জন্য কারুর মুসলিম হওয়ার প্রয়োজনও নেই। এর জন্য রুচির প্রয়োজন। ইসলামী যে ব্যাখ্যা চলে আসছে ১৪০০ বছর ধরে তাকে কাটছাট করে আধুনিক প্রমাণ করে মুসলিমদের কোনই ফয়দা হবে না। কারণ মুসলিমরা ৯৯.৫ ভাগও কুরআন বা হাদিস দ্বারা নয়, তারা তাদের দেশের আইন দ্বারা চালিত হয়। নবীর ১৩টি বিয়ে ও অসংখ্য দাস-দাসীর সংখ্যাকে এখন বৈজ্ঞানিকভাবে সিদ্ধ বা ইসলাম প্রসারের জন্য প্রয়োজন ছিল ইত্যাদি বলে দেখানোয় মুসলিমদের ব্যবহারিক জীবনে কি কাজে আসবে? কিছুই না। যতই নবীপ্রেম থাক, মুসলিমরা এখন ১৩টি বিয়ে করবে না। উল্টো যারা ১৩ টি বিয়ে করবেন তাদেরকে বদমাশ-লম্পট বলেই গালি দিবে। ইসলামে পুরুষকে ৪টি বিয়ের অনুমতি দিয়েছে- এটিকে বৈজ্ঞানিকভাবে স্বাস্থকর বা ইসলামী বিশ্বাসে নিরুৎসাহিত করা হয়েছে এরকম প্রমাণ করে মুসলিম বিশ্বের কোন উপকার নেই। কারণ একাধিক বিয়েকে মুসলিম সমাজেও ভাল চোখে দেখা হয় না। এরকম একাধিক বিয়ে করা পুরুষের চরিত্র নিয়ে কটু কথা বলা হয়। কাজেই ইসলামী বিধানকে সাফাই গাওয়ার মানে হচ্ছে ইসলাম ও নবীকে এরকম অসভ্য বিধানের জন্য আজকের যুগে সমালোচিত হওয়ার হাত থেকে বাঁচানো। এতে নবীপ্রেম বাড়বে বৈ কমবে না। ইসলামী জীবনবিধান যুগের প্রয়োজনেই মুসলিমরা এখন মানতে সক্ষম হয় না। জন্মনিয়ন্ত্রণে ইসলাম বিশ্বাস না করলেও মুসলিমরা সম্পদের স্বল্পতা আর আর্থিক সংগতিহীনতার কারণেই কনডম ব্যবহার করতে বাধ্য। কিন্তু তাদের কারুরই ইসলামী রাষ্ট্রে অরুচি নেই। জিহাদীদের জিহাদের প্রতি মৌন সমর্থনেও তাদের কমতি নেই।…
এখন পর্যন্ত উদার থেকে উদারত কোন ইসলামী পন্ডিতকে বলতে শুনিনি যে, ইসলামে “ইসলামী রাষ্ট্র” হারাম! প্রত্যেক ইসলামী স্কলার স্বীকার করেছেন আল্লার দুনিয়ায় আল্লাহ তার দ্বিনকে কায়েম করাবেনই। পন্ডিতদের মধ্যে মতপার্থক্য হলো প্রক্রিয়া নিয়ে। যারা মনে করেন “ধরো তক্কা মারো পেরেক” তারাই হয়ে যান আইএস, বেকো হারাম, আনসারুল্লাহ। আর যারা মনে করেন মানুষকে ইসলামে মনোনিবেশ করিয়ে, বিধর্মীদের ইসলামে কবুল করিয়ে দাওয়াতের মাধ্যমে দুনিয়াতে ইসলাম কায়েম করতে হবে। সব ইসলামিস্টের লক্ষই হচ্ছে “দারুল ইসলাম”। কেউ দাওয়াতিতে বিশ্বাসী আর কেউ বুলেটে-চাপাতিতে বিশ্বাসী। আর এসবকে বেগবান করবে একমাত্র নবীপ্রেম। উদারপন্থি ইসলামী পন্ডিতরা সেই নবীপ্রেমকেই যুগের সংস্করণে নবীকে ঢেলে সাজিয়ে উপস্থাপন করছে মাত্র। নইলে স্ত্রীকে প্রহার, বহু বিবাহ, যৌনদাসী, নারী নেতৃত্ব হারামের মত বিষয় বিগত হাজার বছরে নবীকে তাদের ভক্তদের কাছে প্রশ্নবিদ্ধ করেনি বিধায় কোন উদারপন্থির মনে আসেনি এসব নবীকে এ যুগে হেয় করছে। আজকের যুগের রুচিতে যখন বাধছে- তখনই তারা ব্যাখ্যাকে নতুন মোড়কে হাজির করছেন। আমাদের দৃঢ় বিশ্বাস, এই উদার ইসলামী ব্যাখ্যা সম্ভবত ওমর, আলী, আবু বকরদেরও জানা ছিল না! … 

