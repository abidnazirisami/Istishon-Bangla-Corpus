দলকানা-মঞ্চকানা নিপাত যাক, মুক্তিযুদ্ধের চেতনা মুক্তি পাক___


শাহবাগ গণজাগরণ মঞ্চ যখন তৈরি হলো খালেদা জিয়া ও তার দল সতর্ক আর কাঁটা হয়ে রইলেন কিছুদিন। মুক্তিযুদ্ধের চেতনার জাগরণ বিএনপিকে ভাবনায় ফেলে দিল। কারণ তাকে (বিএনপিকে) এন্টি মুক্তিযুদ্ধ চেতনার রাজনীতি করেই এতকাল পেট চালাতে হয়েছে। হঠাৎ বুক হিম করা তারুণ্যের জাগরণ দেখে খালেদা পরিস্থিতি পর্যবেক্ষণ করতে লাগলেন আর তার দলের বাচাল নেতাদের মঞ্চ সম্পর্কে বুঝে শুনে কথা বলতে নির্দেশ দিলেন।
শেখ হাসিনা মঞ্চ আর তারুণ্যের জাগরণ দেখে আপ্লুত হয়ে বললেন, আমার মন ছুটে যায় শাহবাগে। তিনি গণভবনে মঞ্চ নির্দেশিত কর্মসূচী পালন করলেন প্রদীপ জ্বালিয়ে। (পরবর্তীতে মঞ্চর উদ্দেশ্য ও লক্ষ্য নিয়ে তিনি সন্দিহান হয়ে যান!)
আওয়ামী লীগের সমর্থকরা হয়েছিল সবচেয়ে বেশি খুশি শাহবাগকে কেন্দ্র করে গড়ে উঠা আন্দোলন দেখে। কারণ এ ধরনের আন্দোলনের ফসল শেষ পর্যন্ত আওয়ামী লীগের ঘরেই উঠে।
আর মঞ্চ দেখে অস্তিত্ব সংকটে ভুগতে শুরু করেছিল মুসলিম জাতীয়তাবাদীরা। ৭১ এর শিক্ষা তাদের আছে। মুক্তিযুদ্ধের চেতনাই ছিল জাতি, ধর্ম, বর্ণ নির্বিশেষে একটা অসাম্প্রদায়িক রাষ্ট্র। বাঙালি জাতীয়তাবাদ জেগে উঠলে মুসলিম জাতীয়তাবাদ মার খেয়ে যাবে। বাঙালি তরুণ প্রজন্ম যদি এভাবে শাহবাগে গিয়ে শ্লোগান দিতে থাকে “তোমার আমার ঠিকানা,পদ্মা-মেঘনা-যমুনা” সেটা তাদের স্বস্তি লাগার কথা নয়। এ হচ্ছে আদর্শকে বাঁচানো লড়াই। হেফাজত ইসলাম ইসলামকে নয়, মুসলিম জাতীয়তাবাদকে বাঁচাতে মাঠে নামে। জামাত আড়াল থেকে টাকা ঢালতে লাগলো। সে হেফাজত থেকে ফয়দা লুটবে। মতিঝিলে এক রাতের মধ্যে সরকারকে ১৫ আগষ্ট টাইপের কিছু করতে পারলে বিচারটা বন্ধ করা যায় অনির্দিষ্টকালের জন্য। খালেদা গলা ফাটালেন নষ্ট ছেলের দল বলে। ততদিনে তিনি পায়ের নিচের মাটি খুঁজে পেয়েছেন। মাহমুদুর আর বাঁশের কেল্লার প্রচারণা তাকে বুঝাতে সক্ষম হয় ইন্ডিয়ার টাকা খেয়ে ভাড়া খাটা কিছু পোলা মাইয়া দিয়ে শাহবাগ গরম করে রেখেছে। দেশের কারুর এই আন্দোলনের প্রতি সমর্থন নেই। এটা র’ আর আওয়ামী লীগের যৌথ ষড়যন্ত্র। হেফাজত যখন এই আন্দোলনকে রুখতে রাজপথে নামলো তিনি নড়েচড়ে বসলেন। মওকা দেখতে পেলেন চোখের সামনে। মতিঝিলে লাগাতার অবস্থানের ঘোষণা হেফাজত তাকে অন্য বার্তা দিলো। তিনিও হা করে রইলেন মাংসের টুকরার জন্য। মতিঝিল ও আশেপাশের এলাকার বাসিন্দারদের কাছে আবেদন জানালেন হেফাজতীদের সাহায্য করার জন্য। তার দলের লোকজনকে পাঠালেন সংহতি জানাতে। হেফাজতের ফয়দা লুটতে চান তিনি। সরকারকে রাতের মধ্যে ফেলের দেবার স্বপ্ন নিয়ে সেদিন রাতে তিনি শুতে গিয়েছিলেন। পাঠক খেয়াল করুন, খালেদা ও জামাত হেফাজত থেকে ফয়দা লুটতে চেয়েছিল। মঞ্চর ফয়দা কারা লুটতে চেয়েছে তাহলে?
মঞ্চের ফয়দা লুটতে চেয়েছে তথাকথিত প্রগতিশীল গোষ্ঠির সবাই। বাম, মুদৃ বাম, ঘষা বাম, ডান ছাঁয়া বাম, “মুক্তিযুদ্ধের সপক্ষশক্তি” সবাই। আর “এটা আমাদের মঞ্চ ”, “এটা আমার মঞ্চ” বলে স্বত্ত্ব ঘোষণা করেছিল শুরু থেকেই অনলাইনে যারা “ছাগু ফাইটার” বলে সেলিব্রেটি মর্যাদা পেয়ে আসছে। একদম শুরু থেকেই একটা দ্বন্ড ছিল কারা শাহবাগকে জন্ম দিয়েছিল এই বিতর্কে। আত্ম জাহির আর পরস্পর কাঁদা ছোড়াছুড়ি চললো এভাবে- ও কি আমার চাইতে বড় ব্লগার? ও কয়টা ব্লগ লিখেছে? ছাগু নিধনে ও কি করেছে? ও তো নিজেই ছাগু। ওর বাপ ছাগু। ওর দাদা ছাগু...।
শাহবাগ আন্দোলনকে জন্ম দিয়েছিল কে বা কারা? শাহবাগের কোন নেতা বা নেতৃবৃন্দ ছিল কি? এই গবেষণা করার জন্য এই লেখাটির উদ্দেশ নয়। নামের জন্য যারা কাঙাল তারাই এসব নিয়ে পড়ে থাক। শাহবাগ যে জেগেছিল এই সত্যটি ডামাডোলে চাপা পড়ে যাচ্ছে। মঞ্চ এখন আর জমজমাট হয় না। ছাগুরা হাসে। হেফাজত আসে। কই তোমাগো গণজাগরণ মঞ্চ? এখন আর খানাপিনা দেয় না? ট্যাকা দেয় না? হাসনাত আবদুল হাই গল্প লিখছিল মতিউর রহমানের প্রথম আলোতে। মাহমুদুর আর বাঁশের কেল্লা শাহবাগে নষ্ট ছেলে আর মেয়েদের ফস্টিনস্টির গল্প চাউর করেছিল। এক সময়ের মঞ্চ সমর্থকরাও এখন সেই সুরে কথা বলে। ব্যঙ্গ করে মঞ্চর নাম দিয়েছে ত “দরবার শরীফ”। এই দরবাশ শরীফ কেউ বানাতে চেয়েছে তাতে কোন সন্দেহ নাই। সেই দরবারের পীর সাহেব হতেও ধাক্কাধাক্কি কামড়াকামড়িও হয়েছে জানি। যারা টিকে থাকতে পারেনি তারা এন্টি মঞ্চ পার্টি হয়ে গেছে। কিন্তু শাহবাগে যারা এসে জমায়েত হয়েছিল তারা দরবার শরীফ আর তার পীরের ভক্ত ছিল না। যারা এসে শ্লোগান দিয়েছিল “জয় বাংলা” তারা বিরিয়ানীর প্যাকেট পাওয়ার আশায় শাহবাগে আসেনি। মঞ্চকানা আর দলকানারা শহবাগকে বিতর্কিত করেছে, নষ্ট করেছে, ধ্বংস করেছে। কিন্তু যে সাইলেন্স জনতা শাহবাগ মাতিয়েছিল তাদের পরাজিত করতে পারেনি। হাসনাত আবদুল হাই, মাহমুদুর, বাঁশের কেল্লা যে চরিত্রহনন করেছিল শাহবাগকে সেই অপমান দরবার শরীফ আর তার পীর সাহেবদের গায়ে লাগেনি, লেগেছে তাদের যারা একদিন জাহানারা ইমামের ডাকেও এমনি সাড়া দিয়ে রাজপথে নেমেছিল তাদের। 
৯০ দশকের গণআদালতের আন্দোলনে গোলাম আযমের ফাঁসির দাবীতে এই জনতাই ঢল নামিয়েছিল রাজপধে। সেই জনতাই শাহবাগে মাতিয়ে রেখেছিল কাদের মোল্লার রায় শুনে তীব্র প্রতিবাদে। নেতা হতে তারা আসেনি। নেতা হতে না পেরে হতাশা থেকে ক্রুদ্ধ হয়ে এখন উল্টাপাল্টা কিছু বলছেও না তারা। তারা দলকানা নয়। মঞ্চ কানাও নয়। ফয়দা লুটতে তারা জানে না। ফের যখন দরকার পরবে, মুক্তিযুদ্ধের চেতনাধারী যে কোন গণমানুষের দাবী আদায়ের শান্তিপূর্ণ সমাবেশে তারা হাজির হবে। জাগরণ জেগেই থাকে। দলকানা আর মঞ্চকানারাই শুধু দল আর মঞ্চ নিয়ে নিজেদের মধ্যে লড়াই করে শক্তিক্ষয় করে...।

