ঈমান ভঙ্গের শয়তানী চিন্তাটাকেই প্রাধান্য দিন


 মুক্তচিন্তা কি? চিন্তার স্বাধীনতা।চিন্তার আবার স্বাধীনতা কি? জীবনে একবারও আপনার মনে প্রশ্ন জাগেনি, আল্লারে কে বানাইছে? আপনি তখন কি করছেন? মাথা ঝাঁকি দিয়া বলে উঠছেন, না, না ঈমান নষ্ট হইয়া যাইবো! ঝাড়া দিয়া উঠে মনকে অন্য চিন্তায় নিয়ে চলে গেছেন।আর এভাবেই “শয়তানকে” দূর করেছেন। আমরা কিভাবে আসলাম? এই দুনিয়া কিভাবে সৃষ্টি হলো- এই কৌতূহলী প্রশ্ন মনে আসা ও সেগুলোকে নিয়ে চিন্তা করাকেই বলে চিন্তার স্বাধীনতা। কেউ ভাববেন না আক্ষরিক অর্থে এই দুই বিষয় চিন্তা করাকেই চিন্তার স্বাধীনতা বুঝাচ্ছি। বলছি চিন্তা করতে অস্বস্তি না থাকাই হলো চিন্তার স্বাধীনতা। পৃথিবীর তাবত বিজ্ঞানী, দার্শনিক, সাহিত্যিক, এই চিন্তার স্বাধীনতা তথা মুক্তচিন্তার গুণে জগতবাসীকে অজানাকে জানার পথ বাতলে দিতে পেরেছেন।যদি তারা আপনার আমার মত “ঈমান” রক্ষার কথা ভাবতেন তাহলে পৃথিবী আজো অন্ধকারেই ডুবে থাকতো। “শয়তানী চিন্তা” পৃথিবীকে অন্ধকার থেকে আলোয় নিয়ে এসেছে।
খুব বেশিদিন আগের কথা নয় মানুষ সমস্ত রোগের জন্য “অশুভ আত্মা”, “বদ বাতাস”, “অভিশাপ”, “আল্লার পরীক্ষা”, “পাপের ফল” “জ্বিনের আছর” ইত্যাদিকে দায়ী করতো।কিন্তু মানুষ “জীবাণূ” আবিস্কার করেছে তার চিন্তাকে স্বাধীনতা দিয়েছিলো বলেই।মানুষের রোগশোকের প্রাচীন বিশ্বাস আকড়ে বা বিশ্বাস না করে কারণ অনুসন্ধান করেছিল। মানুষ জানতে চেয়েছে কিসের জন্য মানুষ অসুখে পড়ে। এর জন্য দায়ী কে? ভাবুন তো, আজ পর্যন্ত যদি অক্সিজেন নামক কোন বাতাসের কথা আবিস্কার না হতো তাহলে কি আমাদের শ্বাস নিতে কষ্ট হতো? এখন আমরা জানি বেঁচে থাকার জন্য আমাদের অক্সিজেন নিতে হয়। মহাশূন্যে অক্সিজেন নেই।এই আবিস্কার জগতকে জটিল করে দিল।যেখানে মানুষকে সৃষ্টি করা হয়েছে সিম্পলি সে ঈশ্বরের কথা শুনে নাকি শয়তানের কথা-এই মামুলি ঈশ্বর আর শয়তানের পাল্টাপাল্টি চ্যালেঞ্জের কারণে- সেখানে অক্সিজেন গ্যাস গ্রহণ ও কার্বন ডাই অক্সাইড ত্যাগের মত জটিলতার মধ্যে যাওয়ার কোন যুতসই কারণই দেখি না ঈশ্বরের।মধ্যাকর্ষণ শক্তি, বায়ুমন্ডল (যা সূর্যের ক্ষতিকারক আলো আটকে দেয় পৃথিবীতে), পৃথিবীর ঘূর্ণন ইত্যাদির আয়োজন অর্থহীন যেখানে এক মুহাম্মদের জন্যই জগত সৃষ্টি!মুক্তচিন্তাকারীদের জন্য আজ আমরা জানি এই পৃথিবী, মহাবিশ্ব নানা রকম জটিলতা, অসম্পূর্ণতায় (যেমন আমাদের পৃথিবী নামক গ্রহর কথা ধরা যায়, নরওয়েতে মাঝ রাতে সূর্য উঠে থাকে!ভূমিকম্প! আগ্নেয়গিরি! এসব অসম্পূর্ণতার প্রমাণ) পূর্ণ।মানুষ জগত সৃষ্টির তথাকথিত উদ্দেশ্যে স্থীর বিশ্বাস নিয়ে বসে থাকলে এসব জানা কি সম্ভব হতো?
ধর্মগ্রন্থ হচ্ছে অলঙ্ঘনীয় জিনিস।সেখানে যদি বলা থাকে পৃথিবী সমতল তাহলে সেটাকেই বিনাবাক্য ব্যয়ে ও বিনা প্রশ্নে মেনে নিতে হবে।এর নামই ঈমান।এখন কেউ যদি ধর্মগ্রন্থে বলা আছে পরিস্কার করে এমন কোন বিষয়ে অনুসন্ধান করতে যায় সেটাও কি ঈমানের বরখেলাপ হবে না? যেমন নিরন্তন বিজ্ঞানীরা পৃথিবীর সৃষ্টির আগের অবস্থাটা কেমন ছিল, কেমন করে এই বিশ্ব সৃষ্টি হয়েছিল জানার চেষ্টা করছেন। অথচ বাইবেল ও কোরআন কতশত বছর আগে এ বিষয়ে পাকা কথা বলে বসে আছে! তারপরও কেমন করে আমরা এলাম, কেমন করে এই মহাবিশ্ব সৃষ্টি হলো- জিজ্ঞেস করার সাহসই মুক্তচিন্তা।যারা এই সাহস যুগে যুগে দেখিয়েছেন, মধ্যযুগে তাদের মরতে হয়েছে ঘাতকের তরোয়ালের নিচে।আগুনে পুড়ে নয়ত জীবন্ত সমাহিত হয়ে। তথাকথিত আধুনিক যুগেও মানুষ চিন্তার স্বাধীনতার জন্য খুন হয়ে যায়। নির্বাসিত জীবন কাটাতে বাধ্য হয়।
এটা ঠিক মুক্তচিন্তার চর্চা থেকে নাস্তিকতার উঠোন সন্নিকটে।এ জন্যই চিন্তার স্বাধীনতাকে ধর্ম রোধ করতে চেয়েছে “তোমরা সীমালঙ্ঘন করো না” জাতীয় সতর্ক বাণী শুনিয়ে। চিন্তার স্বাধীনতা “পবিত্র”, “সৃষ্টির সেরা”, “মহান”, “সর্বকালের সর্বশ্রেষ্ঠ”, “রহমত”, “অভিশাপ”, “পাপ ও পূণ্যের ফল” এই বায়ুবীয় বিষয়ে আস্থা রাখতে নিরুৎসাহিত করে।যে কোন বিষয়ে চিন্তা করতে ভয় না পাওয়া, প্রশ্ন করতে শেখা, এসবকে সমূলে ধ্বংস করার জন্যই আমাদের একদম বাল্যকাল থেকে “ধর্মীয় অনুশাসন” শেখানো হয়।প্রাথমিক শিক্ষা কার্যক্রমে ধর্ম শিক্ষা সাবজেক্টে পড়ানো হয় এই বিশ্ব আল্লাপাক সৃষ্টি করেছেন।তিনি রোগ-শোক দিয়ে মানুষকে পরীক্ষা করেন।আদম ও হাওয়া হচ্ছেন প্রথম মানব ও মানবী।…পাঠ্যপুস্তক থেকে (প্রাইমারী, মাধ্যমিক ও উচ্চ মাধ্যমিক) এখনি ধর্মীয় বিষয় উঠিয়ে দেয়া উচিত।এটা বিজ্ঞান শিক্ষার জন্য ক্ষতিকর।আমাদের এ বিষয়ে একমত হতে হবে, সৃষ্টিতত্ত্ব, মহাবিশ্ব, গ্রহ-নক্ষত্র বিষয়ে যে কোন ধর্মীয় ব্যাখ্যাকে আলোচনার বাইরে রাখবো কিনা।এগুলো ধর্মের অন্যায় নাক গলানো।আমরা ধর্মের সঙ্গে কোন মুখোমুখিতে না যেয়ে শুধু একান্ত বিজ্ঞানের বিষয়গুলোকে বিজ্ঞানের বইয়ের ব্যাখ্যাই ছেলেমেয়েদের শিক্ষা দেই।এই বিষয়ে দুরকম ব্যাখ্যা তাদের আমরা কোথায় ঠেলে দেই একবার ভেবে দেখেছি কি? একজন সায়েন্সের ছাত্রকে বিজ্ঞান বিদ্বেষী করে গড়ে তুলে বা বিজ্ঞানের থিউরীর চেয়ে ধর্মীয় থিউরীকে এগিয়ে রাখার মনোভাব পোষন, একটা জাতিকে একজন বিজ্ঞানী তো দূরের কথা- শ্রেণীকক্ষের একজন ভাল বিজ্ঞানের শিক্ষক দিতে পারবে না।বাংলাদেশ তার একটা উদাহরণ হতে পারে।আপনাদের কারুর কি অভিজ্ঞতা আছে, বিজ্ঞান ক্লাশে স্যার বলছেন, এসব বিশ্বাস করো না!বিশ্বাস করলে ঈমান থাকবে না…। আমি জানি, এই অভিজ্ঞতা আমাদের সবারই কম বেশি আছে…।

