মালালা তো মুসলমানই, তাও পাকিস্তানী! তাহলে সমস্যাটা কোথায়_


নোবেল পুরস্কার নিয়ে বিতর্ক থাকবেই। কারণ দুনিয়াতে কোন একটি বিষয়ে সব মানুষ কোনদিনই একমত হবে না। একজন মানুষও সবার কাছে সমান জনপ্রিয় হয় না। যে কারণে সাহিত্য ও শান্তিতে নোবেল সব সময় না হলেও বিতর্ক ছিলই। আমেরিকার স্নোডেন তাই নোবেল পাবে না আমরা ধরেই নেই। চীনের লেখক ও মানবাধিকারকর্মী লিও সিয়াওবো নোবেল পেলে আমরা ধরে নেই এটা আমেরিকাকে খুশি করার চেষ্টা। যেমন বাংলাদেশের মুহাম্মদ ইউনুস সাহেবকে শান্তিতে নোবেল দেয়ার পর আমরা তার সঙ্গে ক্লিনটন-হিলারীর ঘনিষ্ঠ বন্ধুত্ব ও “দারিদ্রকে বনসাই করে বাঁচিয়ে রাখা” প্রজেক্টকে দাঁড় করানোর পশ্চিমাদের চাল ইত্যাদি বলে ধরে নিয়েছিলাম। ইউনুস সাহেবকে বেশির ভাগ বাংলাদেশীই পছন্দ করেন না। তাকে নিষ্ঠুর সুদের কারবারী বলে সবাই বিশ্বাস করেন। তার গ্রামীন ব্যাংক টাকার জন্য ঘরের টিনের চাল খুলে নেয়। গ্রামীনের টাকা শোধ করতে না পেরে মানুষ আত্মহত্যা করে। কাজেই ইউনুস স্রেফ ব্যবসা করেন। আমরা তাই ইউনুস সাহেবের নোবেলে হতাশ, ক্ষুব্ধ, বিব্রত, দ্বিধান্বিত…। কিন্তু ইউনুস সাহেবকে নিয়ে দুনিয়ার বহু পন্ডিত ব্যক্তি ভুয়ষী প্রশংসা করে থাকেন। তার নোবেল প্রাপ্তিতে অনেক মানুষ গর্বিত। কিন্তু দেশের বড় একটা সংখ্যক মানুষ সেই গর্বে যোগ দেয়নি। এই লেখা কিন্তু ইউনুস সাহেব নোবেলের যোগ্য কি অযোগ্য তা বলার জন্য লেখা হচেছ না। আর এই লেখাটা ইউনুস সাহেবকে নিয়েও না। লেখাটা আসলে পাকিস্তানের মালালাকে নিয়ে। কিন্তু শান্তিতে তার নোবেল পুরস্কার পাওয়াটা যোগ্য কি অযোগ্য হয়েছে- সেটা নিয়ে বিন্দু পরিমাণ আগ্রহ আমার নেই। উপরে বলেছি ইউনুস সাহেব নোবেল পাওয়াতে আমরা যারা হতাশ হয়েছিলাম তারা তার সম্পর্কে কি মনোভাব করি বা তাকে কেমন চোখে দেখি- তারই প্রতিক্রিয়া হয়ছিল তার ব্যাপারে। যদি তিনি (ইউনুস) সর্বজন প্রিয় কেউ হতেন তাহলে নোবেল প্রাপ্তিতে কোন রকম যোগ্যতা না থাকলেও একজন বাংলাদেশী হিসেবে চোখ বুজে গর্ব অনুভব করতাম। একইভাবে মালালার শান্তিতে নোবেল পুরস্কার পাওয়াতে মুসলিম বিশ্বে যে অস্বস্তি, বিস্ময়, চাপা অখুশী তার কারণটা কি একই? পাকিস্তানের যে কোন সাফল্যে, খ্যাতিতে বাংলাদেশী মুসলমানরা যেখানে গর্বে আটখানা হয়ে যান, ইমরান খানের হাতে উঠা বিশ্বকাপ ট্রফিটা যারা এখনো সুখের স্মৃতিরোমন্থ করেন (যেন বিশ্বকাপটা বাংলাদেশী মুসলসমানরাই জিতে ছিল!)- সেই তারাই নাখোশ, অস্বস্তিতে ভুগছেন একজন পাকিস্তানী মেয়ের নোবেল জেতায়- কেন? মালালা তো মুসলমানই, তাও পাকিস্তানী! সমস্যাটা কোথায়? ধরেই নিলাম মালালা যোগ্য ছিল না পুরস্কারের, তবে এক্ষেত্রে মুসলিম প্রেম, পাকি প্রেম কাজ করলো না কেন?
আসলে মালালা লড়াই করেছিল ইসলামের বিরুদ্ধে! মালালা হিজাবে মুখ ঢাকতে অস্বীকার করেছিল, কঠিন পর্দাপ্রথাকে মানতে চায়নি। আর চেয়েছিল শিক্ষার অধিকার। এসবই ইসলামের বিরুদ্ধে দাঁড়ানো। ইসলামী শাসনে বন্ধ হয়ে যাওয়া মেয়েদের স্কুল ফের খুলে দেয়ার দাবী ছিল তার। সে তালেবানদের হুমকি উপেক্ষা করে লেখাপড়া চালিয়ে গিয়েছিল। তালেবানরা হচ্ছে প্রকৃত ইসলামকে অনুসরণ করে চলা একটি দল। সারা দুনিয়া ব্যাপী ইহুদীনাসা কাফেরদের শাসন হটিয়ে “দারুল ইসলাম” অর্থ্যাৎ মুসলিমদের বিশ্ব প্রতিষ্ঠা করাই তাদের লক্ষ্য। আপনারা যদি হাদিস দেখেন, দেখবেন সাহাবীগণ ও স্বয়ং নবীজী যে ধরনের বিচার করেছেন, জীবনযাপন করেছেন, ফয়সালা দিয়েছেন এই তালেবানরা সেটাকেই অনুসরণ করে চলে। শুধু তালেবানরাই নয়, দুনিয়ার যত জিহাদী দল আছে তারা সবাই-ই প্রকৃত ইসলাম- যে ইসলাম নবীজী ও সাহাবীরা অনুসরণ করে গেছেন তারা সেটাকেই শক্ত করে ধরে রেখেছেন। ইসলাম দুনিয়াতে আসার পর নারীদের কঠিন পর্দা প্রথায় আবদ্ধ করে রাখে। ইসলামের আগে নারীর স্বাধীন জীবনযাপন করার সমস্ত অধিকারই ছিল। যেমন হযরত খাদিজার “বেপর্দায়” চলা! খাদিজা বিধবা ছিলেন, তিনি নারী হয়ে একা থাকতেন, ব্যবসা করতেন, কোন পুরুষের খবরদারী তার উপর “ফরজ” ছিল না। মুহাম্মদের মত একজন যুবককে তিনি “পছন্দ” করে বিয়ে করেছিলেন। সেই মুহাম্মদই ৪০ বছর বয়েসে নবী হয়ে নারীদের জন্য হযরত ওমরের প্ররোচণায় কুরাআনে নারী বিরোধী সব বিধি-নিষেধ আরোপ করতে থাকেন। নবীর মৃত্যুর পর তাই নারীরা সেই শৃঙ্খল ভাঙ্গার জন্য বিদ্রোহী হয়ে উঠেছিল। মুসলিম ঘরে জন্ম নিয়ে, বিশেষত মৌলবাদী ইসলামী রাষ্ট্রের নারীরা আসলে সেই বিদ্রোহটাই বিচ্ছিন্নভাবে করে যাচ্ছে যুগের পর যুগ। আবু বকর, ওমররা যেমন কঠোরহস্তে সেই বিদ্রোহটা দমন করেছিল, মালালাদের বিদ্রোহটাও তালেবানরা সেভাবেই দমন করতে চেয়েছিল। একদমই সহি ইসলামী তরিকায়। তাকে স্কুলের বাসে করে যাওয়ার সময় মাথায় গুলি করে হত্যা করতে চেয়েছিল। কিন্তু “আমেরিকার ষড়যন্ত্রে” সেই মালালা ইউরোপ হয়ে এখন নোবেল পুরস্কার গ্রহণের দোরগোড়ায়! …
মালালার নোবেল প্রাপ্তীতে হতাশার কারণটা কি পরিস্কার হয়েছে? এই হতাশাটা কিন্তু শিক্ষিত মুসলমানের। যারা বরাবরই তালেবানদের “প্রকৃত ইসলামী” নয় বলে মত দিয়েছিলেন। আবার আফগানিস্তানে পর্বতের গুহায় বোমা মেরে তালবান ধ্বংসের যুদ্ধে তারাই “সাম্রাজ্যবাদী, তেলচুরি, আরব-আফগান সম্পদ লুন্ঠন” ইত্যাদি বলে সে সময় তীব্র প্রতিবাদ করেছিল। এরা তালেবানকে “সহি ইসলাম” বলে মানে না (?) আবার মালালার উত্থানে অস্বস্তিতে পড়ে। কারণ মালালারা ইসলামী অনুশাসনকে চ্যালেঞ্জ জানায়। মডারেট মুসলমান এই চ্যালেঞ্জটাই সহ্য করতে পারে না। আর এ জন্যই সব মডারেট মুসলমানই দিনশেষে তালেবান, একজন লাদেনের প্রতি সহানুভূতিশীল। মালালার নোবেল প্রাইজ ইসলামের কঠিন পর্দা প্রথার বিরুদ্ধে শাস্তিপূর্ণ প্রতিবাদের ফল। নারীর প্রতি বৈষ্যমের ইসলামী রীতির প্রতি শান্তিপূর্ণ প্রতিবাদের পুরস্কার। মুসলিম বিশ্বে তাই মালালার নোবেল আনন্দের উপলক্ষ্য হতে পারেনি। মালালার যে অর্জন তাতে একটা নোবেল পাওয়া এখনি যোগ্য ছিল কিনা- এসব বলা শাক দিয়ে মাছ ঢাকা। কোন ধর্ম বিশ্বাসী মুসলিমই মালালার নোবেলকে ইহুদী-খ্রিস্টানদের “উপহার” হিসেবে ভাবতেই খুশি হবে। কারণ মালালা ইসলামী শাসনকে অগ্রাহ্য করেছিল। তার ১৭ বছরের জীবনে ঘটে যাওয়া সমস্ত কিছুর সঙ্গে “ইসলাম” শব্দটি কোন না কোনভাবে জড়িয়ে আছে। আর এটিই মুসলিমদের জন্য অস্বস্তির কারণ…। 

