প্রসঙ্গ লঞ্চ ডুবি ও জন্ম-মৃত্যু আল্লার হাতে!


খুব অস্বস্তিকর একটা বিষয় নিয়ে লিখতে বসেছি। কেন না এই লেখার সঙ্গে সম্প্রতি লঞ্চ ডুবির একটা যোগসূত্র আছে। মানুষের মনের গোপনঘরে জীবনে অন্তত একবার এই প্রশ্ন জাগেই- কেন এত মানুষের একসঙ্গে সলিল সমাধি হয়?... জন্ম-মৃত্যু কি আল্লার হাতে?...
আমরা জানি মানুষের গড় আয়ু বেড়েছে। উন্নত বিশ্বে এই গড় অনুন্নত বিশ্বের চেয়ে বেশি।পরিসংখ্যান বলে চাইনিজ-জাপানীরা সবচেয়ে বেশি দিন বাঁচে। ঈশ্বরের এই পক্ষপাতিত্বের কারণ কি? ইউরোপের সঙ্গে ভারতীয় উপমহাদেশের তুলনা দিলে তুলনাটা আর নগ্ন হয়ে পড়বে। কেন এরকম পার্থক্য মানুষের বেঁচে থাকার গড় আয়ুতে? গুরুত্বপূর্ণ পয়েন্টটা এখানে দেখা যায়, উন্নত, সম্পদশালী, শিক্ষিত ও সচেতন জনগোষ্ঠির জীবন দীর্ঘ হয়। তাদের মধ্যে দুর্ঘটনা ও অপঘাতে মৃত্যুও কম। সার্বিক পর্যবেক্ষণে এখানে খেয়ালী কোন ঈশ্বরের মানুষের আয়ু নিয়ে পাশা খেলার কোন লক্ষণই দেখা যাচ্ছে না।…
প্রাচীনকালের মানুষ যারা হিংস্র পশুর আক্রমণ ও খাদ্যের অভাবে না খেয়ে কোন মতে বেঁচে থাকতো তারা ২৫ পেরুতেই রোগে-শোকে অপুষ্টিতে প্রায় বৃদ্ধ হয়ে যেতো। মানুষের সেটা গুহা যুগ। মানব সভ্যতার হাজার হাজার বছরের ইতিহাসে মাত্র গত একশো বছরে বিজ্ঞানের অগ্রগতিতে চিকিৎসা বিজ্ঞানের নব নব আবিষ্কার মানুষের নানাবিধ অসুখ, অপুষ্টি দূর করেছে। এক সময়ের ভয়াবহ রোগশোক আজকের যুগে মামুলি হয়ে দাঁড়িয়েছে। পৃথিবীর বহু রোগ বিলুপ্ত ঘটেছে টিকা বা ভ্যাকসিন আবিস্কারের মাধ্যমে। আমাদের মত অনুন্নত দেশের নোংরা পরিবেশ, স্বাস্থ্য সচেতনতার অভাবে ডায়রিয়া, কলেরায় বহু মানুষ মারা যায়। উন্নত বিশ্বে এই অসুখে মৃত্যুর হার নগন্য। তাহলে দেখা যাচ্ছে মানুষের অনাকাংখিত মৃত্যুকে থামানো গেছে। মহাদেশ বিচারে মানুষের বেঁচে থাকার হারও বিশ্লেষণ করে দেখা যাচ্ছে মৃত্যুর জন্য কোন মহাশক্তিধর ও তার সহযোগি আজরাইল বা যমদূতকে র্দীঘ সময় অপেক্ষা করে বসে থাকতে হচ্ছে উন্নত বিশ্বে!
জন্মের বিষয়েও একইভাবে প্রামাণ্য যুক্তি দেখানো যায়। এক সময় জন্মনিয়ন্ত্রণ বলতে কিছুই ছিল না। কিন্তু জনসংখ্যার ক্রমবৃদ্ধি হার মানুষকে অবাঞ্চিত সন্তান জন্ম দানে নিরুৎসাহিত করে। পন্থা হিসেবে মানুষ এমন কিছু কৌশল ও মাধ্যম ব্যবহার করে যার দরুন সন্তান জন্ম হবার কোন সুযোগই থাকে না। মানুষ কিন্তু মুখে জন্মের জন্য ঈশ্বরকে ক্রেডিট দিলেও বাস্তবে সে কনডম ব্যবহার নিজেই জন্মের ব্যাপারে সিদ্ধান্ত নিচ্ছে! জন্মনিরোধক পিল খাচেছ! এটা ধার্মীকদের স্ববিরোধীতা বলা যায়। এরকম স্ববিরোধীতা একজন ধর্ম বিশ্বাসী সারা জীবনই করে থাকে। সমস্ত বিষয়ে আল্লাকে ক্ষমতা দিয়েও কোন বিষয়েই তারা আল্লার উপর আস্থা রাখতে পারে না। চরম নিয়তিবাদী মানুষও-যিনি মনে করেন জীবনটা পূর্ব নির্ধারিত সে-ও ছোঁয়াচে রোগ দেখলে ভয়ে এড়িয়ে চলেন!
নিয়তিতে বিশ্বাস মানুষকে যুক্তিহীন করে তোলে। ভাগ্যে বিশ্বাস মানুষকে সর্বনাশের দিকে ঠেলে দেয়। উন্নত বিশ্বে রোজ মানুষ বাসে, ট্রেনে, নৌপথে, বিমান পথে চলাচল করে। সেখানে ট্যাফিক ব্যবস্থা, মানুষের সচেতনতা, জনসংখ্যারলঘুরত্ব অনাকাংখিত দুর্ঘটনাকে এড়ানো যায়। জন্ম আর মৃত্যু যেহেতু নিয়তি নির্ধারিত নয় তাই আমাদের দীর্ঘকাল বেঁচে থাকা সম্পূর্ণ নির্ভর করছে কতটা সতর্ক আর নিরাপদ থাকা যায় তার উপর। কলেরার টিকা নিলে কলেরা হবে না এটাই সত্য। মাত্রারিক্ত যাত্রী বোঝাই লঞ্চে উঠলে ডুবে মরার সম্ভবা বেশি, না গেলে বেঁচে গেলেন। আয়ু ছিল না বলে ৩০০ যাত্রী সবাই মারা গেছেন বলাটা নির্মম। বরং আপসোসের কথা হলো তারা যদি মৃত্যুর জন্য কোন ভাগ্যবিধাতার উপর বিশ্বাস না করতেন তাহলে নিজের জীবনের অনিশ্চিতার চিন্তাতেই উঠতেন না ঐ লঞ্চে। বেশির ভাগ লোকই বিশ্বাস করে, নির্ধারিত আয়ুর একদিনও বেশি বাঁচা যাবে না। এই দেশটা অস্টিলিয়া কি কানাডার মত উন্নত হলে নিশ্চিত করেই অতিরিক্ত যাত্রী বোঝাই হতো না আর এই দুর্ঘটনায় পড়তে হতো না। যে মানুষগগুলোকে আমার হারালাম তাদের জীবন দীর্ঘ হতে পারতো। যে তরুণীর সলিল সমাধি হলে তার দীর্ঘ সংসার জীবন হতে পারতো।… নিয়তিবাদী মানুষ সব সময় ঝুঁকি নেয়। উন্নত পৃথিবীর মানুষ কখনোই এরকম যাত্রা পথে নিয়তিকে প্রশ্রয় দিবে না। আমাদের দেশে ধর্ম বিশ্বাস নিন্মবিত্তদের মাঝে এইরকম সর্বনাশা নিয়তির লিখনে বিশ্বাসী করে তোলে। সর্বশক্তিমান আল্লার হাতে জন্ম-মৃত্যুর ভার তুলে দিয়ে সে নিশ্চিন্ত থাকে। জীবনের সমস্ত কিছু নিয়তি শৃঙ্খলে বাধা বলে মনে করে। তাদের দারিদ্র, দু:খ, কষ্ট আর জন্ম-মৃত্যুর জন্য তারা নিয়তির উপর সব ভার দিয়ে জীবন থেকে আসলে পালাতে চায়। এই উদসিনতা, অবিমৃষ্যকারীতা আমাদের দু:খের কারণ হয়। যেমনটা হলো সেদিন লঞ্চ ডুবিতে…।
মানুষ বেঁচে থাকে কোন মহাশক্তিধর ঐশি শক্তির করুণায়- এই বিশ্বাস ত্যাগ মানুষকে জীবন সম্পর্কে আরো বেশি মনোযোগি করে তুলবে। জীবন কারুর খেয়াল-খুশির খেলা নয়। আমরাও কারুর পতুল নাচের শিকার নেই…। 

