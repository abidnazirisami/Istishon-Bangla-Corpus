যে কারণে ক্রিকেটে পাকিস্তান নয়, ভারতই আমাদের চিরশত্রু হয়ে গেলো


বাংলাদেশ ক্রিকেট আন্তর্জাতিক অঙ্গনে পা রাখার পর আমাদের একটা ভ্রান্ত ধারনা ছিল যে, বাংলাদেশ ক্রিকেটে পূর্ণ শক্তি অর্জন করে আন্তর্জাতিক প্রতিযোগিতামূলক খেলায় পাকিস্তানের বিপক্ষে ভারতের পাশাপাশি আরো একটি “চির প্রতিদন্দ্বি” হয়ে উঠবে! বাস্তবে সেটা তো হয়ইনি উল্টো পাকিস্তান মনে করে এটা তাদের দ্বিতীয় হোমগ্রাউন্ড! পাকিস্তান বাংলাদেশের মাটিতে বাংলাদেশ ছাড়া অন্য কোন প্রতিপক্ষের বিপক্ষে খেলতে নেমে বাংলাদেশের দর্শকদের কাছে হোমগ্রাউন্ডের সমর্থন লাভ করে। পাকিস্তানী ক্রিকেটাররা সেটা খুব ভাল করে জানে এবং বেশ উপভোগও করে। এই উপভোগটা নিশ্চয় তাদের কাছে অন্যমাত্রার হয় কেননা পাকিস্তান ভেঙ্গেই বাংলাদেশের জন্ম হয়েছিল এবং এরজন্য এক রক্তক্ষয়ী যুদ্ধের প্রয়োজন পড়েছিল- এটা তাদের মাথায় থাকে নিশ্চয়। এরকম দুটো দেশ যখন কোন প্রতিযোগিতামূলক খেলায় অংশগ্রহণ করে তখন রাজনীতি, ইতিহাস, অতীতের ক্ষোভ, দু:খ, ক্রোধ সব এসে হাজির হয় দুই দেশের দর্শকদের মাঝে। বাংলাদেশে খেলোয়ার, দর্শকদের মাঝে সেটা উদায় না হলেও নিশ্চিত করেই পাকিস্তানী ক্রিকেটার ও তাদের দর্শকদের মাঝে সেটা উদয় হবেই। কারণ তারা তাদের ইতিহাস, স্কুলের শিক্ষাক্রমে, পরিবার, সমাজ থেকে পাকিস্তানের অঙ্গ ছেঁদনের গল্প শুনেই বড় হয়। সেই গল্প যে বৈরী, মিথ্যাচারে ঠাসা, শত্রুতামূলক সেটা বুঝার জন্য পাকিস্তানে গিয়ে বসবাস করার কোন প্রয়োজন পড়ে না। আমাদের মত দেশেও পাকিস্তানী শোষন, অত্যাচারের ইতিহাস পড়ানো হয় স্কুলে। পাকিস্তানের বিপক্ষে আমাদের মরণপণ যুদ্ধে ৩০ লক্ষ প্রাণ ও ২ লক্ষ নারীর সম্ভ্রমের বিনিময়ে স্বাধীন বাংলাদেশকে অর্জন করতে হয়। এই ইতিহাস বাংলাদেশের মানুষের অজানা নয়। তবু পাকিস্তানের বিপক্ষে ঘৃণার বদলে আছে এদেশের মানুষের প্রচন্ড অনুরাগ! এটা সংখ্যাগরিষ্ঠ মানুষের কথা বলা হচ্ছে। আমরা যখন ক্রিকেট খেলাটা দেখা শুরু করি সেই ৯২, ৯৬ সালে তখন বাংলাদেশে পাকিস্তান ক্রিকেট দলের সমর্থক প্রায় ৯৮ ভাগ ছিল! আমরা ২ ভাগ মানুষ এর বিরুদ্ধে পাল্টা জবাব দিতে গিয়ে ইন্ডিয়ার সমর্থন শুরু করি। ঘর ভর্তি মানুষের মধ্যে একজন ইন্ডিয়ার সাপোর্টার! সবাই ভুরু কুঁচকে চায়- তুই ভারতের সাপোর্টা-এ্যাঁ? যেন বিশ্বাসই করতে পারছে না মুসলমান হয়েও কেউ পাকিস্তানকে ছেড়ে ইন্ডিয়ার সমর্থন করতে পারে?
সেই সময়ই “খেলার মধ্যে রাজনীতিকে” টেনে আনে সেই ২ ভাগ মানুষ! কেন পাকিস্তানকে আমাদের সমর্থন করা উচিত নয়- এই মর্মে পাকিস্তানকে সমর্থন করা বন্ধু, ভাই, প্রতিবেশী থেকে শুরু করে খবরের কাগজে “পাঠক ফোরাম” টাইপের পেইজে লিখে (তখন তো আর ফেইসবুক ছিল না) প্রচার শুরু হয়। পাল্টা হিসেবে সেসময়ই বিখ্যাত “ভাই খেলার মধ্যে রাজনীতি আনবেন না” তত্ত্বের জন্ম। কিন্তু আমাদের এক-একটা ক্ষুরধার যুক্তির কাছে পাকিস্তান ক্রিকেট ভক্তদের দাঁড়াবারই কোন উপায় থাকতো না। প্রতিটি দেশ যে তাদের রাজনৈতিক পরিচয়েই পরস্পরের বিরুদ্ধে খেলে সেকথাটা তাদের মনে করিয়ে দেয়া হতো। “পাকিস্তান” “ইন্ডিয়ান”- এগুলো রাজনৈতিক পরিচয়। রাজনৈতিক কারণেই দক্ষিণ আফ্রিকা কয়েক যুগ আন্তর্জাতিক ক্রিকেটে নিষিদ্ধ ছিল সেকথাও মনে করিয়ে দেই।… 
বাংলাদেশ দল আন্তর্জাতিক অঙ্গনে পা রাখার পর তারপর অনেক দিন কেটে গেছে। ক্রিকেটাররাও সেই সময়কাল ধরে দ্বিতীয় প্রজন্ম পার করছে। খেলার ধাপ দেখে বিশ্বাস করতে মনে জোর পাই তৃতীয় প্রজন্মের হাতেই হয়ত বিশ্বকাপের ট্রফি উঠে যেতে পারে। ২০১৫ বিশ্বকাপ ক্রিকেটের কোয়ার্টার-ফাইনালে উঠেছে বাংলাদেশ। তাদের প্রতিপক্ষ প্রতিবেশী ভারত। খুব সহজভাবে বললে আমাদের সেই যে আশাটা ছিল পাকিস্তানকে ঘিড়ে সেটা বাস্তবতা লাভ করেছে উল্টো হয়ে ভারতকে ঘিরে। বাংলাদেশ ক্রিকেট এখন ভারতের বিপক্ষে খেলতে ”অন্যরকম এক অনুপ্রেরণা” লাভ করে। বাংলাদেশী ক্রিকেটাররাও অন্য একটা জোশে মাঠে পদচারনা করেন। সমস্ত মিডিয়া ভারতের বিপক্ষে খেলার আগে যে ডামাডোল বাজাতে থাকে তা শুধু চিরপ্রতিদন্দ্বি দুটো দলের বেলাতেই ঘটে থাকে। বাংলাদেশ যেদিন সমশক্তির দল হবে ভারত-পাকিস্তানের মত, তখন ভারতের বিশ্ব ক্রিকেটে দুই চিরপ্রতিদন্দ্বি থাকবে- পাকিস্তান- আর বাংলাদেশ! আমার এতটুকু ক্ষোভ থাকতো না এই বাস্তবতায় যদি না এরমধ্যে ঘৃণ্য আর সাম্প্রদায়িক রাজনৈতিক বিশ্বাস লুকিয়ে না থাকতো! কেন পাকিস্তানের সঙ্গে খেলতে নামলে আমাদের মধ্যে অন্য একটা মাত্রা কাজ করে না? কেন পাকিস্তান বাংলাদেশে হোমগ্রাউন্ড সুবিধা পায়? কেন পাকিস্তান বাংলাদেশ খেলার সময় “ছুপা পাকিস্তানী সমর্থক” বাংলাদেশের বাউন্ডারীতে শুকনো হাসি হাসে? কেন বাংলাদেশের ক্রিকেটাররা পাকিস্তানের সঙ্গে খেলতে নামার আগেই তাদের সমিহ করতে শুরু করে দেয়? এই যে কোয়ার্টার-ফাইনালের আগে যে উগ্র বাংলাদেশী জাতীয়তাবাদ জেগে উঠছে সেরকমটা কেন পাকিস্তানের বিপক্ষে খেলার সময় জেগে উঠে না? আমি জাতীয়তাবাদের ঘোর বিরোধী। দেশপ্রেমের ঘোর বিরোধী। আমি শুধু এখানে বলতে চেয়েছি পাকিস্তানকে ভালবাসার বিপরীতে ভারতকে বিদ্বেষ করার যে প্যাটার্ন- এটা সেই সাম্প্রদায়িক রাজনীতি যা আমরা গোপনে মনের মধ্যে পুষি! ভারতের সঙ্গে খেলার সময় যে সীমান্ত সমস্যার কথা উঠে আসে, ফালানী, তিস্তা, বাবরী মুসজিদ, গুজরাট, গরুর মাংস নিষিদ্ধ, হিন্দু-মুসলমান- সেরকম কিছু কেন পাকিস্তানের বিরুদ্ধে খেলার সময় উঠে না? কেন তখন বেয়োনেট দিয়ে খুঁচিয়ে খুঁচিয়ে হত্যার কথা উঠে না। নদীতে ভেসে যাওয়া লাশের মিছিলের কথা উঠে না? কেন ২ লক্ষ নারীর চোখের অশ্রু শুকয়ে যায় পাকিস্তানী ক্রিকেটের উত্তজনায়?... কারণ ধর্ম! শত হলেও মুসলমান মুসলমান ভাই ভাই!... এটাই চরম সত্য, এটাই চরম বাস্তবতা…।
দুটি দেশ যখন পরস্পরের বিরুদ্ধ খেলে তখন জঘন্ন জাতীয়তাবাদ উসকে উঠতে শুরু করে। বিশ্বকাপের মত মঞ্চ সেটা উসকে দিতে আরো বেশি উস্তাদ। দেশভিত্তিক খেলার বদলে ক্লাব খেলাধুলাই রাজনীতি, জাতীয়তাবাদ, ধর্মকে বাদ দিয়ে বিশুদ্ধ বিনোদন দিতে সক্ষম। পাকিস্তানের বিরুদ্ধে আমাদের যে অবস্থান সেটা উগ্র জাতীয়তাবাদ নয়। পাকিস্তানী জনগণের বিরুদ্ধে আমাদের অবস্থান নয়। “পাকিস্তান” এক সাম্প্রদায়িক দানবের নাম! গোটা উপমহাদেশ এই সাম্প্রদায়িক দানবের বিস্তার ও প্রতিক্রিয়ায় দুই পাড়ের মানুষই মৌলবাদী, উগ্র জাতীয়তাবাদী, সাম্প্রদায়িক হয়ে উঠছে। পাকিস্তানের বিরোধীতা মানে সেই শক্তিকে নিষ্কৃয় করে দেয়া। ভারত- বাংলাদেশ প্রতিদন্দ্বিতাসহ বিশ্বকাপের বাকী ম্যাচগুলো উগ্র জাতীয়তাবাদ আর ধর্মীয় মৌলবাদ মুক্ত হয়ে সুস্থ বিনোদনের উত্তেজনা বিরাজ করুক এটাই চাই…। আর সেটা আপাতত সম্ভব না হলে বিশ্বকাপের মত আপদ দ্রুত বিদায় হোক!...

