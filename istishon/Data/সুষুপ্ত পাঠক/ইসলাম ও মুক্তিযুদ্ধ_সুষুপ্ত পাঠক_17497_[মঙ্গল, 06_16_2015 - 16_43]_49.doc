ইসলাম ও মুক্তিযুদ্ধ


ওলামা লীগ “মুক্তিযুদ্ধের চেতনার” ধর্মীয় সংগঠন। মুক্তিযুদ্ধের চেতনার মধ্যে কি আছে তাহলে? অসাম্প্রদায়িক, ধর্মনিরপেক্ষতা… সত্যি কথা বলতে কি, এদেশের মুসলমানদের ইসলাম নিয়ে কোনদিনই সমস্যা ছিল না। কিছু হিন্দু-মালাউনের জন্য খামখা কেন ধর্মনিরপেক্ষ বা সেক্যুলারের মত কুফরিকে তারা গ্রহণ করতে যাবে? যে দেশের মানুষ সংখ্যাগরিষ্ঠই মুসলমান- তারা ধর্মনিরপেক্ষ হতে যাবে কোন দু:খে? পাকিস্তানের জুলুম, অত্যাচার, বেইনসাফি ও বাঙালী পরিচয়ের কারণে প্রায় দ্বিতীয় শ্রেণীর নাগরিকের মর্যাদা পাওয়া ইত্যাদি কারণে পাকিস্তান সেনাবাহিনীতে চাকরি করা বাঙালী অফিসাররা মুক্তিযুদ্ধে অংশগ্রহণ করেছিলেন। পাকিস্তানী সেনাবাহিনীর বাঙালী অফিসাররা যারা মুক্তিযুদ্ধে অংশগ্রহণ করে বীরত্ব সূচক খেতাব লাভ করেছিলেন তাদের মধ্যে যারা জাতীয় পর্যায়ের পরিচিতি পেয়েছিলেন পরবর্তীকালে রাজনীতি বা অন্য যে কোন কারণে- তাদের রাজনৈতিক বিশ্বাস কি বলে তারা সেক্যুলার, ধর্মনিরপেক্ষবাদী ছিলেন? এক মেজর সিআর দত্ত ছাড়া আর কার ঠেকা পড়েছে ধর্মনিরপেক্ষ-সেক্যুলার বাংলাদেশ চাইবে? দু-একজন যে ছিল না তা কিন্তু আমি বলছি না। আজ তাই বাঘা বাঘা সব মুক্তিযোদ্ধাদের মুখে রাজাকারের মত কথা শুনে চমকে উঠার কিছু নেই। পাকিস্তানের বিরুদ্ধে যুদ্ধ করা মানে দ্বি-জাতি তত্ত্বর বিরুদ্ধে যুদ্ধ নয়! পাকিস্তানের বিরুদ্ধে সম্মুখ সমরে লড়াই করা মানে অসাম্প্রদায়িক-সেুক্যলার ধর্মনিরপেক্ষ বাংলাদেশের পক্ষে থাকা নয়। পূর্ব বাংলা স্বাধীন হবে কিন্তু সেটা আরেকটাই পাকিস্তান হবে। কিন্তু মুক্তিযুদ্ধে নেতৃত্বদানকারী দল আওয়ামী লীগের তখনকার নেতৃবৃন্দ্র বাম ঘেঁষা সেক্যুলার-ধর্মনিরপেক্ষ গণতান্ত্রিক আদর্শে বিশ্বাস করতেন। সোভিয়েত যুগে বুদ্ধিজীবী শ্রেণীরা প্রগতিশীল মৃদু বামঘেঁষা হতেন। একইভাবে বিশ্ববিদ্যালয় পড়ুয়া রাজনীতি সচেতন তরুণরাও বাম ঘেঁষা সেক্যুলারবাদী হতো। তাই যুদ্ধ ও যুদ্ধ পরবর্তী সাড়ে ৩ বছর বাংলাদেশে তাদের প্রভাব থাকায় মুক্তিযুদ্ধের চেতনায় তাদের বিশ্বাস অনেকখানি প্রভাব বিস্তার করেছিল। এর বাইরে এদেশের মুসলমানরা কোনদিনই সেক্যুলার-ধর্মনিরপেক্ষবাদী ছিল না। এরা দ্বি-জাতি তত্ত্ব থেকেই জন্ম নেয়। নইলে যুদ্ধের সাড়ে ৩ বছর পর এরাই কেমন করে মনে-প্রাণে “ইসলামিক কান্ট্রির” নাগরিক বনে যান?
আজকে যখন কেউ বলে, মুক্তিযুদ্ধের উদ্দেশ্য ছিল দারিদ্রমুক্ত, ক্ষুধামুক্ত, শোষণহীন একটা সমাজ, পাকিস্তানীরা শোষকের ভূমিকায় ছিল, আমরা ছিলাম শোষিত। এখানে ইসলামের বিরুদ্ধে কোন অবস্থান নেই। কাজেই ৯৫ ভাগ মুসলমানের দেশে জনগণ যদি ইসলামী আইন চায়, ইসলামী খেলাফতের অনুকরণে রাষ্ট্র ব্যবস্থা চায়, দেশের সংবিধানে বিসমিল্লাহ, আল্লার প্রতি পূর্ণ আস্থা ও বিশ্বাস স্থাপন করতে চায়, ৯৫ ভাগ মুসলমানের ধর্মকে রাষ্ট্র ধর্ম বানায়- তাহলে সেটা কেমন করে মুক্তিযুদ্ধের চেতনার বিরোধী হয়?”- কি জবাব দিবেন? বরং নির্মম সত্য হচ্ছে, বাংলাদেশই একমাত্র দেশ হতে পারে- যেখানে বিনা রক্তপাতে ভোটের ভিত্তিতে ইসলামী রিপাবলিকে রূপান্তর হতে পারে। অনেকে বলতে পারেন, যদি তাই হতো, তাহলে আওয়ামী লীগ আর বিএনপি’র জনপ্রিয় না হয়ে চরমোনাই পরীরের দলই ক্ষমতায় যেতো। কিন্তু ধরুন, আওয়ামী লীগ ও বিএনপি ঐক্যমত হয়ে ইসলামী রিপাবলিক হতে চাইলে জনগণ ধেই ধেই করে নাচবে না? দ্বিমত করার কোন কারণ আছে কি? এক থেকে দেড় কোটি হিন্দু কি অতি অল্প সংখ্যক পাহাড়ী বাঁচলো কি দেশ ছেড়ে পালালো তাতে কি আসে যায়?
জানি যারা মুক্তিযুদ্ধের চেতনাকে ধর্মনিরপেক্ষ- সেক্যুলার ভিত্তিক, ধর্মবর্ণ নির্বিশেষে সকলের বাংলাদেশ বুঝেন- তাদের কাছেও এইরকম প্রচারণার চমৎকার মোক্ষম জবাব আছে। অনলাইনের “ছাগু ফাইটারদের” এরকম দাঁত ভাঙ্গা জবাব প্রচুর পাবেন। আবার এদেরই হেফাজতের ১৩ দফার পর কুরআন ও হাদিস থেকে দেখানোর চেষ্টা করতে দেখা গিয়েছিল যে “ইহা ইসলাম সম্মত নহে”! তার মানে কি, কুরআন-হাদিস সম্মত হলে মেনে নিতে আপত্তি নেই? এই হচ্ছে এদেশের সেক্যুলার-ধর্মনিরপেক্ষবাদীদের কোমড়ের জোর! যখন প্রসিদ্ধ আলেমরা, যারা রাজাকার, আল বদর ছিলেন না- এরকম ফ্রেস আলেম সমাজ যখন বুঝাবে মুক্তিযুদ্ধের চেতনা মানে সেক্যুলারবাদ নয়, মুক্তিযুদ্ধের প্রধান চেতনাই ছিল শোষণ-বঞ্চনাহীন দেশ। ইসলাম কায়েমই সেই শোষণ-বঞ্চনাহীন দেশ উপহার দিতে পারে- কারণ তার ওয়াদা আল্লাপাক তার দ্বিন ইসলামে করে দিয়েছেন। কিভাবে দ্বিমত করবে সদ্য এক তরুণ? 
জামাতে ইসলামীর সবচেয়ে বড় ভুল ছিল দেশ স্বাধীন হবার পর তারা যখন রাজনীতিতে সক্রিয় হলো ৭৫ পরবর্তী- তখনো তাদের এন্টি-বাংলাদেশ অবস্থা নেয়াটা ছিল ঐতিহাসিক ভুল। “বাংলাদেশ” একটা বাস্তবতা-একে মেনে না নেওয়া হচ্ছে প্রতি মুহূর্তে মূলধারার রাজনীতিতে হোঁচট খাওয়া। এই ভুলটা অন্যান্য ইসলামী দলগুলো করেনি। তাদের মনে যা-ই থাক, তারা মুখে বাংলাদেশপন্থি, মুক্তিযুদ্ধে পাকিস্তানের ভূমিকায় ঘোর সমালোচক…। তাদের মিটিং-মিছিলে তরুণ কর্মীদের মাথায়, হাতে বাংলাদেশের পতাকা শোভা পায়। তাদের স্বাধীনতা দিবসে, বিজয় দিবসে কর্মসূচী থাকে। এই চাতুরীতাই এক সময় তাদেরকে “মুক্তিযুদ্ধের চেতনার” ভাগীদারই নয়, তার ব্যাখ্যাকারকও বানিয়ে দেয়! তারা বলা শুরু করে- মুক্তিযুদ্ধের চেতনা মানে সেক্যুলারিজমের মত নাস্তিকতা নয়…।মুক্তিযোদ্ধারা কেউ কুরআন-হাদিসের বিরোধী ছিলেন না। একটা মুসলিম দেশে আল্লার আইন থাকবে না, ইসলামী লেবাস পরবে না, ইসলামী সংস্কৃতিকে ধারণ করবে না- এটা কোন বিবেকবান মুসলমান মেনে নিবে? তাদের কথা যে একশত ভাগ সঠিক- যেন এটা প্রমাণ করতেই এককালের কত বীর মুক্তিযোদ্ধা এইসব খেলাফতী পীর-দরবেশের পায়ের নিচে গিয়ে বসে থাকে…।
ওলামা লীগ হচ্ছে আগামী দিনের আওয়ামী লীগের কন্ঠস্বর। আওয়ামী লীগের থিঙ্কট্রাক গবেষণা করে দেখেছে এই দেশের রাজনীতিতে টিকতে হলে ইসলাম প্রেমি মুসলমানের সমর্থন (এরা আসলে নতুন প্রজন্ম- পুরোনো আওয়ামী লীগ আসলে বঙ্গবন্ধুর মুরিদ- তারাও কেউ সেক্যুলারবাদী নয়, তারা বঙ্গবন্ধুবাদী) পেতে হলে খাঁটি ইসলামী বিশ্বাসে বিশ্বাস রাখতে হবে। মেয়েদের বিয়ের বয়স নিয়ে স্বয়ং প্রধানমন্ত্রী ১৮ থেকে কমিয়ে ১৬ করতে চেয়েছেন যা স্পষ্ট হাটহাজারীদের দাবীর খানিকটা পূরণের আলামত। যে দেশে ১৬-কে ১৮ চালিয়ে দেয়া হয়, সে দেশে এরপর ১১-কে ১৬ চালানো হবে। এর ফলে অসংখ্য হতভাগ্য মেয়ে অল্প বয়েসে সন্তান জন্ম দিতে গিয়ে মারা পরবে । নবীজি আয়েশাকে তার ৯ বছর বয়েসে তাঁর উপর স্বামীর অধিকার খাটিয়ে ছিলেন। আলেম সমাজ তাই ১৮ বছরে মেয়েদের বিয়ের বয়স বেধে দেয়াকে ইসলাম বিরোধী বলে মনে করেন। এবার “মুক্তিযুদ্ধের চেতনার পক্ষের” ওলামা লীগ ফের ১৩ দফা জানিয়েছে সরকারের প্রতি যেখানে পরিস্কারভাবে মেয়েদের বিয়ের বয়সের কোন সীমা বেধে দেয়ার বিপক্ষে ও সংবিধানে আল্লার উপর আস্থা ও বিশ্বাস স্থাপনের দাবী জানানো হয়েছে। সঙ্গে রাজাকার-আল বদরদের দ্রুত বিচারের আর্জি জানানো হয়েছে বরাবরের মতই। দেখেছেন কম্বিনেশনটা? আলেম সমাজ যাদের উপর যুদ্ধাপরাধের কোন অভিযোগ নেই, যারা মুক্তিযুদ্ধকে নিন্দা করেন না, যারা স্বাধীন দেশ নিয়ে গর্ব করেন তারাও মুক্তিযুদ্ধের চেতনায় বিশ্বাস করেন! চেতনার ব্যবসায় এখন স্বয়ং ইসলাম! এবার ইসলাম আর মুক্তিযুদ্ধ মুখোমুখি নয়। এবার মুক্তিযুদ্ধকে ইসলামীকরণে পরিপূর্ণ রূপদান…। এটি বাংলাদেশের ইসলামী মৌলবাদের একদমই নতুন একটি মেরুকরণ।
বিশিষ্ট আলেম মাওলানা কাজী মু’তাসিম (র:) এর একটি সাক্ষাৎকার নেয়া হয়েছিল মাসিক আল কাউসার পত্রিকায়। সেখানে সাক্ষাৎকার গ্রহণকারী মাওলানা আবু সাবের আবদুল্লাহ ও মাওলানা কাজী মু’তাসিম জিহাদ, খেলাফত ও মুক্তিযুদ্ধের চেতনা নিয়ে খোলামেলা কথা বলেন। যেমন জিহাদ সম্পর্কে বলেন-
আবু সাবের : জিহাদের লক্ষ্য ও উদ্দেশ্য সম্পর্কে আমাদের কিছু বলুন।
কাজী সাহেব : ‘লি তাকূনা কালিমাতুল্লাহি হিয়াল উলইয়া।’ যেন আল্লাহর কালিমা বুলন্দ হয়। রাষ্ট্রীয় কর্তৃত্ব যেন হয় ইসলামের, আল্লাহর দ্বীনের।…
আনোয়ার শাহ : বর্তমানে যে জিহাদকে সন্ত্রাস বলা হচ্ছে?
কাজী সাহেব : এটা একদম গলত্ কথা। অবশ্য যারা জিহাদ করার দাবী করছে, তারা ইসলামের নীতি অণুসরণ করছে কি না তা ভাবার বিষয়। যেমন জিহাদের জন্য আমীর প্রয়োজন। ‘কুওয়াতে কাহেরা’ প্রয়োজন। অনেক ক্ষেত্রে এগুলি থাকে না। ফলে বিচ্ছিন্ন শক্তি প্রয়োগ ব্যর্থ হয় এবং বিশৃঙ্খলার রূপ পরিগ্রহ করে। সমস্যা আরও প্রকট হয়।
আবু সাবের : তাহলে এখন খেলাফত ও কাযা প্রতিষ্ঠার জন্য আমাদের দ্বীনী ফরীজা কী? ইসলামী খেলাফত প্রতিষ্ঠা করা, খেলাফত আলা মিনহাজিন নবুওয়াহ কায়েমের চেষ্টা করা, ইসলামের আইন ও বিচার ব্যবস্থা প্রবর্তন করা, যেন আমাদের আদালতগুলো ইসলাম অনুসারে চলে, তার জন্য সামর্থ্য অনুযায়ী চেষ্টা করা সকলের দায়িত্ব বলে মনে করেন কি?
কাজী সাহেব : মাওলানা মাহমুদ মাদানী মাদ্দা যিল্লুহুল আলীর সাথে এক হিন্দু পন্ডিতের বিতর্ক হয়েছিল। হিন্দু পন্ডিত প্রশ্ন করলো, তোমরা যখন সংখ্যালঘু থাক, তখন সেক্যুলারিজামের খুব বড় প্রবক্তা হয়ে যাও। দুর্বল অবস্থায় এই মতবাদের পক্ষ নাও। কিন্তু তোমরা সংখ্যাগরিষ্ঠ হলে ইসলামী খেলাফতের দাবী তোলো, কারণ কী? উত্তরে মাওলানা জিহাদ কাকে বলে বুঝাতে গিয়ে বললেন, আমি যে জিনিসকে হক মনে করছি সেটার দাওয়াত ও তাবলীগ আমি করে যাবো। আল্লাহও আমাকে এর হুকুম করেছেন। আমরা এর দাওয়াতকে উম্মতের খায়েরখাহী মনে করি এবং প্রতিবেশী ভাই ও বোনকে তাতে শরিক করে নেওয়া কল্যাণকর বলে বিশ্বাস করি। এখন এই করতে গেলে কেউ যদি আমার গলা টিপে ধরে, তাহলে আমিও শক্তি প্রয়োগ করে ঐ হাত সরিয়ে দিতে বাধ্য হবো। এমনি আমি কারো উপর হস্তোত্তলন করতে চাই না। আমি শান্তিপূর্ণভাবে দাওয়াতে ইসলামের কাজ করতে চাই। তুমি এসে আমার গলা টিপে ধরবে, তাহলে আমি শক্তি প্রয়োগ করে ঐ হাত সরিয়ে দিবো। সরাতে গিয়ে তোমার হাত ভাঙলে ভাঙ্গুক, থাকলে থাকুক। এটা এক প্রকার জিহাদ। এভাবে দাওয়াতের মাধ্যমে যদি মুসলমান মেজরিটি হয়ে যায়, তাহলে তো বর্তমান যুগের গণতন্ত্র অনুসারেই ইসলামের পক্ষে ভোট এসে যাবে। তখন স্বাভাবিকভাবে ইসলামের আইন ও কাযা প্রতিষ্ঠিত হয়ে যাবে। এভাবে আমরা খেলাফতের দাবি তুলে থাকি।

এবার দেখুন মুক্তিযুদ্ধের চেতনা নিয়ে তাদের ভাবনা-
আবু সাবের : আমাদের বাংলাদেশে তো মুসলিম মেজরিটি আছে। কাজেই আমাদের জন্য, আমাদের উলামায়ে কেরাম ও সাধারণ মুসলমানদের জন্য একথা বলা বা চেষ্টা করা একান্ত কর্তব্য যে, এদেশে আমরা খেলাফত কায়েম করতে চাই। আইন যেন ইসলামের কাযা অনুসারে হয় এজন্য আমরা আওয়াজ তুলতে চাই। আপনি বাংলাদেশের প্রেক্ষিতে এটাকে শরঈ দায়িত্ব বলে মনে করেন কি?
কাজী সাহেব : আসল সমস্যাটা হলো মুক্তিযুদ্ধে নেতৃত্বদানকারী দলটি বিভিন্নভাবে এই মতের প্রসার ঘটিয়ে ফেলেছে যে, বাংলাদেশের প্রতিষ্ঠা হয়েছে ধর্মনিরপেক্ষ চেতনার উপর। সেক্যুলারিজমের উপর।
আবু সাবের : স্বাধীনতা সংগ্রাম তো হয়েছে জুলুমের বিরুদ্ধে। জালিমের বিরুদ্ধে। মুক্তিযুদ্ধ হয়েছে সামাজিক সুবিচার প্রতিষ্ঠার জন্য। তখন ওরা জালিম ছিল। আমরা মাজলুম ছিলাম।
আনোয়ার শাহ : মুক্তিযুদ্ধের চেতনা বলতে আমরা বুঝি যে, দেশটা পরাধীনতা থেকে স্বাধীন হোক। আমাদের মুক্তিযোদ্ধারা এজন্য লড়েছেন যে, এদেশে একটি শোষণমুক্ত সমাজ ব্যবস্থা কায়েম হবে। এটাইতো ছিল মুক্তিযুদ্ধের চেতনা। কারণ, মুক্তিযুদ্ধের কোনো শ্লোগানেই ধর্মনিরপেক্ষতার কথা ছিল না। এটা এসেছে স্বাধীনতার পর এবং তা রাশিয়ার প্রভাবে এসেছে। মুক্তিযুদ্ধের অন্যতম সংগঠক ও আওয়ামী লীগ উপদেষ্টামন্ডলীর সদস্য, সাবেক প্রধানমন্ত্রী মিজানুর রহমান চৌধুরী বলেছেন, বামপন্থীরা শেখ সাহেবের উপর সওয়ার হয়ে আমাদের উপর ধর্মনিরপেক্ষতা চাপিয়ে দিয়েছে। তারা বুঝিয়েছে, রাশিয়ার সমর্থন না থাকলে আমাদের দেশ স্বাধীন হওয়া কঠিন ছিল। এজন্য ধর্মনিরপেক্ষ ভারতের প্রত্যক্ষ সহযোগিতা এবং ধর্মহীন রাশিয়ার শক্তিশালী সমর্থনের কারণে যেহেতু দেশ স্বাধীন হয়েছে, তাই রুশপন্থী বামেরা ধর্মনিরপেক্ষতা আমদানী করতে পেরেছে। এবং তারা শেখ সাহেবকে মানিয়ে নিতেও সমর্থ হয়েছে। এ কারণে ঐ সময় আলেমগণ এর প্রতিবাদ করেছিলেন। তাছাড়া যে ছয়দফা দাবীর প্রেক্ষিতে মুক্তিযুদ্ধ হয়েছে তাতেও ধর্মনিরপেক্ষতার কথা নেই।…”
উপরের আলাপচারিতদের কি বলবেন এরপর- রাজাকার? বাংলাদেশ বিরোধী? জঙ্গি? পাকিস্তানের ভূত? আপনার কথা মানবে কেন মাথায় টুপি দিয়ে রোজ মসজিদে যাওয়া সদ্য গোফের রেখা দেখা দেয়া কিশোরটি? আপনার “মুক্তিযুদ্ধের চেতনার” কি এমন জোর আছে যে এইসব আলেম আর খেলাফতীদের “মুক্তিযুদ্ধের চেতনার” বিরুদ্ধে লড়তে পারবে? জাফর ইকবাল এই কিশোরদের জন্য “মুক্তিযুদ্ধের চেতনা” কথা লিখতেন। সেই নিজের খেয়ে বনের মোষ তাড়ানো জাফর ইকবাল স্যারকে ওলামা লীগ শাবি থেকে বের করে কঠিন শাস্তির দাবী করেছে! কারণ তিনি অনলাইনে কিছু নাস্তিক যারা সেক্যুলারিজম, ধর্মনিরপেক্ষতার প্রচার চালায় তাদের পক্ষ নিয়েছেন। একদল “ভাম” আর সৌদি গেলম্যান মিলে জাফর ইকবালদের ঠিকই শুধু প্রতিষ্ঠান থেকে নয়, দেশ থেকেই বের করে দিবে। আর অনলাইনে নাস্তিক-মুক্তচিন্তকদের তো হত্যা করা আগেই ওয়াজিব হয়ে গেছে। ভামরা বোধহয় একেই তাদের ভাষায় “শ্রেণীশত্রু” বলে! “কাফের” আর “বুর্জোয়া” তো প্রায় সমার্থক! সব মিলিয়ে “মুক্তিযুদ্ধের চেতনা” নিয়ে জামাতীদের উপহাস আর বিদ্রুপের ভুল কৌশল থেকে অন্যান্য ইসলামী শক্তি শিক্ষা নিয়ে নয়া “মুক্তিযুদ্ধের চেতনা” প্রচার ও প্রসারে ব্যস্ত আছে। তাদের চেতনার সঙ্গে আপনার মুক্তিযুদ্ধের সময়কার পোস্টারগুলো কি ফিকে হয়ে ধরা দিবে? মুজাহিদ-নিজামীদের ভুল থেকে শিক্ষা নিচ্ছে তাদের উত্তরসূরীরা। তারা কপালে লাল-সবুজের পতাকা বেঁধে বুকে কলেমা লেখা কাপড় জড়িয়ে রাজপথে দৃপ্ত শপথে মিছিলে শ্লোগান দেয়- নারায়ে তাকবির, আল্লাহো আকবর… বাংলাদেশ জিন্দাবাদ!... আপনার ধর্মনিরপেক্ষতা কি পারবে এদের সঙ্গে? সব ক’টা রাজাকারের ফাঁসি হয়ে যাবার পর আপনি “স্বাধীনতার বিপক্ষ” শক্তিকে পাবেন কোথায়? …

