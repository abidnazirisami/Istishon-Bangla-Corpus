ঈশ্বর কেন্দ্রিক বিজ্ঞান বনাম ধর্ম কেন্দ্রিক নাস্তিকতা


অনেকেই বলেন ধর্মের ভুলগুলো নিয়ে লিখুন কিন্তু তাতে ঘি-মধু ঢেলে লিখুন যেন বিশ্বাসীরা রেগে না উঠে। তারা বলতে চান বিজ্ঞান দিয়ে, সাহিত্য দিয়ে, আড়ে-ঠাড়ে অনির্দিষ্টভাবে ধর্মের অসাড়তা ও ভয়ংকর দিকটি তুলে ধরতে। তারা মনে হয় এই গল্পটা জানে না। এক বাচ্চা তিতা ট্যাবলেট খেতে চায় না বলে বাবা তাকে রসগোল্লার মধ্যে ঢুকিয়ে খেতে দিলো। বাবা পরে ছেলেকে জিজ্ঞেস করছেন, মিষ্টিটা পুরোটা খেয়েছো তো? ছেলে বলল, খেয়েছি তবে মিষ্টির ভিতরে একটা বিচি ছিল সেটা ফালাই দিছি…।
এই গল্পের বাস্তব প্রয়োগ এখন দেখেন। আপনি বিজ্ঞান দিয়ে ধর্মের বিরুদ্ধে লড়বেন তো? জিহাদী গ্রুপসহ জামাতীদের বিজ্ঞানের কাগজ আছে। সেখানে সৃষ্টিতত্ত্ব, মহাকাশ, জিনতত্ত্ব, মানুষের ক্রমবিকাশ তথা বিবর্তনবাদ পর্যন্ত থাকে। ধর্মের “ধ”ও আপনি সেখানে খুঁজে পাবেন না। কিন্তু সমস্ত লেখায় এমন একটা সুর থাকবে যে সব কিছুর মধ্যেই একজন বুদ্ধিমান সত্ত্বার উপস্থিতি বিজ্ঞান দেখতে পায়। একজন গ্রান্ড ডিজাইনার সৃষ্টি জগতের উপরে বসে আছেন…। যেহেতু আপনি একজন বিশ্বাসী মানুষ কাজেই আপনার নিজ ধর্ম বিশ্বাস দিয়ে এরপর ভেবে নিবেন সেই ডিজাইনার বা বুদ্ধিমান সত্ত্বাই বুঝি আল্লাহ বা ভগবান বা ঈশ্বর। আপনি তো জানেন না এইসব বিজ্ঞানের কাগজগুলো চালায় কারা। আপনার মনে হবে বিজ্ঞানমনস্ক জড়বাদীদের কথাই এগুলো। স্বয়ং অভিজিৎ রায় জানতেন না তিনি যে কাগজে লিখছেন সেটা একটা জামাতীদের বিজ্ঞানের কাগজ! কাজেই তরুণ বিজ্ঞানমনস্কদের বিভ্রান্ত হবার সম্ভাবনা ১০০ ভাগ। দেশে এরকম বিজ্ঞানের পাতা ফেইসবুকে, ব্লগ, ওয়েব পেইজসহ ছাপানো কাগজের সংখ্যা বাড়ছে। তাদের মূল উদ্দেশ্য ঈশ্বর কেন্দ্রিক বিজ্ঞান নিশ্চিত করা। কারণ বাকী কাজটা আপনিই সম্পন্ন করে দিবেন। কারণ এসব পড়ে আপনি ভাববেন, বিজ্ঞানই যখন একজন “ঈশ্বরকে” স্বীকার করে নিচ্ছে তার মানে হচ্ছে আল্লাহ আছেন! এরকমটা ভাববেন কারণ মানুষ নিজ পারিবারিক ধর্মকেই “ঈশ্বর থিউরীতের” এক করে ফেলে। ধরুণ একজন বিজ্ঞানী এক সময় নাস্তিক ছিল। তারপর এক সময় তার মনে হলো সৃষ্টি জগতের সব কিছুর উর্ধে এসে কিছু হিসাব মিলছে না। সেই না মেলা হিসাবের অঞ্চলটুকুই মনে হয় “ঈশ্বর”। তিনি যদি এরপর ঈশ্বর থিউরীতে বিশ্বাসী হন আশ্চর্যজনকভাবে তার পারিবারিক ধর্মের উপর গিয়েই সেই বিশ্বাসটা থিতু হয়। হাইপো থিটিক্যাল জায়গাতে যেখানে “ঈশ্বর” বলে একটা চিহৃ আঁকা হচ্ছে, যা আমাদের কাছে চরম রহস্য ও দুবোর্ধ্য। যা কিনা আমাদের প্রচলিত ঈশ্বর ধারণার সম্পূর্ণ বিপরীত একটা ঈশ্বর- তবু দেখা যাবে তিনি মেরি, যীশু ও তার পিতা গডকে মেনে বসে আছেন! কাজেই আপনিও এভাবে তখন মুহাম্মদ ও তার “ঘনিষ্ঠ বন্ধু” (!) আল্লাহকে বসাবেন মহাজাগতিক এক “ঈশ্বর” কনসেপ্টের সঙ্গে। যিনি আরবের এক আবু লাহাবের সঙ্গে নিস্ফল আভিশাপে লিপ্ত হন!
যাই হোক, ইসলামপন্থি বা ধর্মপন্থিদের চালানো বিজ্ঞানের চর্চার আসল উদ্দেশ্য এরপরই ফলতে শুরু করে। তারা আপনার ঈশ্বর বিশ্বাসের গোড়ায় বিজ্ঞানের জল সিঞ্চন করতে সক্ষম হয়েছে যখন তখন আপনার বৈজ্ঞানিকভাবে প্রমাণিত “আল্লাহ” কি হুকুম দিচ্ছেন আপনাকে সেটা জানতে কুরআন আর হাদিসেরই দারস্থ হবেন। আপনি দেখলেন আল্লাহ ও তার ঘনিষ্ঠ বন্ধু মুহাম্মদ জিহাদ করতে বলছেন। বলছেন যতক্ষণ পর্যন্ত না আল্লার দ্বিন প্রতিষ্ঠা হচ্ছে, দারুল ইসলাম কায়েম না হচ্ছে ততক্ষণ পর্যন্ত যুদ্ধ করো অবিশ্বাসী আর মুনাফেকদের সঙ্গে কিয়ামত পর্যন্ত…। “বৈজ্ঞানিকভাব প্রমাণিত” আল্লাহ’র কথা এখন ফেলবেন কিভাবে? আপনার ঈশ্বর এখন “অন্ধ বিশ্বাস” নয়! রীতিমত বৈজ্ঞানিকভাবে প্রমাণিত! কারণ অসংখ্যা বৈজ্ঞানিক ফিচার পড়ে আপনি জেনেছেন এই বিশ্ব চরাচরের ডিজাইন করেছেন এক বুদ্ধিমান ডিজাইনার! তিনি যে “একমাত্র সত্য ধর্ম ইসলামের” আল্লাহ তা তো আজন্ম মানুষের স্বধর্ম বোধই আপনাকে তর্কহীন মিমাংসায় এনে দিবে। দুনিয়ার তাবত বিজ্ঞানের ছাত্র, শিক্ষক ঠিক এই তরিকাতেই স্বধর্মের ঈশ্বরে বিশ্বাস আনয়ন করেন। এই গাধাগুলি বুঝে না আপনি মুসলিম কারণ আপনার জন্ম মুসলিম পিতামাতার ঘরে। নিউটনও ঈশ্বরের বিশ্বাসী ছিলো। যদিও তিনিই প্রচলিত ধর্মের ঈশ্বরকে হাত-পা বেধে বস্তায় ভরে ঠুটো জগনাথ করে ছেড়েছিলেন। পাকিস্তানের আবদুস সালামও তার বৈজ্ঞানিক ঈশ্বর তার পারিবারিক ধর্ম বিশ্বাসের কারণে মুহাম্মদ আর তার আল্লায় গিয়ে ঠেকে ছিলো। এ কারণেই বিজ্ঞান পড়লে বিজ্ঞানমনস্ক হবেন এর বেশি কিছু নয়। এক সময় বিজ্ঞনমনস্কতাই ছিলো ধর্ম অবিশ্বাসের অন্যতম কারণ। ধর্ম তাই বিজ্ঞানকে শত্রুর চোখে দেখতো। কিন্তু ধর্মগুলো দেখলো বিজ্ঞানের যুগে বিজ্ঞানকে অস্বীকার করলে বাঁচা যাবে না। বৌদ্ধ ধর্মের জনপ্রিয়তার হাত থেকে বাঁচতে হিন্দু ধর্ম যেমন গৌতম বুদ্ধকে বিষ্ণুর আরেক অবতার বলে দাবী করে বসল, তেমনি দুনিয়ার তাবত ধর্মগুলো বিজ্ঞানকে আল্লামিয়ার অন্যতম নিয়ামত বলে ঘোষণা করলো। 
ধর্মবাদীদের ঈশ্বরময় বিজ্ঞানের প্রচার শুরু হবার পর বিজ্ঞানের বড় বড় প্রোফেসাররাও দাড়িতে মেন্দি মেখে জয়তুনের ডাল দিয়ে দাঁত ঘষতে ঘষতে জিহাদের ছবক দিতে থাকেন। সায়েন্সের ছাত্রদের মধ্যেই বেশি জিহাদী চেতনায় উদ্বুদ্ধ হতে দেখা যায়। কারণ তাদের বিজ্ঞানের পাঠে যে কেন বৈজ্ঞানিক সূত্রের একদম উপরে ঈশ্বর তার পুটুটি দিয়ে বসে আছেন! তাই অলীক এই ঈশ্বর ও তাদের ভন্ড পয়গম্বদের ধরতে হলে সোজাসুজি আজকের যুগে ধর্মগ্রন্থে যেতে হবে। তিনি কয় হালি বিয়ে করলেন, জীবন কতগুলো ডাকাতি করেছেন, কতজন নারীকে যুদ্ধবন্দিনী বানিয়ে নিজের শয্যাসঙ্গিনী করলেন, বিধর্মী ও অবিশ্বাসীদের তিনি কি কি সাজা দিলেন- এসব বিচার করতে হবে। আমাদের প্রচলিত ধর্মের ঈশ্বর ও তাদের পয়গম্বদের এহেন “সুনাম” থেকে থাকে তাহলে নিশ্চিত করে কোন মহাজাগতিক জটিল “ঈশ্বরের” সম্ভাবনা যদি থেকেও থাকে- তাতে কি আসে যায়? তিনি যে দুনিয়াতে কোন ধর্ম পাঠাননি তা তো নিশ্চিত। তিনি আদৌ আমাদের কথা জানেনই না। আমরা কেবল তার ভাষা বুঝার চেষ্টা করছি মাত্র। এই ঈশ্বর হচ্ছে “প্রকৃতি”। আমরা প্রকৃতির সন্তান। আমাদের দেহের মধ্য দিয়ে, সমস্ত প্রাণময় জীবজগতের মধ্যে দিয়ে তিনি সতত বহমান। তাকে “ঈশ্বর” নাম দিলে শুধু বিভ্রান্তই বাড়ে। 

