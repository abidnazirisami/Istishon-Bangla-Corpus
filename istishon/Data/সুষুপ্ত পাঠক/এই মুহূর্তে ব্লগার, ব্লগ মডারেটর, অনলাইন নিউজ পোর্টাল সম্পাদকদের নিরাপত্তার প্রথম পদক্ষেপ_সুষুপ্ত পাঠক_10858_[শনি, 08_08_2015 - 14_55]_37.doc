এই মুহূর্তে ব্লগার, ব্লগ মডারেটর, অনলাইন নিউজ পোর্টাল সম্পাদকদের নিরাপত্তার প্রথম পদক্ষেপ


যেদিন নিলয়কে হত্যা করা হয় সেদিনই ছোট একটা নিউজ চোখে পড়েছিল, ঢাকা-নারায়ণগঞ্জ লিংক রোডে এক মোবাইল ব্যবসায়ীকে বাস থামিয়ে গুলি করে হত্যা করা হয়েছে। আজ সেই নিউজের আপডেট হচ্ছে- পুলিশ অস্ত্রসহ সেই ঘটনায় জড়িত ৯ জনকে গ্রেফতার করে ফেলেছে! আজকেই অভিজিৎদার বাবা শ্রদ্ধেয় অজয় রায়ের একটা সাক্ষাৎকার নিলো ইন্ডিপেডেন্ট টিভি। অজয় স্যার সেখানে বললেন, গোয়েন্দারা তাঁকে জানিয়েছে অভিদার হত্যায় জড়িত ৭ জনকে তারা ছবিসহ সনাক্ত করতে পেরেছে।… আশ্চর্য যে তবু তাদের গ্রেফতার করা হচ্ছে না! প্রধানমন্ত্রী শেখ হাসিনা আজকে একটা অনুষ্ঠানে বললেন, বাংলাদেশে কেউ ধর্মের বিরুদ্ধে লিখলেই তাকে হত্যা করা হবে- সেটা হতে দেয়া হবে না। নিশ্চয় খুবই আশাজাগানিয়া কথা। কিন্তু বাস্তবতা কিন্তু একদমই ভিন্ন। আমি ব্যক্তিগতভাবে প্রধানমন্ত্রীর মনোভাবকে পজেটিভই দেখি। কিন্তু কার্যক্ষেত্রে এই রাষ্ট্র তার ঠিত বিপরীত অবস্থানেই রয়েছে। যদি কবি শামসুর রাহমানের উপর তখনকার হরকাতুল জিহাদের আক্রমণের চেষ্টার ঘটনাকে স্মরণ করি তাহলে তখন গ্রেফতার হওয়া জিহাদীদের পরবর্তীতে কি হয়েছিল বলে মনে হয়? ঠিক ধরেছেন, সেই সব জঙ্গিরা সবাই পরবর্তীতে জামিন নিয়ে পালিয়ে গেছে। এটি কিন্তু আদালতের কোন দোষ নয়। আদালতের হাতে খুব বেশি অপসন আমরা দেইনি। আমরা এইসব জিহাদীদের জন্য বিশেষ কোন আইন বানাইনি। নারী নির্যাতনের জন্য বিশেষ আইন আছে। আমার যদি ভুল না হয়, সেখানে আত্যাচারিকে জামিন অযোগ্য বলে বিবেচিত করা হয়। যে দেশে ইসলামী জিহাদীরা একের পর এক মুক্তচিন্তক লেখকদের হত্যা করছে- সেখানে তাদের জন্য “জিরো টলারেন্স” অবলম্বণ করবেন সাধারণ চোর-ডাকাতির আইনে? ওয়াশিকুর বাবুর হত্যাকারীদের জনতা পাকড়াও করে ধরে পুলিশের হাতে দিয়েছিল। আমরা খুব ভাল করে জানি নানা ইস্যুতে আমাদের জীবন ভরপুর, সেই সুযোগে সেই খুনিরা কবে জামিনে মুক্ত হয়ে পাগারপার হয়ে যাবে জানতেও পারবো না।
বিভিন্ন সময়ে ফেইসবুকে যখন আমাকে হুমকি দেয়া হয়েছিল তখন অনেক সুহৃদ আমাকে পরামর্শ দিয়েছিল থানায় গিয়ে জিডি করে আসতে। আমি রাজি হয়নি। কারণ পুলিশকে আমি বিশ্বাস করি না। বাংলাদেশে পুলিশ তো মডারেট মুসলিমই হবে। তারা একজন নাস্তিক, ধর্মে অবিশ্বাসী লেখককে কি চোখে দেখবে? নিলয় থানায় গিয়েছিল। পুলিশকে সে বলেছিল সব। পুলিশ তাকে বলেছিল বিদেশে পালান। প্রতিটি মুক্তচিন্তক, নাস্তিক, প্রগতিশীল ব্লগার-লেখকদের বলছি, পুলিশের কাছে যেয়ে যেচে নিজের চেহারা আর পরিচয় দিয়ে এসে নিজের সর্বনাশ করবেন না। আপাতত রাষ্ট্র বা অন্য কোন প্রতিষ্ঠানের কাছে নিজের নিরাপত্তা চেয়ে নিজেকে হাস্যকর বানানোর চেষ্টা না করাই ভাল। বিদেশে যাওয়া কথা ভেবে থাকলে আরো একটি ভুল করবেন। কারণ এটি খুবই কঠিন একটি কাজ। অনন্ত বিজয়ের বিদেশে যাবার চেষ্টা করার জন্য যেসব প্রবাসী ব্লগারদের প্রাণন্ত চেষ্টা ছিল তাদের সঙ্গে পরিচিত থাকায় জানি অনন্তর জীবন বিপন্ন এরককম তথ্য প্রমাণ দাখিল করেও সুইডিস দুতাবাসের মন গলানো যায়নি। অনন্তর ভিসা জোটেনি। মনে রাখতে হবে খুব কম সংখ্যাক ব্লগার দেশ ছাড়তে পেরেছেন। এর বিপরীতে হাজার হাজার নাস্তিক-মুক্তচিন্তক লেখক-ব্লগার দেশে রয়েছেন। তারা সাবাই বিদেশে যেতে পারবেন না। কাজেই বিদেশ কোন সমাধান নয়। আমাদের ভাবতে হবে যে লড়াইটা আমরা শুরু করেছিলাম তাকে কিভাবে নিজেকে নিরাপদ রেখে আমাদের লেখালেখিকে এগিয়ে নিয়ে যেতে পারি।
এই মুহূর্তে আমাদের কি করতে হবে?
নিলয় যে ভুলটা করেছিল একই ভুল ওয়াশিকুর বাবু, অনন্ত বিজয়ও করেছিল। সবার আগে করেছিল থাবা বাবা। এই নিকগুলোর আড়ালের মানুষটিকে প্রকাশ্যে এনে ফেলা। আমাদের ভুলটা হচ্ছে আমরা কি নিয়ে লিখছি সে বিষয়ে আমরা নিজেরাই সচেতন নই। সহব্লগারদের হত্যার প্রতিবাদে মানববন্ধনে অংশগ্রহণে মৃত সহব্লগার কোন উপকার হয় না। হত্যাকারীরা মানববন্ধন দেখে হয়ত হেসেই খুন হয়ে যায়! অভিজিৎদার হত্যাকারীরা হয়ত বুক ফুলিয়ে ৫ ওয়াক্ত নামাজ পড়ছে বাইতুল মোকাররমেই! সরকার বা কোন পক্ষেরই আগ্রহ নেই তাদের ধরার। মানববন্ধন করার জন্য সামাজিক-রাজনৈতিক-সংস্কৃতি দল বা সংগঠন আছে। একজন লেখককের একমাত্র কাজ হচ্ছে লেখালেখি করা। এর বাইরে তার কিছু করার নেই। লেখক যুদ্ধ করেন না। বীরত্ব দেখান না। তবু নানা কারণে লেখকরা লেখালেখির টেবিল ছেড়ে ময়দানে নেমে পড়েন সত্যি। সেটা পরতেই পারেন তবে কিছুতে সেটা লেখককের নৈতিক দায়ের মধ্যে পড়ে না। লেখকের দায় একমাত্র তার লেখায় আর কিছুতে নয়। যারা বাংলাদেশে ইসলামিস্টদের বিরুদ্ধে লিখছেন, মৌলবাদ, ইসলাম, জঙ্গিবাদ নিয়ে লিখছেন তারা নিজেদের আড়ালে রেখেই লিখবেন। নিলয় নীলের হত্যার প্রতিবাদে শাহবাগে সমাবেশ হবে, মানবন্ধন হবে- সেখানে আপনার যোগ দেয়ার প্রয়োজন নেই। নিলয়কে প্রথম ফলো করা হয়েছিল অনন্ত বিজয়ের হত্যার প্রতিবাদী মানববন্ধন থেকে ফেরার পথে। সেখানেই মূলত নিলয় প্রকাশিত হয়েছিলেন ইনিই সেই “নিলয় নীল”।
মুক্তমনা ব্লগের একজন ব্লগার যখন বার বার আমাদের কটাক্ষ করছিলেন আমাদের পরিচয় গোপন করে লেখার জন্য তখন এরকম একটা ভুল প্রায় করেই ফেলেছিলাম। চেয়েছিলাম নিজের পরিচয় প্রকাশিত করেই লিখবো। কিন্তু কিছু সুহৃদয়ের আকুল অনুরোধ ও পরামর্শে সেই আত্মঘাতি সিদ্ধান্ত থেকে ফিরে আসি। আমাদের দীর্ঘদিন বেঁচে থাকতে হবে কারণ জীবন একটাই। আমাদের বেঁচে থাকতে হবে আমাদের পরিবারের জন্য, নিজের জন্য। এবং অবশ্যই দীর্ঘদিন বেঁচে থাকার অর্থ হচ্ছে আরো দীর্ঘকাল আমাদের লেখালেখি চালিয়ে যাওয়া। যে সংগ্রাম আমরা করছি সেটা এভাবে একটি করে হত্যার অর্থ হচ্ছে একটি করে যোদ্ধার কন্ঠস্তব্ধ করে দেয়া। সেটি আর কিছুতে করতে দেয়া যাবে না। অনুগ্রহ করে কাউকে বিশ্বাস করে নিজের সর্বনাশ করবেন না। অনলাইনে আপনি কি করতে আসছেন সেটা আগে নিজেকে প্রশ্ন করুন। যদি উত্তরটি হয়- একটি অসাম্প্রদায়িক, ধর্মের প্রভাবমুক্ত প্রগতিশীল গণতান্ত্রিক সমাজ-দেশের স্বপ্ন দেখা, তাহলে নিছক ফেইসবুকের ছ্যালামী আপনাকে ত্যাগ করতে হবে। এসব “পিউর ফেইসবুকারদের” কাজ। আপনি একজন নাস্তিক, প্রগতিশীল মুক্তমনা লেখক- অনলাইনকে আপনি আপনার লেখার কাজে ব্যবহার করেন- এর বাইরে অনলাইনে আপনার কোন আগ্রহ নেই…। আপনাকে বুঝতে হবে আপনি বিষধর সাপ নিয়ে লড়ছেন, ফুল নিয়ে খেলছেন না! …
কিন্তু যারা অলরেডি নিজেদের পরিচিত করে তুলেছেন তাদের কি হবে?
এক্ষেত্রে বেশ কিছু ব্লগার, ব্লগ মালিক, অনলাইন নিউজ পোর্টালের মালিক-সম্পাদক আছে, যারা আমাদের সহব্লগার, ফেইসবুকের সহযোদ্ধা। নির্দিষ্ট করে নাম উল্লেখ করে তাদের চিহিৃত করবো না। তাদের জন্য এই মুহূর্তে দেশের সরকার প্রধানের দৃষ্টি আকর্ষণ করে স্বরাষ্ট্রমন্ত্রাণলয়ে কাছে চব্বিশ ঘন্টা তাদের অফিস ও বাসস্থানে আসা-যাওয়া পথে গানম্যান নিয়োগ দেয়া যায় কিনা ভাবতে হবে। আমার মনে হয় না এটি খুব ব্যয় বহুল হবে। বাংলাদেশ রাষ্ট্র এটা বহন করতে পারবে। বিশেষ একটি অনুরোধ জানাচ্ছি সমস্ত প্রগতিশীল বাংলা ব্লগ মডারেটরদের প্রতি, উনারা দ্রুত একত্রিত হয়ে সরকারের কাছে আনুষ্ঠানিকভাবে ইসলামী জিহাদীদের বিচারের ক্ষেত্রে আলাদা আইন পাশ ও মুক্তচিন্তক লেখক-ব্লগারদের জীবননাশের হুমকিকে সেই বিশেষ আইনে বিশেষ ধারা রাখা হবে যেখানে একজন হুমকিদাতা দুবার ভাবতে বাধ্য হয় যে এটি করে পার পাওয়া যাবে না। একটা সভ্যদেশে একজন মানুষকে হত্যার হুমকি দেয়া কিছুতে গ্রহণযোগ্য হতে পারে না। বলছি না যে আমাদের আহ্বানে সরকার হুমড়ি খেয়ে পড়বে। তবে এটি আমাদের অন্যতম প্রথম পদক্ষেপ হতে পারে।…

