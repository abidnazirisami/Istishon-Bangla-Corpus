ইসলামে কি নারী নেতৃত্ব হারাম_



শিরোনামে প্রশ্নবোধক চিহৃ দিতে হলো অথচ সেটা কাম্য ছিল না। কেননা শত শত বছর ধরে মুসলিম বিশ্ব নারী নেতৃত্বকে হারাম বলেই জেনে এসেছে। কিন্ত বিগত দশক থেকে কিছু নতুন ইসলামিস্টের আবির্ভাব ঘটেছে যারা নারী নেতৃত্ব হারাম হাদিসটিকে দুর্বল বলে বাতিল করে দিতে চান। এমনকি কিছু নাস্তিকও একই তথ্য রেফারেন্সে ইসলামে নারী নেতৃত্ব হারাম বিষয়ে অভিন্ন সুরে কথা বলেন। এ ধরণের উদ্যোগ ইসলামের সংস্কার ভেবে অনেকেই ভুল করেন। মূলত ইসলামের মূল ফ্যাসিজমকে বাঁচিয়ে রাখতে আধুনিক মুসলিম নারীদের কাছে নিজেকে ভাল সাজতে এই রঙ বদল। বাংলাদেশের আলেমরা যদি নারী নেতৃত্ব হারাম নয় বলে রায় দিয়ে একজন নারী প্রধানমন্ত্রীকে দিয়ে শিক্ষা ব্যবস্থাকে সাম্প্রদায়িক রূপ দিতে পারে, সংখ্যালঘু শূন্য করে দেশকে ইসলামীকরণে শতভাগ সফল হতে পারে তাহলে ইসলামের মূল ফ্যাসিজম ছোট একটা বিকৃতিকরণে প্রতিষ্ঠা সহজ হয়। 
ইসলামে নারী নেতৃত্ব হারাম এটি দেখাতে মূলত এই হাদিসটি এতকাল ইসলামিস্টরা দেখিয়ে এসেছিলেন-“যখন নবী করীম ছল্লাল্লাহু আলাইহি ওয়া সাল্লাম-এর নিকট এ সংবাদ পৌঁছলো যে, (ইরানী) পারস্যের জনগণ কিসরার কন্যাকে (মেয়ে) তাদের বাদশাহ মনোনীত করেছে, তখন তিনি বললেন, সে জাতি কখনো সাফল্য অর্জন করতে পারে না, যে জাতি স্বীয় কাজকর্মের কর্তৃত্ব ও দায়িত্বভার একজন নারীর হাতে সোপর্দ করে”(বুখারী ও তিরমিযী, ইসলামিক ফাউন্ডেশন)।
 এই হাদিসটি আধুনিক চিন্তা-চেতনার কোন নারীর কাছে চরম বৈষম্যমূলক ছাড়া আর কিছুই মনে হবে না। মুসলিম নারীরাও আজকের পাশ্চত্য শিক্ষাদীক্ষায় নিজেকে যোগ্য করে তুলেছে। ইসলাম সম্পর্কে তাদের মনে যাতে কোন হীন ধারণা না জাগে সে কারণেই এই হাদিসটি এখন বাতিল করতে কিছু ইসলামিস্ট উঠেপড়ে লেগেছে। হাদিসটিকে দুর্বল বলার জন্য এরা দাবী করেন হাদিসটি বর্ণনাকারী হযরত ওমরের শাসনামলে মিথ্যা বলার কারণে শাস্তি পেয়েছিলেন। কাজেই এই লোক বিশ্বাসযোগ্য নয়। তাদের এই দাবী অনুসারে হাদিস জিনিসটিই বাতিল করে দিতে হয় কেননা ইমাম বুখারীসহ অন্যান্য হাদিস সংগ্রহকারীরা কেউই নবী মুহাম্মদের মুখ থেকে শুনে হাদিস লিখেননি। প্রায় আড়াইশো বছর পর যখন সেই সময়ের কেউ জীবিতই ছিল না, কয়েক প্রজন্ম ধরে লোক মুখে গল্পের মত চালু কাহিনীগুলোকেই হাদিস হিসেবে লিখিত হয়। তবু এই হাদিসকে দুর্বল ধরলেই ইসলাম যে নারী নেতৃত্বকে স্বীকার করে না তার প্রমাণ হাদিসের অন্যত্র আছে। এটা খুব মজার! ইসলামের নারী নেতৃত্ব হারাম নয় দাবীকারী হযরত আয়েশার উটের যুদ্ধে অংশগ্রহণকে দলিল হিসেবে দেখান। কিন্ত তারা এটা গোপন করেন যে আয়েশা তার ভুল বুঝতে পেরে এ জন্য ক্ষমা চেয়েছিলেন। আয়েশার প্রতিপক্ষ হযরত আলী আয়েশার উটে উঠে ঘুরে বেড়ানোয় মন্তব্য করেছিলেন, আয়েশার জন্য তার ঘরই অধিক শ্রেয়। আয়েশা এ কথা শুনে লজ্জিত হোন এবং নিজের ভুল স্বীকার করে নেন। প্রশ্ন হচ্ছে আলী কেন আয়েশাকে ঘরে থাকাই তার জন্য ভাল বলেছিল? অবশ্যই ইসলামের অন্যতম এই সৈনিক ইসলামের বিধান খুব ভাল করেই জানতেন। আয়েশাও মেনে নিয়েছিল আলীর কথা এ কারণেই যে ইসলাম নারীকে ঘরে থাকাই শ্রেয় মনে করে সেটা তার জানা ছিল। আরো একটি বড় প্রমাণ আমাদের হাতে আছে নারী নেতৃত্ব সম্পর্কে- ইসলামের চার মাহযাবের কেউই নারীকে নামাজের ইমামতি (নেতৃত্ব) করার অনুমতি দেয় নাই!

বেশির ভাগ ইসলামবাদী হাদিসের রেফরেন্সে হেরে গেলে ‘কুরআন থেকে দেখান’ চ্যালেঞ্জ ছুড়ে দেন। তাই এখন আপনাদের দেখাবো সরাসরি কুরআন থেকে যেখানে পরিস্কার করে নারীকে পুরুষের অধিন্যস্ত দাসী ছাড়া আর কিছুই মনে করা হয়নি। সুরা নিসা দেখুন পরিস্কার করে বলছে-“পুরুষগণ নারীদিগের উপর কর্তৃত্বশীল, এই কারনে যে, আল্লাহ উহাদের কাহাকেও কাহারও উপর মর্যাদা প্রদান করিয়াছেন, এবং পুরুষেরা স্বীয় মাল হইতে তাহাদের অর্থ ব্যয় করিয়াছে, ফলে পূন্যবান রমনীগন অনুগত থাকে, অজ্ঞাতেও তত্ত্বাবধান করে, আল্লাহর তত্ত্বাবধানের মধ্যে এবং যাহাদের অবাধ্যতার সম্ভাবনা দেখিতে পাও, তাহাদিগকে উপদেশ দাও, এবং তাহাদের সহিত শয্যা বন্ধ কর এবং তাহাদিগকে সংযতভাবে প্রহার কর, তারপর যদি তোমাদের নির্দেশ অনুযায়ী চলিতে থাকে, তাহা হইলে তাহাদের উপর নির্যাতনের পন্থা অবলম্বন করিও না, নিশ্চয়ই আল্লাহ সুউচ্চ মর্যাদাশীল মহান” সূরা-৪:নিসা, আয়াত:৩৪। 
এই আয়াতে পুরুষা যে নারীদের উপর খবরদারী করবে সেটা বলে দেয়া হয়েছে। শুধু তাই নয় কথা না শুনলে হালকাপাতলা মারধোরও করতে বল হয়েছে। এছাড়া কুরআনের অন্যত্র নারীকে পুরুষের অর্ধেক বলে দাবী করা হয়েছে। তাই একজন পুরুষ সাক্ষির বিপরীতে দুইজন নারীর কথা বলা হয়েছে। এরকম খর্বকায় নারীকে ইসলাম নেতৃত্ব দিতে বলবে এটা কেবল পাগলেই বিশ্বাস করবে। কিন্তু আজকের যুগের কাছে ইসলাম বাতিল হয়ে যাবার অবস্থা দেখে এক শ্রেণীর ইসলামপন্থি নানা রকম নয়-ছয় দেখিয়ে উল্টো কুরআনের বাণীকে বিকৃত করছেন। আপনি যখন ইসলামে নারী নেতৃত্ব হারাম বলবেন তখন এইসব চতুর ধড়িবাজ ইসলামখোররা আপনাকে ধমকে উঠে বলবে, দুই দিনের বৈরাগী ভাতের কও অন্ন? তারপর আপনাকে শুনিয়ে দিবে কুরআনের এই আয়াতটি-তোমার বিবিগন তোমাদের আচ্ছাদন আর তোমরা তাদের আচ্ছাদন। সূরা বাক্কারাহ, আয়াত-১৮৭। 
এটা বলে তারা প্রমাণ করবে ইসলাম নারী ও পুরুষকে সমান অধিকার ও মর্য্যাদা প্রতিষ্ঠা করেছে। আপনি যদি নতুন নাস্তিক হোন বা মাত্রই জানতে শুরু করেছেন তো ধমক খেয়ে আর এই আয়াত শুনে বিভ্রান্ত হয়ে পড়বেন। কারণ আপাত দৃষ্টিতে এই আয়াত যদি এটুকুই বলতে তাহলে তাকে নারী-পুরুষের একে অপরের পরিপূরক হিসেবে দেখানো যেতো। কিন্তু এই আয়াতটি একটি খন্ডিত অংশ। পুরো আয়াতটি এরকম-“তোমাদের জন্য রমজানের রাত্রে তোমাদের বিবিগনের নিকট গমন করা জায়েজ করা হইয়াছে, তোমার বিবিগন তোমাদের আচ্ছাদন আর তোমরা তাদের আচ্ছাদন, আল্লাহ জানিতে পারিলেন যে তোমরা নিজেদের ক্ষতি করিতেছিলে, সুতরাং তিনি তোমাদের অপরাধ মার্জনা করিলেন এবং তোমাদের দোষ ছাড়িয়া দিলেন, সুতরাং এখন উহাদের সহিত সহবাস কর” সূরা-২: বাক্কারাহ, আয়াত:১৮৭।
অর্থ্যাৎ রোজার মাসে রাতের বেলা স্বামী-স্ত্রী সেক্স করতে পারবে এটাই এই আয়াতের বক্তব্য। রোজার মাসে দিনের বেলা সেক্স করা নিষিদ্ধ জানার পর কিছু গবেট সাহাবী রাতের বেলাও সেক্স করার নিষিদ্ধ জেনে এক মাস কি করে থাকবে এই দুশ্চিন্তায় পড়ে যায়। এটা নবী জানতে পেরে এই আয়াত নাযিল করে বলেন রোজা ভাঙ্গার পর সেহরির আগ পর্যন্ত সেক্স করতে কোন বাধা নেই। এখানে কোথাও নারী পুরুষের সমঅধিকারের কথা বলা নেই। সেই প্রসঙ্গই এখানে আসেনি। অথচ আয়াতকে খন্ডিত করে অর্থ পরিবর্তন করে ইসলামমিস্টদের কুরআন বিকৃত করতে এতটুকু বাধে না।

আসলে পৃথিবীর কোন ধর্মই নারীকে সমধিকার তো দেয়ই নি বরং মানুষ হিসেবেও তাদের কোন স্বীকৃতি দেয়নি। এ থেকে ‘সর্বশ্রেষ্ঠ’ ধর্ম সব থেকে এগিয়ে। একটা হাদিস দিয়ে লেখাটা শেষ করছি।-এক বেদুইন আল্লাহর রসুলের কাছে এসে বলল- আমার পূত্র এক লোকের বাড়ীতে কাজ করত কিন্তু সে লোকটির স্ত্রীর সাথে অবৈধ দেহ মিলন করেছে। আমি পুত্রের জন্য জরিমানা স্বরুপ একশত ভেড়া ও একটা দাসী লোকটিকে দান করেছি। এটা কি যথার্থ হয়েছে? আল্লাহর নবী বললেন- আল্লাহর হাত স্বরূপ আমার হৃদয় আমি এর বিচার আল্লাহর আইন অনুযায়ী করব। তুমি তোমা ভেড়াগুলো আর দাসী ফিরিয়ে নাও। উনাইস( বেদুইনের নাম), তোমার পূত্রকে একশ দোররা মার, আর সেই লোকটির স্ত্রীর নিকট যাও যদি সে তার দোষ স্বীকার করে, মৃত্যু না হওয়া পর্যন্ত তার ওপর পাথর নিপে কর। বুখারী শরিফ, ভলিউম-৩, বই-৫০, হাদিস-৮৮৫।
বাহ্ কি ন্যায় বিচার দেখুন! নারীটি ধর্ষিত হয়েছিল কিনা সেটাই যেখানে পরিস্কার নয় সেথানে পুরুষটিকে একশ বেত মেরে ছেড়ে দেয়া হবে আর নারীটিকে পাথর ছুড়ে হত্যা করে ফেলতে হবে! সত্যি আল্লাহ ও তার নবী ন্যায় পরায়ণ। আর কি মহান তাদের সমঅধিকার চিন্তা!

