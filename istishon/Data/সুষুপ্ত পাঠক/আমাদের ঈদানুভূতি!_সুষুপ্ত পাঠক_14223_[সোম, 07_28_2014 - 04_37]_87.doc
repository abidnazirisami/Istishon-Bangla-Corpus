আমাদের ঈদানুভূতি!


গরীব মানুষের জন্য আমাদের “সেমাইনুভূতি” প্রত্যেক বছর দেখা যায় ঈদ মৌসুমে। যেমন কোরবানীর সময় “মাংসানুভূতি” দেখা যায়। শীতের সময় “বস্ত্রানুভূতি”। আমাদের এই মৌসুমী মানবতাকে এই সময়গুলোতে পিকনিকের সুযোগ করে দেয়। সংযমের নামে গত একটা মাস সব রকম মিতব্যয়কে গণধর্ষণ করে এখন যাদের “সেমাইনুভূতি” আর “নতুন জামানুভূতিতে” শীৎকার উঠছে তাদের এই মৌসুমি অনুভূতিকে বঞ্চিত আর সহায়হীন মানুষের জন্য নাগরিক কুম্ভাশ্রু ছাড়া একে আর কিছু বলা যায় কি? আমাদের মাত্রারিক্ত কেনাকাটায়, ইফতারির নামে ভূড়িভোজে কারুর কারুর বিবেকের দংশন বেড়ে গেলে কিছু সেমাই আর কিছু সস্তা কাপড় বিলিয়ে নিজের বিবেকে মলম লাগাবার ব্যবস্থা হয়। কারুর জন্য এটাই বিজ্ঞাপন। রাজনীতি। ধর্মনীতি। একদিন কোরবানীর মাংস খেয়ে একজন গরীবের কি ফয়দা হবে? কেউ কি চেষ্টা করে যেন পরের বছর একটা গরীব অন্যের ভিক্ষের মাংস পেতে হাত না বাড়ায়? ড. আহমদ শরীফ তার একটা বইয়ে লিখেছিলেন একটা কৃষক পরিবার তিন পুরুষ পর ভূমিহীন দিনমুজুরে পরিণত হয়।… আমরা শহরে যে শ্রমজীবী মানুষ দেখি তারা তিন পুরুষ আগে মাঠে ফসল ফলাতো। আমরা আজ পর্যন্ত এই পরিবারগুলো রক্ষা করতে কোন পরিকল্পনা নেইনি। কেন মহাজনের কাছে তৃতীয় পুরুষ শেষ জমিটুকু বন্ধক দিয়ে নি:স্ব হচ্ছে তার জন্য আমাদের ভাবনা নেই। নদী ভাঙ্গনে শহরে বস্তির সংখ্যা বৃদ্ধি করেছে। বাড়িয়েছে রিকশার পরিমাণ। ঠেলাঅলা, ভ্যান চালক আর তাদের ঘরের মেয়েরা হয়েছে বাসা বাড়ির কাজের বুয়া। তারাই আমাদের আজকের “সেমাইনুভূতি” আর ”নতুন জামানুভূতির” “ভিকটিম”!
আমাদের কাজের বুয়া দরকার, সস্তা শ্রমিক দরকার, রিকশাঅলা দরকার, ভ্যানঅলা, ঠেলাঅলা…। ফি-বছর তাদের দানখয়রাত করে সোয়াবও দরকার।
ধর্ম আমাদের বলে দারিদ্র আল্লার দান। “আল্লা” বলাতে কেউ আবার শুধুমাত্র ইসলামকে সিঙ্গেল আউট করা হয়েছে ভাববেন না। পৃথিবীর সমস্ত ধর্মের আল্লারা গরীব মানুষ সৃষ্টির দায় নিজের কাঁধে নিয়েছেন। তারা বলেছেন, তিনিই ধনী ও গরীব বানান মানুষকে। আবার কেউ দরিদ্র থেকে ধনী হয়ে পড়লে সে ক্রেডিট্ও তারই। তিনিই মানুষকে ধন দেন। এখন মনে হতেই পারে কোরবানীর মাংসের তিন ভাগের এক ভাগ যে দরিদ্রদের দেয়ার কথা বলা আছে, সেই এক ভাগের বন্দবস্ত করার জন্যই বুঝি গরীব জন্ম দেন আল্লাপাক? গরীব মানুষ না থাকলে ঈদের সেমাই আর সস্তা ফুটপাথের জামাকাপড় বিলিয়ে সোয়াব আসবে কোত্থেকে? আমরা তাই গরীব হটাতে চাই না। আমাদের গরীব দরকার। গরীব আমাদের ধর্মের অংশ। গরীব না থাকলে আমাদের সোয়াবের কমতি পড়ে যাবে…।
সাধারণ মানুষের দান নিকৃষ্ট সোয়াবের চিন্তায় দুষিত। মানবিক দিক চেয়ে এদের হাত গলে একটা আধুলিও পড়ে না। সাধারণ মানুষের ক্ষুদ্র ক্ষুদ্র দান তাই মন্দির, মসজিদ, মাদ্রাসার “ধর্মের চকিদারদের” পেটে যায়। ভিক্ষুককে দান সোয়াবের দ্বিগুণ সুদের আশায়। তারা কেউ কখনো কোন একটি দরিদ্রকে উঠিয়ে দেয়ার প্রচেষ্টাকে সহায়তা করতে রাজি নয়। সেরকম কোন উদ্যোগে তাদের কোন আগ্রহ নেই।
দরিদ্র মানুষের তৈরি। রাস্ট্র, অর্থনীতি, প্রাকৃতিক সমস্যা মানুষকে গরীব হতে বাধ্য করে। এই লেখাটি যখন লিখছি তখন মানিকগঞ্জে দুই বৃদ্ধা জাকাত নিতে গিয়ে পায়ের তলায় চাপা পড়ে মারা গেছেন।…প্রত্যেক বছর এরকম ঘটনা আমাদের কাছে খুবই সাধারণ হয়ে পড়েছে…।

