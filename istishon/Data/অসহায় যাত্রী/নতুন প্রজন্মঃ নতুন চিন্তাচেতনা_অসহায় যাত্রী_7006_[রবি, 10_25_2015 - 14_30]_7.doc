নতুন প্রজন্মঃ নতুন চিন্তাচেতনা


সময়ের সাথে তাল মিলিয়ে দেশ এগিয়ে যাচ্ছে, বদলে যাচ্ছে আমাদের প্রজন্ম। আমাদের সময়, আমাদের পরিবার, আমাদের বন্ধন আর আমাদের চারপাশ! তথ্য প্রযুক্তিতে থ্রি-জি, ফোর-জি এর জেনারেশন বদলের চাইতেও দ্রুত বদলে যাচ্ছে আমাদের জেনারেশন, আর তার "ইন্টারনাল টেকনোলজি" আর সেই সাথে ইভোলিউশন হচ্ছে অস্বাভাবিক দ্রুতগতিতে।
আগে একটা সময়ে আমাদের প্রজন্মের আব্বা-আম্মারা প্রায় ক্ষেত্রেই তাদের নিজেদের মধ্যে বিবাহপূর্ব কথাবার্তা বা 'মেলামেশা' ছাড়াই বিয়ে-শাদী করেছিলেন। সমস্যাবিহীনভাবে সারাটা জীবন কাটিয়ে দিয়েছেন, দিচ্ছেন। তারা আমাদের উপস্থিতি টের পেলে গলার কণ্ঠস্বর নামিয়ে তর্ক-ঝগড়া করতেন। কথায় কথায় মায়েরা বাপের বাড়ি 'যাও', 'যাবো' বলতে পারতেন না, বলতেন না... একাট্টা হয়ে দু'জনে মিলে যুদ্ধ করে সংসার নামের নৌকাটার হাল ধরতেন সংসার জীবনের চরম দুর্দিনেও... পারস্পরিক সম্মান, পরস্পরের প্রতি অগাধ বিশ্বাস আর সংসারের জন্য দু'জনের মিলিত "কমিটমেন্টের" মাধ্যমে তারা পাড়ি দিয়েছেন বিশাল পথ। ভালোবাসা শব্দটা নিয়ে বিভিন্ন কৌণিক দৃষ্টিভঙ্গির চিন্তা-ভাবনা করতে দেখিইনা আমরা তাদেরকে!
অথচ আজ আমরা বিয়ের আগে 'দেখাদেখি' 'মিলামিলি' আর 'মিশামিশি' ছাড়া কল্পনাই করতে পারিনা বিয়েশাদী। আধুনিকা মেয়েরা অচেনা ছেলেদের সাথে বিয়ে করাকে "শুয়ে পড়া" বলে 'ডিনোট' করতে পছন্দ করেন। এক ক্লাসমেটকে ক্লাসরুমে বিয়ে নিয়ে বলতে শুনেছিলাম -- "আব্বা-আম্মার পছন্দের ছেলেটার সাথে ধুম করে শুয়ে পড়তে পারবো না।" আর নিজ শব্দটা, ভাবের প্রকাশটা ধাক্কার মত লেগেছিলো আমার। বাবা-মা পছন্দ করতে গেলেই সেটাতে "শুয়ে পড়া" প্রধান হয়। অথচ নিজেদের পছন্দ কেবল সমাজের নিত্য-নতুন অবিন্যস্ততা বা কঠিন ভাষায় অরাজকতাই এনে দিচ্ছে। আধুনিক আমাদের পোলাপানরা ফেসবুকে দিনে রাতে স্ট্যাটাস বদলে "সিঙ্গেল" থেকে "ইন আ রিলেশনশিপ" আর "ইটস কম্পলিকেটেড" বানায়......সম্পর্কগুলো কতনা সস্তা হয়ে যাচ্ছে, ছেলেখেলা হয়ে যাচ্ছে!
আমাদের মায়েরা সম্ভবত "ক্ষ্যাত" ছিলো! তারা সারাজীবন আমাদের কোলেপিঠে মানুষ করত, মাথার চুলটা আঁচড়ানোর সময় থুতনি সমেত গাল দুইটা ধরত, স্কুলের টিফিনটা বেঁধে দিতো নইলে পানির বোতলটা ভরে দিতো। তাদের বান্ধবীদের সাথে হিন্দি সিরিয়ালের আলাপ জুড়তো না ঘন্টার পর ঘন্টা। সেই সময় বদলে এখন কাজের মেয়ে 'আনিসা'রা আমাদেরকে স্কুলে পাঠায়। আম্মু সকালে অফিসে যাবার আগে খালি বলে যান--"সুমন, খাবারটা খেয়ে নিয়ো, বাসায় ফিরে পড়াশোনা করিও... "। সুমনরা স্কুল থেকে বাসায় ফিরে নেটে চ্যাট করে, লাল সাইটগুলোতে বসে চোখ লাগায়, মোবাইল কানে ধরে বিছানায় গড়াগড়ি খায়। এভাবেই বেড়ে উঠতে থাকে আগামী যুগের কর্ণধারেরা...
আমরা তিন চারটা গার্লফ্রেন্ড বয়ফ্রেন্ড না থাকলে 'স্মার্ট' হইনা। বিএফসি আর কেএফসি তে না খেলে 'ইশমার্ট' হইনা। একবার আমাদের এক বন্ধুকে অপর বন্ধু 'টেক্সমার্ট' না চেনার অপরাধে তাচ্ছিল্য করেছিলো -- সেই ভাষাটা ভুলে যাবার মতন ছিলো না। আমাদের সময়ের টিভির মডেল আপুদের দেখে আমরা অনুপ্রাণিত হই। জীবনে 'মুক্ত' হইতে পছন্দ করি। "কেমন ছেলে পছন্দ?" এই ধরণের প্রশ্নের উত্তরে শোনা যায়-- "কেয়ারিং শেয়ারিং...... ইত্যাদি ইত্যাদি"-- যা দিয়ে আসলে কী বোঝায় -- সেই বক্তারা কোনদিনও ব্যাখ্যা করতে পারবেন না। কারণ তারা নিজেরাই জানেন না! তারা জানেন এগুলো কিছু বাক্য যেগুলো স্মার্ট হতে হলে বলতে হয়-- ভাবতে হয়। সেগুলো আসলেই আছে কিনা সেগুলো চিন্তার অধিক ব্যাপার-স্যাপার।
স্বপ্নচারী

