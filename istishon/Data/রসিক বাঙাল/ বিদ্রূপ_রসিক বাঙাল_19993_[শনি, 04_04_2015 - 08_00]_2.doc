 বিদ্রূপ


আমাকে নিয়ে কেউ কেউ বিদ্রূপ করতে পারে কারণ
আমি বোকার মতো
একঝাঁক মেঘ ধরতে গিয়েছিলাম।
আমি জানতাম না মেঘেরাও বদলে যায়
প্রতিটি বর্ষণের পর।
হাজার হাজার মাইল উড়ে গিয়ে
বিস্তৃত লোকালয়ে ফসলের সম্ভাবনা জানান দেয়ার দায়িত্ব
মেঘেরাই পালন করে, জানতাম না তাও।
আমাকে আঙুল দিয়ে দেখিয়ে
কেউ কেউ বলতে পারে,ঐ দ্যাখো
সেই মানুষটা যাচ্ছে যে ব্যাঙ হয়ে মাপতে চেয়েছিল
নদীর গভীরতা।
হায়! তরঙ্গায়িত নদী কত নিষ্ঠুর
আমি তাও জানতাম না।
আমি সাঁতার জানতাম না কিন্তু
একটি রূপালি ডানার চিতল
আমাকে বলেছিল,ডুবে গেলে আমাকে সে ধরে রাখবে
তার প্রশস্ত পেটে।
কিন্তু মহাপ্রলয়ের সেই সন্ধ্যায়
আমি যখন তাকে ডাকলাম
সে ফিরেও দ্যাখেনি!
আমাকে নিয়ে কেউ কেউ বিদ্রূপ করতে পারে
আমাকে নিয়ে সবাই কৌতুক করতে পারে।
আমি বোকা পতঙ্গ হয়ে
টিমটিমে একটি প্রদীপে ঝাঁপ দিয়েছিলাম
আগুনের উন্মাদনায়।
দুর্গম সাহারায় আমি চৌষট্টিবার পথ হারিয়েছি
যৌনপল্লির অন্ধকার কানাগলিতে ঘুরপাক খেতে খেতে
অবশেষে আমার পতন ঘটেছিল
কেন্দ্রীভূত নিউক্লিয়াসে যদিও
রতিক্রিয়ায় ব্যর্থতার কথা আমি জানতাম।
অনেকেই আমাকে দেখিয়ে হাসবে
বলবে, দ্যাখো বোকা মানুষটা জানে না
প্রমোদতরি আর কলাগাছের ভেলার ফারাক কি!
আমি জানতাম না নির্মম অতলান্তিকে টাইটানিকও রেহাই পায় নি।
আমাকে নিয়ে কেউ কেউ বিদ্রূপ করতে পারে
আমাকে নিয়ে কেউ কেউ প্রহসন সাজাতে পারে।
কি নিদারুণ অর্বাচীন আমি!
বৈশাখী মেলার দিনে আমি বটের তলায় একটু নির্জনতা চেয়েছিলাম
ভেবেছিলাম বটের ঝুরিতে গা এলিয়ে
প্রশান্তিতে চোখ বুজবো
কিন্তু হায়! লোকারণ্যে নির্জনতার অনুসন্ধান
স্রেফ মরুভূমিতে বনাঞ্চল খোঁজারই নামান্তর।
কেউ কেউ আমাকে নিয়ে বিদ্রূপ করুক
সবাই আমাকে নিয়ে হাসুক;ক্ষতি নেই।
১৪ই চৈত্র,১৪২১।

