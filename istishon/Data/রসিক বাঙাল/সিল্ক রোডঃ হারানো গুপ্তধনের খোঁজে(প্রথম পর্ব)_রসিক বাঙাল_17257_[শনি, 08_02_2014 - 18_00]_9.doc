সিল্ক রোডঃ হারানো গুপ্তধনের খোঁজে(প্রথম পর্ব)



ভূমিকাঃ পৃথিবীর ইতিহাসে চৈনিক সভ্যতা যে একটি উল্লেখযোগ্য স্থান দখল করে আছে সেটা কমবেশি সবাইই মেনে নেন। মানবসভ্যতার শুরু থেকেই স্বাধীন চীনে বিকাশ লাভ করেছিল অসাধারণ সমৃদ্ধ এক সভ্যতা। চীন অর্থাৎ প্রাচ্যের সাথে পাশ্চাত্যের বাণিজ্যিক এবং কূটনৈতিক সম্পর্ক স্থাপনের জন্য প্রায় দুই হাজার বছর আগে সৃষ্টি হয়েছিল এক গুরুত্বপূর্ণ আন্তঃদেশীয় সংযোগ সড়ক যা বর্তমানে সিল্ক রোড বা রেশম পথ নামে পরিচিত।
সিল্ক রোড প্রাচীন চীনের চ্যাঙ আন (আধুনিক সিয়ান) শহর থেকে শুরু হয়ে গোবি,লপ-নর ও টাকলামাকান মরুভূমির মধ্য দিয়ে পামীর মালভূমি হয়ে মধ্যপ্রাচ্য পর্যন্ত বিস্তৃত ছিল। এর একটি শাখা তিব্বতের মধ্য দিয়ে কাশ্মীরের শ্রীনগর পর্যন্ত বিস্তৃত ছিল।
নামকরণঃ প্রশ্ন জাগে সড়কটির নাম সিল্ক রোড কেন? নামের মধ্যেই অবশ্য উত্তর আছে।
প্রাচীন চীনের সবচেয়ে বিখ্যাত বস্তু ছিল সিল্ক বা রেশমের তৈরি কাপড়। আরব ও ইউরোপে সিল্কের কদর ছিল অত্যন্ত বেশি। অভিজাত রোমান এবং আরবরা সিল্ককে তাদের সামাজিক স্ট্যাটাসে পরিণত করেছিল। ৩৮০ খ্রিষ্টাব্দে জনৈক রোমান ঐতিহাসিক লিখেছেন যে তখন রোমানরা সিল্কের কাপড় সম ওজনের সোনা দিয়ে ক্রয় করত!
রোমানরা প্রথম সিল্কের সাথে পরিচিত হয় খ্রিষ্টপূর্ব ৫৩ সালে। তখন রোমান বাহিনী পার্থিয়ান নামক এক যাযাবর জাতির সাথে যুদ্ধে লিপ্ত ছিল। তেমনি এক যুদ্ধে রোমান বাহিনী পার্থিয়ান বাহিনীকে ইরাকের ফোরাত(ইউফ্রেতিস) নদীর দিকে তাড়িয়ে নিয়ে যাচ্ছিল। তখন হঠাৎ পলায়নপর পার্থিয়ানরা একখণ্ড সিল্কের কাপড় পতাকার মতো করে উড়াতে থাকে। সূর্যের আলোয় সেই রেশমি কাপড় ঝলমল করে উড়তে থাকলে রোমান বাহিনী প্রাণভয়ে পালিয়ে যায়।
অবশ্য পরে রোমানরা জানতে পারে সেটা সিল্কের কাপড়। রোমান পণ্ডিতেরা মত দেন যে পার্থিয়ানদের মতো একটি যাযাবর জাতি কখনই সিল্কের মতো একটি অত্যাশ্চর্য বস্তুর উৎপাদনকারী হতে পারে না। অল্পকালের মধ্যেই তারা আবিষ্কার করে এই আজব কাপড়ের কারিগর হচ্ছে মধ্যএশিয়ার অপর প্রান্তের এক রহস্যময় জাতি। যারা চীনা নামে পরিচিত হয়। শুধুমাত্র এই সিল্কের জন্য রোমান বাহিনী পার্থিয়ানদের সাথে সন্ধি স্থাপন করে এবং তাদের মাধ্যমে চীন থেকে সিল্ক আমদানি শুরু করে। প্রকৃতপক্ষে চীনারা অল্পদামেই পার্থিয়ানদের কাছে সিল্ক বিক্রি করত পরে পার্থিয়ান মধ্যসত্বভোগীরা চড়াদামে তা রোমানদের কাছে বিক্রি করত।
এই সিল্কের বাণিজ্যের কারণেই মূলত একে সিল্ক রোড নামে অভিহিত করা হয়। যদিও সিল্ক ছাড়াও আরও অন্যান্য পণ্যসামগ্রীর আদান প্রদানও এই সড়কপথের মাধ্যমে হত।
সিল্ক রোডের সূচনাঃ যীশুখ্রিষ্টের জন্মের কিছু পূর্বে চ্যাঙ-চিয়েন নামের এক দুঃসাহসী চীনা তরুণ পশ্চিমের রাজ্যগুলো আবিষ্কারের জন্য এক দুর্গম অভিযানে বের হন। তার এই অভিযানের ফলে চীনের সাথে পশ্চিম অর্থাৎ আরব ও ইউরোপের প্রথম যোগাযোগ স্থাপিত হয় এবং সূচনা হয় বিখ্যাত সিল্ক রোডের।
চ্যাঙ এর চমকপ্রদ কাহিনী হান বংশীয় সম্রাট উ-টি(wu-ti) জানতে পারেন এবং তাকে দরবারে তলব করেন। প্রসঙ্গত তখন চীন হান ও হুন নামে চিরবৈরী দুইটি রাজ্যে বিভক্ত ছিল যারা চীনের দুই অংশ নিয়ন্ত্রণ করত। হান সম্রাট উ-টি জানতে পারেন যে হুন সম্রাট শিউং-নু(hsiung-nu) পশ্চিমের উয়েহ-চি(yueh-chi) নামের কোন এক রাজ্যকে পরাজিত করেছেন। সম্রাট উ-টি চ্যাঙকে প্রেরণ করেন উয়েহ-চি দের সাথে বন্ধুত্ব করার জন্য। দীর্ঘ ও কষ্টকর যাত্রা শেষে চ্যাঙ সেই রাজ্যে পৌঁছান এবং সমরখন্দ, ফারগানা ও বোখারা (বর্তমান ইরান) আবিষ্কার করেন।
প্রকৃতপক্ষে চ্যাঙ-চিয়েনের সেই অবিশ্বাস্য যাত্রাপথই হল আজকের সিল্ক রোড!
পরবর্তীকালে এই সিল্ক রোডকে কেন্দ্র করেই গড়ে উঠেছিল সমৃদ্ধ এক বৌদ্ধ সভ্যতা। জ্ঞান-বিজ্ঞান-শিল্প-সাহিত্য-সংস্কৃতি-চিত্রকলা সবক্ষেত্রে এই সভ্যতা লাভ করেছিল চরম উৎকর্ষ। কিন্তু দশম শতাব্দীতে মধ্যএশিয়ায় ক্রমাগত মরুকরণের ফলে সিল্ক রোডের আশপাশের সবগুলো পানির উৎস শুকিয়ে গেলে বিলুপ্ত হয়ে যায় অসাধারণ সমৃদ্ধ এই সভ্যতা। তাদের রাশি রাশি মূল্যবান সম্পদ হারিয়ে যায় তপ্ত বালুরাশির গভীরে!
আমাদের গুপ্তধনের কাহিনীও শুরু হবে এখান থেকেই!!

