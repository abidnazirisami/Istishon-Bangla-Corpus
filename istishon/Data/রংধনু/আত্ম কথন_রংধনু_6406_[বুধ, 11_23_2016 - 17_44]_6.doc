আত্ম কথন


ইস্টিশন ব্লগে কিছু লিখার দুঃসাহস কি ভাবে অর্জন করেছি জানি না। প্রাণের এ ব্লগে বহু গুণি লেখকদের পোষ্ট পড়ে পড়েই হয়তো দুঃসাহসটা জন্মেছে। তাই গতকল্যাই ব্লগে রেজিস্টেশনের জন্য নিবন্ধন করলাম অনেকটা আচমকাই।আজ হঠাৎ মেইল ইনবক্সে দেখতে পেলাম এ্যাপ্রোভাল ম্যাসেজ। সত্যি এ অসাধারণ অনুভূতি! কিন্তু কি লিখবো? মনের মধ্যা দুরু দুরু ভয়। তবে কিছু তো একটা লিখা উচিৎ। প্রথম দিন কিছু একটা না লিখলে কেমন দেখায়। হয়তো ভাল করে গুছিয়ে লিখতে পারবো না কিছুই। তাই এলোমেলো ভাবনাগুলোই আত্ম কথন শিরোনামে লিখার চেষ্টা করছি। যাই লিখছি তা এ ব্লগে আমার প্রথম লিখা, সম্মানিত গুণিজন আমার এ আনাড়ি চাওয়ার মাঝের ভুল ভ্রান্তিগুলো ক্ষমার দৃষ্টিতে দেখবেন বলে আশা করছি।
ছোট বেলা থেকে এনেক ওয়াজ নছিহত শুনেছি। বাংলাদেশের পরিপ্রেক্ষিতে আলাদা সময় নষ্ট করে এগুলো না শুনলেও অটোমেটিক্যালি তা শুনা হয়ে যায়। এই ধরুন আপনি বাজারে কোন চায়ের দোকানে চা খাচ্ছেন, দোকানীর টেপ রেকর্ডারে বেজে চলছে কোন নামকরা মুফতি বা শায়খের ওয়াজ নছিহত। আপনি চা খাচ্ছেন, মনযোগ যতই সরাতে চান না কেনো পারবেন না। চা খাওয়ার ঐ সময়টুকুতে আপনাকে তা শুনতেই হবে। এ থেকে নিস্তার নেই। ছোট সময়ে পাঠ্য বই ছাড়া অন্য কোন বই পুস্তক পড়ার সময় বা সুযোগ আমার ছিলো না। আমার মত গ্রাম বাংলার হাজারো মধ্যবৃত্ত কৃষক সন্তানের অবস্থাটা হলো, 'কাজের ফাঁকে পড়াশুনা করা', পড়াশুনার ফাঁকে কাজ করার মত সময় আমার বা আমাদের কোন দিন হয়নি। সুতরাং যেটুকু 'কাজের ফাঁকে' সময় পেয়েছি সেটুকু পাঠ্যবইয়ের পেছনেই ব্যায় করতে হয়েছে। সুতরাং জ্ঞান বলতে যতটুকু আহরিত হয়েছে তা ছিলো নিতান্তই পাঠ্য পুস্তক কেন্দ্রীক। আর পাঠ্যপুস্তকের জ্ঞান(!)'র কি অবস্থা তা সবারই জানা। ওদিকে বর্হিঃজগতের বা আউট নলেজ যতটুকু তা প্রধানত ওয়াজ নছিহত থেকে সঞ্চিত। এসব ওয়াজ নছিহতে প্রধানত আল্লা ও তাঁর রাসূলের মহিমা, ইহকালে ইসলামী তরিকায় জীবন গঠন(!) পরকালের সুখ শান্তি, বেহেস্ত প্রাপ্তি, বেহেস্তের ভোগবিলাস আর দোযখের ভীতিকর কঠোর শাস্তির কথা বর্নীত হয়। এগুলো বাংলার প্রায় সবারই জানা। 
দিনের পর দিন এগুলো শুনতে শুনতে আমাদের মন আর মনন জুড়ে বিস্তার লাভ করে বেহেস্ত প্রাপ্তি ও দোযখ থেকে নিস্কৃতি পাওয়া উপায় নিয়ে জীবন গঠনের অদ্ধ প্রতিযোগিতা। সে সময় এখনকার মত ঘরে ঘরে টেলিভিশন ছিলো না। তবে রিডিওটা প্রায় অনেক ঘরেই ছিলো। আমাদেরও ছিলো। এ বেতার যন্ত্রটি ছিলো স্রফ গান শুনার বিনোদনের একটা অংশ। এতে সংবাদ শুনে বর্হিঃবিশ্বের জ্ঞানাহোরণ করার মত ধৈর্য ও সময় ছিলো কই? রেডিওটাকে আমি ব্যবহার করতাম গান শুনার কাজে। রাত দশটা-সাড়ে দশটার দিকে সবাই যখন ঘুমিয়ে পড়তো, আমি তখন রেডিওর ভলিউম কমিয়ে গান শুনতে শুনতে অঙ্ক কষতাম।
আসলে এ সব বলার কারন হলো পাঠ্যবইয়ের বাইরে কোন বই পড়ার ফুসরত যে পেতাম না সেটাই বুঝানো। আরজ আলী মাতুব্বর, ড. হুমায়ুন আজাদ, তসলিমা নাসরিন, বেগম রোকেয়া (পাঠ্য বইতে অবশ্য তাঁর দু'একটা গল্প ছিলো যা পড়েছিলাম), আহম্মদ শরিফ, আহমেদ ছফাসহ গুণি লেখকদের বই পড়ার কোন সুযোগ হয়ে উঠেনি পড়ালেখা শেষ করে চাকুরীতে প্রবেশ পর্যন্ত। সময় বয়ে চলছিলো তার আপন গতিতে। ইতি মধ্যে ফেসবুকে একাউন্ট খোলা হয়েছে। কর্মের ফাঁকে ফেসবুকে উঁকি ঝুঁকি মারতে শুরু করে দিলাম। সম্ভবত ২০১২ সালের দিকে হবে, এক সাথে আটজন বাংলাদেশীর শিরোচ্ছেদ নিয়ে বিভিন্ন ব্লগে শুরু হয়েছিল বিস্তর লিখা লিখি। তাতে এ কতলের পক্ষে বিপিক্ষে নানা যুক্তি তর্ক পড়ার সৌভাগ্য হলো। মনটা যে ভাবে গড়ে উঠেছিলো তাতে পক্ষের যুক্তিগুলোই (কুরান হাদিস মোতাবেক - জ্ঞান বলতে যা ছিলো তা তো ঐ পর্যন্তই) আমার কাছে পছন্দ হতো। এভাবেই কেটে গেলো আরো কছুদিন। এক দিন আচমকা শুনতে পেলেম মুক্তমনার প্রতিষ্ঠাতা ব্লগার বিজ্ঞান লেখক ডঃ অভিজিৎ রায়কে হত্যা করা হয়েছে। নিজের মধ্যে প্রচন্ড ঘুর্ণিঝড় সৃষ্টি হয়ে সব কিছু কেমন যেন উলট পালট হয়ে গেলো। প্রথমই যে কথাটা মুখ থেকে বের হলো তা ছিলো, একটা নক্ষত্রের পতন কিছু আবর্জনা দ্বারা হতে পারে না, অসম্ভব। সত্যি কথা, সেই ঝাঁকুনির ঘোড়ে পড়াশুনা শুরু করলাম। অফিসে কাজের ফাঁকে, বাসায় অবসরে ঘুমানোর পরিবর্তে পড়া আর পড়া, আর যে কোন সূত্র ধরে বই সংগ্রহ, এ যেন এক নেশা। অল্প কয়েক দিনের মধ্যেই দেড় সহস্রাধিক বই জোগাড় হয়ে গেলো (এর মধ্যে পড়া হয়েছে সামান্যই)। আরজ আলী মাতুব্বর, প্রবীর ঘোষ, হুমায়ুন আজাদ, আহমেদ ছফা, বার্ট্টান্ড রাসেল, রুশো প্রমুখসহ অভিজিৎ রায়, আলি দস্তি, আকাশ মালিক ইত্যাদি এবং ধর্মকারী, মুক্ত মনা আর ইস্টিশনে রাখা সকল বই যোগাড় ও পড়া। এ এক অন্য রকম অভিজ্ঞতা, অন্য রকম অনুভূতি! এ যেন এক অন্য জগৎ! এতো কাল কি শুনেছি, বিশ্বাস করেছি এখন দেখি তার গুরুত্বপূর্ণ প্রায় সবই সম্পূর্ণ বিপরীত! আমার এ ক্ষুদ্র বয়সে সারাটা জীবন ব্যাপী যা জেনে এসেছি তার সবই এক ঝটকায় সব কর্পুরের মত উবে নাই হয়ে গেলো। এখন আমি এক অন্য মানুষ। সত্যি এখন নিজেকে সব কিছু ছাপিয়ে মানুষই মনে হচ্ছে।
আত্ম কথন আজ আর বাড়াচ্ছি না। প্রথম পোষ্ট হিসেবে খুব বেশী ভগর ভগর করে থাকলে এ অতি কথনটুকু নিজগুণে ক্ষমা করবেন। 'রংধনু' নাম নিয়ে রংধনুর মত সহসাই যাতে মিলিয়ে যেতে না হয় সে চেষ্টা থাকবে অবশ্যই।
সকলের সহযোগীতা প্রত্যাশী।

