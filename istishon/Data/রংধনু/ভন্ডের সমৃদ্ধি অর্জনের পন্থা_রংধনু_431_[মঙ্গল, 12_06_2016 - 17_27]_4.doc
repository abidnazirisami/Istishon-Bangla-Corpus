ভন্ডের সমৃদ্ধি অর্জনের পন্থা


পল্টু গ্রামের খুবই নিরীহ গো-বেচারা। জন্মের আগেই বাবা মারা যাওয়াতে বংশগত প্রতিপত্তি কিছু থাকলেও তা দাদার মাতাব্বরীতে পল্টুর কপালে তেমন সুখ জুটলো না। পল্টুর দাদা পল্টুকে আদর সোহাগ করলেও তাকে পরের বাড়ীতে রাখাল খেটে পেট চালাতে হতো। ঝড় বৃষ্টিতে ভিজে রোদে শুকিয়ে পল্টু গরু-ছাগল চড়াত মাঠে মাঠে। এভাবেই চলতে থাকে পল্টুর জীবন। এক সময় পল্টু বিয়েথা করে, বিবিজানের সম্পদে বেশ আয়েশী ভাবে চলতে থাকে। এখন আর তাকে গরু-ছাগল চড়াতে মাঠে মাঠে ঘুরে বেড়াতে হয় না গরু ছাগলের পেছন পেছন। বিবিজানের আয় রোজগারে তার ভালই চলতেছিল। এরই মাঝে পল্টুর কি খেয়াল হলো, সে বনে জঙ্গলে ঘুরে বেড়াতে শুরু করলো। আমাদের মনে আছে নিশ্চয়ই 'সুখে থাকলে ভূতে কিলায়' এ অলঙ্ঘনীয় বানী!
দিন দিন পল্টু ভাবুক ও দূরদর্শী হয়ে উঠতে থাকে। আশপাশের মানুষজন ইয়ার্কী ঠাট্টা করলেও পল্টুর সেদিকে খেয়াল নেই। সে হয়তো মনে মনে প্রতিজ্ঞা করেছে যে, সে একটা কিছু করবে, দেখিয়ে দেবে তার আশপাশের মানুষজনকে! ওদিকে বনে বাদাড়ে উচ্ছন্নের মত ঘুরে বেড়ালেও স্ত্রীর সেদিকে খেয়াল নেই। স্ত্রীর আসলে অতটা সময়ই ছিলো না তার স্বামীর দিকে খেয়াল দিতে বিশেষত তিনি থাকতেন গৃহ কর্ম আর তার আলু-পটল ধান-চাউলের মৌসুমী ব্যবসাবানিজ্য নিয়ে ব্যস্ত। তার এ বেখােয়ালের সুযোগে পল্টুর ছন্নছাড়া ভাব বাড়তে থাকে। আগে যেখানে সারাদিন পৈ পৈ করে ঘুরে সন্ধায় বাড়ীতে হাজির হতো সেখানে এখন রাতেও অনুপস্থিত হতে থাকে। কোন কোন সময় দুই চার পাঁচ দিন দশ দিন পর্যন্ত তার তো হাদিস নেই, এমন অবস্থা চলতে শুরু করলো। 
হঠাৎ একটিন পল্টু মস্ত জোব্বায় নিজেকে মুড়িয়ে ঘরে হাজির হয়েই স্ত্রীকে বলল, বিবিজান আপনার দোয়ার বরকতে আমি বুজুর্গ বনে গিয়েছি। ব্যবসায়ী প্রতিভাময় বিবিজান ভাল করে পর্যবেক্ষন করে দেখলেন। মনে মনে ভাবলেন খারাপ কি, তিনি তো আর চুরি ডাকাতি করছেন না। তাছাড়া তারও বয়স হয়েছে। এ বয়সে আর ঝামেলায় না জড়ানোই শ্রেয়। তা কোন কথা না বাড়িয়ে মেনে নিলেন হ্যাঁ পল্টু বুজুর্গ। বিবিজান বললেন, আমি আর কয়দিনই বা বেঁচে আছি, করুন আপনার যেটা ভাল মনে হয়। উল্লেখ্য যে পল্টুর বিবিজানের বয়স ছিলো পল্টুর চেয়ে ঢেড় বেশী। পল্টুর বিবিজান শুধু সতর্ক করে বললেন, 'মনে রাখবেন, সমাজে আপনার এ বুজুর্কি নিয়ে যেন কোন কথা না উঠে। সমাজে আমাদের যে মানসম্মানটা আছে তার যেন কোন ক্ষতি না হয়'। 
আস্তে আস্তে পল্টু বড় বুজুর্গ বনে যেতে লাগলো। কিছু হাভাতে মুরিদও জুটে গেল। পল্টু আর তার মুরিদানের উৎপাতে এলাকাবসী ধৈর্য্য হারা হতে লাগলেন। পল্টুর উদ্ভট আর উল্টা পাল্টা কথা ও তাদের যুগ যুগান্তরের ঐতিহ্যে আঘাত হানার কারনে শুরু হলো বিরোধ। পল্টুও সুবিধামত স্থানে পালিয়ে গিয়ে সেখানে স্থায়ী আসন গেরে বসলো। বুজুরর্গীর কায়দা কানুন মোতাবেক অল্প দিনেই পল্টু ধনে মানে, গাড়ী বাড়ী নারীতে সমৃদ্ধ হয়ে প্রবল প্রতাপশালী বনে গেলো।

