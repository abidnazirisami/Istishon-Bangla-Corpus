জঙ্গিবাদের টার্গেট কেন বাংলাদেশ_



রক্তাক্ত গুলশান! আক্রান্ত বাংলাদেশ। শংকিত, স্তম্ভিত গোটা জাতি।তবে এই আতংক আর আশংকা শুধু বাংলাদেশ নয়, দক্ষিণ এশিয়াসহ গোটা বিশ্বে ছড়িয়ে পড়েছে। যার প্রভাব মারাত্বক ও সুদূর প্রসারী। প্যারিস, ব্রাসেলস, ইস্তাম্বুলের পরে বাংলাদেশেও প্রায় একই ধরণের পৈশাচিক হামলার ঘটনা ঘটলেও এর কারণ, লক্ষ্য ও উদ্দেশ্য ও প্রেক্ষাপট আপাত দৃষ্টিতে ঢাকার হামলা একটু ভিন্নতর মনে হচ্ছে। সন্ত্রাসী গোষ্টী আইএস এর দাবী সত্য হলে, তারা বাংলাদেশে প্রথমবারের ব্যাপক ও বিধ্বংসী কোন সন্ত্রাসী কার্যক্রম পরিচালনা করলো। বাংলাদেশের জন্যও পূর্বপরিকল্পিত ও সুসংগঠিত আত্নঘাতী এই হামলার অভিজ্ঞতা প্রথম। নারকীয় এ ঘটনার পোষ্টমর্টেম করার সময় এখনও আসেনি। তবে সিঁদুরে মেঘ বাংলার আকাশে বহুদিন ধরেই দেখা দিচ্ছিল। বিজলির চমকের মতো নৃশংস ও আদিম কায়দায় একের পর এক ব্লগার হত্যার পরই দায় স্বীকার করে বিবৃতি দিচ্ছিল ইসলামিক স্টেট। 
বাংলাদেশ সরকার সেইসব দাবি মানতে না চাইলেও বারবারই নিজেদের উপস্থিতির ঘোষণা করেছে আইএসের মুখপত্র দাবিক বা আমাক। তবে সবচাইতে বিস্ফোরক তথ্য ছিলো দাবিকের দ্বাদশ সংখ্যা। বাংলাদেশ যে আইসিসের রেডারে কতটা গুরুত্বপূর্ণ তা স্পষ্ট হয়ে গিয়েছে এই ম্যাগাজিনটি থেকেই। সেখানে দ্য রিভাইভাল অব জিহাদ ইন বেঙ্গল ( THE REVIVAL OF JIHAD IN BENGAL) শিরোনামে একটি সম্পাদকীয় প্রকাশিত হয়েছিলো। সঙ্গে শেখ আবু ইব্রাহিম আল হানিফ ওরফে তামিম চৌধুরী নামে বাংলাদেশের আইসিস প্রধানের দীর্ঘ সাক্ষাত্কার। কানাডার প্রবাসী বাঙালি তামিম চৌধুরী বাংলাদেশে অবস্থান আইসিসের সাংগঠনিক দায়িত্ব সামলাচ্ছেন বলে ওই ম্যাগাজিনে দাবি করা হয়েছে। ইরাক এবং সিরিয়ায লড়াই চালিয়ে যাওয়া ইসলামিক স্টেট কেন রণাঙ্গন হিসেবে বেছে নিয়েছে বাংলাদেশকে? সেই প্রশ্নেরও বিস্তারিত ব্যাখ্যা দিয়েছিলো আইসিসের বাংলাদেশ অঞ্চলের তথাকথিত সেই আমীর। তাঁর মতে, ভারতের পশ্চিম দিকে পাকিস্তান ও আফগানিস্তান। তাই জিহাদকে বিশ্বায়িত করতেই ভৌগোলিক কারণে বাংলাদেশ গুরুত্বপূর্ণ। দাবিকের প্রতিবেদনে স্পষ্ট, ভারত ও মায়ানমারসহ দক্ষিণপূর্ব এশিয়ায় আক্রমণ চালাতে আইসিস বাংলাদেশকেই ঘাঁটি হিসেবে ব্যবহারের পরিকল্পনা করেছে। একসময় আলকায়দার যোগসূত্রে পুষ্ট জেএমবির, আনসারুল্লা বাংলা টীমের মতো সন্ত্রাসী সংগঠনগুলো এক্ষেত্রে বাংলাদেশে আইসিসের রিক্রুটমেন্ট সেল হিসেবে কাজ করেছে। যার ফলে স্থানীয় জঙ্গিদের হাত ধরেই বড়সর হামলা পরিচালনার সক্ষমতা অর্জনের প্রস্তুতি নিচ্ছিলো বলে হচ্ছে ইসলামিকস্টেট৷ ঢাকার কূটনৈতিক কেন্দ্রে রেঁস্তোরায় হামলা সেই গ্র্যান্ড ডিজাইনেরই অঙ্গ বলে মনে করছেন বিশেষজ্ঞরা।
তোমারে বধিবে যে, গোকুলে বাড়িছে সে মহাভারতের এই প্রবাদটি ছিলো সনাতন হিন্দু ধর্মাবলম্বীদর অবতার শ্রীকৃষ্ণের আবির্ভাব এবং বেড়ে ওঠা সম্পর্কে তৎকালীন জ্যোতিষেরা রাজা কংসকে যে ভবিষ্যদ্বাণী করেছিলেন-
সেটারই অপভ্রংশ। তবে এই কথাটির ভাবার্থ এবং তাৎপর্য নেতিবাচকভাবেই কম বেশি ব্যবহৃত হচ্ছে। বাংলাদেশের জঙ্গীদের বেলাতে প্রবাদটি যেন মোক্ষম। এটা তো সত্য যে এইসব জঙ্গীরা আমাদের মাঝেই জন্ম নিয়েছে, এই দেশের আলো- বাতাসেই বেড়ে উঠেছে, ওরা আমাদের কারো ভাই, বন্ধু, সন্তান। এমন একটা নিষ্ঠুর গোষ্ঠীই ভেতরে ভেতরে তৈরি হয়েছে। আবার ওরাই হত্যা করছে আমাদের কারো না কারো ভাই, বন্ধু, বাবা- মাকেই। এ কেমন নৃশংসতা! শান্তির ধর্ম ইসলামকে বুঝে অথবা ভুলভাবে ব্যাখা করে এই গোষ্ঠীটি সাধারণ, নিরপরাধ মানুষদেরকে ঠাণ্ডা মাথায় জবাই করে মারছে, আাবার সেই হত্যাকান্ডকেও ধর্মের সাথে মিলিয়ে-মিশিয়ে একাকার করার চেস্টা করছে। আর পরোক্ষে হলেও একটা বিশাল জনগোষ্ঠী এদের প্রতি এখনও সহানুভূতিশীল। এটাই সবচেয়ে বেশি আশংকার। এখান থেকে বেরিয়ে আসা হয়তো এতোটা সহজ নাও হতে পারে।
বাংলাদেশের জঙ্গীবাদ ও এর বিস্তার সম্পর্কে বুঝতে হলে সবার আগে বুঝতে হবে বাংলাদেশের মানুষ, বিশেষ করে সংখ্যাগুরু মুসলমানদের হৃদয় এবং এখানকার মাটি ও মানুষের গতি প্রকৃতি। তেম বুঝতে হবে, তেমনিভাবে এখানকার ভু-রাজনৈতিক অবস্থারও চুলচেরা বিশ্লেষণ প্রয়োজন। এসব বিষয়গুলো ফুৎকার দিয়ে উড়িয়ে দিলে আপাত স্বস্তি মিললেও আখেরে আমাদের পস্তাতেই হবে।

