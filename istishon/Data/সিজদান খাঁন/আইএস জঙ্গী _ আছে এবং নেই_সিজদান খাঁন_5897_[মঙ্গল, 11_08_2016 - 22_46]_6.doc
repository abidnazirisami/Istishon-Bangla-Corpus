আইএস জঙ্গী _ আছে এবং নেই


এতদিনে জানা গেল বাংলাদেশে
আইএস জঙ্গীদের কোন অস্তিত্ব নেই। অথচ
এতদিন প্রচারণা ছিল দেশে তাদের
সন্ত্রাসী তৎপরতা সম্পর্কে। ক্ষমতায় আসার
পর থেকে এই সরকার আমাদের ক্রমাগত
শুনিয়ে আসছে দেশ জুড়ে জঙ্গী তৎপরতার
কথা। খুব শক্তভাবে বলা হচ্ছে সন্ত্রাসের
বিরুদ্ধে সরকারের জিরো টলারেন্সের
কথা। সরকারের এই ‘অসহনীয় নীতি’র
প্রকাশ আমরা নিয়তই দেখতে পাই
প্রতিদিনের বেশুমার ধরপাকড়ে। প্রায়
প্রতিদিনই বাংলাদেশে সন্ত্রাসী ধরা
হচ্ছে এবং ধরা হচ্ছে এক সঙ্গে একাধিক
ব্যক্তিকে বা দলেবলে। এত ধরার পরেও
যেন এদের কোন শেষ নেই। যত ধরা হচ্ছে
এদের সংখ্যা যেন ততই বেড়ে যাচ্ছে।
ভাবতে অবাক লাগে বাংলাদেশের এত
মানুষ সন্ত্রাসী হয়ে গেল কেমন করে?
তবে কি কোন এক সময় দেশের পুরো
জনগোষ্ঠীই সন্ত্রাসী হয়ে যাবে?
সরকারি প্রচার মহল থেকে অহরহই আশঙ্কা
প্রকাশ করা হয় জঙ্গী শক্তির উত্থান
নিয়ে। খোদ প্রধানমন্ত্রী শেখ হাসিনাও
দেশের সর্বত্র শুধু জঙ্গী শক্তির উত্থানের
কথা বলেন। বলেন বাংলাদেশে আইএস
জঙ্গীদের তৎপরতার কথা। জঙ্গী উত্থান
রোধে এবং তাদের দমনের নামে কঠোর
সব পদক্ষেপ গ্রহণের ঘোষণা দিয়ে শেখ
হাসিনা পশ্চিমা বিশ্বের বাহবা নিচ্ছেন।
কিন্তু বাস্তবতা হচ্ছে এ সব পদক্ষেপে
সন্ত্রাসী যত নয় তার চেয়ে বেশি
নিশ্চিহ্ন হওয়ার পথে বিরোধী দল আর
সরকার বিরোধী শক্তি। খুন গুম হামলা
মামলায় আজ বিধ্বস্ত সরকারবিরোধীরা।
বিরোধী দলীয় হাজার হাজার নেতা-
কর্মী আজ নানা ধরনের মামলা মাথায়
নিয়ে কারাগারে মাথা কুটছেন। এই
বিরোধী রাজনৈতিক শক্তির বিরুদ্ধে
সরকারের অভিযোগ জঙ্গী তৎপরতার,
সন্ত্রাসবাদের। সরকারের সন্ত্রাস
বিরোধী প্রচার-প্রচারণায় বিশ্ব জুড়ে
বাংলাদেশ এখন যে এক জঙ্গী কবলিত
দেশ হিসাবে পরিচিতি পেয়েছে।
সাম্প্রতিক সময়ের নানা ঘটনা তারই
স্বাক্ষ্য বহন করছে। বাংলাদেশ সম্পর্কে এই
নেতিবাচক ধারনা দেশের জন্য আদৌ
কোন মঙ্গল বয়ে এনেছে কিনা, নাকি তা
ক্ষতির কারণ হয়েছে দেশ আজ সেই
প্রশ্নের মুখোমুখি। এ প্রশ্ন মনে হচ্ছে
সরকারকেও বিব্রত করে তুলেছে।
বাংলাদেশে জঙ্গী শক্তির তৎপরতা
নিয়ে সরকারের সন্ত্রস্ততা, তা নিয়ে
সোচ্চার প্রচার এবং তা দমনে বিদেশের
সহায়তা কামনা শেখ হাসিনার সন্ত্রাস
বিরোধী ভাবমূর্তিকে উজ্জ্বল করেছে
বলে তিনি মনে করলেও সার্বিকভাবে
বাংলাদেশের ভাবমূর্তিতে যে প্রচন্ড ধস
নেমেছে তা সম্ভবত তিনি সময়মত বুঝে
উঠতে পারেননি। বাংলাদেশ এখন
বহির্বিশ্বে একটি সন্ত্রাসী দেশ
হিসাবে পরিচিত। যে দেশের সরকার
নিজেই তার নিজের দেশকে জঙ্গী ও
সন্ত্রাস কবলিত বলে প্রচার করে সে দেশ
সম্পর্কে বাইরের দেশগুলির এমন ধারনা
হওয়াটা তো অযৌক্তিক কিছু নয়। এমন
দেশে নিরাপত্তা সংকটের অজুহাত তুলে
অস্ট্রেলিযা ক্রিকেট দল বাংলাদেশে
আসতে অপারগতা প্রকাশ করেছে।
অস্ট্রেলিয়ার এই সিদ্ধান্তে টনক নড়েছে
সরকারের। এমন সিদ্ধান্ত বাংলাদেশের
জন্য অত্যন্ত অবমাননাকর। তাদের এই
সিদ্ধান্তের প্রায় পরপরই ঢাকা আর রংপুরে
ঘটে গেল দুই বিদেশীর মর্মান্তিক
হত্যাকান্ডের ঘটনা। ইটালির নাগরিক এক
এনজিও কর্মকর্তা সিজার তাভেল্লা খুন
হলেন একেবারে গুলশানের কূটনৈতিক
পাড়ায় আর কৃষি কাজে নিবেদিত
জাপানী নাগরিক হোশি কুনিও খুন হলেন
প্রত্যন্ত জেলা রংপুরের গ্রামে। পর পর এই
দুই বিদেশীর হত্যাকান্ড যেন প্রমাণ করে
দিল বাংলাদেশের বিরুদ্ধে
অস্ট্রেলিয়ার অভিযোগের যথার্থতা। এই
হত্যার ঘটনায় তোলপাড় উঠেছে দেশে
এবং বিদেশে। ঢাকার কূটনৈতিক
মিশনগুলি বাংলাদেশে অবস্থানরত
তাদের নাগরিকদের সতর্ক করে দিয়ে
জারি করেছে রেড এলার্ট। তাদের এ
ধরনের ব্যবস্থা গ্রহণ সরকারের গালে
চপেটাঘাতের শামিল।
এই পরিস্থিতিতে সরকার যে এখন বিব্রতকর
অবস্থায় তা আর গোপন কিছু নয়। বছরের পর
বছর দেশে সন্ত্রাসীদের তৎপরতা এবং
আইএস-এর সাথে জঙ্গীদের সংশ্লিষ্টতার
কথা বলে এসে সরকার এবং প্রধানমন্ত্রী
শেখ হাসিনাকে এখন বলতে শোনা
যাচ্ছে বাংলাদেশে আইএস-এর কোন
অস্তিত্ব নেই। তাহলে আইএস-এর জঙ্গী
হিসাবে যে মানুষদের ধরা হচ্ছে তারা
কারা? ধরার সময় তাদের আইএস জঙ্গী
বলে দাবী করে এখন জঙ্গী নেই বলে
সরকার বর্তমান পরিস্থিতির দায় এড়াতে
পারবে বলে আমরা মনে করি না।

