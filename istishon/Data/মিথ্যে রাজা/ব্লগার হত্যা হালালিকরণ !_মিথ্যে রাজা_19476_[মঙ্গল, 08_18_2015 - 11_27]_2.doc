ব্লগার হত্যা হালালিকরণ !


অনেক আগের লেখা, আগের হলেও সমসাময়িক,নতুন যাত্রী হলাম তাই ভাবলাম বাকি যাত্রীদের সাথে শেয়ার করি,লেখাটা সমসাময়িক না হয়ে পুরনো হয়ে গেলে আমি সবচেয়ে বেশি খুশি হতাম কিন্তু হায়... :মনখারাপ: 
প্রকাশ্য দিবালোকে একের পর এক ব্লগারকে কুপিয়ে নির্মম ভাবে হত্যা, পুলিশ প্রশাসনের অপরাধী সনাক্তকরণে ব্যর্থতা আর সরকারের নির্লিপ্ত নীরবতা কিংবা আইসিটির ৫৭ ধারার মরানাস্ত্র, সব মিলিয়ে উদ্ভট এক সময় পার করছে বাংলাদেশ। মৌলবাদী গোষ্ঠী প্রচারে ভালভাবেই সফল হয়েছে ব্লগার মানে নাস্তিক, ব্লগার মানেই ধর্মবিদ্ধেষী। কারও নামের আগে ব্লগার শব্দটি লাগানো গেলে যেন তাকে হত্যা করাটা অনেকটা হালালকরণ হয়ে যায়। এক বন্ধু মজা করে বলেই উঠলো, যে অবস্থা চলে এসেছে কারও সাথে যদি শত্রুতা থাকে আর কেউ যদি তাকে হত্যা করার ইচ্ছে পোষণ করে তবে বেশি কিছু করার দরকার নেই, তার নামের আগে ব্লগার লাগিয়ে দিলেই হল। সে হত্যা হালাল হয়ে যাবে। এমন অপপ্রচারে সরকারও সুবোধ বালকের মতো নীরবতা পালন করছে, স্পর্শকাতর বিষয় ভেবে এড়িয়ে যাচ্ছে। যেন তারা সবকিছু দেখেও দেখছেনা,সব কিছু শুনেও শুনছেনা। সরকারের এমন নীরবতায় নিজেদের মিশন সফল করতে উৎসাহিত হচ্ছে মৌলবাদী অপশক্তি, তারা নিশ্চিত হয়ে গেছে সরকার এমন পরিস্থিতিতে কোন ব্যবস্থা গ্রহণ করবেনা। এটি স্পষ্ট হয়ে উঠে রয়টার্সকে দেওয়া প্রধানমন্ত্রীর তথ্য ও যোগাযোগ প্রযুক্তি বিষয়ক উপদেষ্টা সজীব ওয়াজেদ জয়ের সাক্ষাৎকারে । বিচারহীনতার কারণে মৌলবাদীরা উৎসাহিত হচ্ছে নতুন নতুন মিশন গ্রহণে , এবং প্রতিটি মিশনে তারা সফলও হচ্ছে। এমন পরিস্থিতি আর সরকারের নীরবতায় তরুণ প্রজন্ম বিব্রত, হতাশাগ্রস্ত । সেই প্রজন্ম যারা ধর্মনিরপেক্ষ রাষ্ট্রের কথা বলে,অসাম্প্রদায়িক রাষ্ট্রের কথা বলে, মুক্তিযুদ্ধের কথা বলে,মানুষের কথা ভাবে, মানুষের কথা বলে। দুঃখজনক হলেও হয়তো এটাই সত্যি সরকার দেশ বিরোধীদের পেতে দেওয়া ফাঁদে পা দিয়েছে, যেমনটি দেশ-বিরোধীরা মুক্তিযুদ্ধ কে ইসলাম বিরোধী যুদ্ধ বলে প্রচার করেছিল। যে সরকার ধর্মনিরেপক্ষ রাষ্ট্রের কথা বলে, মুক্তিযুদ্ধের স্বপক্ষের শক্তি হিসেবে নিজেদের দাবি করে তাদের কাছ থেকে এমন আচরণ চিন্তার বিষয় বৈকি । 
আওয়ামীলীগ সরকারের অজানা নয় স্বাধীনতা যুদ্ধ থেকে শুরু করে মুক্তিযুদ্ধের স্বপক্ষের সব আন্দোলনকে দেশ-বিরোধীরা ইসলাম বিরোধী আন্দোলন বলে প্রচারণা চালিয়ে এসেছে, এমনকি আওয়ামীলীগ সরকারে আসলে মসজিদে মসজিদে উলুধ্বনি হবে বলে নোংরা প্রচারণায় লিপ্ত হয়েছিল। এমন হাজারো অপপ্রচারের মোকাবেলা করেছে আওয়ামীলীগ, কিন্তু দুঃখজনক সে আওয়ামীলীগ এমন অপপ্রচারের স্বীকার বর্তমান তরুণ প্রজন্মের বিপদে তাদের পাশে নেই । যারা দেশ-বিরোধীদের অপশক্তির মোকাবেলায় সবার আগে এগিয়ে আসবে। আনছারুল্লা বাংলা টিম নামক একটি সংগঠন প্রতিটি হত্যার শেষে হত্যার দায় স্বীকার করে টুইটারে টুইট করেছে। যার আফডেট ভার্সন আল-কায়েদা ভারতীয় উপমহাদেশের বাংলাদেশ শাখা আনসার-আল-ইসলাম।। 
সরকার বুঝতে পারছেনা নাকি বুঝতে চাইছেনা সেই তর্কে যাবনা, এই সামান্য ব্যাপার না বোঝার মত বোকা সরকার নয়। যাদের হত্যা করা হচ্ছে তারা কারা ? কেন? এর পেছনের কারণ কি ধর্ম নাকি অন্যকিছু ? কখন থেকে শুরু হয়েছে এই হত্যাকাণ্ড ? এই প্রশ্নগুলোর দিকে ভালো করে দৃষ্টিপাত করলে এবং উত্তরগুলো জানলে স্পষ্ট হয়ে যাবে এর পেছনের কারণ। এর শুরু স্বাধীনতা বিরোধীদের বিচারের দাবিতে গণজাগরণ সৃষ্টি হওয়ার পর গণজাগরণ কর্মী ও ব্লগার রাজীব হায়দার হত্যার মাধ্যমে। এরপর একে একে বুয়েট গণজাগরণ মঞ্চ কর্মী দ্বীপ হত্যা, ব্লগার আসিফ মহিউদ্দিনের উপর হামলা, জগৎ জ্যোতি হত্যা, বিজ্ঞান ও মুক্তমনা লেখক অভিজিৎ ও তার স্ত্রী লেখক বন্যা আহমেদের উপর নারকীয় হামলা ও অভিজিৎ হত্যা, একমাস না যেতেই ওয়াশিকুর বাবু হত্যা,সিলেটের বিজ্ঞান লেখক, ব্লগার, ‘যুক্তি’ নামক ম্যাগাজিনের সম্পাদক এবং গণজাগরণ কর্মী অনন্ত বিজয় দাস হত্যার ঘটনা ঘটেছে। সর্বশেষ নিলয় নীলের বাসায় গিয়ে তাকে হত্যার মাধ্যমে তারা জানান দিলো তাদের হাত কত লম্বা। তাদের উপর এতো ক্ষোভের কারণ তাদের লেখালেখিতে সারাদেশে মুক্তিযুদ্ধের পক্ষে গণজাগরণের সৃষ্টি। ধর্মের ভণ্ডামি প্রকাশ। রাজাকার জামাত তথা দেশবিরোধী শক্তির আতঙ্কের নাম হয়ে উঠেছিল এই শক্তি। মুক্তিযুদ্ধ স্বপক্ষের এই জাগরণ দমনে ধর্ম কে ঢাল হিসেবে ব্যবহার করা ছাড়া আর কোন বিকল্প পথ ছিলনা তাদের, এবং তারা তাদের পূর্বসূরিদের পথ অনুসরণ করে ঢালাওভাবে গণজাগরণ মঞ্চকে নাস্তিকদের আন্দোলন বলে প্রচারণা শুরু করে এবং একটি অংশের মধ্যে বিভ্রান্তি সৃষ্টি করতে সফল হয়। একাত্তরে যেভাবে দেশের প্রগতিশীল বুদ্ধিজীবিদের চিহ্নিত করে হত্যা করা হয়েছিল ঠিক একই কৌশল অবলম্বন করে একের পর প্রগতিশীল, মুক্তিযুদ্ধের স্বপক্ষের লোকদের ধর্ম কে ঢাল হিসেবে ব্যবহার করে হত্যা করা হচ্ছে। যাদের লেখা পড়ে তরুণ প্রজন্ম মুক্তিযুদ্ধের চেতনায় উদ্দীপ্ত হয়, যাদের লেখা পড়ে অসাম্প্রদায়িক বাংলাদেশের স্বপ্ন দেখে । সরকারও সে বিভ্রান্তিতে পা দেয়। কিংবা রাজনৈতিক কৌশলের কারণে ব্যাপারটা এড়িয়ে যাওয়ার চেষ্টা করছে । সরকার বন্ধু চিনতে না পারলেও একাত্তরের পরাজিত শত্রু ঠিকই চিনে নিয়েছে কারা তাদের ধর্ম ব্যবসার পথে অন্তরায়,কারা থাকলে একাত্তরের অসমাপ্ত কাজে তারা আবারো বিফল হবে । সে অনুসারে তারা এগিয়ে যাচ্ছে। একে একে তরুণ প্রজন্মের প্রগতিশীল লেখকদের চিহ্নিত করে হত্যা করছে। 
আজকাল সরকারের কিছু কার্যক্রম দেখলে বিশ্বাস করতে কষ্ট হয় এটি মুক্তিযুদ্ধে নেতৃত্বদানকারী দল, মাঝে মাঝে জামাত-শিবির-হেফাজতের কাজের সাথে সরকারের নীতিগত পার্থক্য খুঁজে পাওয়া যায়না । সরকার দলীয় এমপি মাহমুদ উস সামাদ চৌধুরী কয়েসের জাফর ইকবাল স্যার সম্পর্কে কুরুচিকর বক্তব্য এবং সিলেট আওয়ামীলীগের জাফর ইকবাল স্যারের বিরুদ্ধে ব্লগার আখ্যা দিয়ে (কোন ব্লগে লেখালেখি না করা স্বত্বেও) মিছিল কোনভাবেই মেনে নেওয়া যায়না। এটি উদ্দেশ্যপ্রণোদিত । এরপর আইজিপি থেকে শুরু করে সরকারের মন্ত্রী সহ উদ্ধতন কর্মকর্তাদের মুখে যা ইচ্ছে তাই বলে যাওয়া,সীমা লঙ্ঘন না করার নতুন থিউরি আবিস্কার করা সহ লাঘামহীন কথাবার্তা তো আছেই। এতে ধর্মসন্ত্রাসকে অনেকটা বৈধতা দিয়ে নাস্তিক হত্যাকে হালালীকরন করা ছাড়া আর কিছুই হচ্ছেনা। জনগণের নিরাপত্তা দেওয়ার দায়িত্বপ্রাপ্তদের মুখ দিয়ে যখন নিরাপত্তা বিঘ্নিতকারীদের মুখের কথা বের হয় তখন চিন্তার বিষয় বৈকি ! এর থেকে বুঝা যায় ‘ব্লগার’ শব্দের অর্থ জামাত-শিবির-হেফাজতের মতো আওয়ামীলীগের একটা বড় অংশও মনে করে ‘নাস্তিক’,কিংবা নাস্তিক হলেই যে কাওকে হত্যা করা জায়েজ । মুক্তিযুদ্ধের স্বপক্ষের শক্তিকে এভাবে দ্বিধাবিভক্ত করে কারা লাভবান হচ্ছে, কারা শক্তিশালী হচ্ছে তা নতুন করে বলার প্রয়োজন নেই। শুধু এইটুকু বলবো আওয়ামীলীগ সরকারের চারপাশে বিশ্বাসঘাতক মোশতাকরা ঘুরে বেড়াচ্ছে বন্ধুরুপে ,আর তারা আওয়ামীলীগের শুভাকাঙ্ক্ষীদের দূরে সরিয়ে দিচ্ছে।
সরকার বুঝতে পারছেনা যে বিষয়কে স্পর্শকাতর ভেবে তারা এড়িয়ে যাচ্ছে,কোন ব্যবস্থা গ্রহণ করছেনা সে একই অপবাদ দিয়ে তাদের গলায়ও ছুরি বসাবে মৌলবাদী অপশক্তি, আইসিটির যে ৫৭ ধারার যে ব্যবহার করে আজ সাংবাদিক প্রবীর সিকদারকে গ্রেফতার করা হয়েছে সে ৫৭ ধারা একদিন আওয়ামীলীগের বিরুদ্ধে অস্ত্র হিসেবে ব্যবহার করা হবে। তখন হয়তো যাদের প্রতিবাদ করার কথা তাদের কেউ অবশিষ্ট থাকবেনা। আর যে হারে ব্লগার,লেখক, অনলাইন একটিভিষ্টদের হত্যা করা হচ্ছে, প্রতিমুহূর্তে হুমকি প্রদান করা হচ্ছে এমন অবস্থায় অনেক উঠতি লেখকদের লেখালেখির প্রতি অনাগ্রহ সৃষ্টি হচ্ছে, মুক্তিযোদ্ধার পক্ষে কথা বলতে নিরাপত্তাহীনতায় ভুগছে, ধর্মের কু-সংস্কার/অন্ধত্ব নিয়ে/মৌলবাদের বিরুদ্ধে কথা বলতে আগ্রহ হারিয়ে ফেলছে, হতাশা গ্রস্ত হয়ে পড়ছে। ভয়টা মৃত্যুর চেয়েও বেশি প্রশাসনের নীরবতায়, সরকারের এই নীরবতার কারণে এই প্রজন্ম সরকারকে প্রতিপক্ষ ভাবতে বাধ্য হচ্ছে,বাধ্য হচ্ছে অবিশ্বাস করতে। দেশ-বিরোধী শক্তি, জঙ্গি হুমকি তার সাথে সরকারও যদি প্রতিপক্ষের ভূমিকা গ্রহণ করে তখন দেশ-বিরোধীদের বিজয় নৃত্য দেখা ছাড়া হয়তো আর কিছুই করার থাকবেনা। 

