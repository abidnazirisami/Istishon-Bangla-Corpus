আকাশ সংস্কৃতির আগ্রাসন এবং বাৎস্যায়নের কামসূত্র


সত্য যুগের ঘটনা, এক আশ্রমের এক ঋষি-স্ত্রী কে ধরে নিয়ে যাচ্ছে অন্য একজন। স্বামী দেখেও না দেখার ভান করে আছে। দূরে তার ছেলের কাছে বিষয়টা বড় অদ্ভুত ঠেকল। সে জিজ্ঞেস করল বাবাকে, " বাবা বাবা এ কেমন ঘটনা? মা কে নিয়ে কই যাচ্ছে ঐ লোকটা?" ঋষি বললেন, " ঐ লোকটা তোমার মা কে পছন্দ করেছে, তাকে ভোগ করবে, এটাই নিয়ম পূত্র"। পূত্রের চোখ ফেটে জল এল। কোন নিয়ম নেই কোন আচার নেই কোন বিধি নেই । তাই বড় হয়ে বয়ঃপ্রাপ্ত এই পূত্র বিবাহ নামের সামাজিক কাঠামো বানাল, যাতে যে কেউ যখন তখন অনাচারে লিপ্ত হতে না পারে,সেজন্য সুত্র বিধি আচার দিয়ে লিখল এক বই নাম 'কামসূত্র'। আর এ ভাবেই ইতিহাসে অমর হয়ে গেল সেই পূত্র বাৎস্যায়ন নামে।
আমাদেরই ভারতীয় ভূখন্ডের ঘটনা এটি । এরপর দ্বাপর-ত্রেতা-কলি যুগ পেড়িয়ে এল ঘোর কলি যুগ সাথে এল উন্মুক্ত আকাশ সংস্কৃতি। ঘরে ঘরে বোকা বাক্স (টেলিভিশন) আর ঘরের বাহিরে তারের (ক্যাবল নেটওয়ার্কের তার) ছড়াছড়ি। আমরা বাঙালিরা পাকিস্তান-ব্রিটিশরাজ আমলের সুবাদে হাম-তুম মারাদাঙ্গা টাইপ হিন্দি-উর্দু কিঞ্চিৎ বুঝতে পারি। আর আকাশ সংস্কৃতির প্রথমাবস্থায় আমাদের বাংলা চ্যানেল ছিলই না। এরই সুবাদে হিন্দি সংস্কৃতি ক্যাবলের ফাইবার দিয়ে তরতর করে আমাদের শোবার ঘরে হাজির। তারপর এলো ২০০১ সাল, মুম্বাই নগরীতে এলো নতুন প্রযোজনা প্রতিষ্ঠান বালাজি ফিল্মস।
শুরু হল আকাশ সংস্কৃতির নতুন দাপটের যুগ। এক নতুন অধ্যায়। বোকা বাক্সের সামনে মা-চাচি-খালা-ফুফু-বোন-বুয়াদের সুবিশাল মাহফিল। আকাশের সুয্যি মামা অস্ত যাওয়া মাত্রই বোকা বাক্সে আকাশ সংস্কৃতির উদয় হয়। নতুন বিভীষিকা সিরিয়াল-মেগাসিরিয়াল। আর রক্ষে নেই সংসারে। এতদূর তো ঠিক ছিল তারপর মুম্বাইওয়ালারা মশলা দেয়া শুরু করল। কেষ্ট ঠাকুর, ইন্দ্রদেব, সুর্যদেবদের দেব মুহূর্তকে ধারাবাহিকে দিল কাট-পেস্ট করে ঢুকিয়ে। আর বোকা বাঙালি বিশ্বাস করা শুরু করল তাই বুঝি সত্যি। জবরজং পোশাক-আশাক, গয়নাদাঁটি, ভারি মেকাপ। দেশী তাঁত জামদানি বাদ দিয়ে আমদানি হল গুজরাটি মারাঠি পোশাক। এর জন্য বায়না আরেক আশান্তি বাংলার অন্তঃপুরে। আর এদের অনুসরণ-অনুকরণে ব্যস্ত বর্তমান দেশীয় ট্যাগধারী চ্যানেলকুল।
দেবতাদের ছলা-কলার মত বাঙালিরা শিখছি পরকীয়া আচার। নতুন ভাবে ঘোর কলির মলাটে সত্যযুগ আগত বাংলায়। আমাদের নিজেদের আচার ভুলে অন্যের বোতলের আচার খাওয়া শুরু করেছি আমরা। আধুনিকতার নামে অনাচারে ভড়িয়ে তুলছি। নিজে পরকীয়া করলে দোষ নেই অথচ একই চরিত্রে নিজের মা-বোন-কন্যা কে কল্পনা করতে আপত্তি আমাদের। আর এভাবেই বাঙালি সমাজকে ভেঙে চলেছি আমরা প্রতিনিয়ত। ভুলে যাচ্ছি ঘরের শান্তি ভেঙে বাহিরে শান্তির খোঁজ করে কোন লাভ নেই।আমাদের দরকার এখন এক পরকীয়া ব্যভিচারে লিপ্ত মায়ের এক সন্তানকে, যে হবে আমাদের ত্রাতা। আমাদের নতুন কামসূত্রের রচয়িতা।আমাদের নতুন মহাঙ্গ বাৎস্যায়ন।

