হিজড়াঃ আমি, তুমি ও তৃতীয় লিঙ্গ


আদম-হাওয়া, এডাম-ইভ (লিলিথ), এপিমিথিউস-পেন্ডোরা, মনু-শতরুপা......... বিভিন্ন গাথায় প্রথম মানব-মানবীর নাম। প্রতিসাম্যের পৃথিবীতে চোখ মেললেই দেখি সাম্যতা। কিন্তু এই সাম্যতার পর্দা চিড়ে স্পর্ধা দেখায় এলিয়েন রুপী একটি অংশ। নিষিদ্ধ স্তোকের মত জানান দেয় নিজেকে। হিজড়া, বৃহন্নলা, শিখণ্ডী, নপুংসক, ক্লীব, ইউনাক, খুশরা, ছাক্কা, মুখান্নাহ বিভিন্ন ভাষায় উচ্চারিত নাম। অধুনা সভ্য উচ্চারণ তৃতীয় লিঙ্গ। সবার মুখের কথ্য হিজড়া। চলমান জীবনে কারো কারো কাছে মুর্তিমান আতংক এই হিজড়া। বাসায় নতুন শিশু এলে এই উৎপাত। রাস্তায় বাজারে চাঁদাবাজিতে ওস্তাদ হিজড়া।সাধারণভাবে সব দেশেই হিজড়ারা যৌনকর্মী হিসেবে বেশি পরিচিত। কিন্তু কখনো এই দৃষ্টিভঙ্গির অপর প্রান্ত থেকে দেখা যায় কি? হিজড়া কি? কেন? কিভাবে? হিজড়ার ব্যাপারে সবচেয়ে সুন্দর গাথা হল অর্ধনারী। ভগবান শিব আর দেবী পার্বতির অর্ধেক অর্ধেক রুপ নিয়ে এই অর্ধনারী রুপ (উত্তর ভারতে হিজড়া সমাজে পুজিত)। সেই থেকে হিজড়ার উদ্ভব। কিন্তু বই পত্র ঘেটে দেখা যায় যে, 'হিজড়া' আরবি 'হিজড়' শব্দ থেকে উৎপত্তি। অর্থ 'সমাজ চ্যুত'। (আসলেই তারা আমাদের প্রচলিত সমাজের বাইরের এলিয়েন)। সমাজ চ্যুত জীব গুলো চ্যুত হতে হতে নিজেরাই এক রহস্যময় সমাজ বানিয়ে ফেলেছে, যেটা সংস্কৃতের মত দূর্বোধ্য। অথচ তাদের ইতিহাস অনেক গৌরবের। প্রাচীন সম্রাটদের হারেম রক্ষার দায়িত্বে থাকত তারা। প্রাসাদ ষড়যন্ত্রের মোক্ষম মোকাবেলা করার দায়িত্ব থাকত তাদের ঘাড়ে। এমনকি ধর্মীয় ভাবে গুরুত্বপূর্ণ ইমারতের তদারকি ছিল তাদের হাতে (তুর্কি খেলাফতের সময় কাবার দায়িত্ব)। সবচেয়ে মজার কথা হল খোদ বাংলায় তারা ছিল সুলতান হিসেবে (হাবশী সুলতানি আমল)।
অথচ আজ তারা সবচেয়ে অবহেলিত সমাজে। ভিক্ষা চাঁদাবাজি যৌন ব্যবসা নিয়ে আছে তারা। কেন মানুষ হিজড়া হয়? না মানুষ হিজড়া হয় না আমরাই তকমা দেই হিজড়া বলে। কুসংস্কারবশত কেউ বলে অভিশাপের ফসল হিজড়া। কোন কোন ধর্মমতে (ইসলাম সহ অন্যান্য) মানুষ এবং অশরীরী দানবের ফসল হিজড়া অথবা নিষিদ্ধ সময়ে সঙ্গমের ফসল হিজড়া। কিন্তু বিজ্ঞান বলে অন্যকথা যে, মাতৃগর্ভে ভ্রূণের বয়স আট সপ্তাহ হওয়া পর্যন্ত জরায়ুতে পুরুষ ও স্ত্রী লিঙ্গ নির্ধারক দুটি নালিই সামান্তরালভাবে থাকে। সন্তানটি যদি মেয়ে হয়, তাহলে পুরুষ লিঙ্গ নির্ধারক নালিটি প্রাকৃতিকভাবে অপসৃত হয়। ছেলে হলে ঘটে ঠিক তার উল্টোটা। কিন্তু হিজড়াদের শরীরে দুটি নালিই থেকে যায়।বেশির ভাগ ক্ষেত্রেই হিজড়াদের ডিম্বাশয় ও শুক্রাশয় থাকে, একই সঙ্গে জরায়ু ও পুরুষদের যৌনাঙ্গ থাকে। তবে কোনোটিই পুরোপুরি বিকশিত হতে পারে না। ডিম্বাশয় থেকে নারীদেহের হরমোন ইস্ট্রোজেন এবং শুক্রাশয় থেকে পুরুষদেহে থাকা এন্ড্রাজেন নির্গত হয়। এতে করে কারও কারও স্তন তৈরি হয়, কারও কারও দাড়ি-গোঁফও হতে পারে।
বিজ্ঞান যেহেতু এত কথা বলে তার সাথে সমাধানও রাখে নিশ্চয়?........................ হুম বিজ্ঞান মতে হিজড়া থেকে স্বাভাবিক মানুষ হওয়াও সম্ভব। কিন্তু কিভাবে? একজন হিজড়া অস্ত্রোপচারের মাধ্যমে নারী বা পুরুষ হিসেবে সাধারণ জীবন যাপন করতে পারেন। বিভিন্ন হাসপাতাল ও ক্লিনিকে এ ধরনের অস্ত্রোপচারের সুযোগ আছে।চিকিৎসকেরা বলছেন, যৌনাঙ্গে অসংগতি (লিঙ্গ নির্ধারণজনিত জটিলতা) ধরা পড়ার সঙ্গে সঙ্গে উচিত চিকিৎসকের শরণাপন্ন হওয়া। জন্মের ছয় মাস পর থেকে বয়ঃসন্ধিতে পৌঁছানোর আগ পর্যন্ত চিকিৎসা করলে সবচেয়ে ভালো ফল পাওয়া যায়। অসংগতি অল্প হলে একটি অস্ত্রোপচারেই শিশু স্বাভাবিক জীবন পেতে পারে। কখনো কখনো কয়েক ধাপে অস্ত্রোপচার করতে হতে পারে।
শিশুর সুপ্ত পরিচয় জানতে প্রথমেই চিকিৎসকেরা ক্রোমোজোমাল বিশ্লেষণ করেন। শিশুটির মধ্যে যে লিঙ্গের প্রভাব বেশি, তাতেই তাকে রূপান্তর করা হয়। এরপর আরও কয়েকটি সাধারণ পরীক্ষা-নিরীক্ষার পর যাওয়া হয় অস্ত্রোপচারে।
গোটা বিশ্বেই হিজড়াদের মধ্যে নারী বৈশিষ্ট্য বেশি। পুরুষ যৌনাঙ্গ অপসারণ করে যোনিপথ তৈরি করে দেওয়া বেশ সহজ। ছয় মাস বয়স থেকেই চিকিৎসা শুরু করা যায়। অস্ত্রোপচারের পর স্টেরয়েড ব্যবহার করা হয়ে থাকে। একটু বড়বেলায় প্রয়োজনীয় হরমোনের ঘাটতি মেটাতে বাইরে থেকে হরমোন প্রয়োগ করা হয়। পুরুষ যৌনাঙ্গও তৈরি করে দেওয়া সম্ভব। (আমাদের দেশেও এ সুযোগ বিদ্যামান)এত কথা বলার কারণ যে কারো পরিবারেই তৃতীয় লিঙ্গ জন্ম নিতে পারে। এর মানে কিন্তু যে কেউই অভিশাপের মাকড় জালে পড়তে পারে (কুসংস্কার অনুযায়ী) অথবা প্রকৃতির আজব খেলার শিকার হতে পারে। তাই বলে কি সেই মানুষটাকে পরিবার থেকে আলাদা করে হিজড়ার ডেরায় পাঠিয়ে দিবেন? নাকি তাকে সমাজে প্রতিষ্ঠিত করবেন স্বাভাবিক ভাবে? আপনার ব্যাপার।শুধু মনে রাখবেন হিজড়াদের প্রার্থনা বা অভিশাপ চুম্বক গতিতে প্রভাব ফেলে। সমাজের অংশ এবং স্রষ্টার সৃষ্টির মত প্রথম, দ্বিতীয়ের মত তৃতীয় লিঙ্গও একটি লিঙ্গ..................... তৃতীয় লিঙ্গ। 

