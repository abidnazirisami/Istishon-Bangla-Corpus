পিএসসিঃ প্রাথমিক সমাপনী পরীক্ষা অথবা প্রাথমিক শঠতা পরীক্ষা


আগে দাদুদের আমলে ছিল মেট্রিকুলেশন পরীক্ষা, ওটা ছিল তৎকালীন সময়ে ( ব্রিটিশ আমলে) প্রথম পাবলিক পরীক্ষা। পাশ করার পর আশপাশ দশ গ্রামের লোক উপঢৌকন নিয়ে দেখতে আসত মেট্রিক পাশ ব্যাক্তি কে। আমার বেলায়ও এস.এস.সি পরীক্ষা (মেট্রিকুলেশনের অধুনা রুপ) ছিল প্রথম পাবলিক পরীক্ষা। যদিও আমাকে কেউই ঘটা করে দেখতে আসে নাই পাশ করার পর। কিন্তু এখন আধুনিক ছাত্র জীবনে যুক্ত আরও দুটো পাবলিক পরীক্ষা, পিএসসি আর জেএসসি। একটা ক্লাস ফাইভের পর আরেকটা ক্লাস এইটের পর দিতে হয়। সেই হিসেবে পিএসসি হল প্রথম পাবলিক পরীক্ষা । আর এই পাবলিক পরীক্ষা থেকেই বিনামূল্যে জাতির মেরুদন্ড ধ্বসায় দেয়া হচ্ছে। প্রশ্ন ফাঁস আমাদের কাছে ডাল-ভাতের চেয়েও একটা সহজ ব্যাপার। মেডিক্যাল ভর্তি পরীক্ষার সময় মানুষকে টাকার বস্তা নিয়ে ছোটাছুটি করতে দেখি। বিসিএস সহ বিভিন্ন চাকরী পরীক্ষার সময় মাঝরাতে পরীক্ষার্থীদের অতিরিক্ত ব্যস্ততা চোখে পড়ার মত। কিন্তু দশ-এগার বছরের একটি শিশু যখন এদিকে ঝোঁকে তখন বোঝা যায় আমাদের ভবিষ্যতের কাটা বারোটার ঘর পেড়িয়েছে। আশপাশে তাকালে দেখি রাতে মুঠোফোনের নেটওয়ার্ক সচল প্রশ্ন সাপ্লাইয়ে। যখন উপযাচক হয়ে জিজ্ঞেস করি দাম কত? রেট কত চলতেছে?? উত্তর পাই, ফ্রি... ফ্রি... টোটালি ফ্রি............ লাগবে নাকি? কেউ আছে ক্যান্ডিডেট?? গাঁজার নৌকা পাহাড়তলী যাবার আগেই আমি টাসকি খেয়ে যাই। কয় কি? এই দূর্মূল্যের যুগে ফ্রি তে পিএসসির প্রশ্নে ভেসে যাচ্ছে চারপাশ। আর আমাদের ভবিষ্যত আর ভবিষ্যতের বাপ-মা সেই ডিঙ্গিতে ভাসতেছে.........।। একটা ঘটনা বলিঃ গতবার আমার এক বান্ধবী এক পিচ্চি কে পড়াত। ঠিক এমনি পিএসসি পরীক্ষার সময়। প্রথম পরীক্ষার দিন অনেক টেনশন স্টুডেন্টের............ স্বাভাবিক বিষয়। তার মিস তাকে পুরোপুরি তৈরি করে দিয়েছে পরীক্ষার জন্য। হঠাৎ রাতে সেই পিচ্চির ফোন তার মিস কে , "হ্যালো, মিস পরীক্ষার প্রশ্ন নাকি আউট হইছে । আমি এখন কি করব?" আমার বান্ধবীর তো মাথায় হাত, কয় কি পিচ্চি? সে যথা রীতি তাকে অন্যায় থেকে দূরে থাকার সদোপদেশ দিয়ে শুভরাত্রি জানাল। পরদিন পড়াতে গিয়ে তার আক্কেল গুড়ুম অবস্থা। পিচ্চি কাচু মাচু মুখ করে বলল, '' পরীক্ষা ভাল হয়েছে কিন্তু...''। মিস জিজ্ঞেস করে, ' কিন্তু কি?' পিচ্চি বলে, '' আমার দোষ নেই, আব্বু-আম্মু ঘুম থেকে তুলে আমাকে প্রশ্ন দিয়ে বলছে পড়। আমি প্রথমে দেখতে চাই নি। কিন্তু পরে দেখছি'' ''আমার অনেক খারাপ লাগছে মিস আমি অন্যায় করেছি......''কিন্তু এই খারাপ লাগার মেয়াদ ছিল মাত্র একদিন। এরপর থেকে সেই পিচ্চি অভ্যস্ত হয়ে যায় অন্যায়ের সাথে। আর আমার বান্ধবী ক্ষোভে পড়ানো ছেড়ে দেয়।
এটা একটা মাত্র ঘটনা এরকম ভুড়ি ভুড়ি ঘটছে চারপাশে। আপাত দৃষ্টিতে ফ্রি মনে হলেও এই ফ্রি যে আমাদের কত বড় গলার কাঁটা হবে তা কল্পনার বাইরে। ১০-১১ বছরের আজকের যে পিচ্চি ফ্রি ফাঁস হওয়া প্রশ্নে পিএসসি পরীক্ষা দিচ্ছে। সে কাল জেএসসি দিবে পরশু এসএসসি...... তারপর এইচএসসি...।। তারপর ভার্সিটি ভর্তি পরীক্ষা। সবসময় কি এই ফ্রি দাতব্য সেবা পাওয়া যাবে?
প্রিয় বাবা-মা আজ না হয় ফ্রি পিএসসি প্রশ্ন তুলে দিচ্ছেন পিচ্চিদের হাতে, কিন্তু আজ থেকে সাত-আট বছর পর লাখ লাখ টাকা খরচ করে মেডিক্যাল-ভার্সিটির প্রশ্ন হাতে তুলে দেয়ার সক্ষমতা রাখেন কি? যা বিগড়ানোর তা ইতিমধ্যেই বিগড়ানো হয়ে গেছে। সাত-আট বছর পর চাইলেও এই পিচ্চিদের শোধরানো যাবে না। তখন ফাঁস হওয়া প্রশ্ন যোগাড়ের জন্য ব্যর্থ বাবা-মা কে আরো ব্যর্থ বানানোর জন্য অপরাধে লিপ্ত হবে আজকের এই পিচ্চিরা আর তা না হলে হতাশায় আত্মহত্যার দিকে ঝুঁকবে। এই অপরাধের মাত্রা দেহ ব্যবসা, মাদক-অস্ত্র চালান থেকে যে কোন কিছুই হতে পারে সাথে মাদকাসক্তি ফ্রি। তাই স্বাধীনতার অর্ধশতক পূর্তিতে ২০২১ সালে এমন প্রজন্ম দেখার অপেক্ষায় থাকলাম। যাদের কে বাবা-মা আর পারিপার্শ্বকতা শেখাচ্ছে ফ্রি তে প্রশ্ন ফাঁসের পিএসসি, মানে প্রাথমিক সমাপনী পরীক্ষা অথবা প্রাথমিক শঠতা পরীক্ষা।

