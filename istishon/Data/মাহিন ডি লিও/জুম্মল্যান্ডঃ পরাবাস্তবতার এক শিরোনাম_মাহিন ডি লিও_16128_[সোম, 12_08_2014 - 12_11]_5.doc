জুম্মল্যান্ডঃ পরাবাস্তবতার এক শিরোনাম



২০১২'র ডিসেম্বরে যখন দার্জিলিং পৌছলাম, দার্জিলিং এর মুল চত্তরে বড় করে স্বাগত লেখা "Welcome to Land of Gorkhas" অর্থাৎ " গোর্খা ভূমিতে স্বাগতম"। 
আসলাম দার্জিলিং এ লেখা গোর্খাল্যান্ড? একটু খটকা লাগল। মহাকাল মার্কেটে এক দোকানদারকে জিজ্ঞেস করতেই অবাক দৃষ্টিতে তাকিয়ে, পরে বুঝিয়ে দিল যে গোর্খা হল স্থানীয় এক জনজাতি। এর দ্বারা কি যে বুঝাল আল্লাহ মালুম। তবে দেখলাম বাংলাভাষীদের প্রতি তারা বন্ধু সুলভ না। তাদের দেয়াল ভড়িয়ে রেখেছে গোর্খাল্যান্ডের বাণীতে।
তারা আলাদা রাজ্য চায়। গোর্খা জনমুক্তি মোর্চার ব্যানারে আর বিমল গুরং এর পিছনে তাদের যাত্রা।আমাদের দেশেও এমন কিছুর ইঙ্গিত বহু দিন থেকে দৃশ্যমান হচ্ছে। আমাদের দেশেও এমন পাহাড়ী ঐতিহ্যে খামচে ধরেছে বিচ্ছিন্নতাবাদীর পুরানো শকুন। আমাদের পার্বত্য চট্টগ্রামের পাহাড়ে প্রতিধ্বনি হচ্ছে অশান্তির দানবের। ইতিহাসের পাতাগুলো একটু উল্টিয়ে একটু পিছনে গেলে দেখা যায় যে,
১৮৬০ সালের আগে পর্যন্ত পার্বত্য চট্টগ্রাম বৃহত্তর চট্টগ্রাম জেলার অংশ ছিল। ১৮৬০ সালে পার্বত্য চট্টগ্রাম আলাদা জেলার মর্যাদা লাভ করে। কালের প্রেক্ষাপটে ১৯৮৩ সালে এই পার্বত্য চট্টগ্রাম ভাগ হয়ে গঠিত হয় তিন প্রশাসনিক জেলা খাগড়াছড়ি, রাঙ্গামাটি ও বান্দরবান। ব্রিটিশ আমল থেকে এই এলাকা ছিল বিশেষ অঞ্চল। এই ১৩টি উপজাতি অধ্যুষিত পার্বত্য অঞ্চল পরিচালনার জন্য ব্রিটিশরা ১৯০০ সালে তৈরি করে "দ্যা চিটাগং হিল ট্র্যাক্ট ম্যানুয়েল-১৯০০"।
এই ম্যানুয়ালে পাহাড়ীদের স্বতন্ত্র জাতিসত্তার স্বীকৃতি ছিল এবং জমির উপর তাদের অধিকার প্রদান করা হয়েছিল। যা ১৯৪৭ এর দেশ ভাগের আগ পর্যন্ত অনুশ্রিত হয়ে আসছিল কিন্তু দেশ বিভাগের পর পার্বত্য চট্টগ্রাম তৎকালীন পূর্ব পাকিস্তানের সাথে যুক্ত হয় ১৯৪৭ সালের ২০ আগস্ট। পাকিস্তানের কেন্দ্রীয় সরকার এই ব্রিটিশ হিল ম্যানুয়েল গ্রহণ করেনি। পার্বত্য চট্টগ্রামে বাঙ্গালী পুনর্বাসন প্রক্রিয়া শুরু করে তৎকালীন পাকিস্তান সরকার। পঞ্চাশের দশকের প্রথমদিকে পাকিস্তান সরকার রাঙ্গামাটি, রামগড় ও বান্দরবানে অনেক বাঙ্গালীদের বসতি স্থাপন করে দেয়। ১৯৬৬ সনে আবার কয়েক হাজার বাঙ্গালীদের পুনর্বাসিত করে। বাংলাদেশের স্বাধীন হওয়ার পর পরই দেশের অন্যান্য অঞ্চল থেকে প্রায় ৫০ হাজার বাঙ্গালী পার্বত্য চট্টগ্রামের রামগড় অঞ্চলে বসতি স্থাপন শুরু করে। পাকিস্তান সরকারের এমন একাধিক সিদ্ধান্ত পার্বত্যবাসীদের ক্ষুব্ধ করে তোলে। কাপ্তাই বাঁধ সংলগ্ন অসংখ্য পার্বত্যবাসীকে ভিটামাটি থেকে উচ্ছেদ করে সরকার এবং কাপ্তাই হ্রদে ডুবে যায় চাকমা রাজার প্রাসাদ। এতে তারা সংগত কারণেই আরো বিক্ষুব্ধ হয়। এই ব্যাপারে জনমত গড়ে তোলেন তৎকালীন চট্টগ্রাম কোর্টের নবীন আইনজীবী এডভোকেট মানবেন্দ্র নারায়ণ লারমা।
পাকিস্তান আমলে তিনি এই কারণে কারান্তরীন হন। এবং দুই বছর পর মুক্তি পেয়ে রাজনীতি তে যোগ দেন। ১৯৭০ সালের গণপরিষদ নির্বাচনে নির্বাচিত হোন মানবেন্দ্র নারায়ণ লারমা ওরফে এমএন লারমা। ১৯৭২ সালে বাংলাদেশ স্বাধীনের পর ১৫ই ফেব্রুয়ারি পার্বত্য চট্টগ্রামের জনগণের সংগঠন "পার্বত্য চট্টগ্রাম জনসংহতি সমিতি" প্রতিষ্ঠা করেন।
১৯৭৩ সালে রাঙ্গামাটির স্টেডিয়ামে নির্বাচনী জনসভায় ভাষণে বঙ্গবন্ধু শেখ মুজিবুর রহমান পাহাড়ি-বাঙ্গালী, জাতি-উপজাতির পার্থক্য ভুলে যাওয়ার আহবান জানিয়ে বলেন, "সব ভুলে বাঙালি হয়ে যাও"
 এতেই শুরু হয় তাদের গাত্র দাহ। একই সঙ্গে ভাষণে চাকমারাজা ত্রিদিব রায়কে (বর্তমান চাকমা রাজা দেবাশীষ রায়ের বাবা) স্বাধীনতা বিরোধী হিসেবে উল্লেখ করেন বঙ্গবন্ধু। এই অপ্রিয় সত্যভাষণে পাহাড়িরা আরো প্রতিবাদমুখর হয়ে ওঠে।

(যদিও এই ত্রিদিব রায় আসলেই একজন কট্টর পাকিস্তানাবলম্বী ছিলেন, তিনি ১৯৭১ এ তড়িঘড়ি করে চাকমা রাজার আসন ত্যাগ করে পুত্র দেবাশীষ কে রাজা বানিয়ে ইসলামাবাদে চলে যান, আমৃত্যু পাকিস্তানের সেবক ছিলেন এবং ১৯৯৫ সাল পর্যন্ত বিভিন্ন দেশে পাকিস্তানি রাষ্ট্রদূত হিসেবে কর্মরত ছিলেন)। এর প্রেক্ষিতে ১৯৭৩ সালেই মানবেন্দ্র নারায়ণ লারমা ওরফে এমএন লারমা "পার্বত্য চট্টগ্রাম জনসংহতি সমিতি" সংগঠনের সামরিক শাখা শান্তিবাহিনী গঠন করেন এবং সশস্ত্র সংগ্রাম করার সিদ্ধান্ত নেন।

শান্তিবাহিনী পাহাড়ি এলাকায় হত্যা, গুমসহ বিভিন্ন নাশকতামূলক কার্যে লিপ্ত হয়। এই অবস্থার মোকাবেলার জন্য তৎকালীন আওয়ামী লীগ সরকার ঐ এলাকায় প্রথম সেনাবাহিনী মোতায়েন করে।
১৯৭৫ সালের ১৫ আগস্টের পটপরিবর্তনের পর অনিশ্চিত পরিস্থিতিতে পাহাড়ি নেতৃবৃন্দ আত্মগোপন করেন। বাংলাদেশের রাজনীতির অস্থিতিশীলতার সুযোগকে পুরোপুরি কাজে লাগিয়ে এমএন লারমার নেতৃত্বে বিক্ষিপ্তভাবে সশস্ত্র আক্রমণ শুরু হয়।
এই প্রেক্ষাপটে আবির্ভূত হোন আরেক চরিত্র, মানবেন্দ্র নারায়ণ লারমার আপন ছোট ভাই জ্যোতিন্দ্রিয় বোধিপ্রিয় লারমা ওরফে সন্তু লারমা। ১৯৭৫ সালে অন্য সব পাহাড়ি নেতাদের মত সন্তু লারমা আত্মগোপনে যান। সেই বছরের ২৬ অক্টোবর তিনি গ্রেপ্তার হন। ১৯৮০ সালে ছাড়া পান। ১৯৮১-তে একবার গ্রেপ্তার হয়ে মুক্ত হওয়ার পর আবার তিনি আত্মগোপন করেন। এদিকে এসময় সংগঠনের মধ্যে অভ্যন্তরীণ কোন্দল সৃষ্টি হয়। প্রাথমিকভাবে সমঝোতা হলেও ১৯৮২ সালের ১০ নভেম্বর নিজ দলের প্রতিপক্ষ সাব-গ্রুপের আক্রমণে নিহত হন মানবেন্দ্র লারমাসহ আটজন। ধারণা করা এর পিছনে সন্তু লারমার প্রত্যক্ষ মদদ ছিল।
 উদ্দেশ্য সংগঠনের নিয়ন্ত্রন, আর এর জন্য পথের কাঁটা সরনোর পরিকল্পনা হিসেবে ভাতৃঘাতি হতেও তিনি পিছপা হননি। এরপর দায়িত্ব নিয়ে সন্তু লারমা দল পুনর্গঠনের কাজ শুরু করেন। সে বছর অনুষ্ঠিত সংগঠনের জাতীয় সম্মেলনে কেন্দ্রীয় কমিটি গঠিত হয়, যার সভাপতি নির্বাচিত হন সন্তু লারমা। সম্মেলনে সিদ্ধান্ত নেয়া হয়, সংগ্রামের পাশাপাশি সরকারের সাথে সংলাপের প্রক্রিয়া অব্যাহত রাখার। এর পথ ধরে ১৯৯৭ সালের ২ ডিসেম্বর ঐতিহাসিক পার্বত্য শান্তি চুক্তি স্বাক্ষরিত হয়। তৎকালীন প্রধানমন্ত্রী শেখ হাসিনার উপস্থিতিতে চুক্তিপত্রে স্বাক্ষর করেন বাংলাদেশ সরকারের মন্ত্রী আবুল হাসনাত আব্দুল্লাহ এবং শান্তি বাহিনীর পক্ষে পার্বত্য চট্টগ্রাম জনসংহতি সমিতির নেতা সন্তু লারমা।
সন্তু লারমার ভূমিকা পাহাড়ে হঠাৎ সন্দেহের সূচনা করে ফলে এর ঠিক এক বছর পরেই ২৬ ডিসেম্বর ১৯৯৮ তে ঢাকায় এক কনফারেন্সে গঠিত হয় আরেকটি পাহাড়ি রাজনৈতিক দল ইউনাইটেড পিপলস ডেমোক্রেটিক ফ্রন্ট ( ইউ পি ডি এফ)।
যার মুখ্য ব্যাক্তি হন প্রসিত বিকাস খিসা ও রবি শংকর চাকমা। যা বহুদিনের একচ্ছত্র মঞ্চে "পার্বত্য চট্টগ্রাম জনসংহতি সমিতি" (জে.এস.এস) এর মনোপলি ভাঙতে শক্ত প্রতিদ্বন্দ্বী হিসেবে আবির্ভূত হয়। 
চুক্তি স্বাক্ষরের মধ্যে দিয়ে শান্তিবাহিনীর প্রায় দু’হাজার সদস্য অস্ত্র জমা দিয়ে স্বাভাবিক জীবনে ফিরে আসে। তখন তাদের প্রত্যেককে সরকার ৫০ হাজার করে টাকা দেয়া হয়। এর ফলে অবসান হয় পাহাড়ে প্রায় দুই দশকের শান্তিবাহিনী-সেনাবাহিনীর রক্তক্ষয়ী বন্দুক যুদ্ধের। ১৯৯৭ সালের ২২ ডিসেম্বর চুক্তিটি মন্ত্রিপরিষদে পাস হয়ে প্রজ্ঞাপন জারি হয়। চুক্তির শর্ত অনুযায়ী চুক্তি স্বাক্ষরের পর ১০০ দিনের মধ্যে যে কাজগুলো সম্পন্ন করার কথা ছিল, এর অংশ হিসেবেই গঠিত হয় পার্বত্য চট্টগ্রামবিষয়ক মন্ত্রণালয়। ১৯৯৮ সালের ৩, ৪ ও ৫ মে যথাক্রমে রাঙামাটি, বান্দরবান ও খাগড়াছড়ি জেলা পরিষদ (সংশোধন) আইন এবং ৬ মে পার্বত্য চট্টগ্রাম আঞ্চলিক পরিষদ আইন পাস হয়। ১৯৯৯ সালের ৯ মে অন্তবর্তীকালীন পার্বত্য চট্টগ্রাম আঞ্চলিক পরিষদ গঠিত হয়। ভারতের ত্রিপুরা রাজ্য থেকে পাহাড়ি শরণার্থীদের দেশে ফিরিয়ে আনা হয়। ১৯৯৮ সালের ২০ জানুয়ারি প্রত্যাগত জুম্ম শরণার্থী ও অভ্যন্তরীণ উদ্বাস্তু পুনর্বাসন সংক্রান্ত টাস্কফোর্স গঠিত হয়। সে বছরই সরকার চুক্তি বাস্তবায়ন কমিটি গঠন করে। এছাড়া জেএসএসের ৬৪জন ও প্রত্যাগত শরণার্থীদের ১৮৪ জনকে তাদের সরকারি চাকরিতে পুনর্বহাল করা হয়। জেএসএসের ৬৭৫ জনকে পুলিশ কনস্টেবল ও ১১ জনকে ট্রাফিক সার্জেন্ট পদে নিয়োগ দেওয়া হয়।
এবার আসি বাস্তবতায় তারপর কি হল, শান্তি চুক্তি ১৭ বছর অতিক্রান্ত হলেও পাহাড়ে শান্তির শাঁখ বাজেনি। এখনো উত্তপ্ত পাহাড়। সন্ধ্যার পর গাড়ি চলাচল নিয়ন্ত্রিত হয়ে যায়। এখন পাহাড়ের খাঁজে চলছে অরাজকতা। খুন, অপহরণ , বাহিরের দেশে বিচ্ছিন্নতাবাদিদের ক্যাম্প এবং তাদের সাহায্যে আভ্যন্তরীণ বিচ্ছিন্নতার পরিকল্পনা । তারা দোষারোপ করে বাংলাদেশ সশস্ত্র বাহিনীর সদস্যদের আবার বাংলাদেশ সশস্ত্র বাহিনী দোষারোপ করে জে.এস.এস ইউপিডিএফ এর সশস্ত্র সন্ত্রাসী বাহিনীকে (সন্ত্রাসী বলার কারণ স্বাধীন সার্বভৌম দেশে তাদের অবৈধ বাহিনী গঠন এবং তারা কোন পরাশক্তি কতৃক স্বীকৃতও না)। জে.এস.এস এবং ইউপিডিএফ এর পরস্পরের মুখোমুখি সংঘর্ষ পাহাড় উত্তপ্ত রাখতে নিয়ামকের ভূমিকা পালন করছে। জেএসএস-ইউপিডিএফ উভয় দলের লোকদের তান্ডবে মরছে পাহাড়।শুধু শান্তিবাহিনীর আক্রমণেই এ পর্যন্ত সেনাবাহিনী, বিডিআর, পুলিশ ও আনসার বাহিনীর প্রায় ৪ শতাধিক সদস্যসহ বিশ হাজার বাঙ্গালী নিহত হয়েছে বলে জানা যায়।
অপরদিকে পার্বত্যাঞ্চলে সরকারি, আধাসরকারি, বেসরকারি ও স্বায়ত্তশাসিত প্রতিষ্ঠানে শতকরা ৮০ ভাগ চাকরির সুবিধা ভোগ করে সংখ্যাগরিষ্ঠ পাহাড়িরা । পার্বত্য সরকারি দফতর থেকে বাঙ্গালিরা কোনোরকম সুবিধাই পায় না। সংবাদপত্র তথা মিডিয়া এবং দেশের বুদ্ধিজীবি শ্রেণী সবাই পাহাড়ীদের অধিকারের কথা তুলে ধরে। কিন্তু ৬,৫০,০০০ এরও বেশি পুনর্বাসিত বাঙ্গালীদের দু:খ ও কষ্টের কথা কেউ তুলে ধরে না। পার্বত্য চট্টগ্রামে নিয়োজিত কতিপয় এনজিও’র কর্মপরিধিও ভ্রান্তিমূলক। যা পার্বত্য শান্তি প্রক্রিয়ার সাথে সাংঘর্ষিক।
পাহাড়িরা আর্মি হটাও স্লোগানের আড়ালে যে জিনিসের নীল নকশা করছে তা শিওরে ওঠার মত, বাংলাদেশ থেকে বিচ্ছিন্ন হয়ে তারা গড়তে চায় স্বাধীন দেশ জুম্মল্যান্ড। চাডিগাং (চট্টগ্রাম), দিয়াঙ্গা(কক্সবাজার), চেংমি(খাগড়াছড়ি), গংকাবর (রাঙ্গামাটি), আরভূমি(বান্দরবান) পাঁচটি জেলাকে নিয়ে তাদের স্বপ্ন স্বাধীন জুম্মল্যান্ড। যা বাংলাদেশের সার্বভৌমত্বের প্রতি সরাসরি হুমকি।
পার্বত্য এলাকায় বিরাজমান সমস্যা একটি জাতীয় ইস্যু। এটিকে ছোট করে বা হেলাফেলা করে দেখার সুযোগ নেই। পার্বত্য চট্টগ্রাম এবং এর সমাধানের প্রক্রিয়ার প্রতি সমগ্র জাতির দৃষ্টি নিবদ্ধ। এ সমস্যাটি দীর্ঘদিনের। পার্বত্য জনগণ ও রাষ্ট্রশক্তির মধ্যে বিশ্বাসযোগ্যতা, সমস্যা সমাধানে পাহাড়ি নেতাদের ঔদ্ধ্যত্যপূর্ণ ব্যবহার, বাঙ্গালী বিদ্বেষী মনোভাব, সর্বোপরি পারস্পরিক আস্থার অভাব এবং সমতলভূমির সাথে পাহাড়ি জনগণের জীবন-জীবিকা, সামাজিক, অর্থনৈতিক ব্যবস্থায় সৃষ্ট ব্যবধানের পরিণতিই বর্তমান সংকটের কারণ। সবার উর্ধে আমাদের সংবিধান। সংবিধানের আলোকে করতে হবে সমাধান। সংবিধানের ১নং অনুচ্ছেদ অনুসারে বাংলাদেশ এককেন্দ্রীক রাষ্ট্র হিসাবে স্বীকৃত। তাতে আঞ্চলিক শাসন ব্যবস্থার কোন সুযোগ রাখা হয়নি। সংবিধানের ১৯(১) অনুসারে রাষ্ট্রের সকল নাগরিক সমান সুযোগ-সুবিধা ভোগ করবে। অনুচ্ছেদ ২৭ অনুসারে রাষ্টের সকল নাগরিক আইনের দৃষ্টিতে সমান এবং আইনের সমান অধিকার লাভকারী। অনুচ্ছেদ ২৮(১) অনুসারে কেবল ধর্ম, গোষ্ঠী, বর্ণ, নারী-পুরুষের ভেদ বা জন্মস্থানের কারণে কোন নাগরিকের প্রতি রাষ্ট্র বৈষম্য প্রদর্শন করিবে না। অনুচ্ছেদ ২৯(১) উল্লেখ আছে, ‘প্রজাতন্ত্রের কর্মে নিয়োগ বা পদ লাভের ক্ষেত্রে সকল নাগরিকের জন্য সমান অধিকার থাকিবে’। পৃথিবীতে দৃষ্টান্তের অভাব নেই পূর্বতিমুর, কসোভার মত জুম্মল্যান্ড ও অসম্ভব কিছু না। সময়মত যদি পদক্ষেপ না নেয়া হয় তবে সেদিন অদূর অতীতেই যেদিন আমাদের শিশুরা আঁকবে অসম্পূর্ণ মানচিত্র। আর আমরা ফেলব দীর্ঘশ্বাস এবং পরাবাস্তবতার জুম্মল্যান্ড হবে বাস্তবতার বাংলাদেশের প্রতিবেশী দেশ।

