চাপের একক প্যাসকেল আর পরিণাম আত্মহত্যা


-হ্যালো
- ............
- হ্যাঁ হ্যাঁ রেজাল্ট হইছে আজকে
- ..................
- হ্যাঁ আছে আমার কাছে
- .............
-দাঁড়াও দাঁড়াও একটু দাঁড়াও
উম্ম বল
-.........।
-ওয়ান ফাইভ ..............
-...............
- দাঁড়াও দেখি লাইনে থাক
ওয়ান ফাইভ ..............
ওয়ান ফাইভ ..............
উম্ম না তোমার হয় নাই
- .....................
- আমি আরেকবার চেক করি দাঁড়াও
উম্ম না নাই
-...............
-ওয়েটিং এ............... না এখানেও নাই
এটা এখনকার সচরাচর এক কথোপকথন । বিশ্ববিদ্যালয় ভর্তি পরীক্ষা, চাকরীর পরীক্ষার এক সাধারণ চিত্র। আমরা শুধু ফোনের এপাশ টাই দেখতে পাই, শুনতে পাই............ ও পাশ টার কোন কিছু অনুমান করতে পাই না। ওপাশটা ঠিক চাঁদের অদৃশ্য পিঠের মতই অন্ধকার। যেখানে শুধু চাপ আর চাপ। সুযোগ না পাওয়ার চাপ, বন্ধুদের থেকে দূরে সরে যাওয়ার চাপ, পরিবারের চাপ, সমাজের চাপ, ইন্দ্রপতনের চাপ। পুরুষ শাসিত সমাজে পুরুষদের মানে ছেলেদের চাপটা সবচেয়ে বেশি। (মেয়েদের খাটো করে বলছি না)। আমরা জানি এক বর্গ মিটার স্থানে এক নিউটন বল প্রয়োগে যে চাপ অনুভূত হয় তাকে এক প্যাসকেল চাপ বলে। কিন্তু ছেলেদের মনে এইসব পরিস্থিতিতে যে চাপ অনুভূত হয় তার পরিমান কত প্যাসকেল? কেউ বলতে পারি কি? খুব সম্ভবত পারিনা। আর না পারার জন্য পত্রিকায় পড়তে হয় "চাকরী না পাওয়ার হতাশায় বিশ্ববিদ্যালয় ছাত্রের ট্রেনের নিচে ঝাঁপ দিয়ে আত্মহত্যা" অথবা "বিশ্ববিদ্যালয় ভর্তি পরীক্ষায় ব্যর্থ হয়ে পরিবারের লাঞ্চনা সইতে না পেরে ছেলের আত্মহত্যা" । মেয়েদের ব্যর্থতার ওষুধ বিয়ে, আর ছেলেদের আত্মহত্যা। বিয়ের পর মেয়েদের জীবন প্রতিষ্ঠিত হয়। কিন্তু ছেলেদের যাওয়ার কোন জায়গা নেই। এইচ.এস.সি র পর কোথাও ভর্তি হতে না পারলে কোন দাম নেই। চাকরী না পেলে কোন দাম নেই। বেকার ছেলেকে কোন মেয়ের বাবা মেয়ে বিয়ে দিবে না। ছেলে কোথাও সফল হয় নি, চাকরী পাচ্ছে না। এই ছেলে ধ্বজভঙ্গ….. এই ছেলে মেয়ের চেয়েও অধম......... এমন ছেলে থাকার চেয়ে না থাকাই ভাল...... কোন কুক্ষনে যে এমন ছেলে পেটে ধরেছিলাম......... এই ছেলে বাবা-মা র সব পরিশ্রম পানিতে ফেলল...... এসব কথা বলার সময় কোন হুস থাকে না। কিন্তু এই কথা গুলো যে সেইসব ছেলেদের প্রেসার কুকারে নিয়ে ফেলে তা কেউ দেখে না। এই প্রেসার কুকার তাদের এর মনকে সিদ্ধ করে নিয়ে যায় অন্ধকারের দ্বার প্রান্তে। যার পরেই হল আত্মহত্যার পথ। যখন অপমান এর চাপ নেয়ার কোন পথ থাকে না, কোন উত্তর থাকেনা দেবার তখনি ঘটে অঘটন। ছোট বেলা থেকেই স্বপ্ন দেখানো হয় ছেলে মাত্রই রাজপুত্র তার বাবা-মায়ের। কিন্তু এই রাজপুত্রের গন্ডি যখন বাবা-মায়ের থেকে আরো বড় হয়ে যায় কল্পনার জগতে এবং যখন সেই বড় পরিসরের মোকাবেলার কোন যোগ্যতাই থাকে না তার। তখন তাকে তার ব্যর্থতা পিছু ধাওয়া করে। কল্পনা আর বাস্তবতা মিলে ছেলেটিকে দাঁড়া করায় পরাবাস্তব জগতের মুখোমুখি। এই জগত তাকে নিয়ে যায় অন্য আরেক জগতে। 
কিন্তু কেন? কেন একটি ছেলেকে কোটাল পুত্রের স্বপ্ন না দেখিয়ে দেখানো হয় রাজপুত্রের স্বপ্ন? যদিও বা দেখানো হয় তবে কেন সেই স্বপ্নের বেলুন ফুলানো হয় অস্বাভাবিকভাবে ? অবাস্তব যোগ্যতার সীমার বাইরে অসীম চাপে চিড়ে কেন চ্যাপ্টা করে দেয়া হয়? কেন চাপের পরিণাম চাপ প্রয়োগের আগে চিন্তা করা হয় না? কেন “ব্যর্থ”, “ছেলে” , “আত্মহত্যা” এই শব্দ গুলো পত্রিকার পাতায় খেলা করে?
আসুন একটু চিন্তা করে দেখি............... কেন? যদি এই লেখার শিরোনামটা পালটানো যায়?

