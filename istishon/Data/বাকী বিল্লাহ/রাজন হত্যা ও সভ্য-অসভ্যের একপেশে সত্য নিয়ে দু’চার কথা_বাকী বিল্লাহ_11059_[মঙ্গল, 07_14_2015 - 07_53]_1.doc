রাজন হত্যা ও সভ্য-অসভ্যের একপেশে সত্য নিয়ে দু’চার কথা


রাজনের নৃশংস হত্যা জাতিগত কলংক তিলক হয়ে আমাদের কপালে সেটে গেছে। আমাদের রাষ্ট্র ও সমাজের ভেতরে ভয়ংকর এক দুষ্টক্ষত বিরাজ করছে তা পৃথিবীর মানুষের কাছে হাজির হয়েছে। এই পরিস্থিতি আমাদের অজানা ছিলো না- কিশোর রাজন তার জীবন দিয়ে এই নৃশংস সত্য নতুন করে আমাদের সামনে এনেছে। এই লজ্জা যেনতেনভাবে ঢেকে রেখে কোনো ফল পাওয়া যাবে না- ক্ষতগুলো নিরাময়ে উদ্যোগ নিতে হবে। 
রাজনের হত্যা প্রসংগে সোশাল মিডিয়ায় অনেকরকম আলাপ হচ্ছে- সবাই সোচ্চার। এ পরিস্থিতি আশাব্যঞ্জক। যেসব আলাপ হচ্ছে তার মধ্যে একটি বিশেষ ধরণ নিয়ে আমার কিছু বলবার আছে। সেই ধরণটি হচ্ছে- ইউরোপীয় দেশগুলির সাথে তুলনা করে তারা কত সভ্য আর আমরা কত অসভ্য এরকম একটি তুলনামূলক আলাপ পাড়া। যারা এই প্রসংগে বলছেন তারা নানারকম উদাহরণ দিয়ে দেখিয়ে দিচ্ছেন, মানবিকতার চর্চা ও মৌলিক মানবাধিকার রক্ষায় ইউরোপীয় দেশগুলি কত সংবেদনশীল- এমনকি একটি কুকুর বা পাখির জীবন রক্ষার জন্যেও তারা জীবন দিয়ে দিতে পারে। এসব আলাপ শুনে আমাদের লজ্জা দ্বিগুন হচ্ছে। আমরা ভাবছি, আহারে, তারা কত সভ্য আর আমরা কতই না অসভ্য! এ ধরণের তুলনামূলক আলাপের যে কয়েকটি পোস্ট দেখেছি তার মধ্যে উন্নত ধ্যান ধারণা ও সভ্য দেশ হিসেবে জার্মানী ও ফ্রান্সের নাম বেশি এসেছে।
কিন্তু এই আলাপের একটি উল্টোপিঠও আছে। সেটি যদি একই সাথে দেখে নেয়া না যায় তাহলে আমার ভেবে বসে থাকবো যে ফ্রান্স-জার্মানীর মত সভ্য হয়ে উঠলেই বোধহয় মানবিকতার চুঁড়োয় পৌছে যাব আমরা। এখানে একটা বড়সড় গলদ আছে।
আমি বেশি আগের ইতিহাসে ফিরবো না- সমসাময়িক কালের প্রসংগেই কেবল বলবো। কলোনীর যুগে ফ্রান্সের নৃশংসতা বা প্রথম ও দ্বিতীয় বিশ্বযুদ্ধে জার্মান নাৎসীদের নৃশংসতার গল্প অনেক পুরোনো। কিন্তু সত্যিই কী দেশদুটো তাদের যুদ্ধবাজির ইতিহাস পেছনে ফেলে এসেছে? আজকের দিনে শীর্ষ পাঁচ অস্ত্র ব্যবসায়ী দেশের তালিকায় তাহলে তাদের নাম জ্বলজ্বল করে কেন? অস্ত্র ও অন্যান্য ব্যবসার স্বার্থে লিবিয়া কিংবা সিরিয়ায় যুদ্ধ লাগাতে এই সময়ে ফ্রান্সের প্রত্যক্ষ ভূমিকা পুথিবীর মানুষ পরিষ্কারইতো দেখলো। কত মানুষ মরলো এসব যুদ্ধে? তার মধ্যে অগনিত শিশু ছিলো না? আজকের যুগে সবচেয়ে নৃশংস হত্যাকারী বাহিনী ‘আইএস’ এর হাতে কাদের অস্ত্র? এসব অস্ত্র বাঙালির বানানো অথবা আফ্রিকানদের? না, এগুলি তথাকথিত এইসব উন্নত সভ্য দেশ থেকেই এসেছে। ইরাক এবং সিরিয়ার তেলক্ষেত্রগুলি দখলের পর সেখান থেকে কালোবাজারে বিক্রি করে বিলিয়ন ডলারের পাহাড় গড়েছে জংগী ‘আইএস’। যা দিয়ে তারা অস্ত্র কিনছে, হাজার হাজার জঙ্গী রিক্রুট করছে। আর চোরবাজারে তাদের কাছ থেকে সস্তায় এই তেল কারা কিনেছে জানেন তো? এই তালিকায়ও ফ্রান্স এবং জার্মানীর নাম সবার আগে।
আমরা আমাদের সমাজের অন্ধকার ও দুষ্টক্ষত দূর করতে চাই, মানবিক রাষ্ট্র প্রতিষ্ঠা করতে চাই কিন্তু সভ্য হয়ে ইউরোপীয়দের মত ডাবল স্ট্যান্ডার্ড ধান্দাবাজ ব্যবসায়ী রাষ্ট্রে পরিণত হতে চাই না। এরা নিজেদের জন্য স্বর্গ বানিয়েছে- অন্যদিকে যুদ্ধ অর্থনীতি আর অস্ত্র ব্যবসা টিকিয়ে রাখতে বাকী পৃথিবীকে নরক বানিয়ে চলছে ক্রমাগত। কিছু মাথাবেচা কলম পেষক যখন আপনাকে একপেশে সত্য দেখাবে তখন তাকে এই সত্যটিও দেখিয়ে দেন।

