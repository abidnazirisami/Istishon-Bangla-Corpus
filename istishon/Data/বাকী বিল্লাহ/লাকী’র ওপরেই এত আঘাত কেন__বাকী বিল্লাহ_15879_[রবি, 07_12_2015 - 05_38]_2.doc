লাকী’র ওপরেই এত আঘাত কেন_



বিষয়টি নিয়ে আমরা কী কখনো আলাদা করে চিন্তা করেছি? একজন মানুষ, একজন নারী দিনের পর দিন কদর্য আক্রমণের শিকার হচ্ছেন- ছবি দিয়ে নোংরামি করা হচ্ছে, ফেক ভিডিও ছাড়া হচ্ছে। কোনো একটা ছুতো পেলে হলো, না পেলেও ক্ষতি নাই- নানারকম পক্ষ বিপক্ষ নির্বিশেষে লাকী আক্তারকে আক্রমণ করার চেষ্টা থাকে। কিন্তু কেন? এইটার ভালমন্দ বিচার করে মেয়েটার পাশে দাঁড়ানো কী আমাদের দায়িত্বের মধ্যে পড়ে না?
যদি শাহবাগ আন্দোলন না হইতো বা পরবর্তীতে লাকী আক্তার নামের কেউ ছাত্র ইউনিয়ন কেন্দ্রীয় কমিটির সাধারণ সম্পাদক নাও হইতেন- একটি উথাল পাতাল রাজনৈতিক আন্দোলন গড়ে ওঠার স্বপ্ন বুকে নিয়ে আমি যে তরুন মুখটির দিকে তাকিয়ে থাকতাম, তার নাম লাকী আক্তার।
কয়েক বছর আগের কথা, নবগঠিত জগন্নাথ বিশ্ববিদ্যালয় তখন ঘোর বিপদে। এটিকে প্রাইভেট মডেলের একটি পাবলিক বিশ্ববিদ্যালয় (!) হিসেবে গঠনের সব রূপরেখা চুড়ান্ত করা হয়েছে। মধ্যবিত্ত এবং নিম্ন মধ্যবিত্ত পরিবার থেকে আসা এই বিশ্ববিদ্যালয়ের হাজার হাজার শিক্ষার্থীর জীবন তখন ঘোর অনিশ্চয়তায়। আইনী মারপ্যাচে ফেলে নানানরকম ফি, প্রায় বিশ হাজার টাকা সেমিস্টার ফি নির্ধারণ ইত্যাদির মধ্যে দিয়ে পর্যায়ক্রমে জগন্নাথ বিশ্ববিদ্যালয়সহ তিনটি নতুন বিশ্ববিদ্যালয়ের জন্য মঞ্জুরি কমিশনের বরাদ্দ শূন্যতে নামিয়ে আনা হবে-এটাই হচ্ছে পরিকল্পনা। জগন্নাথ বিশ্ববিদ্যালয়ে এটা করা গেলে অন্যান্য পাবলিক বিশ্ববিদ্যালয়েও একই প্রক্রিয়া বাস্তবায়ন করা হবে- এইটা হচ্ছে সুদূরপ্রসারী পরিকল্পনা। ভষ্যিতে ব্যাংক লোপাট করার জন্যে অথবা পঁচা গম কেনার জন্যে গুচ্ছের টাকা লাগবে- পাবলিক বিশ্ববিদ্যালয়কে টাকা ক’টা না দেয়া লাগলে এগুলি করতে বাড়তি সুবিধা হয় যে!
জগন্নাথ বিশ্ববিদ্যালয়ের শিক্ষার্থীরা উত্তাল আন্দোলন গড়ে তোলে। জগন্নাথ বিশ্ববিদ্যালয়ে ইংরেজী সাহিত্যের ছাত্রী লাকী আক্তার সামনে থেকে সে আন্দোলনের নেতৃত্ব দেন। কাছ থেকে না দেখলে বিশ্বাস করা কঠিন- কী অবিশ্বাস্য পরিশ্রম এবং দক্ষতা ছিলো সেদিনকার সেই ছোট মেয়েটির। নিজের বিশ্ববিদ্যালয় এবং সহপাঠীদের প্রতি এক সমুদ্র ভালবাসা না থাকলে তা পারা যায় না। কয়েক মাসের জন্যে মনে হয় নাওয়া খাওয়া ভুলে গিয়েছিলো ওরা। সারাদিন ক্যাম্পাসে মিছিল মিটিং, সন্ধ্যার পর থেকে অনেক রাত পর্যন্ত গণসংযোগ। এরপর রাতে আন্দোলনের গতি প্রকৃতি পর্যালোচনা করে পরের দিনের জন্যে লিফলেটের টেক্সট তৈরি, সেটা ফকিরাপুলে আমার প্রেসে পৌছে দেয়ার পরে কোথাও গিয়ে দু’ঘন্টা আড়াই ঘন্টার ঘুম। ভোর পাঁচটায় উঠে আবার রেডি, ছয়টার মধ্যে ফকিরাপুল পৌছে লিফলেট নিয়ে সোজা ক্যাম্পাসে। এরকম একদিন বা দু’দিন নয়, দিনের পর দিন। যতবার যে যে ইস্যুতে জগন্নাথে আন্দোলন চলেছে তার প্রতিটি দিন। নেতৃত্ব মানে শুধু মাইকে বক্তৃতা দিয়ে ছাত্র সমাজকে দিক নির্দেশনা দেয়া নয়, নেতৃত্ব হচ্ছে আন্দোলনকে ভালবাসা ও উত্তাপ দিয়ে বুকের মধ্যে লালন করা- লাকীর কাছ থেকে নতুন করে শিখেছি আমি। প্রসংগত বলা দরকার, জগন্নাথ বিশ্ববিদ্যালয়ের আন্দোলন দিয়েই ছাত্র আন্দোলনের কর্মীদের সাথে ব্লগারদের যোগাযোগ গড়ে ওঠে। আন্দোলনের সাথে ব্লগারদের সংহতির প্রোগ্রামে হাজার হাজার বিশ্ববিদ্যালয় ছাত্র রাস্তায় নেমে আসে- ওই ইস্যুতেই রাজপথে ব্লগারদের শক্তি দেখা যায়। ছাত্র আন্দোলন এবং ব্লগারদের আন্দোলনের মেলবন্ধন তৈরি করতে অনন্য ভূমিকা রাখে লাকী আক্তার। যারা ভাবেন, শাহবাগে মাইক ধরেছে আর অমনি লাকী নেতা হয়ে গেছে- আপনারা কিছুই দেখন নাই। আপনারা জানেন না, আন্দোলনের জন্যে, প্রগতির জন্যে সবচেয়ে বেশি সময় খরচ করেও লাকী আক্তার জগন্নাথ বিশ্ববিদ্যালয়ে ইংরেজী বিভাগের শীর্ষস্থান দখলকারী ছাত্রী। আপনারা এমনকি শাহবাগের লাকীকেও দেখেন নাই। শাহবাগের জনতার প্রত্যাশা মেটাতে গিয়ে লাকী তার জীবনীশক্তির সর্বস্বটুকু নিংড়ে দিয়েছিলো। একদিনের কথা বলি, আন্দোলনের তখন উত্তাল মুহুর্ত। ভিড় ঠেলে অনেক কষ্ট করে আমি ভেতরে যেখানে স্লোগান দেয়া হত সেখানে পৌছলাম। ইচ্ছা ছিলো না, তাও গিয়েছিলাম লাকী অসুস্থ শুনে। কে যেন আমাকে তথ্যটা জানিয়ে বলেছিলো- ভেতর থেকে লাকীকে বের করে আনা না হলে পাবলিকের আব্দার মেটাতে গিয়ে মারা পড়বে সে। গিয়ে দেখি, ওর গায়ে প্রচণ্ড জ্বর, হাত পা মুখ ফুলে গেছে পানি এসে। ঠোট দুটোতে ফোস্কা পড়ে ঘা হয়ে গেছে- দেখে চোখে পানি চলে আসলো আমার। সেদিন আরো অনেক ঘটনা ঘটে, সব বলার দরকার মনে করছি না। এতসব কথা দিয়ে শুধু এটকু বোঝাতে চাইছি- শুধু স্লোগান দিয়ে বা মাইক ধরে নেতা হয়নি লাকী আক্তার। নেতৃত্বের সকল সহজাত দক্ষতা রয়েছে তার। এ প্রজন্মের ছাত্রছাত্রীসহ আপামর মানুষের সৌভাগ্য যে লাকীর মত নেতা এসেছে। জগন্নাথ বিশ্ববিদ্যালয়ের আন্দোলন থেকে আজ অবধি লাকীর পাশে অনেকেই ছিলো, কিন্তু আলাদা করে একটি নাম বলতেই হয়- জাহিদুল ইসলাম সজীব, দূর্দান্ত এক সহযোদ্ধা। যা যা লাকীর প্রসংগে বলেছি তার সবটুকু কথা সজীবের জন্যেও প্রযোজ্য।
সাধারণ মানুষ লাকীকে ভালবেসেছে। কিন্তু শাহবাগের শুরু থেকেই তার কাছের অনেক সহযোদ্ধা তাকে দূরে ঠেলে দিয়েছে। কেউ কেউ রাজনৈতিক মারপ্যাচ কষেছে, কেউবা নিখাদ ইর্ষায় আক্রান্ত হয়ে লাকীকে আঘাত করতে চেয়েছে। ক্লান্তিতে একদিন যাদের ঘাড়ে সে মাথা রেখেছে তারাই ওর শত্রু হয়ে দাঁড়িয়েছে। সেই শত্রুতার সর্বব্যাপী রূপ আমরা এরপর দেখেছি।
জামাতি বাশের কেল্লা ও তাদের সমর্থক বিপুল সংখ্যক মানুষ তাদের ঘৃণার বিষ উগরে দিয়েছে লাকীর প্রতি। তারা তাদের রাজনৈতিক প্রতিপক্ষকে সিম্বোলাইজ করেছে লাকী আক্তারের মধ্যে দিয়ে। এবং একজন মানুষ, একজন নারীর শরীর এসবকিছুই হয়ে উঠেছে তাদের আক্রমণের লক্ষবস্তু। এরপর লাকীর প্রতি আঘাত করতে হাতিয়ারে শান দিয়েছে আরো নানান শক্তি। তার মধ্যে সিপি গ্যাং আছে, আরো নানারকম গ্যাং আছে। ভার্চুয়াল পরিসরে বিরাজ করা যত ধরণের অন্ধকারের শক্তি আছে, নিপীড়নকারী আছে তাদের সবার আক্রমণের এক অভিন্ন লক্ষবস্তুর নাম লাকী আক্তার। সেই আক্রমণ ভয়ংকর কুৎসিত, কদর্য- কিন্তু কেন? অন্যায়ভাবে, অপ্রাসংগিকভাবে কিছু একটা ছুতোয় কেবল লাকী আক্তারকেই আঘাতের চেষ্টা কেন?
ছাত্রসমাজের জন্য, মুক্তিযুদ্ধের পক্ষশক্তির জন্য আন্দোলনে নিজেকে নিংড়ে দেয়া ছাড়া অন্যায় কিছু কী কখনো করেছে লাকী? সে কী কোথাও থেকে কোনো অন্যায্য সুবিধা নিয়েছে, কখনো কাউকে হুমকি ধামকি দিয়েছে? এমনকি এত আঘাত সয়ে নিয়ে কারো প্রতি পাল্টা অভিযোগ করা বা ছিচকাঁদুনে স্বভাবও তার নেই। সেই জগন্নাথের আন্দোলন বা শাহবাগের লাকী, কিংবা আজকে যৌন নিপীড়ণের বিরুদ্ধে ‘পাল্টা আঘাত’ আন্দোলনের নেতা লাকী- আন্দোলন এবং দেশের স্বার্থের প্রশ্নে সৎ থেকেছে, এটাই ওর শক্তি। বিদ্বেষকারীদের আমি আলাদা করে কিছু বলতে চাই না- নর্দমার নোংরা কীটরা নর্দমাতেই থাকুক। ওটাকে উঠিয়ে গায়ে মাখবার কিছু নেই।

