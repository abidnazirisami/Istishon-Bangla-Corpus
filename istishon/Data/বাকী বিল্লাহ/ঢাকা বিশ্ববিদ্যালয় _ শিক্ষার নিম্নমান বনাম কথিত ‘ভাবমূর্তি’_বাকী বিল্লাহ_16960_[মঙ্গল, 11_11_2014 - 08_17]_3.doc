ঢাকা বিশ্ববিদ্যালয় _ শিক্ষার নিম্নমান বনাম কথিত ‘ভাবমূর্তি’


ঢাকা বিশ্ববিদ্যালয়ের ‘ভাবমূর্তি’ বিষয়ক কিছু অদ্ভুতুড়ে ধারণা আছে। এর সাথে আছে অহেতুক ফাপা আত্মগরিমা। ঢাকা বিশ্ববিদ্যালয়ের শিক্ষার্থী থাকাকালে উল্লেখিত দুইটা বিষয়ের সাথে পরিচয় ঘটে। আজ শহীদ মিনারে ঢাকা বিশ্ববিদ্যালয়ের ভাবমূর্তি রক্ষার্থে একদল শিক্ষার্থীর কর্মসূচি দেখে কিছু ভাবনার উদয় হল, সে কারণে এই লেখা।
‘ভাবমূর্তি’ এবং ‘আত্মগরীমা’র এই ধারণা ঢাকা বিশ্ববিদ্যালয়ের নিজস্ব বোধ থেকে উদ্ভুত নয়, মূলত: ক্ষমতাকেন্দ্রিক ছাত্র রাজনীতি থেকেই এর সৃষ্টি। বিশ্ববিদ্যালয় ক্যাম্পাসে অস্ত্রবাজি, খুন, টেন্ডারবাজি এবং বিশেষত উচ্চ শিক্ষার উপযোগী পরিবেশটিকে ধ্বংসের দ্বারপ্রান্তে পৌছে দেয়ার পর এই ‘ভাবমূর্তি’ নামক ধারণার আমদানী ঘটেছে। বিশ্ববিদ্যালয়ে যা খুশি তাই করা চলবে কিন্তু প্রতিবাদ করা চলবে না। প্রতিবাদ করলে বাইরের লোকে জেনে যাবে এবং ‘ভাবমূর্তি’ বিনষ্ট হবে।
এই কথিত ‘ভাবমূর্তি’র সাথে আমার পরিচয় ঘটে ১৯৯৯ সালে, আমি তখন ঢাকা বিশ্ববিদ্যালয়ের দ্বিতীয় বর্ষের ছাত্র, সলিমুল্লাহ হলে থাকি। আন্তর্জাতিক সম্পর্ক বিভাগের শিক্ষক শহীদুজ্জামানের বিরুদ্ধে যৌন নিপীড়ণের অভিযোগ আনলেন একজন ছাত্রী। উক্ত শিক্ষক নীল দলের রাজনীতির সাথে যুক্ত ছিলেন, সংগত কারণে বিশ্ববিদ্যালয় কর্তৃপক্ষ অভিযোগ আমলে নিতে চাইলেন না। তখন ভিসি ছিলেন অধ্যাপক একে আজাদ চৌধুরি। যৌন নিপীড়ণের অভিযোগের প্রেক্ষিতে ক্যাম্পাসে আন্দোলন গড়ে উঠলো। শুরু থেকেই বিশ্ববিদ্যালয় প্রশাসন আন্দোলনের উপর আক্রমণাত্মক হয়ে উঠলো, আন্দোলনকারীদের ‘বহিরাগত গার্মেন্টস কর্মী’ বলা বিবৃতি দেয়া হলো। এবং সবশেষে প্রশাসনের উদ্যোগে ছাত্রলীগের কর্মীরা আন্দোলন দমনের জন্যে পাল্টা সংগঠন তৈরি করলেন। সংগঠনের নামটি খুব তাৎপর্যপূর্ন। ‘বিশ্ববিদ্যালয়ের ভাবমূর্তি রক্ষায় সচেতন ছাত্র সমাজ’। আমি নিজে তখন নিপীড়ণবিরোধী আন্দোলনে জড়িয়ে পড়ি।‘ ভাবমূর্তি রক্ষায় সচেতন ছাত্র সমাজের’ সাথে ক্যাম্পাসে গোলোযোগের সূত্র ধরে আমাকে পিটিয়ে এস এম হল থেকে বের করে দেয়া হয়। ওই ব্যানারে ছাত্রলীগের যে ছেলেটি মূল দ্বায়িত্বে ছিলো সে আমার ব্যাচমেট, এবং হলের প্রথম জীবনের বন্ধুও বটে। দ্বিতীয় বর্ষে থাকতেই তার নাম ক্যাম্পাসে ছড়িয়ে গিয়েছিলো। ফাও খাওয়ার কিংবদন্তী চরিত্রে পরিণত হয়েছিলো সে। এরই মধ্যে রোকেয়া হলের এক কর্মচারীকে পিটিয়ে মাথা ফাটিয়ে দেয়ার পরে তার নাম মুখে মুখে ছড়িয়ে পড়ে। এস এম হল থেকে যে রাতে আমাকে বের করে দেয়া হয় সেই রাতে হল ছাত্রলীগের এক সিনিয়র নেতার ক্রুদ্ধ চেহারা এখনো আমার চোখে ভাসে। কটমটিয়ে আমার দিকে তাকিয়ে তিনি হুংকার দিয়েছিলেন- ‘তোর এত সাহস শয়তানের বাচ্চা, ক্যাম্পাসের ভাবমূর্তি খারাপ করস!’
শুরুতে আরেকটি বিশেষন উল্লেখ করেছিলাম। সেটা হচ্ছে ফাপা আত্মগরীমা। এটাকে ফাপা এ কারণে বলছি যে সবসময়ই ব্যর্থতা আড়াল করার ক্ষেত্রে এই আত্মগরীমাকে ঢাল হিসেবে ব্যবহার করা হয়। নিশ্চয়ই ইতিহাসে অবিষ্মরণীয় ভূমিকা রয়েছে ঢাকা বিশ্ববিদ্যালয়ের। ভাষা আন্দোলন, শিক্ষা আন্দোলন থেকে উনসত্তরের গণ অভ্যুত্থান, একাত্তরের মুক্তিসংগ্রাম বা নব্বইয়ের গণআন্দোলন সবখানেই অন্যন্য ভুমিকা পালন করেছে এই প্রতিষ্ঠান। সেটি কেন সম্ভব হয়েছিলো? কারণ উচ্চ শিক্ষার দূর্দান্ত একটি পরিবেশ এখানে বিরাজমান ছিলো। ছিলেন অসাধারণ সব শিক্ষক এবং তাদের প্রতি মুগ্ধ মনোযোগী নিষ্ঠাবান শিক্ষার্থী। কিন্তু ফাপা আত্মগরীমা বিষয়টির উল্টো একটা উপস্থাপন আপনার সামনে হাজির করবে। যখনই ঢাকা বিশ্ববিদ্যালয়ের বর্তমান শিক্ষার মানের করুণ দশা বা উচ্চ শিক্ষার অনুপোযোগী পরিবেশের আলাপ উঠবে তখনই ক্ষমতার সাথে যুক্ত একদল লোক ৫২, ৬৯, ৭১ বা ৯০ এর উল্লেখ করে এই পরিস্থিতি ঢেকে দেয়ার চেষ্টা করবে এবং আজকের ছাত্র রাজনীতিকেও সেই ধারাবাহিকতার উত্তরাধিকার বলে ঘোষণা করবে। তাদের কথার মানে দাঁড়াবে ঢাকা বিশ্ববিদ্যালয় তার ইতিহাস নির্ধারিত সঠিক পথেই আছে। বুঝে হোক বা না বুঝে- এই প্রতিষ্ঠানের শিক্ষার্থীদের একটা বড় অংশই এ জাতীয় প্রচারণার সাথে গা ভাসিয়ে দেন। হয়ত পরিবর্তনের রাস্তাটি দেখতে পান না বলে নিজেদের গ্লানিটুকু আড়াল করে ইতিহাসের জাবর কাটতে কাটতে আত্মপ্রসাদে ভোগ ছাড়া আর কিছু করণীয় থাকে না তাদের। কিন্তু এই আত্মপ্রসাদ ভয়াবহ। যতক্ষণ এটার নেশার ঘোর কাজ করবে; কারো মাথাতেই আসবে না যে শিক্ষার মান ও পরিবেশের কী ভয়ানক বিপর্যয় ঘটে গেছে এর মধ্যে। ক্রমাগত বাণিজ্যিক মানসিকতার মধ্যে ঢুকে পড়ছে শিক্ষকরা। অথচ তারাই আবার শিক্ষার মান পড়ে যাওয়ার জন্যে শিক্ষার্থীদের ঘাড়ে দায় চাপাচ্ছেন। একটা সার্বিক শিক্ষা আন্দোলনের ঝাঁকুনি ছাড়া ঢাকা বিশ্ববিদ্যালয় কেন, কোনো পাবলিক বিশ্ববিদ্যালয়কেই টিকিয়ে রাখা সম্ভব হবে না।
কয়েকদিন আগে শহীদুল্লাহ হলের পুকুরপাড়ে ‘বহিরাগত’ আখ্যা দিয়ে ঘুরতে আসা একই পরিবারের কয়েকজনকে মারধর করে ছাত্রলীগের পরিচয়ধারী কিছু ছাত্র। এর প্রেক্ষিতে ঢাকা বিশ্ববিদ্যালয়ের সাম্প্রতিক এই চরিত্র নিয়ে ক্ষোভে ফেটে পড়ে সর্বস্তরের মানুষ। সামাজিক যোগাযোগ মাধ্যমে সেই ক্ষোভের বহিপ্রকাশ আমরা দেখেছি। এই বিশ্ববিদ্যালয়ের সাবেক বর্তমান শিক্ষার্থীদের অনেকে আবার প্রিয় প্রতিষ্ঠানকে বাঁচানোর চেষ্টা করেছেন এটাকে বিচ্ছিন্ন ঘটনা হিসেবে উল্লেখ করে। তাদের মতে এ জাতীয় ঘটনা ক্যাম্পাসের সাধারণ বৈশিষ্টের মধ্যে পড়ে না। তবে এসব বিষয়ের সাথে শিক্ষার মান ও পরিবেশের তুলনামূলক সম্পর্কের আলাপ একেবারেই দেখা যায়নি, যেইটা জরুরী বলে আমার মত। একটা উদাহরণ দেই- কিছুদিন আগে চারুকলা ইনস্টিটিউটের গেটে একটা বিজ্ঞপ্তি সেটে থাকতে দেখা যায়। সেখানে লেখা ছিল ‘বহিরাগতদের প্রবেশ নিষেধ।’ বিশ্ববিদ্যালয়ের মানের বিবেচনায় এই বিজ্ঞপ্তি ভয়ানকভাবে হাস্যকর ও লঘু। মনে হবে আপনি কোনো কিন্ডারগার্টেন এর সামনে দাড়িয়ে আছেন, অথবা কোনো বদরাগী বাড়ীয়ওয়ালার গেটের সামনে- যিনি লিখে রাখেন ‘কুকুর হইতে সাবধান’। কিন্তু বিশ্ববিদ্যালয় তো কারো ব্যক্তিগত সম্পত্তি বা কায়েমী স্বার্থ চরিতার্থ করার জায়গা নয়। এখন আপনি যদি আগ বাড়িয়ে আরেকটু খোঁজ খবর করেন তাহলে দেখবেন এই চারুকলা অনুষদ সত্যি সত্যিই ক্ষমতাসীনদের সাথে সংশ্লিষ্ট কিছু লোকের কায়েমী স্বার্থ রক্ষার চারণভূমিতে পরিণত হয়েছে। গত দশ বছরে এখানে শিক্ষক হিসেবে কাদের নিয়োগ দেয়া হয়েছে, তাদের একাডেমিক রেজাল্ট কেমন ছিলো বা তাদের মান কী সে খবর বের হলে রাগে দূ:খে ক্ষোভে হাত কামড়াতে ইচ্ছে হবে- যদি শিল্প নিয়ে আপনার ভেতরে সামাণ্যতম অনুরাগও থেকে থাকে।
শহীদুল্লাহ হলের ঘটনা এবং এ বিষয়ক বিতর্ক সর্বশেষ একটি নতুন মোড় নিয়েছে। ফেসবুকে ঢাকা বিশ্ববিদ্যালয়ের শিক্ষার্থীদের ‘ফকিন্নির পুত’ অভিহিত করা থেকে এটার সূত্রপাত। শুরুতে শহীদ মিনারে ঢাকা বিশ্ববিদ্যালয়ের শিক্ষার্থীদের প্রতিবাদের কথা উল্লেখ করেছিলাম। একটা এলিট জায়গা থেকে মধ্যবিত্ত ও নিম্ন মধ্যবিত্তের সন্তানদের শিক্ষা প্রতিষ্ঠান ঢাকা বিশ্ববিদ্যালয়কে ‘ফকিন্নির পুত’ বলা হয়েছে- এভাবে ব্যাখ্যা দেয়াও শুরু হয়েছে। এটা যেভাবেই বলা হোক না কেন, নতুন একটি তর্ক তৈরি করে প্রকৃত ঘটনা বা ঢাকা বিশ্ববিদ্যালয়ের শিক্ষা ও সংস্কৃতির মানের যে দৈনত্যা সেটাকে আড়াল করে আপাত মান বাঁচিয়ে শেষ রক্ষা হবে বলে মনে করি না। বিশ্ববিদ্যালয়ে উচ্চ শিক্ষার উপযোগী পরিবেশটিকে পুনরুদ্ধার করতে হবে। তার জন্য দরকার সাদাকে সাদা এবং কালোকে কালো হিসেবে দেখার চোখ। বিশ্ববিদ্যালয়কে খুনী, দখলদার, টেন্ডারবাজদের হাত থেকে মুক্ত করতে হবে; তাদের শেখানো ভাবমূর্তির ফাপা বুলি আউড়ে খারাপ সময়কে প্রলম্বিত করা ছাড়া আর কিছুই ঘটবে না।
ঢাকা বিশ্ববিদ্যালয়ে এখনো আলোকপ্রাপ্ত শিক্ষকরা আছেন, প্রকৃত রাজনৈতিক সচেতন নিষ্ঠাবান শিক্ষার্থীরাও আছেন। তাদের বোধ বিবেচনার উপর ভরসা রাখছি। আগামী দিনে ঢাকা বিশ্ববিদ্যালয়ের উন্নততর শিক্ষা ও সাংস্কৃতিক মান এবং গণতান্ত্রিক পরিবেশ নিশ্চিত করা কথিত ‘ভাবমূর্তি’ রক্ষার চেয়ে অনেক জরুরী। সেই জরুরী এবং অনিবার্য কাজটি শুরু করা দরকার এই মুহূর্তেই।

