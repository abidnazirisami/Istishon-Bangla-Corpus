শিকার যখন স্বয়ং আমি (শিকারি কে_) পর্ব - ৩ (শেষ পর্ব)


সবার কাছে সে রাতটা ছিলো দুঃস্বপ্নের। কারো মুখে কোনো কথা নেই। আমি বার বার কথা বলে ওদের চিন্তামুক্ত রাখতে চাইছিলাম। যারা একটু কম টেনশনে ছিলো, ওরা একটু হাসছিলো। বাকিরা বরং বিরক্তই হচ্ছিলো। সজীবকে একটা স্যরি বলা উচিৎ ছিলো। তবু বললাম না।
একটু পর এক নতুন কয়েদি এলো। ইংলিশে যাকেও বলে ড্রাংক! উনি এসে পুলিশের চৌদ্দ গুষ্ঠি উদ্ধার করছিলেন গালি দিয়ে দিয়ে। শেখ হাসিনার মা কে তুলে গালি দিতেও ছাড়েন নি। হুঁশে আসার পর উনি যা বলেছেন সেসব শুনলে হয়তো সুইসাইডই করবেন। অবাক করা বিষয়, পুলিশরা ওই লোককে স্যার স্যার করে শান্ত করার চেষ্টা করছিলেন। উনি হাজতখানায় বেশিক্ষণ টিকলেন না। একটু পরেই ছাড়া পেয়ে গেলেন। আমরা অভাগারা থেকে গেলাম। দেয়ালে কয়েদিদের সাহিত্যের কিছু নিদর্শন পাওয়া গেলো। পুলিশের মায়েরে *** লেখাটাও চোখ এড়ালো না। অমুক + তমুকেরও অভাব ছিলো না। আমি একটা পোড়া ম্যাচের কাঠি দিয়ে নামটা লিখলাম।
এর ভেতরে থালা বাটি কম্বল থাকার কথা। তবু কম্বল ছিলো না। ময়লা চট আর "মাল"-এর আঁশ। আমি এক কোণায় গিয়ে গুটিসুটি মেরে বসলাম। কখন যেনো ঘুমিয়েও পড়েছি। বড্ড ক্লান্ত লাগছিলো। তবে যখন ঘুমিয়েছি তখন সাড়ে তিনটার কম বাজে না। যখন ঘুম ভাঙলো, তখন সকাল হবে হবে ভাব। ওরা হাসছিলো আমায় দেখে। কেমন এর মধ্যেও ঘুমিয়ে নিলাম! ওরা ঘুমিয়েছে বলে মনে হয় না। তাতে আমার কী? মালখোর গুলো মরার মতো ঘুমুচ্ছে।
পরদিন সকালটা ছিলো ঘটনাবহুল। এবার হিশি টা না করে পারিনি। সকাল হতে হতে সবার গার্ডিয়ান এসে হাজির। আমি বাসায় জানাই নি। ভাবছিলাম, ছাড়া পাওয়ার আগে আর জানাবো না। সকাল নয়টা-সাড়ে নয়টার দিকে দেখা গেলো সাংবাদিকদের ভিড়। আমাদের ছবি তুলতে নিয়ে যাওয়ার আগে একবার স্কুলের হাজিরার মতো হাজিরা ডাকা হলো। পুলিশ ম্যামের উপর একটা ক্রাশও খেলাম। পুলিশরা সাধারণত সুন্দরী হয় না। ইনি দেখতে মোটামুটি ভালো ছিলেন।
আমাদের সবাইকে চারজন চারজন তিনজন করে অন্য একটা রুমে নিয়ে যাওয়া হলো। ওখানে একজন বড় পুলিশ ছিলেন। আর একজন সাংবাদিক। অফিসার বললেন আমাদের কথা বলার সুযোগ দেবেন। কিন্তু যা বলার উনিই বললেন, আমরা কিছু বলতে গেলেই বলছেন, "আমি সব জানি!"
উনার ভাস্যমতে, আমরা সবাই শিবিরের নতুন কর্মী। আমাদের ট্রেনিং দেয়া হচ্ছিলো। আমরা জামায়াতের একটা মিছিলে গিয়েছি, গাড়ি ভেঙেছি। বড় ধরণের নাশকতার পরিকল্পনা করছিলাম! আমাদের কিছু বলার সুযোগ দিচ্ছিলেন না। সাংবাদিক মহাশয় একটু কথা শুনতে চাইছিলেন আমাদের থেকে। এই অপরাধে তাকে অপমান করে বের করে দেয়া হয়।
এরপর আমাদের ফোটোসেশন করা হয়। সবাই মুখ লুকানোর চেষ্টা করছিলো। আমি মাথা উঁচু করে ছবি তুললাম। বেশ কিছু ছবি তোলা হলো। তখন পেছন থেকে এক পুলিশকর্মী বললেন, "শিবির করা কিন্তু খারাপ না। ছোটবেলা আমিও করছি।" কী করে বোঝাই আমরা শিবির করি না!
এর মধ্যেই আমাদের জন্য অনেক রুটি, ডাল আর পানির বোতল এসেছে। ওদের গার্ডিয়ানরা এনেছেন। এতো বেশি এনেছেন যে মালখোরদের দেয়ার পরেও বেশি হলো। একজন কনস্টেবল বার বার বলছিলেন, কী খেতে চাও বলো। সব এনে দেয়া হবে। কিন্তু আমাদের মুডটা তখন ফুচকা খাওয়ার মতো ছিলো না। জেলের ভাত খাওয়ার খুব শখ ছিলো আমার। দুপুরে জেলের ভাত এলো। আমি খুব মজা করে খেলাম। বাকিরা খুব একটা উৎসাহী ছিলো না। ওরা তবু একটু আধটু খেলো। তারপর আমাদের জন্য স্পেশাল পোলাও মাংস এসেছিলো। এগুলো আমি আর খেলাম না। জেলের ভাতেই পেট ভরে গেছে। 
দুপুরের দিকে গুঞ্জন শুনলাম, তিন জনকে রেখে বাকিদের ছেড়ে দেয়া হবে। বিকালের দিকে প্রক্রিয়া শুরু হয়ে গেলো। বিকালের শেষ দিকেই নিশ্চিত হয়ে গেলাম, আমিও চলে যাচ্ছি। সন্ধ্যার মধ্যে প্রায় সবার জামিন হয়ে গেলো। সন্ধ্যায় আমিও বের হলাম। কিন্তু আমি তো গার্ডিয়ানকে জানাই নি। পুলিশের বায়না পূরণ করবো কীভাবে? তখন আমাদের মেসের এক ছোট ভাই "আম্মার" আর ওর মা আমায় সাহায্য করতে এগিয়ে এলেন। এজন্য আমি আম্মার আর আন্টির প্রতি চির কৃতজ্ঞ থাকবো। আমি বসলাম অফিসারের রুমে। আম্মারের মায়ের ফোন থেকে আব্বাকে কল দিলাম। আব্বার ভাবটা এমন, এটা খুব স্বাভাবিক একটা ঘটনা। কন্ঠে বিচলিত হওয়ার কোনো ভাব পেলাম না। আব্বা বিকাশে টাকা পাঠিয়ে দিলেন।
আম্মার আর আন্টি টাকা তুলতে বাইরে গেলেন। অফিসারের সামনে একা বসে আছি। অফিসার হালকা হওয়ার জন্য আগে কথা বললেন। নাম, ঠিকানা, মেসে কীভাবে উঠলাম, শিবিরের মেস জানতাম কিনা আরও অনেক প্রশ্ন করলেন। আমি সব সত্যি জবাব দিলাম। আমরা জানতে পেরে গেছিলাম, ওটা শিবিরের মেস। রানা ভাই শিবিরের মোটামুটি বড় নেতা। কিন্তু উনি আমাদের শিবির করতে কখনো বলেন নি। অফিসার আরেকটা প্রশ্ন করলেন, গার্লফ্রেন্ড আছে? আমি বললাম, হ্যাঁ। উনার শেষ কথাটা ছিলো, টাকা যে দিলা এইটার কথা কাউকে বলো না। আর তোমার মোবাইলটার আশা ছেড়ে দাও। ওটা আর পাওয়া যাবে না।
এবার বলুন তো, শিকারি কে? সরকার? নাকি পুলিশ?
News Link : http://jamunanews24.com/2015/04/02/41301.php

