শেষ চিঠি


রিয়া একটি কাল্পনিক চরিত্র যা ধীরে ধীরে জীবন্ত হয়ে উঠছে। আমার কলেজের বন্ধুরা মনে করে আমার জীবনে রিয়া নামে কেউ আছে, বা ছিলো। তাই রিয়াকে মেরে ফেলাটা নিতান্তই জরুরী হয়ে পড়ে। রিয়াকে মেরে ফেলার পর রিয়ার কাছে শেষ চিঠি।
রিয়া,
কেমন আছো তুমি? তুমি যেখানে আছো, সেখানে কেউ খারাপ থাকে না। আমিও ভালো আছি। অনেক ভালো। সেই হাসিখুশি, তোমার মনের মতো আসিফ। তবু মাঝে মাঝে তোমায় খুব মিস করি, জানো? তুমি কি আমায় মিস করো? হয়তো না। স্বর্গে কেউ কাউকে মিস করে না। তোমার জায়গায় আমি থাকলেও তোমায় মিস করতাম না।
জানো, হাসতে হাসতেই হঠাত তোমায় মনে পড়ে গেলো। কী করি বলো তো? উপর থেকে কি তুমি আমায় ভালো করে দেখতে পাও? আমায় দেখতে কি তোমার ভালো লাগে? তোমায় সেই কত্তদিন থেকে দেখি না। কেনো এত স্বার্থপর তুমি? একদিনের জন্য নেমে আসো না। শুধু একটাদিন আমার সাথে থাকো। দেখবে, আমরা অনেক মজা করবো। তোমার স্বর্গের থেকেও বেশি। আমি অপেক্ষায় থাকবো।
ভালো কথা, শরীরের যত্ন নিয়ো। ঠিকমতো খাওয়া দাওয়া কোরো। স্বর্গে থাকো বলেই সব সময় খাওয়া দাওয়া নিয়ে পড়ে থেকো না আবার। মোটা হয়ে গেলে তোমায় মোটেই সুন্দর লাগবে না। আবার বলছি, খুব দেখতে ইচ্ছা করছে তোমায়। লাভ ইউ। ভালো থেকো।
___আসিফ

