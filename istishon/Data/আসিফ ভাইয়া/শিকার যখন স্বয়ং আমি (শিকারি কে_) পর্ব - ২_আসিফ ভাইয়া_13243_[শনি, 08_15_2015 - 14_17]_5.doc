শিকার যখন স্বয়ং আমি (শিকারি কে_) পর্ব - ২


গাড়িতে উঠানোর সময় ভাইকে খুব মিস করছিলাম। ভাইকে আমি সব সময় বলতাম, আমি পুলিশের গাড়িতে উঠবো। আজ উঠা হলো। গাড়িতে উঠে আমিই প্রথম কথা বললাম। এই কথাটাই বললাম। অনেক্ষণ পরে সবাইকে একটু হাসতে দেখলাম। এতো টেনশনের মধ্যেও সবাইকে হাসি-খুশি দেখতে অনেক ভালো লাগলো। আমরা গল্প করতে করতে আর হাসতে হাসতে যাচ্ছিলাম, যেনো পিকনিকে যাচ্ছি। পুলিশ গুলো চুপচাপ!
গিয়ে গাড়ি থেকে নামিয়ে সবার নাম, পরিচয়, ঠিকানা একটা রেজিস্ট্রি খাতায় তোলা হলো। সবাই ইতস্তত করছিলো। আমি বেশ হাসি মুখেই পরিচয় বলছিলাম। রেজিস্ট্রিকর্তা আমার দিকে সন্দেহের দৃষ্টিতে একবার তাকালেন। আবার লেখায় মন দিলেন। রেজিস্টারিতে নাম তোলা শেষ হলে আমাদের একটা বন্ধ ঘরে ঢুকিয়ে তালা লাগানো হলো।
ঘরে ঢুকেই দম বন্ধ হবার যোগার! ভেতরে কিছু কয়েদি মনের সুখে সুখটান দিচ্ছে। আমরা ঢোকার পরে ওদের থেকে নেতা গোছের কেউ কথা বলতে এলো। বয়স খুব বেশি না। আমাদের মতোই। এসে বললো,!"ভদ্রলোক ভদ্রলোক লাগছে। শিবির?" আমরা বললাম, "হ্যা! আপনারা?" বললো, "মাল খাইছিলাম। তাই।" আমি সিগারেটের গন্ধই সহ্য করতে পারি না, কিন্তু ভেতরে ওদের "মাল"-এর গন্ধ সহ্য করতে হচ্ছে। একজন কনস্টেবল কে বললাম, "ভেতরে সিগারেট খাচ্ছে। এটা কী ঠিক?" উনি বললেন, "নেশা উঠলে খাবেই। না খেতে দিলে মরে যাবে।" আমি বললাম, "তাহলে ধরার কী দরকার ছিলো?" উনি হয়তো শুনলেন না।
ঘরের ভেতরেই একটা বাথরুম, অথবা টয়লেট। কোমর পর্যন্ত দেয়াল তোলা। যাদের পেয়েছিলো কেউ কেউ হিশি করে নিলো। আমি চেপে রাখাই শ্রেয় ভাবলাম। এবার সজীবের দিকে চোখ পড়লো। তাকানো যাচ্ছে না বেচারার দিকে। সজীবকে আমি খুব অপছন্দ করতাম। অনেক কেঁদেছে ওকে হাতকড়া পরানোর সময়। বারবার অনুরোধ করেছে, আমার জিনিসপত্র গুলো চেক করুন। কিছু পেলে না হয় নিয়ে যাবেন। শেষ মেষ চেকও করা হয়। কিছু না পাওয়া সত্ত্বেও ওকে ধরে আনা হয়েছে। অনেক ভয় পেয়েছে বেচারা। আমায় একদিন ফিসফিস করে বলেছিলো, এইটা হয়তো শিবিরের মেস। চলো, চলে যাই। আমি কানে তুলিনি। নিজেকে এজন্য অপরাধী মনে হলো। কিন্তু যা হওয়ার তা তো হয়েই গেছে।

