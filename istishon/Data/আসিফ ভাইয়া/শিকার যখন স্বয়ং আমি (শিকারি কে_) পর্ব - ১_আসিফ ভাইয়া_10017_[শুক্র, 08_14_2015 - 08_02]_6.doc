শিকার যখন স্বয়ং আমি (শিকারি কে_) পর্ব - ১


পহেলা এপ্রিল, ভোর বারোটা বেজে ছত্রিশ মিনিট। হঠাত করেই রুমে দৌড়ে ঢুকলেন মুজাহিদ ভাই। উনি আমার রুমমেট। ঢুকেই পিসিটা অফ করে দিলেন। কিছু কাগজ লুকিয়ে রাখলেন। এর পরপরই রুমে ঢুকলো পুলিশ।
পুলিশ ঢুকেই মুজাহিদ ভাই আর রানা ভাই কে জেরা করতে শুরু করলো। আর কয়েকজন তল্লাশি করতে থাকলো। কাগজপত্র গুলো সহজেই বেরিয়ে এলো। আর পিসিতে পাওয়া গেলো ছাত্রশিবির সংক্রান্ত কিছু তথ্য।
আমি তখনো ফেসবুকে। আমার "রিয়া" স্ট্যাটাস এর কমেন্ট এর রিপ্লাই দিচ্ছি। আর মেসেজ করছি বধুদের সাথে। যে কিছু করে নি, তার ভয় পাওয়ার কোনো মানে হয় না।
বেশ কিছুক্ষণ চললো এই জেরা আর তল্লাশি। মনে হয় ওদের থেকে তথ্য পাওয়ার আশা ছেড়ে দিলেন অফিসার। আমার আর সজীবের দিকে নজর দিলেন এবার। একজন আমায় জিজ্ঞেস করলো, ফোনে কী? আমি বললাম, ফেসবুক (আগে কখনো নাম শুনেছে বলে মনে হলো না)। আমার ফোনটা হাতে নিলো। ফন্টগুলো বড় করলো। আরো বড় করলো। যত বড় করা যায় করলো। তারপর বিরক্তির সাথে ফোনটা ফেরত দিলো।
অফিসারের যেনো আর সইলো না। আমায় নিয়ে বসালো রানা ভাই এর পাশে। আমায় আর রানা ভাইকে একটা, আর সজীব আর মুজাহিদ ভাই কে একটা চুড়ি (হাতকড়া) পরানো হলো। আমি তো অবাক! আমি ধারনাও করি নি আমাকেও এই চুড়ি পরতে হবে। আমার হাতে তখনো ফোন। ফোনটা কেড়ে নিলেন অফিসার। আমাদের তেমন কিছু বলার সুযোগ দেয়া হলো না।
কিছুক্ষণ পর আমাদের নিয়ে যাওয়া হলো গাড়িতে। একজনকে দেখলাম অচেনা। উনি একজনের চাচা। গেস্ট হিসেবে আজকে থাকতে এসেছিলেন। উনিও ছাড় পেলেন না। পরদিন উনার চাকরিতে জয়েন করার কথা।
যাহোক, তেরো জনের এগারো জনকে ধরা হলো। দুই জনের পরিচিত দারোগা থাকায় বেঁচে গেলো। আর আমাদের এগারো জনকে নিয়ে চললো পুলিশের ভ্যান।

