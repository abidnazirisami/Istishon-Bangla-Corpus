দ্য ম্যাজিশিয়ান


এমন একটা পরীক্ষা দেয়ার পর মন খারাপ হওয়াটাই স্বাভাবিক। তার উপর অনেকদিন থেকেই রাতে ঘুম আসছে না। যদিও আমায় দেখে কেউ বলতে পারবে না আমার মন খারাপ। এমনই একটা সময়ের গল্প।
গতকাল রাত দুইটার কাছাকাছি। আমি জানালার ধারে একটা চেয়ারে বসে আছি। পা দুটো জানালার গ্রীলের উপর রাখা। এই জানালাটা দিয়ে ভালো বাতাস আসে। আমার রুমমেট মরার মতোন ঘুমুচ্ছে। আর আমি বসে আছি মন খারাপ করে। হঠাৎ বাথরুমের দরজায় নক করার শব্দ।
এমন শব্দ প্রায়ই হয়। এখন আর কিছু মনে হয় না। তবে এই শব্দটা কেমন অন্যরকম ছিলো। তাই গিয়ে দরজাটা খুললাম। ধরেই নিয়েছিলাম, কেউ থাকবে না। কিন্তু ছিলো।
একটা ম্যাজিশিয়ান। কালো কোট, মাথায় হ্যাট আর হাতে ছড়ি। মুখ ভয়াবহ রকম গম্ভীর। আমি তাকিয়ে ছিলাম অবাক হয়ে। হঠাৎ ছড়িটা আমার বুকের দিকে তাক করলো। কিছু একটা হলো বুঝতে পারলাম। কী হলো বুঝলাম না।
ম্যাজিশিয়ান আমার হাতে ছড়িটা দিয়ে চলে গেলো। কীভাবে চলে গেলো বা কোন দিক দিয়ে গেলো বুঝলাম না। মনে কেমন একটা প্রশান্তি লাগছিলো। মন খারাপটা চলে গেছে। ছড়ির কাজ বুঝতে সময় লাগলো না। তবে দায়িত্বটা এখন আমার। উনি যদি উনার গম্ভীর মুখ নিয়ে আমার মন ভালো করতে পারেন, আমি কি আমার এই হাসিমুখ নিয়ে পারবো না?

