'ভারত এখন বিদ্বেষ সৃষ্টিকারীদের উন্মুক্ত প্রান্তর' _ নাসিরুদ্দিন শাহ


গুলাম আলি, সুধীন্দ্র কুলকার্নীর পর শিবসেনার হিটলিস্টে সাম্প্রতিকতম সংযোজন অভিনেতা নাসিরুদ্দিন শাহ। গত সোমবার মুম্বইয়ে প্রাক্তন পাক বিদেশমন্ত্রী খুরশিদ মহম্মদ কাসুরির বই প্রকাশ অনুষ্ঠানে যোগ দিয়েছিলেন নাসিরুদ্দিন। আর তারপরেই নিজেদের সাম্প্রতিক ট্র্যাডিশন মেনে তাঁর নামের সঙ্গে ‘ভারত বিদ্বেষী’ তকমা জোড়ার চেষ্টা করেছে শিবসেনা। সোশ্যাল মিডিয়ায় চালিয়েছে যথেচ্ছ প্রচার। ক্ষুব্ধ, বিরক্ত নাসির জানিয়েছেন, এর আগে কখনই স্বদেশে নিজের ধর্মীয় অস্তিত্ব নিয়ে এতটা সচেতন হতে হয়নি তাঁকে।

‘‘আমার নাম নাসিরুদ্দিন শাহ, আর তাই আমায় নিশানা করা হয়েছে। আমি স্তম্ভিত। এই প্রথম বার আমাকে আলাদা করে মনে করিয়ে দেওয়া হল আমি মুসলিম”— একটি সর্বভারতীয় নিউজ চ্যানেলে সাক্ষাত্কারে বলেছেন এই কিংবদন্তি অভিনেতা। জানিয়েছেন, তাঁর বক্তব্যের সম্পূর্ণ ভূল ব্যাখ্যা করা হয়েছে। ‘‘পাকিস্তানের কোনও রকম প্রশংসার সঙ্গে ভারত বিদ্বেষের সম্পর্ক কী আমার বোধগম্য হল না। ইমরান খানকে গ্রেট বলার অর্থ কি গাওস্করকে ছোট করা?’’ প্রশ্ন তুলেছেন নাসির।
সাফ জানিয়েছেন, তিনি গর্বিত ভারতীয়, তাঁর দেশপ্রেম নিয়ে প্রশ্ন তোলার অধিকার কাউকেই তিনি দেননি।
শিবসেনার হুমকির জেরে মুম্বইতে বাতিল হয়েছে পাকিস্তানের গজল শিল্পী গুলাম আলির কনসার্ট। সেই প্রসঙ্গ টেনে নাসিরের দাবি, পাকিস্তানে কখনই অনুষ্ঠান বাতিলের সম্মুখীন হতে তাঁকে।
অসহিষ্ণুতার প্রসঙ্গে একের পর এক সাহিত্য অকাদেমি পুরস্কার ফিরিয়ে দিচ্ছেন সাহিত্যিকরা। সেই নিয়ে প্রশ্ন করা হলে এই পদ্মভূষণ প্রাপক জানিয়েছেন, পুরস্কার তাঁর কাছে এতটাই মূল্যহীন যে তা রেখে দেওয়া বা ফিরিয়ে দেওয়ায় কিছুই যায় আসে না।
ক্রিকেট, সঙ্গীত আর সন্ত্রাসকে এক সরলরেখায় নিয়ে আসার শিবসেনার সমস্ত চেষ্টার তীব্র সমালোচনা করেছেন তিনি। বলেছেন ‘‘ভারত এখন বিদ্বেষ সৃষ্টিকারীদের উন্মুক্ত প্রান্তর।’’
‘‘সীমান্তে যারা সন্ত্রাস সৃষ্টি করে, আর সীমান্তের ও পার থেকে যাঁরা শান্তির বার্তা বয়ে আনেন, তাঁদের এক সুতোয় বাঁধার চেষ্টা মূর্খামি।’’ মন্তব্য নাসিরের।

