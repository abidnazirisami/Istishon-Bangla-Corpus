সর্বনাশ, জহির রায়হান ইসলাম-বিদ্বেষী!!


মাদ্রাসা শিক্ষার একাল এবং সেকাল
"হেফাজতের মূল আস্তানা হাটহাজারী মাদ্রাসায় ভর্তির সময় সব ছাত্রকে উর্দুতে লেখা একটি হলফনামায় সই করতে হয়। মাদ্রাসাশিক্ষার্থীরা কতটা দাসত্বশৃঙ্খলে আবদ্ধ তা বুঝতে এ হলফনামাই যথেষ্ট। এতে ছাত্ররা শপথ নেয়,কোনো ধরনের রাজনৈতিক কর্মকাণ্ডে অংশ নিবে না,কোনো ছাত্র সংগঠনে যুক্ত হবে না,অন্য কোনো প্রতিষ্ঠানের প্রকাশিত সংবাদপত্র,সাময়িকী ও বই পড়বে না,অন্য কোনো প্রতিষ্ঠানে কোনো পরীক্ষা দেবে না, টেলিভিশন দেখবে না,খেলাধূলাসহ যে কোনো ধরনের পাঠ্যবহির্ভূত কাজে (এক্সট্রা কারিকুলার) অংশ নেবে না, মাদ্রাসা কর্তৃপক্ষের যেকোনো শাস্তি মাথা পেতে নেবে ইত্যাদি!” দেশের সব কওমি মাদ্রাসায় একই ব্যবস্থা চালু আছে বলে জানিয়েছেন হ্যাম্পটন ইউনিভার্সিটির অধ্যাপক মুমতাজ আহমদ।"
মাদ্রাসা শিক্ষার সেকাল এবং একাল
"হেফাজতের মূল আস্তানা হাটহাজারী মাদ্রাসায় ভর্তির সময় সব ছাত্রকে উর্দুতে লেখা একটি হলফনামায় সই করতে হয়। মাদ্রাসাশিক্ষার্থীরা কতটা দাসত্বশৃঙ্খলে আবদ্ধ তা বুঝতে এ হলফনামাই যথেষ্ট। এতে ছাত্ররা শপথ নেয়,কোনো ধরনের রাজনৈতিক কর্মকাণ্ডে অংশ নিবে না,কোনো ছাত্র সংগঠনে যুক্ত হবে না,অন্য কোনো প্রতিষ্ঠানের প্রকাশিত সংবাদপত্র,সাময়িকী ও বই পড়বে না,অন্য কোনো প্রতিষ্ঠানে কোনো পরীক্ষা দেবে না, টেলিভিশন দেখবে না,খেলাধূলাসহ যে কোনো ধরনের পাঠ্যবহির্ভূত কাজে (এক্সট্রা কারিকুলার) অংশ নেবে না, মাদ্রাসা কর্তৃপক্ষের যেকোনো শাস্তি মাথা পেতে নেবে ইত্যাদি!” দেশের সব কওমি মাদ্রাসায় একই ব্যবস্থা চালু আছে বলে জানিয়েছেন হ্যাম্পটন ইউনিভার্সিটির অধ্যাপক মুমতাজ আহমদ।"
(মাদ্রাসায় দাসত্বের অবসান হোক, মুজতবা হাকিম প্লেটো, মে ১১, ২০১৩)
বাংলাদেশে যে এত এত কওমী মাদ্রাসা, ফোরকানিয়া মাদ্রাসা এইসব আছে, এদের মাতৃভাষা কি? দেখা যাচ্ছে, এইসব মাদ্রাসার একটা অফিসিয়াল ভাষা আছে, যে ভাষাকে আমরা শুধু রাষ্ট্রভাষা হিসেবে মেনে না নিয়ে সেই '৫২-তেই রক্ত ঝরিয়েছিলাম। মাদ্রাসার ছাত্রদের বিজাতীয় পদ্ধতিতে মগজ ধোলাইয়ের জন্য হেফাজতে ইসলামের নেতা আহমেদ শফির হাটহাজারীর মাদ্রাসা সেই ভাষাকেই গ্রহণ করেছে। আর যেভাবে ব্রেন ধোলাই (ওয়াস) হচ্ছে, তাতে করে যে কী চিড়িয়ার জন্ম হবে, তা ১৯৫৬ সালেই ছাত্রাবস্থায় আমাদের আত্মানুসন্ধানী সাহিত্যিক চলচ্চিত্রকর শ্রদ্ধেয় জহির রায়হানই চমৎকারভাবে বলে গেছেন:
"এখন যেখানে আছি সেটা একটা মস্তবড় বাড়ী। ছোট বড় মাঝারি মিলিয়ে এ বাড়ীতে সর্বমোট উনপঞ্চাশটে কামরা। এরই এক কোণে, পাশাপাশি তিনটে অন্ধকার কামরায় আমরা থাকি। বাবা, ম্যা, ছোট ভাই বোনেরা আর আমি। বাকি কামরাগুলোতে ছাত্ররা থাকে। মাদ্রাসার ছাত্র। এখানকার একটা নামকরা মাদ্রাসারই এটা হোস্টেল কিনা, তাই। জন্মের পর থেকে চারপাশে শুধু গোল টুপি আর লম্বা জোব্বাই দেখে আসছি আমি। যেদিকে তাকাই গোল টুপি। গোল টুপি আর লম্বা জোব্বা। যত দেখছি তত যেন নতুনভাবে আবিষ্কার করছি এদের। এদের চলন, বলন, কথন। এদের ধর্ম্ম শিক্ষা, রীতিনীতি, সময়ের বিবর্তন দিনের আলোর মত স্পষ্ট হয়ে ধরা দিচ্ছে আমার চোখে। মাঝে মাঝে মনে হয় আমি নিজেকে যতটুকু জানি তার'চে আরো ভাল করে জানি এদের। আর তাই, হয়তো তাই - এদের আমি দু'চোখে দেখতে পারি না।
গোল টুপি, লম্বা জোব্বা, একগাল দাঁড়ি, যে লোকটা আমার পাশের ঘরে থাকে, তাকে আমি দেখছি আজ চার বছর ধরে। দেখছি না যেন, গভীর সমুদ্র থেকে মুক্তোয় ভরা ঝিনুক আবিষ্কার করছি।
প্রথম আর পাঁচজনের মতই তাকে মনে হয়েছিলো আমার। পাঁচ ওয়াক্ত নামাজ পড়েন, রোজা রাখেন, কোরাণ তেলাওয়াত কোনদিন বাদ যায় না তার।
সূর্য ওঠার অনেক আগে ঘুম থেকে ওঠেন। বেলা দশটা বাজতে না বাজতে গোসল সেরে খেয়ে দেয়ে দু'তিনটা কেতাব বগলে নিয়ে মাদ্রাসার দিকে ছোটেন। বিকেলে মাদ্রাসা ছুটি হয়ে গেলে, হোস্টেলে ফিরে চুপচাপ বসে বসে তছবি পড়েন।
তারপর কখন রাত নেবে আসে পৃথিবীর বুকে। আকাশে তারারা একটা দুটো করে জ্বলতে শুরু করে। নামাজ পড়া শেষ করে ভদ্রলোক আবার কেতাব নিয়ে বসেন পড়ার টেবিলে। ঢুলে ঢুলে কোরাণ আর হাদিশ মুখস্ত করেন। তারপর মাঝরাতে এশার নামাজান্তে বার কয়েক কলেমা দরুদ পড়ে বিছানায় এলিয়ে পড়েন।
এমনি করে দিন যায় তার। রাত কাটে। দিনে রাত্রে এই তার ছককাটা জীবন। ভদ্দরলোক খেলাধূলা করেন না, কারণ খেলাধূলা করতে হলে হাঁটুর ওপর কাপড় তুলতে হয়। আর, হাঁটুর ওপর কাপড় তোলা শরিয়তমতে নাজায়েজ। ভদ্দরলোক সিনেমা দেখেন না, কারণ সিনেমা দেখা আর বেশ্যা বাড়ীতে যাওয়া একই কথা। ভদ্দরলোক গান বাজনা শোনেন না, কারণ, ওসব শুনলে মরবার পর হাবিয়া দোখখে জ্বলতে হবে। ভদ্দরলোক বিড়ি সিগারেট খান না, কারণ, তাহলে খোদার ফেরেশতারা তাকে বয়কট করবে।
ভদ্দর লোক কিছুই করেন না শুধু তবছি গোনেন, নামাজ পড়েন। কেতাবের উপর চোখ বুলোন। আর ঘুমোন।
সত্যি, মাঝে মাঝে ভদ্দরলোকের জন্য বড় মায়া হয় আমার। দুঃখ হয়, ক্ষোভ হয়। মায়া হয় তখন যখন দেখি, মাথায় গোল টুপি চড়িয়ে, লুঙ্গি পরে আর জোব্বা গায়ে দিয়ে; নিরীহ গোবেচারার মত; কেতাব বগলে লোকটা মাদ্রাসার দিকে ছুটে এগোচ্ছে। দুঃখ হয় তখন, যখন দেখি পৃথিবীর রূপ-রস-গন্ধ, হাসি-আনন্দ-উৎসব সব কিছু থেকে দূরে, ঘরের কোণে বসে লোকটা একা একা তবছি গুনছে। আর ক্ষোভ হয় তখন যখন দেখি লোকটা তার এই তিলে তিলে আত্মাহুত হবার পথে অন্য লোককে আহবান করছে।
আমার এক বন্ধুর মতে এ ধরণের লোকগুলো মোটেই এ যুগের নয়। সত্যি করে বলতে কি, দশম থেকে চতুর্দশ শতাব্দীতে পৃথিবীতে আসবার কথা ছিল তাদের। কিন্তু প্রাকৃতিক দুর্যোগেই হোক কিংবা যে কোন কারণেই হোক তাদের এ পৃথিবীতে আসতে বেশ কয়েক শতাব্দী বিলম্ব হয়ে গেছে। তাই আজকের যুগে জন্মগ্রহণ করেও এ যুগের সাথে তারা নিজেদের খাপ খাইয়ে নিতে পারছে না। বিজ্ঞানকে তারা অবজ্ঞা করছে। দর্শনকে করছে অস্বীকার। যুক্তিতর্ক মানতে তারা কোন সময়েই প্রস্তুত হয়। অন্ধ ভক্তির দর্শনে সকল যুক্তিকে নস্যাৎ করার জন্যে এরা সব সময় খড়গ হস্ত। বৈজ্ঞানিক ও সুচিন্তিত যুক্তিতর্ক নিয়ে যদি কেউ এদের সম্মুখীন হয় - তাহলে ভয়ে এদের বাকরুদ্ধ হয়, বুক দুরু দুরু করে, নাভিশ্বাস উঠে। তখন দিক বিদিক জ্ঞানশূন্য হয়ে এরা চিৎকার করে বলে উঠে, 'আমরা যা বলছি তা বিনা যুক্তিতেই বিশ্বাস করো। কেননা বিশ্বাসে মিলায় বস্তু, তর্কে বহুদূর।'
এরপরেও যদি কেউ যুক্তি যুদ্ধ চালাতে তৎপর হন, তাহলে আর রক্ষে নেই। এরা এদের অন্ধভক্তদের আপনার পিছনে লেলিয়ে দেবে। আর তারা আপনাকে শুধুমাত্র জাহান্নামে যাও বলে ক্ষ্যান্ত থাকবে না। আপনার ধড় থেকে প্রাণটাকে বিচ্ছিন্ন করে তবে তৃপ্ত হবে।
এদের আমি ভালভাবেই জানি।
আমার চারপাশে বাতাসের মত বিরাজ করে এরা। আঠার মতো সেঁটে আছে আমার দৈনন্দিন জীবনের সাথে। কবে যে এদের হাত থেকে নাজাত পাবো তাই ভাবি মনে মনে।"
[অংশবিশেষ, 'অপ্রকাশিত অসম্পূর্ণ গদ্য। জহির রায়হান চলচ্চিত্র সংসদ, জাহাঙ্গীরনগর বিশ্ববিদ্যালয় কর্তৃক জহির রায়হানের অন্তর্ধানের ২০ বছর পূর্তি উপলক্ষে প্রকাশিত স্মরণীকা থেকে প্রাপ্য।
লেখাটি জহির রায়হানের ১৯৫৬ সালের ডায়েরী অনুযায়ী জানুয়ারী ১ হতে ১৯-এর মধ্যে লিখিত। এই সময়ে তিনি ঢাকা বিশ্ববিদ্যালয় বাংলা স্নাতক (সন্মান) ৩য় বর্ষের ছাত্র ছিলেন।]
তখনও মাদ্রাসা ছাত্র! তখনও মস্তক হারানোর ভয়!!!আমরা কি আদৌ ঐ অবস্থা থেকে মুক্তি পেয়েছি?

