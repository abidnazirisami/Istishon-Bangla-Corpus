বাঘেরা আবার গর্জে উঠবে


ছেলেদের দোষ দিয়ে কী হবে বলুন! গত প্রায় তিনমাস কি দেশের মানুষকে উত্তেজনা উদ্বেগ টান টান করে রাখে নি? একটা ভয়-আতংক আমাদের চিন্তা ও মনোজগতকে উৎকন্ঠিত করে নি? মানসিক চাপকে শতগুণ বাড়িয়ে দেয় নি? তবে কেন এতো আশা করছেন? তারপর স্টেটাস নিয়েও কি টানাটানি, হুমকি দেখা দেয় নি?
ধ্যাণী হতে হলে শরীর মনে স্থিতি থাকা চাই। বড় চাপ নিতে হলেও মনের প্রশান্তিকে ধরে রাখতে হয়। কিন্তু আমরা কি আমাদের চারপাশে সেই সুস্থতা বজায় রাখতে পেরেছি? গতমাসগুলোতে একদমই না। এখন তাই আমাদের মেজাজ উগ্র। যেখানে ধ্যাণ-গম্ভীরতা আমাদের সফলতার মূল-মন্ত্র।
আমরা উত্তপ্ত হয়ে ভুলভাবে বল তাড়া করি। আমাদের চারপাশে সতর্ক শত্রু , আমাদের উত্তেজিত করে। তাদের শ্যেন দৃষ্টিকে একেবারে পাত্তা দিতে চাই না বলে, বলগুলি ঠিক ঠিক তালুবন্দী হয়ে যায়। আর শত্রুর কৌশলী চাল আমাদের উন্মত্ত রক্ত স্রোতের ফাঁক গলে পশ্চাতের উইকেটগুলোকে দূরে হাঁটাতে থাকে।
আমাদের ধৈর্য্যে আকাল পড়ে গেছে। চাপ অসহ্য লাগে। মনের উইকেট তাই ফটফট পড়ে যায়। পাঁচদিন হেঁটে অনেক দূর যাওয়ার মানসিকতা আমাদের এখন নাই। গড়ে উঠবে তা শীগগীরই হয় তো, বা দিতে হবে কিছুটা সময়। তবে হ্যাঁ, আমি নিশ্চিত, অল্প দূরত্বে আমরা দারুণ হেঁটে যেতে পারবো। দিনে যেয়ে দিনে ফেরাটা ঠিক করে নেবো।
খুব শীতে সিদ্ধ হচ্ছি। হৃদয় উত্তাপ চায়।

