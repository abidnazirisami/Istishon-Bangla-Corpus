আনকাট সেন্সরশিপ পেলো আশরাফ শিশিরের _গাড়িওয়ালা_



বাংলাদেশ সেন্সর বোর্ডের আনকাট সেন্সরশিপ পেয়েছে সরকারি অনুদানে নির্মিত আশরাফ শিশিরের কাহিনী, চিত্রনাট্য ও পরিচালনায় নির্মিত চলচ্চিত্র "গাড়িওয়ালা"। গত ১৮ মে এর সেন্সর স্ক্রিনিং হয়। উক্ত প্রদর্শনীতে সেন্সর বোর্ডের উপস্থিত ছিলেন ভাইস চেয়ারম্যান লিয়াকত আলী খান, প্রধানমন্ত্রীর সাবেক প্রেস সচিব আবুল কালাম আজাদ, কন্ঠশিল্পী আব্দুল জব্বার, বাংলাদেশ চলচ্চিত্র পরিচালক সমিতির সভাপতি শহীদুল ইসলাম খোকন, কবি কাজী রোজী, সাংবাদিক আলতাফ মাহমুদ, রাজধানীর অভিজাত প্রেক্ষাগৃহ মধুমিতার অন্যতম কর্ণধার মো. ইফতেখার উদ্দিন নওশাদ সহ আরো অনেকে।
এ ব্যাপারে পরিচালক আশরাফ শিশির বলেন, " প্রেক্ষাগৃহগুলোর তামিল-হিন্দী চলচ্চিত্রের হুবুহু নকল চলচ্চিত্রের প্রতি যতটা আগ্রহ, জীবনমূখী চলচ্চিত্রের ব্যাপারে ততটাই অনীহা চোখে পড়ার মত। তাছাড়া “ডিজিটাল সিনেমা ইনিশিয়েটিভ” এর স্ট্যান্ডার্ড মেইনটেইন না করে নির্মাতারা যেমন ডিজিটাল চলচ্চিত্র নির্মাণ করছেন, একইভাবে প্রদর্শকরা সস্তা মাল্টিমিডিয়া প্রজেক্টরে তা প্রদর্শন করে দর্শকদের প্রতারিত করছেন। আমি আশা করব, মাননীয় তথ্যমন্ত্রী বিষয়টি নজরে এনে অনুদানের চলচ্চিত্র সব প্রেক্ষাগৃহগুলোকে অন্তত: এক সপ্তাহের জন্য বাধ্যতামূলকভাবে প্রদর্শনের নির্দেশনা দেবেন, তাহলে “সূর্য দীঘল বাড়ি”র মত চলচ্চিত্র হল থেকে নামিয়ে দেওয়ার ইতিহাস তৈরি হবে না।“
"গাড়িওয়ালা" দুই ভাই এবং তাদের মায়ের গল্প - গ্রামের মাঠে-নদীতে ভেসে বেড়ানো দুই ভাই, জীবন সংগ্রামে বিপর্যস্ত তাদের মা, তাদের স্বপ্ন-স্বপ্নভঙ্গ আর জীবনের কষাঘাতে এক রাতে ছোট্ট এক শিশুর সামর্থ পুরুষ হয়ে ওঠার গল্প, তারা প্রচন্ড দারিদ্রের মধ্যে কিভাবে গাড়িওয়ালা হয়ে উঠেছিল সেই গল্পগাঁথা..যে গাড়িকে কেউ কোনদিন হারাতে পারেনি সেই গল্প গাড়িওয়ালা।
সুঅভিনেত্রী রোকেয়া প্রাচী ও প্রখ্যাত অভিনেতা রাইসুল ইসলাম আসাদ ছাড়াও এ চলচ্চিত্রে অভিনয় করেছেন মাসুম আজিজ, সুপার হিরো সুপার হিরোইনখ্যাত ইমরান, সানসি ফারুক, মোসলেম, আর জে মুকুল ও সাকি ফারজানা, মিরাক্কেলখ্যাত সিডর সুমন, মাটির ময়নাখ্যাত মোসলেম, সাজ্জাদ লিটন, মুক্তা, সম্রাট, শুভ, জগন্ময় পালসহ চারশ’ নাট্যকর্মী। শিশুশিল্পীরা হল মারুফ, কাব্য, অর্ণব, স্বপ্ন, কিন্নর ও ঋদ্ধ।” চলচ্চিত্রটির সংগীত পরিচালনা করেছেন রাফায়েত নেওয়াজ ও সম্পাদনা করেছেন সাব্বির মাহমুদ।
মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন কর্পোরেশন (এফডিসি) এর কারিগরী সহায়তায় নব্বই মিনিট ব্যাপ্তির “গাড়িওয়ালা” পাবনা, গাজীপুরের প্রত্যন্ত গ্রামে এবং এফডিসিতে সিংহভাগ আউটডোর-ভিত্তিক ৩০ দিনের শুটিং সম্পন্ন হয় । প্রযোজক দেশের বিভিন্ন প্রেক্ষাগৃহে “গাড়িওয়ালা” মুক্তি দেওয়ার পরিকল্পনা করছেন। গাড়িওয়ালা চলচ্চিত্রের রেডিও পার্টনার এবিসি রেডিও এফএম ৮৯.২ ও অনলাইন পার্টনার ইস্টিশন।
গাড়িওয়াল'র ট্রেইলার

