আন্তর্জাতিক চলচ্চিত্র উৎসবে আশরাফ শিশির'র ‘দ্য কেইজ বার্ড’


তরুণ চলচ্চিত্র নির্মাতা আশরাফ শিশিরের তথ্যচিত্র “দ্য কেইজ বার্ড” সম্প্রতি যুক্তরাষ্ট্র, পেরু ও জর্ডানের আন্তর্জাতিক চলচ্চিত্র উৎসবে চুড়ান্ত প্রতিযোগিতার জন্য মনোনীত হয়েছে। তন্মধ্যে যুক্তরাষ্ট্রের কার্লিফোনিয়ায় অনুষ্ঠিতব্য “১০তম মাই হিরো আন্তর্জাতিক চলচ্চিত্র উৎসব”এ ৩য় বিজয়ী হিসাবে নির্বাচিত হয়েছে। আগামী ২২ নভেম্বর লস অ্যাঞ্জেলেস এ চলচ্চিত্রটির প্রদর্শনী ও পুরষ্কার প্রদান করা হবে। অন্যদিকে লাতিন আমেরিকার পেরুতে আগামী ১২-১৫ নভেম্বর অনুষ্ঠিতব্য “১১তম ফেনাকো আন্তর্জাতিক চলচ্চিত্র উৎসব” এবং আগামী ৫-১০ ডিসেম্বর জর্ডানের আম্মানে অনুষ্ঠিতব্য “৫তম কারামা হিউম্যান রাইটস ফিল্ম ফেস্টিভ্যাল” এ চূড়ান্ত প্রতিযোগিতায় লড়তে মনোনীত হয়েছে চলচ্চিত্রটি। ইতিপূর্বে, ঢাকায় অনুষ্ঠিত ১২তম ইন্টারন্যাশনাল শর্ট অ্যান্ড ইনডিপেনডেন্ট ফিল্ম ফেস্টিভ্যালের মেইন সেকশনে প্রদর্শনের জন্য মনোনয়ন পেয়েছিল আশরাফ শিশির পরিচালিত ‘দ্য কেইজ বার্ড’। 

একজন অসহায় নারী হাজেরা সমাজের অন্ধকার পল্লীতে জন্ম নেয়া সুবিধাবঞ্চিত ৩০টি শিশুকে নিয়ে আশ্রয়কেন্দ্র গড়ে তোলেন। তাদের থাকা-খাওয়া, শিক্ষা ও চিকিত্সার দায়িত্ব নিজ কাঁধে তুলে নেন তিনি। অন্ধকারে জন্ম নেয়া এসব প্রজাপতি কি রয়ে যাবে অন্ধকারেই? এসবই ক্যামেরাবন্দি করেছেন এ সময়ের নির্মাতা আশরাফ শিশির। তিনি বলেন, কোনো রকম বাজেট ও লাইট, সাউন্ড বা অন্য কোনো আয়োজন এবং পরিকল্পনা ছাড়াই নির্মাণ করা হয়েছে এ তথ্যচিত্র। এটা এক ধরনের এক্সপেরিমেন্ট বলা যায়।’ছবিটির চিত্রগ্রহণ করেছেন রুদ্রনীল রবিন, সম্পাদনায় সাব্বীর মাহমুদ, নির্বাহী প্রযোজক সৌরভ তোফাজ্জল এবং ধারাবর্ণনা ও সঙ্গীত পরিচালনায় ছিলেন সঙ্গীতশিল্পী সামিরা আব্বাসী।প্রযোজনা প্রতিষ্ঠান মিডিয়াএইড বাংলাদেশ। 
আশরাফ শিশির এর সরকারি অনুদানের পূর্ণদৈর্ঘ্য চলচ্চিত্র ‘গাড়িওয়ালা’ ইতিমধ্যেই গত ১৯-১৪ অক্টোবর ২য় শারজাহ্ আন্তর্জাতিক শিশু চলচ্চিত্র উৎসবে চুড়ান্ত প্রতিযোগিতায় মনোনীত হয়। বিশ্বের ৬০টি দেশের ১৩৭টি চলচ্চিত্র নিয়ে ১০ নভেম্বর থেকে শুরু হচ্ছে ২০তম কলকাতা চলচ্চিত্র উৎসব। সেখানেও প্রদর্শিত হবে আশরাফ শিশির পরিচালিত বাংলাদেশের ছবি 'গাড়িওয়ালা'। নেতাজি ইনডোরে উদ্বোধনী উৎসবের ফিতা কাটবেন অমিতাভ বচ্চন। পুরো অনুষ্ঠানের মুখপাত্র হিসেবে থাকছেন পশ্চিমবঙ্গ সরকারের ব্র্যান্ড অ্যাম্বাসাডর শাহরুখ খান। বিশেষ অতিথি হয়ে আসছেন দীপিকা পাড়ুকোন। এ ছাড়া কলকাতার চলচ্চিত্রের তারকারাও থাকবেন এই উৎসবে। উৎসবে বিভিন্ন দেশের ৪০ জন পরিচালকের অংশ নেওয়ার কথা রয়েছে। ১৭ নভেম্বর সমাপনী অনুষ্ঠানে থাকবেন রানী মুখার্জি ও ফারাহ খান। উক্ত উৎসবে “বিশেষ অতিথি” হিসাবে যোগ দিতে আশরাফ শিশির ৯ নভেম্বর কোলকাতা যাচ্ছেন। 


