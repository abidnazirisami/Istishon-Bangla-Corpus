বৃহন্নলা _ উচ্চমাত্রার নন্দন, স্বল্প মাত্রার বিনোদন



মুরাদ পারভেজের প্রথম ছবি চন্দ্রগ্রহন যারা দেখছেন তারা নিশ্চয়ই মানবেন যে ছবিটিতে খুব বেশি বিনোদনের উপস্থিতি না থাকলেও নন্দনতত্ত্বের বিচারে এটি বেশ ভালো ভাবেই উতরে যায়। বৃহন্নলাও তেমনি পরিচালকের নিজস্ব স্টাইলে তৈরী একটি নান্দনিক চলচ্চিত্র তবে এবার তিনি শুধু উতরে গেছেন বললে তাকে অনেক বেশি আন্ডারস্টিমেট করা হবে। বৃহন্নলা শিল্পগুণ বিচারে অত্যন্ত সুনির্মিত এবং রুচিশীল একটি ছবি।
ছবির সিনেমাটোগ্রাফি এতোটাই অসাধারণ যে কিছু কিছু দৃশ্যে এটি বিশ্বমানের ছবির আবেদন সৃষ্টি করে। ছবির সম্পাদনা এতোটাই পরিচ্ছন্ন যে বাংলা ছবিতে এমনটা অনেকটা বিরল বলা চলে।
তাহলে ভালো টেকনোলজীর অভাবে আমাদের দেশে ভালো ছবি হচ্ছে না এই কথাটা এক ধরনের বোগাস যা বানিজ্যিক ছবির নির্মাতাদের অযত্নে, স্বল্প ব্যায়ে, স্বল্প সময়ে নির্মিত আবর্জনাগুলোকে ছবির নামে চালানোর এক ধরনের কূট কৌশল।
যেহেতু নির্মান শৈলীর দিক থেকে বৃহন্নলা অত্যন্ত মনোহর সেহেতু নিঃসন্দেহে ছবিটি ঐ সব আবর্জনা ব্যাবসায়িদের মুখে এক নিরব চপেটাঘাত।
ছবির গল্পটা একটি গ্রাম এবং সরকারী এক খন্ড খাস জমিকে নিয়ে সেই গ্রামের দুই ধর্মের মানুষগুলোর নোংরা রাজনীতিকে কেন্দ্র করে। গ্রামের মাথাওয়ালা লোকগুলোর ধর্মের নামে হীন ও সার্থপর রাজনীতির খেলায় জড়িয়ে পড়ে আর সেই খেলায় কিভাবে বলি হয় জ্ঞান, আদর্শ কিংবা মানবতা।
ধর্মের মত অত্যন্ত সংবেদনশীল একটা বিষয় ছবিতে নিয়া আসা এবং তাকে যতটা সম্ভব কনভিন্সিং ওয়েতে ফুটিয়ে তোলা কেবল মাত্র একজন উঁচু মানের পরিচালকের দ্বারাই সম্ভব। মুরাদ পারভেজ প্রমান করেছেন একজন চিত্রনির্মাতা হিসেবে যতটুকু মেধা থাকার দরকার তা তার আছে।
ছবির সবচেয়ে সুন্দর দিক এর সিনেমাটোগ্রাফি হলেও ছবির প্রান এর পাত্রপাত্রীদের অভিনয়। প্রতিটি চরিত্রে প্রত্যেক অভিনেতা – অভিনেত্রী অত্যন্ত চমৎকার অভিনয় করেছেন। ফেরদৌস, ইন্তেখার দিনারের অভিনয় তো বটে , অন্য চরিত্রাভিনেতাদের অভিনয় ছিলো মুগ্ধ হওয়ার মতো। তবে সোহানা সাবা সবাইকে ছাপিয়ে গেছেন। একজন হিন্দু চপল গৃহিণীর চরিত্রে তার চোখের ভাষা, দেহভঙ্গি, কথার ধরন সব কিছুই এতোটা সুন্দর এবং পিচ পারফেক্ট যে শুধু তার অভিনয় দেখার জন্য এ ছবি আরো ১ শো বার দেখা যায়। নিঃসন্দেহে বাংলা চলচ্চিত্রে এমন মেধাবী অভিনেত্রী খুব একটা দেখা যায় না। সত্যিকারার্থে এমন নিখুঁত এবং প্রানছোঁয়া অভিনয় হলিউড, বলিউডেও সচারচর দেখা মেলে না।
আমার মত গান পাগল সিনেমা প্রেমীদের জন্য অবশ্য হতাশার বিষয় এই যে এ ছবিতে সে অর্থে কোন গানই নেই। মেঘ এসেছে গানটি মাত্র কয়েক সেকেন্ডের জন্য ছবিতে ব্যাবহার করা হয়েছে। এর চেয়ে দুর্ভাগ্য আর কি হতে পারে !! গানটা এতোটাই সুন্দর যে মাত্র কয়েক সেকেন্ড শোনার পর মনে হচ্ছিলো এই গান পুরোটা না শুনতে পেলে আমি হলের চেয়ার, পর্দা, দরজা সব কিছু ভেঙ্গে গুঁড়া গুঁড়া করে ফেলবো। এতো সুন্দর গান আর গানের চিত্রায়ন বাংলা চলচ্চিত্র তো বটে সারাবিশ্বে বিরল। অথচ মাত্র কয়েক সেকেন্ড দেখালো গান টা !!
নির্মাতার এই অন্যায় আমি কোনদিন ক্ষমা করবো না !!
যাই হোক, ছবিতে সহজ, সরল কিন্তু সুন্দর কিছু দৃশ্য এবং সংলাপ আছে যা ছবিটির একমাত্র বিনোদন উপাদান। অবশ্য সোহানা সাবার চরিত্র এবং সেই চরিত্রে তার অনন্য অভিনয় অনেককেই বিশেষভাবে বিনোদিত করবে। তারপরও আমি মনে করে ছবিটিতে বিনোদনের বেশ ঘাটতি রয়েছে। আর্ট ফিল্ম বা বিকল্প ধারার চলচ্চিত্রে বিনোদন থাকবেনা এমন কোন নিয়ম নেই। বানিজ্যিক ছবিতে এক ধরনের বিনোদন থাকবে এবং আর্ট ফিল্মে অন্য এক ধরনের বিনোদন থাকবে ; একজন দর্শক হিসেবে আমি অন্তত এটা প্রত্যাশা করি। সে হিসেবে এ ছবিতে বিনোদন রাখার অনেক সুযোগ ছিলো যা নির্মাতা মুরাদ পারভেজ স্বেচ্ছায় কিংবা অবচেতনে মিস করে গেছেন। ২-৩ টা ভালো মানের গান, ফেরদৌস- সোহানা সাবা- ইন্তেখার দিনারের দিকগুলোতে আরো বেশি স্পেস দেয়া এবং এগুলো দিয়ে ছবির শ্লথ গতি কিংবা রিপিটিভ ঘটনাগুলোকে রিকভার করা যেত। এ ছাড়া ছবিতে সাসপেন্স রাখার অনেক বেশি সুযোগ ছিলো যা আসলে নির্মাতা ব্যাডলি মিস করে গেছেন।
আরেকটি বিষয় নিয়ে কিছু বলা উচিৎ। ছবিটির নাম শুনতে অন্ত্যন্ত সুন্দর তাতে কোন সন্দেহ নেই, কিন্তু আমার ধারনা বৃহন্নলা শব্দটির অর্থ সাধারন দর্শকতো বটে অনেক উচ্চ শিক্ষিত দর্শকও হয়তো জানেন না। তারচেয়েও অবাক করা বিষয় ছবি দেখে এই ছবির নামের সাথে ছবির সম্পর্কটি কোথায় তা খুঁজে পাওয়া আরো দুস্কর! পরিচালক কেন ছবির নাম বৃহন্নলা রাখলেন তা পরিচালক হলে এসে যদি ব্যাখ্যা করেন তবেই কেবল বোধগম্য হবে। যদিও এ বিষয়ে আমি নিজে একটা শক্ত ধারনা মনে মনে ভেবে নিয়েছি।
তবুও এটা অবশ্যই বলতে হয় যে বৃহন্নলা বাংলাদেশের গোবরময় চলচ্চিত্র শিল্পে একটা সুন্দর পদ্মফুল। এটি বাংলাদেশী চলচ্চিত্র শিল্পের অল্প কিছু সৃষ্টির মধ্যে একটি যা সত্যিকারার্থে চলচ্চিত্র শব্দটিকে জাস্টিফাই করে। যারা চলচ্চিত্র হৃদয়ে ধারন করেন এই ছবি তাদের জন্য একটা মাস্ট সি। আর যারা শুধুমাত্র বিনোদনের জন্য ছবি দেখেন তাদের জন্য এটা কিছুটা বোরিং হলেও হতে পারে।
( শ্যামলী সিনেমায় ফার্স্ট ডে ইভিনিং শোতে ছবিটা দেখলাম। শ্যামলী সিনেমার পরিবেশ কিন্তু বেশ ভালো। টিকিটের মূল্য ১৫০ এবং ২৫০ যা যমুনা এবং বসুন্ধরার তুলনায় কম কিন্তু বলাকার তুলনায় বেশি। টিকিটের মূল্য কিছুটা কমালে এই হলটি সাধারন মধ্যবিত্ত দর্শকদের জন্য বসুন্ধরা, যমুনার বিকল্প কিছু হতে পারে।
আফসোস ... প্রথম দিনেই বৃহন্নলায় দর্শক অনেক কম ছিলো।
তথাকথিত ডিজিটাল ছবি দেখলে সিনেমার উন্নয়ন হবেনা। সত্যিকারার্থে চলচ্চিত্রের উন্নয়ন চাইলে বৃহন্নলার মত সুনির্মিত ছবিই দেখা উচিত )
লেখকঃ রমিজ রাজা

