মৃত্যুর পর আর কিছুই নেই _ স্টিফেন হকিং



মৃত্যুর পর আর কিছুই নেই বলে মনে করেন বিশ্বখ্যাত তাত্তি্বক পদার্থবিদ স্টিফেন হকিং। তিনি বলেছেন, স্বর্গ-নরকের ধারণা অলীক কল্পনামাত্র। মানুষের মস্তিষ্ক পুরোপুরি নিষ্ক্রিয় হয়ে পড়লে মৃত্যু তাকে গ্রাস করে। এরপর আর কোনো কিছুই উপলব্ধি করার সামর্থ্য থাকে না মানবসত্তার। যুক্তরাজ্যের গার্ডিয়ান পত্রিকাকে সম্প্রতি দেওয়া এক বিশেষ সাক্ষাৎকারে হকিং এ কথা বলেন।
মৃত্যু নিয়ে মানুষকে অযথা আতঙ্কিত না হওয়ার পরামর্শ দিয়ে স্টিফেন হকিং জীবনকে উপভোগ করার তাগিদ দিয়েছেন। তাঁর দাবি, মানব-মস্তিষ্ক একটি কম্পিউটারের মতো কাজ করে। এর বিভিন্ন অংশ কার্যকারিতা হারানোর একপর্যায়ে পুরোপুরি অচল হয়ে পড়ে। ওই অবস্থাকেই 'মৃত্যু' হিসেবে চিহ্নিত করা হয়। একটি অচল কম্পিটারের জন্য যেমন বেহেশত বা দোজখ বলে কিছু নেই, তেমনি মৃত মানুষের ক্ষেত্রেও বিষয়টি একই।
এর আগে গত বছর তাত্তি্বক এই পদার্থবিদের লেখা 'দ্য গ্র্যান্ড ডিজাইন' বইয়ে দাবি করা হয়, মহাবিশ্বের অস্তিত্ব ব্যাখ্যার জন্য ঈশ্বর-ধারণার কোনো প্রয়োজন নেই। মহাজগতের সৃষ্টিকর্তা ঈশ্বর_ধর্মীয় এমন বিশ্বাসের বিপরীতে হকিং ঈশ্বরকে একটি মানবকল্পিত রূপক হিসেবে বর্ণনা করেন। তাঁর ওই বক্তব্যে ধর্মীয় নেতারা ক্ষুব্ধ হন। ব্রিটেনের ইহুদি ধর্মাবলম্বীদের প্রধান ধর্মগুরু লর্ড স্যাকস সমালোচনা করে বলেন, স্টিফেন হকিং ভ্রান্ত যুক্তি দিচ্ছেন।
মাত্র ২১ বছরে জটিল মোটর নিউরন ডিজিজে আক্রান্ত হন হকিং। ধীরে ধীরে তাঁর শরীরের সব অঙ্গ অচল হয়ে পড়ে। বর্তমানে ৬৯ বছর বয়সী এই পদার্থবিদের কেবল মস্তিষ্ক সচল রয়েছে। সাম্প্রতিক বছরগুলোতে তাঁর শারীরিক অবস্থার আরো অবনতি ঘটে। মৃত্যুর দ্বারপ্রান্তে পেঁৗছে গেলেও তিনি এখনো জ্যোতিঃপদার্থবিদ্যা সম্পর্কিত বিস্ময়কর সব তত্ত্ব জানাচ্ছেন বিশ্ববাসীকে। গত রবিবারের সাক্ষাৎকারে তিনি জানান, মৃত্যুভীতি মোটেও তাঁকে গ্রাস করেনি। উল্টো জীবনকে তিনি আগের চেয়ে আরো বেশি উপভোগ করছেন।
হকিং বলেন, 'আমি ৪৯ বছর ধরে যেকোনো মুহূর্তে মারা যাওয়ার আশঙ্কা বয়ে নিয়ে চলেছি। মৃত্যু নিয়ে আমার কোনো ভয় নেই, কিন্তু আবার দ্রুত মরে যাওয়ার তাড়াও অনুভব করছি না। এমন অনেক কাজ আছে, যেগুলো আমি মরার আগে সারতে চাই।' মৃত্যুর পরে কোনো জগৎ নেই দাবি করে তিনি বলেন, মানুষ অযথাই মৃত্যুর পরের নিকষ কালো একটি জগতের কল্পকথা মনের মধ্যে স্থান দেয়। মৃত্যুপরবর্তী জীবনের ধারণার আদতেই কোনো ভিত্তি নেই।
জীবদ্দশায় মানুষের কী করা উচিত_এমন প্রশ্নের জবাবে স্টিফেন হকিং বলেন, 'নিজের কাজের সর্বোচ্চ গুণগত মান নিশ্চিত করাই আমাদের লক্ষ্য হওয়া প্রয়োজন।' বিজ্ঞানের সবচেয়ে সুন্দর দিক কী_এর জবাবে তিনি বলেন, 'বিজ্ঞান যখন প্রচলিত ধারার একটি ব্যাখ্যা দাঁড় করায় অথবা বিভিন্ন পর্যবেক্ষণের মধ্যে সমন্বয়সূত্র বের করতে সক্ষম হয়, তখনই এর সৌন্দর্য প্রকাশিত হয়। পদার্থবিদ্যার মৌলিক সূত্রগুলো পর্যবেক্ষণ করলেই এ সৌন্দর্য উপলব্ধি করা সম্ভব।'
স্টিফেন হকিং বলেন, 'মহাবিশ্বের সব কিছু বিজ্ঞানের সূত্র দ্বারা নিয়ন্ত্রিত। আবার বিজ্ঞানের মাধ্যমেই আমরা জেনেছি, বিমূর্ততার মধ্যে থেকে সব সূত্রের সমাধান করা সম্ভব নয়।' বিশ্ব সৃষ্টির পেছনে ঈশ্বরের ভূমিকা থাকার ধারণা আবারও নাকচ করে হকিং বলেন, 'বিজ্ঞান মনে করে, শূন্য থেকে একের পর এক মহাবিশ্বের উদ্ভব হবে। এর কোনো একটিতে আমাদের অবস্থান একটি কাকতালীয় ঘটনামাত্র। 
[সংকলিত]

