২০তম কলকাতা আন্তর্জাতিক চলচ্চিত্র উৎসবে আশরাফ শিশিরের _গাড়িওয়ালা_



সরকারি অনুদানের চলচ্চিত্র আশরাফ শিশির পরিচালিত “গাড়িওয়ালা” আগামী ১০-১৭ নভেম্বর ভারতে অনুষ্ঠিতব্য “ ২০তম কলকাতা আন্তর্জাতিক চলচ্চিত্র উৎসব” এ শিশুতোষ চলচ্চিত্র হিসাবে প্রদর্শনের জন্য নির্বাচিত হয়েছে। ৮ দিন ব্যাপী এই উৎসবে বিভিন্ন দেশের চলচ্চিত্র প্রদর্শিত হবে। উল্লেখ্য, “গাড়িওয়ালা” ইতিমধ্যেই আগামী ১৯-২৪ অক্টোবরে অনুষ্ঠিতব্য সংযুক্ত আরব আমিরাতে “শারজাহ্ আন্তর্জাতিক শিশু চলচ্চিত্র উৎসব” এর চূড়ান্ত প্রতিযোগিতায় মনোনীত হয়েছে। এছাড়া পর্তুগালের আন্তর্জাতিক চলচ্চিত্র উৎসব “আভানকা ২০১৪”তে ট্রেইলার ইন মোশন বিভাগে মনোনীত হয় “গাড়িওয়ালা”। 
"গাড়িওয়ালা" দুই ভাই এবং তাদের মায়ের গল্প - গ্রামের মাঠে-নদীতে ভেসে বেড়ানো দুই ভাই, জীবন সংগ্রামে বিপর্যস্ত তাদের মা, তাদের স্বপ্ন-স্বপ্নভঙ্গ আর জীবনের কষাঘাতে এক রাতে ছোট্ট এক শিশুর সামর্থ পুরুষ হয়ে ওঠার গল্প, তারা প্রচন্ড দারিদ্রের মধ্যে কিভাবে গাড়িওয়ালা হয়ে উঠেছিল সেই গল্পগাঁথা..যে গাড়িকে কেউ কোনদিন হারাতে পারেনি সেই গল্প গাড়িওয়ালা। 
এ ব্যাপারে পরিচালক আশরাফ শিশির বলেন, “ এদেশে শিশুদের তেমন কোন বিনোদন মাধ্যম নেই, তাই তারা একে একে ঝুঁকে পড়ছে বিদেশী চলচ্চিত্র-ভাষা-সংস্কৃতির দিকে।। গাড়িওয়ালা- শিশুতোষ হলেও তা ছোট-বড় সবাই নির্মলভাবে উপভোগ করতে পারবে। কিন্তু প্রেক্ষাগৃহে প্রদর্শন করা ছাড়া এই চলচ্চিত্রটি বাংলাদেশের প্রান্তিক শিশুদের কাছে পৌঁছে দেওয়া কঠিন । আমি আশা করব, মাননীয় প্রধানমন্ত্রী এবং তথ্যমন্ত্রী বিষয়টি নজরে এনে অনুদানের চলচ্চিত্র দেশের সব প্রেক্ষাগৃহগুলোকে অন্তত: এক সপ্তাহের জন্য বাধ্যতামূলকভাবে প্রদর্শনের নির্দেশনা দেবেন।“
সুঅভিনেত্রী রোকেয়া প্রাচী ও প্রখ্যাত অভিনেতা রাইসুল ইসলাম আসাদ ছাড়াও এ চলচ্চিত্রে অভিনয় করেছেন মাসুম আজিজ, সুপার হিরো সুপার হিরোইনখ্যাত ইমরান, সানসি ফারুক, আব্দুর রহমান রাজীব, আর জে মুকুল ও সাকি ফারজানা, সিডর সুমন, মাটির , সাজ্জাদ লিটন, মুক্তা, সম্রাট, শুভ, আব্দুর রহমান রাজীব, জগন্ময় পালসহ চারশ’ নাট্যকর্মী। শিশুশিল্পীরা হল মারুফ, কাব্য, অর্ণব, স্বপ্ন, কিন্নর ও ঋদ্ধ।” চলচ্চিত্রটির সংগীত পরিচালনা করেছেন রাফায়েত নেওয়াজ ও সম্পাদনা করেছেন সাব্বির মাহমুদ। মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন কর্পোরেশন (এফডিসি) এর কারিগরী সহায়তায় নব্বই মিনিট ব্যাপ্তির “গাড়িওয়ালা” পাবনা, গাজীপুরের প্রত্যন্ত গ্রামে এবং এফডিসিতে সিংহভাগ আউটডোর-ভিত্তিক ৩০ দিনের শুটিং সম্পন্ন হয় এবং গত ২৫ মে বাংলাদেশ সেন্সর বোর্ডের আনকাট সেন্সরশিপ পায়। প্রযোজক দেশের বিভিন্ন প্রেক্ষাগৃহে “গাড়িওয়ালা” মুক্তি দেওয়ার পরিকল্পনা করছেন। গাড়িওয়ালা চলচ্চিত্রের রেডিও পার্টনার এবিসি রেডিও এফএম ৮৯.২ ও ব্লগ পার্টনার ইস্টিশন ব্লগ।

চলচ্চিত্রটির ট্রেইলার লিংক : https://vimeo.com/97745424

