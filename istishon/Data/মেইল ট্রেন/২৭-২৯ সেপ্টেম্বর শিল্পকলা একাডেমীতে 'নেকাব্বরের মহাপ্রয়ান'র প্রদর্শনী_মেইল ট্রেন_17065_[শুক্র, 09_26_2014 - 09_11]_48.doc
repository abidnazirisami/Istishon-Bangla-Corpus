২৭-২৯ সেপ্টেম্বর শিল্পকলা একাডেমীতে 'নেকাব্বরের মহাপ্রয়ান'র প্রদর্শনী



কবি নির্মলেন্দু গুণের কবিতা অবলম্বনে সরকারি অনুদানে নির্মিত ‘নেকাব্বরের মহাপ্রয়াণ’ সারাদেশে প্রদর্শনের উদ্যোগ নেওয়া হয়েছে। ছবিটির পরিচালক মাসুদ পথিক নিজেই এ উদ্যোগ নিয়েছেন। তাকে সহযোগিতা করছে সারাদেশের শিল্পকলা একাডেমী, ব্রাত্য চলচ্চিত্র এবং সাংস্কৃতিক কর্মীরা।
গত ১৮ সেপ্টেম্বর ২০১৪ রাজধানীর কেন্দ্রীয় গণগ্রন্থাগারের শওকত ওসমান মিলনায়তনে বিকেল ৪টা, সন্ধ্যা সাড়ে ৬টা এবং রাত সাড়ে ৮টায় দর্শনীর বিনিময়ে প্রদর্শনের মাধ্যমে ‘নেকাব্বরের মহাপ্রয়াণ’ সারা দেশব্যাপি প্রদর্শনের যাত্রা শুরু হয়েছে। চলচ্চিত্রটির দেশব্যাপি যাত্রার এই আয়োজন উদ্বোধন করেন কবি নির্মলেন্দু গুণ।
আগামী ২৭ থেকে ২৯ সেপ্টেম্বর তিনদিন ব্যাপি ঢাকায় শিল্পকলা একাডেমীতে শুরু হচ্ছে 'নেকাব্বরের মহাপ্রয়াণ'র নিয়মিত প্রদর্শনী। বাংলাদেশ শিল্পকলা একাডেমী ও ব্রাত্য চলচ্চিত্রের যৌথ উদ্যোগে এবং সারাদেশের সংস্কৃতি কর্মীদের সহযোগীতায় সরকারী অনুদানপ্রাপ্ত মুক্তিযুদ্ধ ভিত্তিক চলচ্চিত্র ‘নেকাব্বরের মহাপ্রয়াণ’ এর প্রদর্শনী শুরু হতে যাচ্ছে। একাডেমির জাতীয় চিত্রশালা মিলনায়তনে বিকেল ৪টা, সন্ধ্যা সাড়ে ৬টা এবং রাত সাড়ে ৮টায় দর্শনীর বিনিময়ে প্রদর্শিত হবে চলচ্চিত্রটি। 
এরপর পরই সারাদেশের প্রতিটি জেলা শহর থেকে উপজেলাসহ প্রতিটা জায়গায় চার মাসব্যাপী রোড শো'সহ চলচ্চিত্রটির প্রদর্শনী হবে। ইতিমধ্যে চলচ্চিত্রটির গান ব্যপক জনপ্রিয়তা পেয়েছে। ভিন্নধর্মী নির্মাণের জন্য চলচ্চিত্রটি সমালোচক ও চলচ্চিত্রবোদ্ধাদের ব্যপক প্রশংসা অর্জন করেছে। নানা কারণে চলচ্চিত্রটি সারা দেশের সিনেমা হলে প্রদর্শিত করতে না পারায়, দেশব্যপী দর্শকদের আগ্রহের প্রতি সম্মান জানিয়ে ব্রাত্য চলচ্চিত্র বিকল্প পদ্ধতিতে সারাদেশের দর্শকদের কাছে চলচ্চিত্রটি পৌঁছানোর ব্যবস্থা নিয়েছে। বিশুদ্ধ দেশী চলচ্চিত্রপ্রেমীদের এজন্য অপেক্ষা করতে হবে আরো কিছু দিন। 'নেকাব্বরের মহাপ্রয়ান' আসছে আপনার শহরে.....।

ব্রাত্য চলচ্চিত্র প্রযোজিত ও পরিবেশিত ‘নেকাব্বরের মহাপ্রয়াণ’ এ বছরের ২০ জুন প্রেক্ষাগৃহে মুক্তি পেয়েছে। এতে অভিনয় করেছেন সিমলা, জুয়েল জহুর, কবি নির্মলেন্দু গুণ, বাদল শহীদ, মামুনুর রশীদ, প্রবীর মিত্র, অসীম সাহা, রানী সরকার, রেহানা জলি, তারেক মাহমুদ, শেখ শাহেদ, সৈয়দ জুবায়ের, ফারহানা সুচি, সোহেল বয়াতি প্রমুখ।
পরিচালক সুত্রে জানা গেছে, ঢাকার পর পর্যায়ক্রমে চট্টগ্রাম, খুলনা, বরিশাল, সিলেটসহ সকল বিভাগীয় ও জেলা শহরে 'নেকাব্বরের মহাপ্রয়ান' সিনেমাটি প্রদর্শিত হবে। বাংলা চলচ্চিত্রের ব্র্যান্ডিং এর জন্য অনলাইন শপ 'কারিগর.কম' 'নেকাব্বরের মহাপ্রয়ান' এর টি-শার্ট বাজারে এনেছে। টি-শার্টটি শো'র আগে হল কাউন্টারে অথবা 'কারিগর.কম' এর অনলাইন শপে পাওয়া যাচ্ছে। দর্শক ও ক্রেতাদের ক্রয় করার সুবিধার্থে চমৎকার এই টি-শার্টটির মুল্য রাখা হয়েছে মাত্র ২২০ টাকা।


