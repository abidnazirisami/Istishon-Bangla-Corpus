কাল শীর্ষ পর্যায়ে বৈঠকঃ মিয়ানমারে ইয়াবা কারাখানা বন্ধের দাবী তুলবে বাংলাদেশ



একটি বৈঠকে মিয়ানমারের ইয়াবা কারখানা বন্ধের দাবী তুলতে যাচ্ছে বাংলাদেশ। মিয়ানমার থেকে কিভাবে বাংলাদেশে ইয়াবা ঢুকছে সে চিত্রও তুলে ধরা হবে বৈঠকে। এ ছাড়া ভয়াবহ এ মাদক থেকে পরিত্রানের জন্য মিয়ানমারের সীমান্ত রক্ষি বাহিনীর সহযোগিতা চাওয়া হবে। আগামী কাল মঙ্গলবার থেকে মিয়ানমারের রাজধানী নেপিতোতে শুরু হতে যাচ্ছে বাংলাদেশ মিয়ানমার সীমান্ত রক্ষী বাহিনীর (বিজিবি ও বিজিপি) মহা-পরিচালক পর্যায়ে বেঠক। ১৩ জুন পর্যন্ত এ বৈঠক চলবে। বৈঠকে যোগ দিতে বিজিবি মহা-পরিচালক মেজর জেনারেল আজিজ আহমেদের নেতৃত্বে ৬ সদস্যর প্রতিনিধি দল আজ সোমবার দুপুরে মিয়ানমারের উদ্দেশ্যে রওয়ানা দেওয়ার কথা রয়েছে। এ দলে বিজিবির উর্ধ্বতন কর্মকর্তারা ছাড়াও স্বরাষ্ট্র ও পররাষ্ট্র মন্ত্রণালয়ের দুই কর্মকর্তাও রয়েছেন। বৈঠকে মিয়ানমারের বাংলাদেশ দূতাবাসের দুই কর্মকর্তাসহ বাংলাদেশের পক্ষে ৮ সদস্য যোগ দেবেন বৈঠকে।
আগামী ১২ জুন সীমান্ত সম্মেলনের আলোচনার যৌথ দলিল জেআরডি (জয়েন্ট রেকর্ড অব ডিসকাশন্স) স্বাক্ষরিত হবে। মিয়ানমার সফরকালে বিজিবি মহা-পরিচালক মিয়ানমারের স্বরাষ্ট্র মন্ত্রী উপ-মন্ত্রী এবং ইমিগ্রেশন ও ন্যাশনাল রেজিষ্ট্রেশন বিভাগের মহাপরিচালকের সাথে সৌজন্য সাক্ষাত করবেন।
এ বিষয়ে জানতে চাইলে বিজিবি মহা-পরিচালক মেজর জেনারেল আজিজ আহমেদ জানান, ‘সীমান্ত সম্পর্কিত বিভিন্ন বিষয় নিয়ে আলোচনা করবো বৈঠকে।’
সংশ্লিষ্ট সূত্র জানায়, মিয়ানমারের মংডু প্রদেশে বেশ কিছু ইয়াবার কারখানা গড়ে উঠেছে। এসব কারখানায় ইয়াবা তৈরির পর সেগুলো চলে আসে বাংলাদেশে। গোয়েন্দা তথ্যের ভিত্তিতে মংডু এলাকার ৩৭ টি কারখানার অবস্থান জানতে পেরেছে বাংলাদেশ। স্বরাষ্ট্র মন্ত্রণালয় থেকে তার একটি তালিকাও করা হয়েছে। যেটি নিয়ে যাওয়া হচ্ছে মিয়ানমারে।
সংশ্লিষ্ট সূত্রের মাধ্যমেজানা যায়, এসব কারখানা থেকে ১৩ ধরনের ইয়াবা তৈরি হয়, যার প্রধান বাজার বাংলাদেশ। ওপারের মংডু এলাকা থেকে সাবরং হয়ে এ দেশে এসব ইয়াবা প্রবেশ করে। ইয়াবা তৈরির কারখানা ও বাংলাদেশে ইয়াবা পাচারে প্রত্যক্ষ সহায়তা দেওয়ার অভিযোগ রয়েছে মিয়ানমারের বিভিন্ন সরকারি বাহিনীর বিরুদ্ধে। সেখানকার আইন প্রয়োগকারী সংস্থা, রাজস্ব কর্মকর্তাসহ বিভিন্ন বাহিনীর মাধ্যমে এ দেশে ইয়াবা পাচার হয় বলে তথ্য পাওয়া যায়।

মহা-পরিচালক পর্যায়ে বৈঠকে মিয়ানমারে ইয়াবা তৈরি থেকে পাচার ও বাংলাদেশে এর বিস্তারসহ সব বিষয় তোলা হবে বলে সংশ্লিষ্ট এক কর্মকর্তা জানিয়েছেন। তিনি আরো জানান, তাদের কোন বাহিনীর সদস্যরা এর সঙ্গে জড়িত থাকলে তাদের খুঁজে বের করে শাস্তির আওতায় আনার আহবান জানানো হবে।
গত ২৮ মে বান্দরবানের নাইক্ষ্যং ছড়ির পাইন ছড়ির এলাকার ৫২ নম্বর পিলারের কাছে মিয়ানমারের সীমান্ত রক্ষি বাহিনী বিজিপির গুলিতে প্রাণ হারিয়েছেন বিজিবির নায়েক মিজানুর রহমান। এ ঘটনার পর থেকে সীমান্তে বিজিবি ও বিজিপি সতর্ক অবস্থায় রয়েছে। এর পরও আরো কয়েক দফা গুলির আওয়াজ পাওয়া গেছে সীমান্তে। ফলে উত্তেজনাকর অবস্থা এখনো শেষ হয়নি। এ অবস্থার মধ্যেই মঙ্গলবার থেকে অনুষ্ঠিত হতে যাওয়া বৈঠকটিকে সীমান্ত সমস্যার সমাধানে অনেক দূর এগুনো যাবে বলে সংশ্লিষ্ট কর্মকর্তারা মনে করেন।
সূত্র জানায়, বৈঠকে নায়েক মিজানুরকে গুলি করে হত্যার বিষয়ে জানতে চাওয়া হবে। বিনা কারনে কেন তারা গুলি করেছে সে কৈফিয়তও চাওয়া হবে বিজিপির কাছে। এ ছাড়া সীমান্ত এলাকায় হত্যা, চোরাচালন, রোহিঙ্গা অনুপ্রবেশ, কাটা তারের বেড়া স্থাপনসহ নানা বিষয় নিয়ে আলোচনা হবে বলে জানা গেছে।
উল্লেখ্য, নায়েক মিজানুর নিহত হওয়ার পর গত ৫ জুন মিয়ানমারের মংডু এলাকায় বিজিবি ও বিজিপির উপ-মহাপরিচালক পর্যায়ে পতাকা বৈঠক অনুষ্ঠিত হয়েছে। ওই বৈঠকে মিজানুরের অস্ত্র ও গুলি ফেরত দিয়েছে বিজিপি। তারা ভুল স্বীকার করে দু:খও প্রকাশ করেছে ওই বৈঠকে।
গতকাল সন্ধ্যায় বিজিবির জন সংযোগ কর্মকর্তা মুহম্মদ মোহসিন রেজা স্বাক্ষরিত এক সংবাদ বিজ্ঞপ্তিতে জানানো হয়, বাংলাদেশ প্রতিনিধিদলে বিজিবির উর্দ্ধতন কর্মকর্তাবৃন্দ, পররাষ্ট্র ও স্বরাষ্ট্র মন্ত্রণালয়ের প্রতিনিধিবৃন্দ অন্তর্ভূক্ত রয়েছেন। অপরদিকে, চীফ অব মায়ানমার পুলিশ ফোর্স, পুলিশ মেজর জেনারেল জ উইন এর নেতৃত্বে ১৩ সদস্যের মায়ানমার প্রতিনিধিদল সম্মেলনে অংশগ্রহণ করবে। মায়ানমার প্রতিনিধিদলে মায়ানমারের বর্ডার গার্ড পুলিশ (বিজিপি) এর উর্দ্ধতন কর্মকর্তাবৃন্দ, সে দেশের পররাষ্ট্র মন্ত্রণালয়, প্রতিরক্ষা মন্ত্রণালয়, মাদক ও কাষ্টমস বিভাগের উর্দ্ধতন কর্মকর্তাবৃন্দ অন্তর্ভূক্ত রয়েছেন।
জানানো হয়, দীর্ঘদিন পর বাংলাদেশ ও মায়ানমারের সীমান্তরী বাহিনীর শীর্ষ পর্যায়ে অনুষ্ঠিতব্য সীমান্ত সম্মেলনের মূল্য উদ্দেশ্য হচ্ছে দুই প্রতিবেশী দেশের সীমান্ত পরিস্থিতি উন্নতি করা। এই লক্ষ্যে সীমান্ত সম্মেলনে বর্ডার গার্ড বাংলাদেশ (বিজিবি) এর পক্ষ থেকে যে সব বিষয় তুলে ধরা হবে, সেগুলো হলো- সীমান্তের অপর প্রান্ত থেকে নেশাজাতীয় দ্রব্য বিশেষ করে ইয়াবা ও মদ পাচার প্রতিরোধ। উভয় দেশের সীমান্তরক্ষী বাহিনীর বিভিন্ন স্তরের কমান্ডারদের মধ্যে সরাসরি (টেলিফোন/মোবাইল ফোনের মাধ্যমে) যোগাযোগ স্থাপন। সীমান্ত এলাকায় গুলি বিনিময়ের ঘটনা। বাংলাদেশ ও মায়ানমারের সীমান্ত রক্ষী বাহিনীর মধ্যে সমন্বিত সীমান্ত ব্যবস্থাপনা পরিকল্পনা চালুকরণ। নাফ নদী ও বঙ্গোপসাগরে বাংলাদেশী জেলেদের সমস্যাদি নিরসন ও পারস্পরিক আস্থা বৃদ্ধির পদক্ষেপ। 

