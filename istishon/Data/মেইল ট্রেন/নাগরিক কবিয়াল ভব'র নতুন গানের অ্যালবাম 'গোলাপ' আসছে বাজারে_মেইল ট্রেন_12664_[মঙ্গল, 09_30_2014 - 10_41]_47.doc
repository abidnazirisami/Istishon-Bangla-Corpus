নাগরিক কবিয়াল ভব'র নতুন গানের অ্যালবাম 'গোলাপ' আসছে বাজারে



বাজারে আসছে ভব’র নতুন গানের অ্যাললবাম 'গোলাপ'। নাগরিক কবিয়াল বলেই অনেকে চেনেন তাকে। নিজেই লেখেন, সুর দেন আবার কণ্ঠেও তুলে নেন এই কবি। সমসাময়িক কড়া বাস্তবতা, নাগরিক জীবনের বাহান্ন তাস, রাজনৈতিক টানপোড়ান, দেশ ও দেশের নানা প্রতিকূলতা, চারপাশের মানুষ আর বিদ্রোহ ইত্যাদি বিষয়ই উঠে আসে তার গানে। তার দ্বাদশ ব্যক্তি গানটি শ্রোতাদের মুখে মুখে, শাহবাগ আন্দোলনে দুই শূন্য তেরো, কবীর সুমন ও অতি সম্প্রতি তসলিমা নাসরিককে নিয়ে তার গান শ্রোতা ও সমালোচকদের প্রশংসা কুড়িয়েছে। পাঠক নিশয়ই বুঝে গেছেন কার কথা বলছি? 
এবার ভিন্নধারার এই জনপ্রিয় শিল্পী শতাব্দী ভব দ্বিতীয় একক গানের অ্যালবাম নিয়ে আসছেন সহসাই। ‘গোলাপ’ শিরোনামের এ অ্যালবামে দশ বা তারও বেশি গান থাকছে, এমনটিই জানান ভব। ঐ অর্থে এটি তার প্রথম পূর্ণাঙ্গ অ্যালবামও। প্রথম অ্যালবাম দ্বাদশ ব্যক্তি ছিল সিঙ্গেলস। এবারের অ্যালবামে গোলাপ ছাড়াও রয়েছে সর্ষের মাঝে ভূত, কাঁটাতার, কাগজের ফুল, ভূত, গীটার ইত্যাদি। 

শতাব্দী ভব অ্যালবাম প্রসংগে জানান, এবার আর দিন তারিখ লগ্ন দেখে অ্যালবাম করছি না, সব কিছু যখন ঠিকঠাক শেষ হবে তখনই বাজারে ছেড়ে দিব। প্রিন্ট এর পাশাপাশি অনলাইনেও অ্যালবামটি প্রকাশ করবো। সেই সাথে এ্যালবাম নিয়ে এবারও টি-শার্ট ও অন্যান্য ব্রান্ডিং থাকছে। নতুন এই অ্যালবামের টি-শার্ট পার্টনার হিসাবে কারিগর.কম'র সাথে ভব কথা ফাইনাল হয়েছে বলে জানান। গানের অ্যালবাম 'গোলাপ' এর টি-শার্ট উৎপাদন ও বাজারজাত করবে অনলাইন পণ্য সেবা প্রতিষ্ঠান কারিগর.কম। অ্যালবামটির প্রচ্ছদ ডিজাইন করেছেন শিল্পী চারু পিন্টু।
অ্যালবামের শিরোনাম শুনে একটি রোমান্টিক ঘরনার অ্যালবাম মনে হলেও এ অ্যালবামের গানের কথায় পুরোপুরি রাজনৈতিক ও কড়া বাস্তবতা উঠে এসেছে এমনটিই জানান শতাব্দী ভব। যেমন টাইটেল গানের দুটি লাইন এরকম ‘হিমালয়ের চূড়ায় উড়াবোই, গোলাপের মনোগ্রাম, গোলাপের দাম বাড়লে চলুক, রাজপথে সংগ্রাম’। অথবা সর্ষের মাঝে ভূত নাকি ভূতে সর্ষেটাই, মেঘ জমেছে একচোখেতে অন্য চোখে খেলছে রোদ, খোলা চোখটা তাকিয়ে দেখে বন্ধ চোখের প্রতিশোধ বা সড়ক দূর্ঘটনা নিয়ে জনসচেতনতা মূলক গান, বড় শূন্য শূন্য শূন্য চোখ চারপাশে তাকায়, কে নেবে বলোতো এই শূন্য চোখের দায় ইত্যাদি পঙক্তিগুলোই জানান দিচ্ছে গোলাপ এর সুবাস। 
ভব জানান, ইতিমধ্যে গোলাপ এর অগ্রীম অ্যালবাম বিক্রি কার্যক্রমও চলছে, গানের এ দুর্দিনে সিডি বাজারে আসার আগেই অ্যালবাম বিক্রি নিঃসন্দেহে দুঃসাহসিক কাজ। এ বিষয়ে শতাব্দী বলেন, গানেতো পৃষ্ঠপোষক নাই বিশেষ করে নতুনদের ক্ষেত্রেতো আর বলার অপেক্ষা রাখেনা, তাই অগ্রীম অ্যালবাম বিক্রি করছি, এতে কিছু ফান্ডও জড়ো হচ্ছে সেই সাথে কিছুটা প্রচারণার কাজও এগিয়ে যাচ্ছে। তাছাড়া অ্যালবামতো নিজের একটা বিজ্ঞাপণ ছাড়া কিছুই নয়, সংগ্রহ ও প্রচারণার সুবিধার জন্যই অ্যালবাম করছি। অ্যালবাম বাজারে থাকলে পত্রিকায় খবর হয়, লাইভ কনসার্ট মেলে আরো কত কি! গান বা গানের মান নিয়ে কয়টা অ্যালবাম বাজারে আছে তার উপরই অনেকে অনেক কিছু রায় দিয়ে দেন। সরল অংকটা হলো গানের পিছনে তোমার লগ্নি কত টাকা এটাই এখন বিবেচ্য। 
বর্তমানের সঙ্গীত সম্পর্কে জানতে চাইলে শিল্পী ভব বলেন, গানতো আর এখন শোনার বিষয় নয়, গান দেখতে হয়। যদিও আমি মিউজক ভিডিওর ঘোরতর বিরোধী। কারণ মিউজিক ভিডিও শ্রোতাদের চিন্তার স্বাধীনতায় হস্তক্ষেপ করে। গানকে শেঁকলে বেধে ফেলে।
ভব'র প্রথম অ্যালবাম 'দ্বাদশ ব্যক্তি'র গানটি শুনতে পারেন:

