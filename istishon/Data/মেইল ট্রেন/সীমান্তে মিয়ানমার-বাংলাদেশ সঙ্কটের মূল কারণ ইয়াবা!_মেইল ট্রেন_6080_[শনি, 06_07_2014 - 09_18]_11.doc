সীমান্তে মিয়ানমার-বাংলাদেশ সঙ্কটের মূল কারণ ইয়াবা!



মিয়ানমারের সীমান্ত রক্ষী বিজিপি (বর্ডার গার্ড পুলিশ) এর গুলিতে সম্প্রতি বাংলাদেশের একজন বিজিবি (বর্ডার গার্ড অব বাংলাদেশ) নিহত হয়েছে। অন্যদিকে বিজিবির দাবি তাদের গুলিতে মিয়ানমারের বিজিপির চারজন নিহত হয়েছে। তবে মিয়ানমারের সংবাদপত্র দাবি করছে, বাংলাদেশ থেকে আরএসও (রোহিঙ্গা সলিডারিটি অর্গানাইজেশান) সীমান্তের ওপারে গিয়ে গুলিয়ে চালিয়ে তাদের এক সীমান্ত পুলিশকে হত্যা করার কারণেই সীমান্ত অশান্ত হয়ে উঠেছে। 
মিয়ানমার বাংলাদেশ সীমান্তে এই হঠাৎ গোলাযোগের পেছনের কারণটি সবার আগে জানা থাকা দরকার। যদি ঘটনাগুলো দেশের মানুষ জানে তাহলে তারা নিজেদের মতো করে ব্যাখ্যা করতে পারবে। কোন জাতীয় দৈনিকের হাঁটুভাঙ্গা অর্ধ সত্য তাদেরকে সত্য জানা থেকে বিরত রাখতে পারবে না। 
মিয়ানমার সীমান্তের ওপারে ৩৭টি ইয়াবা কারখানা আছে। যার মালিক ও পাহারাদার খোদ মিয়ানমার সরকারের সেনাবাহিনী ও রাজনৈতিক দলগুলো। এসব কারখানা থেকে উৎপাদিত ইয়াবার সব থেকে বড় বাজার বাংলাদেশ। এপারে, মানে বাংলাদেশে মিয়ানমার থেকে আসা ইয়াবা সারা দেশে ছড়িয়ে দেওয়ার যিনি মহান গুরু দায়িত্ব পালন করছেন তার নাম আবদুর রহমান বদি। তিনি বাংলাদেশ আওয়ামী লীগের নেতা ও কক্সবাজার ৪ নম্বর সংসদীয় এলাকার এমপি। বদি ভাইজানের সাথে তার গোটা পরিবার আছেন ইয়াবা ব্যবসার সাথে। এপারে বদি ওপারে মিয়ানমার সেনাবাহিনী। 
বিজিবির গোপন তদন্ত প্রতিবেদন 
বিজিবির অপারেশন ও প্রশিক্ষণ চোরাচালান নিরোধ শাখা চোরাচালান নিয়ে কাজ করে। বিজিবির বিশেষ এই গোয়েন্দা শাখাটি দীর্ঘ অনুসন্ধান শেষ করে ইয়াবার উৎসমূল নিয়ে স্বরাষ্ট্র মন্ত্রণালয়ে একটি তদন্ত প্রতিবেদন জমা দেয় ২০১২ সালের ১৪ ডিসেম্বর। ওই বিশেষ অনুসন্ধান তালিকা ধরে স্বরাষ্ট্রমন্ত্রণালয় আরো তদন্ত করার নির্দেশ দেয় গত বছরের ১১ ফেব্রুয়ারি। প্রতিবেদন সূত্রে দেখা যাচ্ছে, বাংলাদেশ সীমান্তের ঠিক ওপারেই মিয়ানমারের ৩৭টি ইয়াবা কারখানা আছে। এসব কারখানা থেকে ১৩ রকম ইয়াবা তৈরী করা হয়। টার্গেট বাংলাদেশ। বাংলাদেশের সীমান্তের পাশেই মিয়ানমার যে ৩৭টি ইয়াবা কারখানা গড়ে তুলেছে সেগুলোর মধ্যে অন্যতম বা বেশি ইয়াবা উৎপাদন করে মিয়ানমারের 'খুকাই' অঞ্চলে কাচিন ডিফেন্স আর্মি, 'নামখাম' এলাকায় পানসাই খেও মিলাও ইয়াং মাওলিন গ্রুপ, 'কুনিয়ং' এলাকায় হাউ স্পেশাল পুলিশ এক্স হলি ট্রাক্ট গ্রুপ, 'মামজং' এলাকায় সান ন্যাশনালিস্ট পিউপিল লিবেরশান এন্ড খাই-সান চৌ সাঙ্গ গ্রুপের ইয়াবা কারখানা। 
দেশটির 'মাউকমি' এলাকায় রয়েছে মিয়ানমার ন্যাশনাল ডেমোক্রেটিক অ্যালায়েন্স আর্মির নিজস্ব একটি ইয়াবা কারখানা। এ ছাড়া ইউনাইটেড ওয়া স্ট্রেট আর্মির চারটি ইয়াবা কারখানার খোঁজ পাওয়া গেছে। এগুলো কাকং মংটন, টাসিলিক, কোকান ও পানসাঙ এলাকায় অবস্থিত। এসব কোম্পানির মালিকানা সরাসরি মিয়ানমার সেনাবাহিনী বা আর্মির এবং দেশটির রাজনৈতিক দলগুলোর। আর ইয়াবা বাংলাদেশে পাচার হয় মিয়ানমার সেনাবাহিনীর প্রত্যক্ষ মদদেই। সাধারণত বিজিপি, আর্মি, কাস্টম ও পুলিশ বাহিনীর মাধ্যমে সান স্ট্রেট থেকে বাংলাদেশে ইয়াবা আনা হয়। মিয়ানমার থেকে ইয়াবা বাংলাদেশে প্রবেশের আগে মিয়ানমারের বিভিন্ন চেকপোস্টে নির্দিষ্ট সাদা রঙের একটি বিশেষ পাস দেখালে ইয়াবার চালান ছেড়ে দেয়া হয়। গোয়েন্দা প্রতিবেদন থেকে স্পষ্ট যে, ইয়াবা মিয়ানমারের রাষ্ট্রীয় বাহিনীর কারখানা থেকেই উৎপাদন হচ্ছে বাংলাদেশে পাচারের উদ্দেশ্য। এপারে আওয়ামী লীগ ওপারে তো মিয়ানমার বিজিপি ও মিয়ানমার সেনাবাহিনী মিলেমিশে ইয়াবা বানাচ্ছে বাংলাদেশে বেচার জন্য। 
এপারে তাদের শেল্টার দেয় কে? 
বাংলাদেশে ইয়াবা ট্যাবলেটগুলো সীমান্ত জেলা কক্সবাজারের টেকনাফ থেকে সারা দেশে কারা ছড়িয়ে দেয়? মিয়ানমারের সেনাবাহিনীর এই ব্যবসায় আমাদের লোকাল এজেন্ট কারা? যেমন পেপসির লোকাল এজেন্ট প্রথম আলোর মালিক লতিফুর রহমান। এরকম আর কি। আবারো আমাদের সেই ভাঙ্গাচোরা গোয়েন্দা বাহিনীর ওপরই ভর করি। অনেক প্রতিকূলতা সত্ত্বেও তাদের প্রতিবেদনে ঢু মেরে দেখলে আপনি আঁতকে উঠবেন আর তা হলো মিয়ানমার ইয়াবা ট্যাবলেটের বাংলাদেশের লোকাল এজেন্ট হলো আওয়ামী লীগের নেতা কর্মীরা। গোয়েন্দা প্রতিবেদন সূত্রে জানা যাচ্ছে, ইয়াবা ব্যবসায়ী ও পাচারকারিদের একটি তালিকা করেছে স্বরাষ্ট্রমন্ত্রণালয়ে। ওই তালিকায় ১ হাজার ২২০ জন ইয়াবা ব্যবসায়ী ও পাচারকারি রয়েছেন। 
এদের মধ্যে সরকারি দলের স্থানীয় প্রভাবশালী নেতারা রয়েছে। প্রধান পৃষ্ঠপোষকদের একজন কক্সবাজার ৪ আসনের সংসদ সদস্য আবদুর রহমান বদি ও তার পুরো পরিবার এ সিন্ডিকিটের অন্যতম হোতা। স্বরাষ্ট্রমন্ত্রণালয় পাঠানো হাল নাগাদ তালিকায় কক্সবাজার ৪ আসনের এমপি আবদুর রহমান বদির নামের পাশে মন্তব্যে লেখা রয়েছে, এই ব্যাক্তির ছত্রছায়ায় তার গোটা পরিবার ইয়াবা ব্যবসা করে। এর মধ্যে রয়েছেন বদির আদর্শে উজ্জীবিত তার আপন বোন ও বোনের ছেলে নীপু। রয়েছেন বদির ভাই মৌলভি মানুষ মুজিবুর রহমান। তিনি আবার টেকনাফ পৌরসভার প্যানেল মেয়র। কোনো সময় মাথা থেকে টুপি নামান না। কথায় কথা আল্লাহ খোদার নাম নেন। আর ইয়াবা ব্যবসা করে মসজিদ বানান। 
ইয়াবা ব্যবসায়ীরা তালিকায় আবদুর রহমান বদির পরিবারের অন্তত ১৫ জনের নাম রয়েছে। এর মধ্যে বদির চার ভাই মো. আব্দুল শুক্কর, মৌলভী মুজিবুর রহমান, মো. শফিক, আবদুল আমিন ও ফয়সাল রহমান রয়েছেন। এ তালিকায় রয়েছেন বদির বোন শামসুন নাহার ও বোনের ছেলে শাহেদুর রহমান নীপু। ভাই বোন ছাড়াও এ তালিকায় রয়েছেন এমপি বদির বেয়াই আখতার কামাল, মামা হায়দার আলী, মামাতো ভাই কামরুল ইসলাম রাসেল। উখিয়া সদর ইউনিয়নের চেয়ারম্যান বদির আরেক বিয়াই জাহাঙ্গীর কবির চৌধুরীও আছেন ইয়াবা ব্যবসার গডফাদারদের এ তালিকায়। 
এ ছাড়া আরো অনেক গডফাদার আছেন। তাদের মধ্যে অন্যতম হলো টেকনাফ উপেজলা আওয়ামী লীগের সাধারণ সম্পাদক ও উপজেলা চেয়ারম্যান নুর হোসেন, টেকনাফ সদর ইউনিয়নের সাবেক চেয়ারম্যান ও আওয়ামী লীগ নেতা জাফর আহমেদ, খুরশিদা করিম, জাবেদ ইকবাল, কক্সবাজার জেলা ছাত্রলীগ সভাপতি আলী আহমদ। এ ছাড়া আছেন বদি ভাইয়ের সমতুল্য আরেক গডফাদার। তিনি হলেন বাংলা মুল্লুকের শিরোমনিদের একজন ইয়াবা ফাদার হাজী সাইফুল করিম। ইয়াবার টাকায় তিনি হজ করেছেন, মসজিদ বানিয়েছেন। 
সীমান্ত উত্তেজনা ও ইয়াবা বেচে দিন গুজরান করে দিব্যি হাজার কোটি টাকা কামাচ্ছিলেন দুই দেশের গডফাদাররা। কিন্তু গণমাধ্যম বাড়াবাড়ি শুরু করে দিলো ইয়াবা নিয়ে। বাড়াবাড়ি এমন পর্যায় পৌঁছালো যে ছবি সহ একের পর এক প্রতিবেদন হতে লাগলো পত্রিকা, অনলাইন পোর্টাল ও টিভিতে। বাধ্য হয়েই বিজিবি অ্যাকশানে গেলো। ক্রসফায়ারে মারা পড়লেন বদির ইয়াবা ব্যবসায়ী এপিএস। ভয়ে বদি ঢাকার অ্যাপেলোতে এসে হার্টের অসুখ বলে ভর্তি হলেন। আর ইয়াবা ব্যবসায়ীরা গা ঢাকা দিলেন। কিন্তু সীমান্তের ওপারে যতক্ষণ ইয়াবা কারখানা থাকবে ততদিন তো ইয়াবা বাংলাদেশে আসবেই। 
এদিকে বাংলাদেশে ইয়াবা পাচারের সুযোগ কমে যাওয়ায় মিয়ানমার সেনাবাহিনী ভীষণ চটে গেলো। ইয়াবা ব্যবসার সাথে প্রত্যক্ষ না হলেও পরোক্ষভাবে সেখানকার বহু মানুষ জড়িত। তবে ইয়াবা কারবারিদের ওপর মিডিয়া বেপরোয়া চড়াও হবার পর বেকায়দায় পড়ে সরকার। ব্যবস্থা নিতে গিয়ে দেখে সবাই নিজের দলের ভাই ব্রাদার। কিছুদিন তারা চুপ থাকার সিদ্ধান্ত নেন। এরপর স্থানীয় আওয়ামী লীগের নেতা কর্মীরা বৈঠক করেছে ইয়াবা গডফাদারদের নিয়ে। গত ৯ মে তালিকাভুক্ত শীর্ষ ইয়াবা গডফাদার ও আওয়ামী লীগের নেতাকর্মীদের উপস্থিতিতে এই বৈঠক হয়।
ইয়াবা গডফাদারদের মিটিং
এতে উপজেলা আওয়ামীলীগের সহসভাপতি এমএ জহির, টেকনাফ উপজেলা আওয়ামীলীগের সহসভাপতি ও নবনির্বাচিত উপজেলা চেয়ারম্যান আলহাজ্ব জাফর আহমদ, সাবরাং ইউনিয়ন আওয়ামীলীগের সভাপতি জাহিদ হোসেন, বাহারছড়া ইউনিয়ন আওয়ামীলীগের সভাপতি মৌলভী আজিজ উপস্থিত ছিলেন। কিন্তু তারা মিটিং করে কোনো ফয়সালা করতে ব্যর্থ হন। 
এদিকে মিয়ানমারের সেনাবাহিনীর কাছ থেকে যারা ইয়াবা আনেন, তারা তো তখনই সেই টাকার পুরোটা শোধ করেন না। মাল আসে, টাকা যায়। ব্যবসার নিয়ম অনুযায়ী ডিস্ট্রিবিউটরের কাছে সব সময়ই কিছু টাকা আটকে থাকে। সেই মতে মিয়ানমার সেনাবাহিনীর বিনিয়োগ আটকে আছে বাংলাদেশে। তারা দ্রুত টাকা ফেরত চায় এবং ব্যবসা পুনরায় শুরু করতে চাপ দেয়। কিন্তু ইয়াবা ডিলাররা পলাতক। ফলে টাকা আর ওপারে পৌঁছায় না। মিয়ানমার সেনা ও বাকি পক্ষগুলোর ক্ষোভ বাড়তে থাকে। এই ব্যবসার সঙ্গে ওই সীমান্তে থাকা আমাদের বিজিবিও জড়িত। তাই কাছেই থাকার সুবাদে ক্ষোভটা তাদের ঘাড়েই পড়ে। 

মূলত সীমান্তের এই উত্তেজনা, বাংলাদেশ বা মিয়ানমারের বিষয় ছিল না। এটা ছিল মিয়ামমারের ইয়াবা সিন্ডিকেটের পক্ষ থেকে বাংলাদেশের ইয়াবা সিন্ডিকেটকে টাকা না দেয়ার কারণে পাঠানো একটা সতর্কতা। আরএসও এখানে কিছু না। দুই পক্ষই কিছু হলে আরএসও কে ফাঁসায়। সশস্ত্র বাহিনীর সঙ্গে লড়ার মতো তাদের এখনে কিছুই নেই। যা হচ্ছে, তার পুরোটাই দুই পারের ইয়াবা ব্যবসায়ীদের মধ্যকার দ্বন্দ্বের ফলাফল। তবে এটা ঠিক যে, বাংলাদেশে পালিয়ে আসা আরএসও সদস্যরা কিছু গোপন সুযোগ সুবিধা পাচ্ছে। অনেকের ধারণা এতে সীমান্তবর্তী জামাত নেতাদের হাত রয়েছে। এর বাইরে অবশ্য আরেকটা ব্যাখ্যা আছে। কিছুদিনের মধ্যেই মিয়ানমারের পশ্চিমাপন্থী নেত্রী অং সান সু চি দেশটির এমাথা থেকে ওমাথা পর্যন্ত শান্তির প্রচারে নামবেন। এটাকে কেন্দ্র করেই সেদেশের সেনাবাহিনী এমন এক পরিস্থিতি তৈরী করল, যা দ্বারা দেশবাসীকে সহজে বোঝানো যায় যে, শক্তিশালী সেনা কর্তৃত্ব ছাড়া মিয়ানমারের ভবিষ্যৎ অন্ধকার।

