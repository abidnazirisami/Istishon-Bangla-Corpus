গভীর সমুদ্রে নতুন গ্যাস ক্ষেত্র, চুক্তির বেড়াজালে বাংলাদেশ!


বাংলাদেশের ১০ ও ১১ নম্বর দুটি গভীর সমুদ্র ব্লকে ৭ ট্রিলিয়ন ঘনফুটের বিশাল গ্যাস পাওয়া গেছে। দ্বি-মাত্রিক জরিপে পাওয়া এ দুটি ব্লকে গ্যাসের প্রাথমিক মজুদ মনে করা হচ্ছে ৫ থেকে ৭ ট্রিলিয়ন ঘনফুট (টিসিএফ) এর কথা বলেছেন ব্লক দুটির ইজারা পাওয়া প্রতিষ্ঠান কনোকো-ফিলিপস। এ গ্যাস স্থলে আনার জন্য ২৮০ কিলোমিটার পাইপ লাইন নির্মাণ করতে হবে। ২০২৩ সালে ক্ষেত্র থেকে গ্যাস উত্তোলন করা হবে। বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ এ তথ্য জানিয়েছেন।
তবে এ দুটি ব্লক থেকে গ্যাস উত্তোলন করার জন্য বেশ কিছু শর্ত বেধে দিয়েছে বহুজাতিক প্রতিষ্ঠান কনোকো-ফিলিপস। এর মধ্যে রয়েছে মিয়ানমারের আদলে নতুন করে পিএসসি করতে হবে। সরকার কনোকো-ফিলিপসের এ দাবির ব্যাপারে ইতিবাচক মনোভাব দেখিয়েছে। বঙ্গোপসাগরের গভীর সমুদ্রের ১০ ও ১১ নম্বর পাওয়া ওই গ্যাস দিয়ে বাংলাদেশ কমপক্ষে ৮ বছর চলতে পারবে। 

পেট্রোবাংলা সূত্র জানায়, ২০১১ সালের ১৬ জুন গভীর সাগরের ১০ ও ১১ নম্বর ব্লকে তেল-গ্যাস অনুসন্ধান ও উত্তোলনের জন্য কনোকো ফিলিপসের সঙ্গে উৎপাদন বন্টন চুক্তি (পিএসসি) করে পেট্রোবাংলা। এ সময় কনোকো-ফিলিপসের সঙ্গে প্রতি হাজার ঘনফুট গ্যাস চার দশমিক ২ ডলার কেনার চুক্তিতে করে পেট্টোবাংলা। পেট্টোবাংলা এই দামে গ্যাস কিনতে না চাইলে কনোকো দেশের ভেতরে গ্যাস বিক্রি করার চেষ্টা করবে। যদি দেশের মধ্যে কেউ তাদের গ্যাস কিনতে না চায় তাহলে তারা বিদেশে রপ্তানির সুযোগ পাবে।
জ্বালানি মন্ত্রণালয়ের একাধিক কর্মকর্তা ও পেট্টোবাংলা সূত্রে জানা গেছে, ২৮০ কিলোমিটার পাইপ লাইন নির্মাণ করে কেউ এ গ্যাস স্থলভাগে আনতে চাইবে না। আর সেই সুযোগেই ভাসমান এলএনজি টার্মিনাল করে কনোকো-ফিলিপস বিদেশে গ্যাস রপ্তানি করবে। কারণ গ্যাস পাওয়া যাবে এটা নিশ্চিত হওয়ার পর কনোকো-ফিলিপস গ্যাসের দাম বাড়ানোর জন্য উঠে পড়ে লেগেছে। ২০১১ সালের জুন মাসে করা প্রডাকশান শেয়ারিং কনট্রাক্ট (পিএসসি) বা উৎপাদন অংশিদারিত্ব চুক্তিটির গুরুত্বপূর্ণ ধারা পরিবর্তন করতে তারা এখন মরিয়া। ২০১১ সালের জুনে যখন তারা পিএসসি করেছিলো তখন ১ হাজার ঘনফুট গ্যাসের দাম পেট্টোবাংলা তাদের কাছ থেকে ৪ দশমিক ২ ডলার দিয়ে কেনার চুক্তি করেছিলো। এ দাম এখন ৭ ডলার করার আবদার করেছে তারা। শুধু তাই নয় ৭ ডলারের উপর আবার প্রতি বছর ২ শতাংশ হারে দাম বাড়াতে হবে। অর্থ্যাৎ প্রতি বছরই গ্যাসের দাম বাড়াবে তারা। এর পাশাপাশি গ্যাসক্ষেত্র থেকে স্থলভাগ পর্যন্ত ২৮০ কিলোমিটার যে পাইপ লাইন নির্মাণ করার চুক্তি তারা করেছিলো সেই পাইপলাইন এখন বাংলাদেশেকেই করতে হবে। এসব শর্তে রাজি না হলে কনোকো-ফিলিপস এলএনজিতে রূপান্তর করে চুক্তি অনুযায়ী গ্যাস সিলিন্ডারের মাধ্যমে বিদেশে রপ্তানি করবে।
জানা গেছে, কনোকো-ফিলিপসের একটি প্রতিনিধি দল এসে বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদের সঙ্গে দেখা করে বেশ কয়েকটি দাবি উত্থান করেছেন গত মঙ্গলবারে। এর মধ্যে রয়েছে, মিয়ানমারের যে পিএসসি রয়েছে সে আলোকে কনোকো-ফিলিপস নতুন করে চুক্তির বেশ কিছু গুরুত্বপূর্ণ ধারা পরিবর্তন করতে চায় তারা। এর মধ্যে রয়েছে বর্তমান চুক্তি অনুযায়ী প্রতি হাজার ঘনফুট গ্যাসের মূল্য ৪ দশমিক ২ ডলার থেকে বাড়িয়ে সাত ডলার করা। প্রতি বছরে এ দাম থেকে ২ শতাংশ হারে দাম বৃদ্ধির সুযোগ রাখা। গভীর সমুদ্র থেকে এ গ্যাস স্থলভাগে আনতে যে ২৮০ কিলোমিটার পাইপ লাইন নির্মাণ করতে হবে তা বাংলাদেশের করতে হবে। এসব সুযোগ দেওয়া হলে ২০১১ সালের জুনে করা চুক্তিতে বিদেশে গ্যাস রপ্তানির যে সুযোগ রয়েছে তা প্রত্যাহার করবে কনোকো-ফিলিপস। অন্যথায় এই বিপুল পরিমান গ্যাস সিলিন্ডারে ভরে তারা বিদেশে রপ্তানি করবে। সরকারের ভুল জ্বালানি চুক্তির কারণে এই দেশের মানুষ প্রাকৃতিক সম্পদ থেকে তার অধিকার হারাবে।
উল্লেখ্য মিয়ানমারে গভীর সমুদ্রের যেসব গ্যাসক্ষেত্র থেকে বিদেশী প্রতিষ্ঠান বা আইওসি গ্যাস তুলছে তার মূল্য প্রতি হাজার ঘনফুটে দেওয়া হয় সাত ডলারের কিছু বেশি। সমুদ্র থেকে পাইপ লাইন নির্মাণ করে স্থলভাগে গ্যাস আনার খরচও মিয়ানমার সরকার দিয়ে থাকে।
জানা গেছে, ২০১১ সালের ১৬ জুন মার্কিন ভিত্তিক বহুজাতিক প্রতিষ্ঠান কনোকো-ফিলিপসের সঙ্গে পেট্টোবাংলা প্রডাকশান শেয়ারিং কনট্রাক্ট (পিএসসি) বা উৎপাদন অংশিদারি চুক্তি করে। পিএসসি চুক্তি অনুযায়ী, বঙ্গোপসাগরের দুটি ব্লকের পাঁচ হাজার একশ ৫৮ বর্গকিলোমিটার এলাকাজুড়ে তেল-গ্যাস অনুসন্ধান করবে কনোকো-ফিলিপস। নয় বছর মেয়াদি এ চুক্তিতে তিন ধাপে জরিপ ও খনন কাজ চালানোর জন্য চুক্তিবদ্ধ হয়েছে কোনোকো-ফিলিপস। এ জন্য প্রতিষ্ঠানটি ১৬ কোটি মার্কিন ডলার ব্যাংক গ্যারান্টিও দিয়েছে। উল্লেখিত গ্যাস ব্লক দু'টি চট্টগ্রাম বন্দর থেকে ২৮০ কিলোমিটার দূরে। 
জানা গেছে, চুক্তি অনুযায়ী ১০ ও ১১ নম্বর ব্লকে তেল-গ্যাস পেলে তার ৮০ শতাংশ মালিকানা পাবে কনোকো-ফিলিপস। চুক্তিতে আরো বলা হয়েছে, ওই দুটি ব্লক থেকে আহরিত তেল-গ্যাস সরকারি সংস্থা পেট্টোবাংলা বা বাংলাদেশের কোন বেসরকারি সংস্থা কিনতে রাজি না হলে কনোকো-ফিলিপস বিদেশেও রপ্তানি করতে পারবে।

