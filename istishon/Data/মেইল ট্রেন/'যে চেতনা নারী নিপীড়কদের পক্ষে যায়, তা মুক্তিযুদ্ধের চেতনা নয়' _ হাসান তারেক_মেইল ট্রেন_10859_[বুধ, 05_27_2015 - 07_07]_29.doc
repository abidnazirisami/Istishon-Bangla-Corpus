'যে চেতনা নারী নিপীড়কদের পক্ষে যায়, তা মুক্তিযুদ্ধের চেতনা নয়' _ হাসান তারেক


[ নোট : বাংলাদেশ ছাত্র ইউনিয়নের কেন্দ্রীয় সভাপতি হাসান তারেকের এ সাক্ষাৎকারটি সংক্ষেপে কিছুদিন আগে 'সাপ্তাহিক' ম্যাগাজিনে ছাপা হয়েছিল। সাক্ষাৎকারটি নিয়েছিলেন আনিস রায়হান। তার কাছ থেকে পূর্ণাঙ্গ সাক্ষাৎকারটি সংগ্রহ করে এখানে প্রকাশ করলাম। ছাত্রনেতা হিসেবে হাসান তারেক ইতোমধ্যে সুনাম অর্জন করেছেন। সম্প্রতি নারী নিপীড়ন বিরোধী আন্দোলনে নেতৃত্ব দিতে গিয়ে পুলিশি হামলার শিকার হয়েছেন। এই আন্দোলনকে কেন্দ্র করেই দিয়েছেন সাক্ষাৎকারটি। দীর্ঘ এই সাক্ষাৎকারে ১০ মের ঘটনাবলি, নারী নিপীড়নবিরোধী আন্দোলন, নারীর সামাজিক দুরবস্থার কারণ এবং পুলিশ ও সরকারের বিদ্বেষপূর্ণ মনোভাবসহ আরও অনেক বিষয়ে বিস্তারিত কথা বলেছেন তিনি।]

প্রশ্ন : প্রথমেই জানতে চাইব ১০ মে আপনাদের ডিএমপি সদর দপ্তর ঘেরাও কর্মসূচিতে ঠিক কী ঘটেছিল?হাসান তারেক : সেদিন আমরা যৌন নিপীড়কদের বিচার ও শাস্তির দাবিতে ডিএমপি সদর দপ্তর ঘেরাও কর্মসূচি ডেকেছিলাম। ঢাকা বিশ্ববিদ্যালয়ের রাজু ভাস্কর্য থেকেই আমরা যাত্রা শুরু করি। আমাদের যাওয়ার নির্ধারিত রুট ছিল শাহবাগ ধরে। প্রথমেই আমরা মিছিল নিয়ে ক্যাম্পাস প্রদক্ষিণ করি। এরপর আমরা কেন্দ্রীয় মসজিদের কাছাকাছি পৌঁছে দেখতে পাই, রাস্তার দু’পাশেই কৃত্রিমভাবে যানজট সৃষ্টি করে রাখা হয়েছে। এটা ছিল আমাদের প্রতিহত করার প্রথম চেষ্টা।
এরপর আমরা রুটটা পরিবর্তন করে দোয়েল চত্বরের দিকে এগোই। দোয়েল চত্বরেই আমাদের প্রথম ব্যারিকেড দেয়া হয়। সে ব্যারিকেড ভেঙেই ছাত্ররা এগিয়ে যায়। তখন আমরা প্রায় শ’ তিনেক লোক। এরপর আমাদের আবার বাধা দেয়া হয় হাইকোর্টের মোড়ে। তারপর আবার বাধা পাই মৎস্য ভবনের সামনে। কাকরাইল মসজিদের সামনেও বাধা দেয়া হয়। কিন্তু ছাত্ররা বিক্ষুব্ধ ছিল। যৌন নিপীড়কদের বিচার চাইতে এলে কেন পুলিশ ছলচাতুরি করবে, এটা তারা মানতে পারছিল না।
যখন আমরা মিন্টো রোডে পৌঁছাই তখনই পুলিশের হামলার ঘটনা ঘটে। জায়গাটা ছিল বেইলি রোডের বেশ আগে। প্রধান বিচারপতির বাড়ি পেরিয়ে। ওখানে আমাদের পুলিশ বাধা দেয় এবং চলে যেতে বলে। আমরা জানাই যে, ডিএমপি সদর দপ্তরে আমাদের শান্তিপূর্ণ কর্মসূচি পালনের জন্য যেতে দেয়া হোক। তারা আমাদের কথা শোনে না। এ সময় আমাদের জমায়েতের ওপর সাঁজোয়া যান তুলে দেয়া হয়। কর্মীরা তখন চারপাশে ছড়িয়ে পড়ে। কর্মীদের একাংশের ওপর দিয়ে এরপর পুলিশ ভ্যান তুলে দেয়ারও চেষ্টা হয়।
দ্রুত আমরা আবার সংঘবদ্ধ হই। এর মধ্যেই সাঁজোয়া যানটি রাস্তার মাঝখানে আড়াআড়িভাবে দাঁড় করিয়ে পুলিশ রাস্তা দখলে নেয়। শত শত পুলিশ তখন সেখানে হাজির। উপস্থিত গণমাধ্যমকর্মীদের তখন আমরা অবগত করি, পুলিশের এই উদ্যোগ পহেলা বৈশাখে দেখা গেলে আজ আমাদের এখানে এসে আন্দোলন করতে হতো না। এ অবস্থায় আমরা রাস্তার ওপরে বসে পড়ে বিক্ষোভ প্রদর্শন অব্যাহত রাখি।
এ পর্যায়ে আমরা আবারো দাবি জানাই, আমাদের নির্ধারিত কর্মসূচী পালন করতে যেতে দেয়া হোক। নতুবা, পুলিশ কমিশনারকে এখানে এসে আমাদের কথা শুনতে হবে এবং গণমাধ্যমের সামনে আমাদের আশ্বস্ত করে যেতে হবে। এ সময় আমাদের সমাবেশ চলছিল। পুলিশও আমাদের সেখান থেকে উঠে যাবার জন্য তাগিদ দিচ্ছিল। কিন্তু আমরা আমাদের দাবিতে অনড় ছিলাম এবং চেষ্টা করছিলাম ঘেরাও কর্মসূচি সফল করতে। আমাদের বক্তব্য চলছিল।
এর মধ্যেই হঠাৎ করে মাইক কেড়ে নেয়া হয়। ছাত্ররা থামাতে গেলে পুলিশ সদস্যরা তাদের ওপর চড়াও হয় এবং মাইক ও সংশ্লিষ্ট যন্ত্রাংশ ভাঙচুর করে। এ সময় পুলিশ ছাত্রদের ওপর নৃশংস হামলা চালায়। পুলিশের আঘাতে প্রথম আহত হন আমাদের সাংগঠনিক সম্পাদক জি এম জিলানি শুভ। তাকে কয়েকজন পুলিশ মিলে একাধারে পেটাতে থাকে। অন্যরা তাকে উদ্ধার করতে গেলে তারাও পুলিশের লাঠিচার্জ এবং বন্দুকের বাঁটের দ্বারা প্রহৃত হন।
এর পরের আঘাতটা আসে আমার ওপর। প্রথমে আমাকে ঘিরে ছাত্রদের যে অংশটি অবস্থান নিয়েছিল, তাদের দিকে সাঁজোয়া যান তুলে দেয়ার চেষ্টা করা হয়। সেখান থেকে আমরা সরে এলে পুলিশ লাঠি ও অস্ত্র নিয়ে চড়াও হয়। বন্দুকের নল দিয়ে আমার পেটে সজোরে আঘাত করা হয়। আমি তখনই মাটিতে লুটিয়ে পড়ি। আমার পড়ে যাওয়ার সুযোগে পুলিশ সদস্যরা কয়েকজন মিলে আমার ওপর একাধারে লাঠিচার্জ করতে থাকে। তখন ছাত্ররা দ্রুত সংগঠিত হয়ে এগিয়ে এসে আমাকে উদ্ধার করে। উদ্ধার করতে আসা সেই সহকর্মীরা তখন আরেক দফা মার খান।
এর মধ্যেই আমরা পুলিশ থেকে কিছুটা দূরে সরে আলাদা অবস্থান নেয়ার চেষ্টা করলাম। পুলিশি হামলা তখন আরও ভয়ঙ্কর রূপ নিল। টিয়ার শেল ছোড়া হলো। ফাঁকা গুলি করা হলো। জলকামান থেকে গরম পানি ছোড়া হলো। হেলমেট দিয়ে ছেলেদের মারতে দেখলাম। নারীদের ওপরেও জঘন্যভাবে হামলা চালালো পুলিশ। এই যে মিছিলে সাঁজোয়া যান তুলে দেয়া, নারীর প্রতি জিঘাংসা, ছাত্রদের হেলমেট দিয়ে পেটানো, বন্দুকের নল শরীরে ঢুকিয়ে দেয়ার চেষ্টা, বন্দুক তাক করে গুলি করে মেরে ফেলার ভয় দেখানো- এ বিষয়গুলো আমাদের কাছে অভাবনীয় ছিল।
বেশ কয়েকজন ছাত্রকে তখন পুলিশ পেটাতে পেটাতে পাশের গলির দিকে তাড়িয়ে নিয়ে যায়। সেখান থেকে পাঁচজন গ্রেফতার হন। তাদের বিরুদ্ধে মামলা দেয়ার পাঁয়তারা চালালেও পরে যখন সব মহল এই আন্দোলনের প্রতি সমর্থন জানায় তখন ঘটনার দিন রাতে পুলিশ তাদের ছেড়ে দেয়। পাঁচজনকে যখন গ্রেপ্তার করা হচ্ছে আমরা তখন প্রায় ছত্রভঙ্গ। ৩৪ জন আহত হয়েছেন। যারা দাঁড়াতে পারছেন, তারা অন্যদের রিকশায় তুলছিলেন হাসপাতালে নেয়ার জন্য। আমাকেও তখন হাসপাতালে নিয়ে আসেন কয়েকজন ধরে। সেখানে এসে দেখি সহকর্মীদের চিকিৎসা চলছে। অনেকেই কাতরাচ্ছেন, ভয়ঙ্করভাবে আঘাতপ্রাপ্ত হয়েছেন তারা। তাদের আঘাত দেখে নিজের আঘাতটাকে ভুলে গেলাম।
এই ছিল সেদিনের ঘটনাবলি। আমরা একটি শান্তিপূর্ণ কর্মসূচি পালনের জন্য এগোচ্ছিলাম। পুলিশ আমাদের ওপর পরিকল্পনামাফিক হামলা চালালো এবং নারী নিপীড়কদের পক্ষে দাঁড়াল।
প্রশ্ন : আপনার কাছ থেকে পুলিশি হামলার বর্ণনা শুনে এবং ভিডিও ফুটেজ দেখেও বুঝতে পারছি যে, পুলিশ এই হামলায় গোড়া থেকেই বেশ উদ্যোগী ছিল এবং হামলার সময় আপনাদের প্রতি পুলিশের বিদ্বেষটাও দেখা যাচ্ছিল। কেন পুলিশ এই মূর্তি ধারণ করল, আপনাদের মূল্যায়ন কী?হাসান তারেক : দেখুন, তারা কিন্তু প্রথমেই আমাদের ওপর শক্তি প্রয়োগ করতে পারত। কিন্তু ক্যাম্পাস এলাকায় তারা সেটা করেনি। বরং আমাদের তারা পরিকল্পনামাফিক ব্যারিকেড ভাঙতে দিয়ে টেনে নিয়ে গেছে পুলিশ সদর দপ্তরের দিকে। এটা তাদের পূর্বপরিকল্পিত একটা ফাঁদ হতে পারে। আরেকটা হতে পারে যে, ইগো সমস্যা। ডিএমপির মতো মহাপরাক্রমশালী প্রতিষ্ঠানের সদর দপ্তর ঘেরাওটা তাদের আঁতে ঘা দিতে পারে। আমাদের ঘেরাওকে তারা প্রাতিষ্ঠানিক চ্যালেঞ্জ হিসেবে নিয়ে থাকতে পারে। এ থেকে বিদ্বেষমূলক মনোভাবের কারণটাও টের পাওয়া যায়।
তবে পুলিশের জঘন্য বিদ্বেষ প্রকাশ পেয়েছিল সেদিন। যেভাবে আমাদের নারী কর্মীদের পেটানো হয়েছিল তা অভাবনীয়। একজন মেয়েকে চারজন পুলিশ মিলে পিটিয়েছে। একজন ফ্লাইং কিক মারছে, একজন চুল ধরে টেনেহিঁচড়ে তাকে নিয়ে যাওয়ার চেষ্টা করছে। বন্দুকের বাঁট দিয়ে মেরেছে একজন। সরকারের নীতিগুলো প্রকৃত অর্থে নারীবান্ধব নয় এবং দলবাজি প্রশাসনের রন্ধ্রে ছড়িয়ে পড়েছে। সেই পুরুষতন্ত্র এবং দলীয় আনুগত্যই তাদের এই বিদ্বেষের উৎস।
প্রশ্ন : এটা কি আপনারা ভেবেছেন যে, পহেলা বৈশাখে পুলিশের ব্যর্থ ভূমিকাকে আড়াল করতে এমনটা করা হয়ে থাকতে পারে কি না বা পুলিশের দিক থেকে এমন আচরণের আর কি কারণ থাকতে পারে?হাসান তারেক : এটা খুবই তাৎপর্যপূর্ণ যে, আমরা নারী নিপীড়নের বিরুদ্ধে আন্দোলন করতে গিয়েছিলাম। আর পুলিশ আমাদের নারী কর্মীদের নিপীড়ন চালালো, তাদের লাঞ্ছিত করল। নেতৃবৃন্দকে পিটিয়ে আহত করা হলো। এর মধ্য দিয়ে প্রতীয়মান হয় যে, পুলিশ পহেলা বৈশাখের নারী নিপীড়কদের রক্ষা করতে সবচেয়ে বেশি চেষ্টা করছে। প্রথম থেকেই আমরা এর ধারাবাহিকতা দেখতে পাচ্ছি।
প্রথমে পুলিশ অস্বীকার করার চেষ্টা করল। তারপর যখন অকাট্য দলিল হাজির করা হলো, সাক্ষীরা বিবৃতি দিল, তখন তারা কিছুটা সরে দাঁড়াল। তবু তারা অকাট্য যুক্তিও মানল না। পুলিশ বলল, যেভাবে বলা হচ্ছে ঘটনা তত গুরুতর নয়, তবে কিছু নিপীড়ন হয়েছে। এভাবে তাদের মধ্যে অস্বীকার করা ও বিষয়টি ধামাচাপা দেয়ার প্রবণতা গোড়াতেই প্রকাশ পায়। পরে তারা স্বীকার করতে বাধ্য হলেও তা অন্য খাতে নিয়ে যাওয়ার চেষ্টা করেছে।
এটা কিন্তু নতুন কিছু নয়। অভিজিৎ হত্যাকাণ্ড থেকে শুরু করুন, দেখুন রানা প্লাজার সেই সোহেল রানাকেও তারা বাঁচানোর চেষ্টা করেছে। তারা ত্বকীর খুনিদেরও আড়াল করতে চেয়েছিল। কলেজ ছাত্র লিমনকে কীভাবে প্রশাসনের লোকেরা আক্রমণ করেছিল মনে আছে নিশ্চয়ই। এরকম একের পর এক ঘটনা কিন্তু ধারাবাহিকভাবে ঘটে আসছে। পুলিশি হেফাজতে জিজ্ঞাসাবাদ ও নিপীড়ন তো নিয়মে পরিণত হয়েছে।
পহেলা বৈশাখের ঘটনাটিকেও আড়াল করে ফেলতে চাইছিল তারা। ধীরে ধীরে তারা মামলাটিকে হিমঘরে পাঠিয়ে দিচ্ছিল। এক মাসেও এই মামলার তদন্তে কোনো অগ্রগতি হয়নি। সবার স্পষ্ট ছবি আছে। কয়েকজনের পরিচয়ও উদ্ধার করেছে ফেসবুক অ্যাক্টিভিস্টরা। কিন্তু পুলিশের কোনো ভ্রƒক্ষেপ নেই। এটা হতে পারে যে, ঘটনাটিকে যখন তারা মুছে ফেলতে চাইছিল তখন আমাদের এ কর্মসূচি তাদের ক্ষিপ্ত করে তোলে। আমরা যখন কৈফিয়ৎ চেয়েছি যে, তোমরা কী করছো? তখনই আক্রোশের শিকার হতে হলো।
প্রশ্ন : পুলিশ কেন গণনিরাপত্তা নিশ্চিত না করে বরং অপরাধীদের আড়াল করছে? কেন তারা অপরাধীকে ধরতে আগ্রহী নয়?হাসান তারেক : এটা একটু পেছন থেকে দেখতে হবে। পুলিশ তো ওপরের সিদ্ধান্তই অধিকাংশ সময় পালন করে। তাহলে পুলিশের এসব ভূমিকার সঙ্গে নিশ্চয়ই সরকারি নির্দেশনার যোগসূত্র আছে। আমরা যখন স্বরাষ্ট্র প্রতিমন্ত্রীর কাছে গিয়েছি, তিনি এটাকে ষড়যন্ত্রতত্ত্বের মধ্যে ফেলে দিলেন। তার আশঙ্কা, এই ঘটনা ঘটিয়ে দেশের ও সরকারের ভাবমূর্তি ধ্বংসের চেষ্টা হচ্ছে। মৌলবাদীরাও এটা ঘটাতে পারে। এখন সমস্যা হচ্ছে, মন্ত্রীর এ ধরনের বক্তব্য তো পুলিশের জন্য নির্দেশনার মতো। আমরা বললাম, এর সঙ্গে রাজনৈতিক সংগঠন থাকুক, না থাকুক, অপরাধী যে হোক আগে তাকে খুঁজে বের করার জন্য তদন্ত শুরু করেন। আমরা মন্ত্রীকে এ-ও বলেছি যে, ধারাবাহিক বিচারহীনতা অপরাধীদের দৌরাত্ম্য বাড়তে সহায়তা করছে। কিন্তু তিনি সেই একই ধরনের যুক্তি দিয়ে আমাদের থামানোর চেষ্টা করেছে। আমরা আন্দোলন করলে নাকি স্বাধীনতাবিরোধীদের হাত শক্তিশালী হবে। আমরা তখন তাকে বোঝানোর চেষ্টা করেছি, মুক্তিযুদ্ধের চেতনা মানে এই নয় যে, নারীরা নিপীড়িত হবে, মানুষ হিসেবে তাদের কোনো মর্যাদা থাকবে না। যা-ই হোক, মন্ত্রীর সেদিনের আলাপ থেকে এটাই পরিষ্কার হয় যে, পুলিশ মূলত সরকারের নির্দেশই পালন করছে। 
প্রশ্ন : সেক্ষেত্রে জানতে চাইব এই সরকারের সঙ্গে তো জাতির বিবেক হিসেবে পরিচিত অনেকে কাজ করেন, তাদের সমর্থন করেন। শুধু বুদ্ধিজীবীরাই নয়, বিভিন্ন খাতের অগ্রসর অনেককেই আমরা এই সরকারের সঙ্গে থাকতে দেখছি। আবার বর্তমান সরকারি দলের দীর্ঘ ইতিহাস-ঐতিহ্যও রয়েছে। এরকম একটি দল কেন ক্রমশ গণবিরোধী অবস্থানের দিকে এগুচ্ছে?হাসান তারেক : এটা অবশ্যই রাজনৈতিক। সরকার মিলিনিয়াম ডেভেলেপমেন্ট গোলের আওতায় নারীর অবস্থার উন্নয়নের জন্য কিছুদিন আগেই প্রশংসিত ও পুরস্কৃত হয়েছে। এখন এরকম এটা অবস্থায় তারা নারীর বাজে অবস্থাটা স্বীকার করতে চায় না। এটা অস্বীকার করে তারা এড়িয়ে যেতে চায়। যাতে আন্তর্জাতিকভাবে প্রতিষ্ঠিত ভাবমূর্তি ক্ষুণ্ন হওয়া ঠেকাতেও এ ঘটনাকে তারা ধামাচাপা দেয়ার চেষ্টা করে থাকতে পারে। আর সরকারের ধামাচাপা দেয়ার নীতি বাস্তবায়ন করছে পুলিশ। অভিজিৎ হত্যার ক্ষেত্রেও এমনটাই ঘটেছে।
প্রশ্ন : একেবারেই নারী অধিকারের প্রশ্ন হলেও ছাত্র সংগঠন হয়েও আপনারা এ আন্দোলন করছেন। ঘটনার গোড়া থেকেই এর সঙ্গে জড়িয়ে যায় ছাত্র ইউনিয়ন। কিন্তু নারী অধিকারই যাদের প্রধান দাবি, সেই নারী আন্দোলনের সংগঠকদের, নারী নেত্রীদের, নারীবাদীদের দীর্ঘদিন ধরে আমরা মাঠে দেখতে পাই না। আপনারা কী দেখছেন, এ বিষয়ে কী ভাবছেন?হাসান তারেক : নারী সংগঠনগুলোর নিষ্ক্রিয়তা আছে এটা ঠিক। তবে আন্দোলনটা কিন্তু এগুচ্ছে। অনেক ধরনের সাংস্কৃতিক, পেশাজীবী এবং রাজনৈতিক সংগঠনকে আমরা মাঠে নামতে দেখেছি। তাই আমরা বলছি যে, এই আন্দোলন ছাত্র ইউনিয়নের নয়, এটা নারী অধিকারের পক্ষের সবার আন্দোলন। সবাই মিলেই আমরা আন্দোলনটিকে এতদিন ধরে রাখতে পেরেছি।
এর ফলে নারীও সামগ্রিকভাবে এগুচ্ছে। এর মধ্য দিয়ে আমাদের মধ্যবিত্ত সমাজের মধ্যে বিশেষ করে নারীদের অনেকের মধ্যেই প্রতিবাদ স্পৃহা জেগে উঠছে। এতদিন যা ভয়ে বলা হয়নি বা বলা যাচ্ছিল না, সেগুলো এখন অনেকেই অকপটে বলছেন। এই যে জগন্নাথ বিশ্ববিদ্যালয়ে লোপা ম্যাডাম তাৎক্ষণিকভাবে লাঞ্ছনাকারীকে ধরে ফেলেন এবং তাকে পুলিশে দেন এটা তারই উদাহরণ। যদিও পুলিশ সেখানেও ব্যর্থতার পরিচয় দিয়েছে।
তবে আপনি যে বিষয়ে আলোকপাত করেছেন, তা সঠিক। যাদের আমরা নারী মুক্তির অগ্রদূত হিসেবে চিনি, তাদের যে সক্রিয়তা থাকার কথা ছিল, তা আমরা দেখিনি। আমরা চাই তারা সক্রিয় হোন। আর এখন পর্যন্ত যারা মনে করেন যে, সরকারবিরোধী কোনো আন্দোলনে গেলে মুক্তিযুদ্ধের চেতনা ক্ষতিগ্রস্ত হবে, তাদের উদ্দেশে বলতে চাই, চেতনা এত ঠুনকো বিষয় নয়। যে চেতনা নারী নিপীড়কদের পক্ষে যায়, তা মুক্তিযুদ্ধের চেতনা নয়। এই চেতনা দিয়ে নারী আন্দোলনের অগ্রগতি হবে না। নারীকে এগিয়ে নিতে হলে আপসহীনভাবে নারী অধিকারের পক্ষে দাঁড়াতে হবে। 
প্রশ্ন : এবার একটু গভীরে যেতে চাই। আপনারা তো ছাত্র-ছাত্রীদের নিয়ে কাজ করেন। উঠতি বয়সের নারী-পুরুষকে একত্রে দেখেন। সমাজে নারীর প্রতি পুরুষের এই নেতিবাচক মনোভাবের বিকাশের কারণ কী বলে আপনার মনে হয়? পহেলা বৈশাখের ঘটনার সঙ্গে তো শিক্ষিত সমাজই যুক্ত। শিক্ষিত সমাজের পুরুষদের মধ্যে নারী বিদ্বেষ বাড়ার ভিত্তি হিসেবে কোন বিষয়টি ভূমিকা রাখছে?হাসান তারেক : এটা একটা মৌলিক প্রশ্ন, কেন নারীবিরোধী মনোভাবের বিকাশ ঘটছে। সত্তর দশকের দিকে তাকালেও আমরা দেখতে পাই নারীরা আন্দোলন সংগ্রামের সর্বোচ্চ কর্মসূচিতে যুক্ত। কিন্তু এখন নারীরা ঘর থেকে বের হতেই আশঙ্কায় থাকতে বাধ্য হচ্ছেন। এজন্য দায়ী সমাজব্যবস্থা, শিক্ষাব্যবস্থা, রাজনীতি ও অর্থনীতি। এগুলো একে অপরের সঙ্গে সম্পর্কযুক্ত। নারী পুরুষের মধ্যে সমমর্যাদার সম্পর্ক গড়ে ওঠার ক্ষেত্রে সামাজিক নানা প্রপঞ্চ যেমন বাধা আরোপ করছে তেমনি নারীকে ভোগ্যপণ্য হিসেবে দেখানোর মাধ্যমেও একই কাজ করা হচ্ছে।
নানা ধরনের বিজ্ঞাপন এবং অর্থনৈতিক উদ্যোগ দিয়ে নারীকে ভোগ্যপণ্য হিসেবে সমাজে দাঁড় করানো হচ্ছে। এর ফলে আমাদের মানসলোকে, বিশেষ করে কৈশোর ও তারুণ্যে যারা আছেন, তাদের কাছে নারী মর্যাদার কোনো আসন পাচ্ছে না। তার কাছে নারী যৌন উপকরণ হিসেবেই পরিচিতি পাচ্ছে। যদি কেউ নারীকে ভোগ্যপণ্য হিসেবে দেখার দৃষ্টিভঙ্গি গ্রহণ করে বা তার দ্বারা চালিত হয়, তাহলে তার মধ্যে নারীবিদ্বেষ ও নারীকে হেয় করা, ক্ষতিগ্রস্ত করার প্রবণতা দেখা যাবে। আমাদের অর্থনীতি, শিক্ষাকাঠামো, সংস্কৃতি, সব কিছু মিলেই এই ব্যবস্থা গড়ে উঠেছে, যেখানে মূল্যবোধের গুরুত্ব সবচেয়ে কম।
রাষ্ট্রব্যবস্থায় নারীর তেমন কোনো রক্ষাকবচ নেই। প্রচলিত আইনি ব্যবস্থাও নারীকে দোষারোপের ওই মতাদর্শ দ্বারা চালিত। যে নারী বিচার চাইতে যান, তিনিই অপদস্থ হন। ধর্ষিতাকে রাষ্ট্র জিজ্ঞেস করে ওখানে গিয়েছিলে কেন, তোমার পরনে এমন বস্ত্র কেন? সুতরাং এই সমাজে বারংবার নারী নিপীড়নের ঘটনা ঘটাটাই স্বাভাবিক। সমাজ, রাষ্ট্র, অর্থনীতি, সংস্কৃতি ও শিক্ষাকাঠামো, সবাই মিলে এসব নেতিবাচক শর্তের জোগান দিচ্ছে।
এক্ষেত্রে আমরা মনে করি, নারীর প্রতি সংবেদনশীল শিক্ষানীতি, অর্থনীতি, সমাজ ও রাষ্ট্র গড়ে তোলা দরকার।
প্রশ্ন : এ আন্দোলন নিয়ে এখন আপনাদের পরিকল্পনা কী?হাসান তারেক : আমাদের দাবিটা আন্দোলনের মধ্য দিয়েই আদায় করতে চাই। এখন পর্যন্ত এটাকে আমরা কোনো ইস্যুর ভিড়ে হারিয়ে যেতে দেইনি, দেব না। ইতোমধ্যে নানা ধরনের ইস্যু চলে এসেছে, আরও কৃত্রিম ইস্যু আসতে পারে। কিন্তু আমরা দাবি ছেড়ে নড়ব না। আমরা একটা দৃষ্টান্ত স্থাপন করতে চাই যে, যৌন নিপীড়কদের ঠাঁই এ সমাজে নেই। তাদের শাস্তি পেতেই হবে। এর মধ্য দিয়ে নারীর জন্য নিরাপদ সমাজ গড়ার কাজটাকে আমরা এগিয়ে নিতে চাই। আশা করছি, দাবি আদায়ের মধ্য দিয়েই এই আন্দোলন সমাপ্তির দিকে যাবে। তবে দাবি আদায় হলেই এই পুরো বিষয়টি সমাধান হয়ে যাবে না, নির্দিষ্ট এই ঘটনাটির হয়তো সুরাহা হবে। কিন্তু আমরা সমাজের সেই আমূল পরিবর্তন দেখতে চাই, যার মাধ্যমে নারীর পরিপূর্ণ মুক্তি আসবে, সমাজের অপরাপর শ্রেণী ও পেশার মানুষরাও মুক্ত হবে।

