বিদায় গুন্টার গ্রাস______



সাহিত্যে নোবেলজয়ী জার্মান লেখক গুন্টার গ্রাস আর নেই। ৮৭ বছর বয়সে আজ তিনি মারা গেছেন। গুন্টার গ্রাস ছিলেন রাজনীতি সচেতন ব্যক্তিত্ব। তাঁর লেখায় এই বিষয়টির উপস্থিতি ছিল অনেক শক্তিশালী। সাবেক মার্কিন প্রেসিডেন্ট জর্জ ডব্লিউ বুশের ‘সন্ত্রাসের বিরুদ্ধে যুদ্ধ’ এর তীব্র সমালোচক ছিলেন এই সাহিত্যিক। তিনি মনে করতেন, বুশ এই যুদ্ধের নামে ধর্মকে ব্যবহার করছেন। ইসরায়েলের সমালোচনা করে ২০১২ সালে ‘হোয়াট মাস্ট বি সেইড’ নামের একটি গদ্য-কবিতা লেখেন। ইসরায়েল তখন তাঁর বিরুদ্ধে অ্যান্টি-সেমিটিজমের (ইহুদিবাদ-বিদ্বেষী) অভিযোগ এনে তাঁকে ইসরায়েলে নিষিদ্ধ ঘোষণা করে।
গুন্টার গ্রাসের জন্ম ১৬ অক্টোবর, ১৯২৭ সালে। তিনি সাহিত্যে নোবেল পুরস্কার বিজয়ী জার্মান সাহিত্যিক, চিত্রকর, ভাস্কর এবং নাট্যকার। গুন্টার গ্রাস ১৯৯৯ সালে সাহিত্যে নোবেল পুরস্কার লাভ করেন। তাকে জার্মানীর সবচেয়ে জনপ্রিয় জীবিত লেখক হিসেবে ব্যাপকভাবে বিবেচনা করা হত।
গ্রাস বর্তমান পোল্যান্ডের জিডানস্কে (পূর্বে দানজিগ) শহরে জন্মগ্রহণ করেন। ১৯৪৫ সালে তিনি বসতিহীন একজন উদ্বাস্তু হিসেবে পশ্চিম জার্মানিতে চলে আসেন কিন্তু তার কল্পনায় তিনি সবসময় দানজিগে তার শৈশবে ফিরে যেতেন।
গ্রাস তার প্রথম উপন্যাস টিন দ্রুম (১৯৫৯)-এর জন্য বিখ্যাত যা ইউরোপীয় জাদু বাস্তবতার একটি অন্যতম শ্রেষ্ঠ লেখনী এবং দানজিগ ত্রয়ীর প্রথম অংশ যাতে বিড়াল, ইঁদুর ও কুকুরের বছর উল্লেখ রয়েছে। তার লেখা সবসময় বামপন্থী রাজনৈতিক লেখা হিসেবে ধরা হয়ে থাকে এবং তিনি সোসাল ডেমোক্রেটিক পার্টি অফ জার্মানির একজন সক্রিয় সমর্থনকারী। টিন দ্রুম উপন্যাসটি নিয়ে একটি চলচ্চিত্র নির্মান করা হয়েছে যা ১৯৭৯ সালে পাম ডি’অর ও বিদেশী ভাষার সেরা চলচ্চিত্র হিসেবে একাডেমি পুরস্কার অর্জন করে।
এই মহান সাহিত্যিকের বৈচিত্রময় জীবনের অবসান হল আজ।

