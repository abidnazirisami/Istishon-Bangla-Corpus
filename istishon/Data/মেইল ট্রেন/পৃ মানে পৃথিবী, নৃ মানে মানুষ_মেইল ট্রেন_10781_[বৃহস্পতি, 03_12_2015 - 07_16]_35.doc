পৃ মানে পৃথিবী, নৃ মানে মানুষ


মানুষ উন্মোচিত হোক তার আপন উৎকর্ষে ও মহিমায়। মূলত এমন একটি শ্লোগানকে সামনে রেখেই ‘নৃ’ নামের চলচ্চিত্রটির জন্ম হয়। প্রবাহমানকাল ধরে মানুষে মানুষে হাজারো বিভেদ, যতো বিপত্তি তৈরি করে চলেছে সময়ের বুকে। ব্যক্তি, জাত-পাত, অঞ্চল, সমাজ, দেশ, মহাদেশ জুড়ে কিলবিলে বিভৎস সব দাগাদাগি-ভাগাভাগি করে আজীবন হা-হুতাশে ছুটে চলছে মানুষ, কোন এক শান্তি নামক মরিচীকার পেছনে। সম্পর্কের চেয়ে মানুষ আজ সম্পদকে উঁচু স্থানে তুলেছে। জাগতিক আচারীয় ধর্মের মাঙ্গলিক অর্থবহ প্রয়োগকে বিনাশ করে ব্যবহৃত হচ্ছে স্বার্থবাদী বিধ্বংসী চেতনার। কুড়ালের কোপ পড়ছে প্রকৃতির ওপর।

এমনি এক অস্থির সময়ে চলচ্চিত্র ‘নৃ’ মূলত. চিরন্তন মা, মাটি ও মানুষের সম্পর্কগাথা নিয়ে রচিত হয়েছে। ধর্ম-বর্ণ বিভেদ ভুলে মানুষে মানুষে সম্পর্ক, মানুষের সাথে প্রকৃতি মা ও অন্যান্য প্রাণের নিবিড় সম্পর্কের অনবদ্য গাথুনীতেই যে সামগ্রিক শান্তি নিহিত, এটাই এই চলচ্চিত্রের মূল ভাবনা। সমগ্র সৃষ্টিকে যদি একটি গোটা বৃক্ষ ভাবেন, বিষয়টা সহজ হয়ে যাবে। আপনি শাখা হয়ে শেকড়কে কিংবা পাতা হয়ে ফলকে আঘাত করতেই পারেন। কিন্তু যেখানেই আঘাত করেন না, ভেবে দেখুন- আপনি আপন বৃক্ষকেই আঘাত করছেন। আপনার দেয়া আঘাত ফলশ্রুতিতে আপনার কাছেই ফিরে আসছে। ঠিক তেমনিভাবেই- অপরকে আঘাত দিয়ে আমরা আজীবন কোন এক অলীক শান্তি খুঁজে বেড়াই। 

শান্তি তো সার্বজনীন মঙ্গলের মধ্যে নিহিত। সময়ের বুকে তেমনি এক মঙ্গলধ্বণিরই চলচ্চিত্র রূপ- নৃ। নৃ চলচ্চিত্র রচনা ও পরিচালনা করেছেন- রাসেল আহমেদ। তার ব্যাখ্যায়- মানুষ, প্রকৃতি ও জীবন পথে-প্রান্তরে হেঁটে বেড়িয়েই তুলে আনা হয়েছে চলচ্চিত্র ‘নৃ’ এর রচনা উপাত্ত। চিত্রনাট্য বিন্যাসে নন্দনে কিছুটা নিওরিয়ালিজম ভঙ্গী থাকলেও চরিত্র ও সংলাপে থিয়েটারের স্পষ্ট উপস্থিতি। তার সাথে যোগ হয়েছে বরিশাল মহাশ্মশাণের দুই চন্ডাল- দীলিপ পাল ও রাধা বল্লভ শীল এর জীবনলব্ধ দর্শণ। কাহিনীর প্রয়োজনে পর্দায়ও দেখা যাবে তাদের উপস্থিতি। দুই চন্ডাল ছাড়াও ‘নৃ’ এর বেশিরভাগ অংশগ্রহনকারীই চলচ্চিত্র অঙ্গনে আনকোরা। সে পর্দার পেছনে কি আর সামনে কি। 

চলচ্চিত্রটিতে অভিনয় করেছেন- মোহাম্মদ ইয়াসিন, তাসনোভা তামান্না, সিরাজুম মুনীর টিটু, দুখু সুমন, হীরা মুক্তাদির, হ্যাভেন খান, সুকান্ত মুখার্জী বাবু, মিন্টু কর, দীলিপ পাল, রাধা বল্লভ শীল, এসএম তুষার, ওয়াহিদা রহমান আভা, আলেয়া বেগম আলো, নজরুল ইসলাম চুন্নু প্রমুখ। ক্যামেরার পেছনে যারা কাজ করেছেন- প্রধান চিত্রগ্রাহক- ড্যানিয়েল ড্যানি, চিত্রগ্রাহক- ঈয়ন ও দঈত আন্নাহাল; পোশাক পরিকল্পনায়- শাহরিয়ার শাওন; শিল্প নির্দেশনায়- থিওফিলাস স্কট মিল্টন। 

২০১২ সালের আগস্টে চিত্রনাট্য সম্পূর্ণ হবার পরে স্বাধীন চলচ্চিত্র হিসেবে ‘নৃ’ ঝাঁপ দেয় নির্মান উদ্যোগে। যদিও সময়টা বড্ডো বিপরীতমুখী। বাংলা চলচ্চিত্রের বেহাল দশা। এমনি বৈরি সময়ে শৈল্পিক মানসম্পন্ন একটি গল্পকে সেলুলয়েডের ফিতেয় বেঁধে দর্শক পর্যন্ত পৌঁছে দেবার মিশনকে অনেকেই দুঃসাহসিক বলে অভিহিত করেন। সব কিছু মাথায় নিয়েই এক সময় এই চলচ্চিত্রের ইউনিট নির্ধারন হয়। মাধ্যম হিসেবে বেছে নেয়া হয়- ডিজিটাল প্রযুক্তিকে। 

প্রাথমিক পূঁজি হিসেবে উদ্যোক্তা ও পরিচালক রাসেল আহমেদ এর উত্তরাধিকার সূত্রে প্রাপ্ত সম্পত্তি বিক্রি করে যাত্রা শুরু হয় এ অভিযানের। ২০১৩ সালের ১১ ফেব্রুয়ারী শুরু হয় ‘নৃ’ এর দৃশ্যায়ন। এরপরের গল্প- দীর্ঘ দুই বছর ধরে ঘটা এক যুদ্ধের গল্প। প্রচলিত ঘরানার গল্প ও বিন্যাস না হওয়ায়, তথাকথিত কোন স্টার কাস্ট না থাকায় বার বার অর্থ সংকটে পরে এই চলচ্চিত্র থেমে যাওয়ার উপক্রম হয়। মানুষ মানুষেরই জন্য; বার বার আটকে গেলেও নানা মানুষ এগিয়ে এসেছেন মানুষের জন্য রচিত এই চলচ্চিত্রের সহযোগিতায়। নিজ দায়িত্বে এগিয়ে এসেছেন সময়ের এক্টিভিস্ট, মিডিয়া ও সোশ্যাল কর্মীগণ। আর তাঁদের হাত ধরেই ২০১৫ সালের ৩ ফেব্রুয়ারী দৃশ্যায়ন পর্ব শেষ করে চলচ্চিত্র ‘নৃ’। সময়ের বুকে এ এক বিশাল বিজয় অভিযাত্রীদের। 

আগামী এপ্রিল-মে মাসের মধ্যে ‘নৃ’র কাজ শেষ করার ব্যাপারে আশাবাদী এর পরিচালক রাসেল আহমেদ। তিনি জানান, ফেব্রুয়ারির তৃতীয় সপ্তাহে শুরু হয়েছে সম্পাদনা। নির্মাণ শেষ হওয়ার আগেই দেশ-বিদেশে বিপুল আগ্রহ তৈরি হয়েছে ছবিটিকে ঘিরে। এজন্য চলচ্চিত্র সম্পাদক সামিরও বেশ উৎসাহী। এর আগে তিনি ‘গেরিলা’ সম্পাদনার জন্য জাতীয় চলচ্চিত্র পুরস্কার পেয়েছেন।

এ অভিযানে অংশগ্রহনকারীদের ভাষায়- নৃ শুধু একটি চলচ্চিত্রই নয়, এটি একটি আন্দোলনও বটে। যাই হোক, দৃশ্যায়ন শেষ করে এই চলচ্চিত্র এখন সম্পাদনার টেবিলে। সাথে সাথেই চলছে শব্দ, সংগীত, আবহ সংগীত সহ আনুষাঙ্গিক নানা কাজ। একটা বিশাল কর্মযজ্ঞের সবক্ষেত্রেই অর্থের বিশাল ভূমিকা থাকে। সম্পাদনার এই পর্বে এসে পুরো কর্মটাকে অর্থবহ রূপ দিতে অর্থের চাহিদা এড়ানো যাচ্ছে না। এক্ষেত্রেও নির্মাতাগোষ্ঠী নিতে যাচ্ছে প্রচার-প্রদর্শণধর্মী কিছু উদ্যোগ, আর চাইছে- বন্ধুদের বাড়ানো আন্তরিক সহযোগী হাতগুলো সহযাত্রী হোক। ধারনা করা হচ্ছে- সবার সহযোগীতা অটুট ও অব্যহত থাকলে এ বছরের বিজয়ের মাস ডিসেম্বরেই বিজয়ের পতাকা ওড়াবে, মানে মুক্তি পাবে চলচ্চিত্র ‘নৃ’।

