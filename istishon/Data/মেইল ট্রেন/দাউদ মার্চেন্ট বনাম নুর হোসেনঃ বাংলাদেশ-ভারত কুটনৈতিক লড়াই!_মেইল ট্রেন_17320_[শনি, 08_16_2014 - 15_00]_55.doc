দাউদ মার্চেন্ট বনাম নুর হোসেনঃ বাংলাদেশ-ভারত কুটনৈতিক লড়াই!


ভারতীয় মিউজিক কোম্পানী টি-সিরিজের মালিক গুলশান কুমার হত্যা মামলার দন্ডপ্রাপ্ত আসামি আবদুর রউফ ওরফে দাউদ মার্চেন্টকে ফেরত চেয়েছে ভারত। অন্যদিকে বাংলাদেশ ফেরত চেয়েছে নারায়নগঞ্জের সাত খুনের মামলার প্রধান আসামি নূর হোসেন, শীর্ষ সন্ত্রাসী সুব্রত বাইন ও চট্টগ্রামের সন্ত্রাসী সাজ্জাদ আলী খানকে। দুই দেশের পররাষ্ট্র ও স্বরাষ্ট্র মন্ত্রণালয়ে তাদের দেওয়া নেওয়া নিয়ে চিঠি চালাচালি চলছে। 
স্বরাষ্ট্র মন্ত্রণালয় সূত্র জানিয়েছে, ভারতের আবেদনের প্রেক্ষিতে দাউদ মার্চেন্টকে ফিরিয়ে দেওয়া যায় কি না তা পরীক্ষা নিরীক্ষা করে দেখা হচ্ছে। একই ভাবে ভারতের তরফ থেকেও বাংলাদেশী তিন সন্ত্রাসীকে ফিরিয়ে দেওয়ার বিষয় নিয়েও কাজ করা হচ্ছে। তবে নূর হোসেনকে শিগগিরই ফেরত পাওয়া সম্ভাবনা আছে। এ বিষয়ে জানতে চাইলে স্বরাষ্ট্র প্রতিমন্ত্রী আসাদুজ্জামান খান বলেন, ‘নূর হোসেনকে ফিরিয়ে আনা হচ্ছে। দুই দেশের সম্মতিতেই তাকে ফিরিয়ে আনা হবে। আর অন্য যেসব সন্ত্রাসীকে ফিরিয়ে আনা ও ফিরিয়ে দেওয়া আবেদন আছে সেগুলো নিয়ে দুই দেশের মধ্যে আলোচনা হচ্ছে।’ 
স্বরাষ্ট্র মন্ত্রণালয় সূত্র আরো জানায়, দীর্ঘদিন ধরেই বাংলাদেশের কারগারে থাকা ভারতীয় সন্ত্রাসী ও ভারতের কারাগারে থাকা বাংলাদেশী সন্ত্রাসীদের ফিরিয়ে আনার বিষয়ে চিঠি চালাচালি চলছে। আগে যে আবেদনগুলো করা ছিল সেগুলো নিয়েও কাজ করা হচ্ছে। ভারতের সঙ্গে বহি:সমর্পন চুক্তি হওয়ার কারনে অপরাধীদের আনা-নেওয়ার কাজটি সহজ হচ্ছে। স্বরাষ্ট্র মন্ত্রণালয়ের ঊর্ধ্বতন এক কর্মকর্তা বলেন, দাউদ মার্চেন্টকে ফেরত চেয়ে ভারতের তরফ থেকে আবেদন করা হয়েছে। পররাষ্ট্র মন্ত্রণালয় হয়ে স্বরাষ্ট্র মন্ত্রণালয়ে সেই আবেদন এসেছে। আবেদন আসার পর দাউদ মার্চেন্টকে ফেরত দেওয়ার বিষয় পরীক্ষা নিরীক্ষা করা হচ্ছে। তিনি বলেন, আবেদন এলেই বন্দিকে ফিরিয়ে দেওয়া সম্ভব নয়। রাষ্ট্রিয় অনেক আইন কানুনের বিষয় থাকে। একই রকম ভারতের ক্ষেত্রেও। তিনি জানান, নূর হোসেন, সুব্রত, সাজ্জাদকে ফেরত দেওয়ার জন্য ভারতের স্বরাষ্ট্র মন্ত্রণালয়ে আবেদন করা হয়েছে। এর মধ্যে নূর হোসেনকে ফেরত দেওয়ার ক্ষেত্রে ভারতের স্বরাষ্ট্র মন্ত্রণালয়ে দ্রুত কাজ হচ্ছে বলে তারা জানতে পেরেছেন। 
কে এই দাউদ মার্চেন্ট :
ভারতীয় মিউজিক কোম্পানি টি-সিরিজের মালিক গুলশান কুমার হত্যা মামলায় দণ্ড প্রাপ্ত আসামি আবদুর রউফ ওরফে দাউদ মার্চেন্ট। তিনি ভারতের মাফিয়া ডন দাউদ ইব্রাহিমের ঘনিষ্টজন বলেও খ্যাত। ভারতীয় গণমাধ্যমের খবর অনুযায়ী ১৯৯৭ সালের ১২ আগস্ট খুন হন গুলশান কুমার। সঙ্গীত পরিচালক নাদিম সাইফি তাকে হত্যা করার জন্য আবু সালেমকে ভাড়া করেন। অবশেষে আবু সালেমের সহযোগী দাউদ মার্চেন্ট তাকে হত্যা করে। হত্যাকাণ্ডের পর থেকেই পলাতক রয়েছে নাদিম সাইফি। আবু সালেমও দাউদ ইব্রাহিমের ঘনিষ্ঠ সহযোগী হিসেবে পরিচিত। গুলশান কুমার হত্যা মামলায় ২০০১ সালে দাউদ মার্চেন্টকে দশ বছরের কারাদণ্ড দেওয়া হয়। ভারতীয় আইন অনুযায়ী তার আবেদনের প্রেক্ষিতে ২০০৯ সালে স্বজনদের সঙ্গে দেখা করার জন্য তাকে ১৫ দিনের জন্য সাময়িক মুক্তি দেওয়া হয়। এরপর থেকে মার্চেন্ট মুম্বাই থানায় নিয়মিত হাজিরা দিতেন। কিন্তু এক সপ্তাহ পরই থানায় রিপোর্ট করা বন্ধ করে দেয় দাউদ মার্চেন্ট। এর পর দাউদ মার্চেন্ট আখাউড়া সীমান্ত দিয়ে গোপনে ব্রাহ্মণবাড়িয়া শহরে এসে বসবাস শুরু করেন। এরই মধ্যে বাংলাদেশি পাসপোর্টও তৈরি করে ফেলেন তিনি। 
২০০৯ সালের মে মাসে তাকে ঢাকা মহানগর গোয়েন্দা পুলিশের একটি দল ব্রাহ্মবাড়িয়া জেলার শহরের মৌড়াইল মহলের কামাল মিয়ার বাড়ি থেকে গ্রেপ্তার করে। এর পর থেকে তিনি বাংলাদেশের কারাগারে রয়েছেন। 
খুনি নূর হোসেন : 

নারায়ণগঞ্জের বহুল আলোচিত সেভেন মার্ডার মামলার প্রধান আসামি নূর হোসেন গত ১৫ জুন কলকাতায় গ্রেপ্তার হন। গত ২৭ এপ্রিল নারায়নগঞ্জে ৭ জনকে অপহরনের পর খুন করে লাশ শীতলক্ষ্যা নদীতে ফেলে দেওয়া হয়। অপহরণের পরপরই নজরুলের পরিবারের পক্ষ থেকে সিদ্ধিরগঞ্জ থানা আওয়ামী লীগের সহসভাপতি ও নারায়ণগঞ্জ সিটি করপোরেশনের ৪ নম্বর ওয়ার্ডের কাউন্সিলর নূর হোসেনকে প্রধান আসামি করে একটি মামলা দায়ের করা হয়। তিন দিন পর তাদের লাশ পানিতে ভেসে উঠে। এর পর থেকেই নূর হোসেন পলাতক ছিলেন। 
গত ২৭ মে তার বিরুদ্ধে রেড ওয়ারেন্ট জারি করে আন্তর্জাতিক পুলিশ সংস্থা ইন্টারপোল। এর আগে রেড ওয়ারেন্টভুক্ত করতে গত ২২ মে পুলিশ সদর দফতরকে চিঠি দেয় নারায়ণগঞ্জ জেলা পুলিশ। পরে পুলিশ সদর দফতর রেড ওয়ারেন্টের জন্য ইন্টারপোলকে চিঠি দেয়। 
সুব্রত বাইন : 

বাংলাদেশের তালিকা ভুক্ত ২৩ শীর্ষ সন্ত্রাসীর একজন সুব্রত বাইন। ২০০১ সালে তাকে শীর্ষ সন্ত্রাসীর তালিকাভুক্ত করার পর তিনি ভারতে পালিয়ে যান। পুলিশ সূত্র জানায়, সুব্রত বাইন ২০০৫ সালে স্ত্রী বিউটির নামে বাড়ি কিনে দক্ষিণ কলকাতার কড়েরা থানার পাম এভিনিউ ও মেফেয়ার রোডের সংযোগস্থলে থাকতে শুরু করেন। ২০০৮ সালে কলকাতার পুলিশ তাঁকে গ্রেপ্তার করে। পরের বছর তিনি জামিন পেয়ে নেপালে পালিয়ে যান। ২০০৯ সালের সেপ্টেম্বর মাসে নেপাল পুলিশ সুব্রত বাইনকে গ্রেপ্তার করে। এর পর থেকে সুব্রত বাইন নেপালের কারাগারে বন্দি ছিলেন। 
তিনি ২০১২ সালের নভেম্বর মাসে নেপালের জেল ভেঙে ভারতে পালিয়ে যান। অবশেষে একই বছরের ২৬ নভেম্বর তাকে কলকাতা পুলিশ গ্রেপ্তার করে। তখন থেকেই ভারতীয় কারাগারে বন্দি রয়েছেন বাংলাদেশী এই সন্ত্রাসী। 
সাজ্জাদ : 
চট্টগ্রামের শিবির ক্যাডার হিসেবেই পরিচিত সাজ্জাদ আলী খান। ২০০০ সালের দিকে তার নির্দেশে চট্টগ্রামের বিভিন্ন এলাকায় অপরাধ কর্মকাণ্ড সংঘটিত হতো। ওই সময় জমি দখলকে কেন্দ্র করে সাজ্জাদের নির্দেশে তার সহযোগীরা চট্টগ্রামের বিভিন্ন এলাকায় ব্যাপক অপরাধমূলক কর্মকাণ্ড এবং বেপরোয়া চাঁদাবাজিতে জড়িয়ে পড়েন। জমির মালিকদের কাছ থেকে বিক্রির সময় টাকা আদায়ের পাশাপাশি ক্রেতার কাছ থেকেও টাকা আদায় করছেন সাজ্জাদ বাহিনীর ক্যাডাররা। 
২০০০ সালে খুন হন চট্টগ্রামের পাঁচলাইশ এলাকার ওয়ার্ড কমিশনার লিয়াকত আলী। অভিযোগ রয়েছে এ হত্যাকাণ্ডে নেতৃত্ব দেন সাজ্জাদ আলী খান। এ ঘটনার পরই অপরাধ জগতে সাজ্জাদের নাম ছড়িয়ে পড়ে। এর কিছুদিন পর চট্টগ্রামের বহদ্দারহাট মোড়ে মাইক্রোবাসে ব্রাশফায়ারে ছাত্রলীগের আট নেতাকে হত্যা করে শিবির ক্যাডাররা। এ হত্যাকাণ্ডে সাজ্জাদ নেতৃত্ব দেন বলে অভিযোগ করা হয়। ওই মামলায় সাজ্জাদকে গ্রেপ্তার করে পুলিশ। তিন বছর জেল খেটে সাজ্জাদ ২০০৪ সালে জামিনে মুক্তি পান। ২০০৪ সালে র‌্যাপিড অ্যাকশন ব্যাটালিয়ন (র‌্যাব) গঠনের পর সাজ্জাদ আলী খান দুবাইয়ে পালিয়ে যান। সেখান থেকে কলকাতায় ফিরে আসেন। ২০০৯ সালে তাকে গ্রেপ্তার করে কলকাতা পুলিশ। তখন থেকেই তিনি ভারতীয় কারাগারে বন্দি রয়েছেন।

