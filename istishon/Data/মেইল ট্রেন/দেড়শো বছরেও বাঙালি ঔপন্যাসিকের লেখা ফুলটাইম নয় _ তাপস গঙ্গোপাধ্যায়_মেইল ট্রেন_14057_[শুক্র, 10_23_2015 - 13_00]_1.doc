দেড়শো বছরেও বাঙালি ঔপন্যাসিকের লেখা ফুলটাইম নয় _ তাপস গঙ্গোপাধ্যায়


১৮৬৫ খ্রিস্টাব্দে বেরিয়েছিল ‘দুর্গেশনন্দিনী।’ আর ২০১৫ খ্রিস্টাব্দে হাতে এল প্রচেত গুপ্তর ‘সে ইরাবতী’। দুটিই উপন্যাস। প্রথমটির লেখকের নাম উল্লেখের কোনও প্রয়োজন নেই। আর এই মুহূর্তে বাংলা গল্প–উপন্যাসের মাঠে প্রায় রোনাল্ডোর, মেসির নয়, ভূমিকায় প্রচেত। আর প্রচেতর পর আর একজন ঔপন্যাসিক তর তর করে উঠে আসছেন। তাঁর নাম তমাল বন্দ্যোপাধ্যায়। এই মুহূর্তে ‘সে ইরাবতী’ যেমন পড়ে উঠলাম, তেমনি শেষ করলাম তমালের ‘ভ্রান্তিডানা’।
১৮৬৫ থেকে ২০১৫— মাঝে কেটে গেছে দেড়শো বছর। এই দেড়শো বছরে অবিভক্ত বাংলা, পশ্চিমবঙ্গ ও বাংলাদেশে নয় নয় করেও অন্তত হাজার পঁাচ–ছয় ঔপন্যাসিকের পনেরো থেকে বিশ হাজার উপন্যাস পাঠকের হাতে উঠেছে। মজার ব্যাপার, এই পাঁচ–ছয় হাজার লেখকের মধ্যে গড় বাঙালি পাঠক বড় জোর ৪০ থেকে ৫০ জনের নাম মনে রেখেছেন। আর বইয়ের সংখ্যা পাঠকের মনে গেঁথে আছে খুব বেশি হলে ষাট থেকে সত্তর, যার মধ্যে ৭৫ শতাংশই বঙ্কিম, রবীন্দ্রনাথ, শরৎ, তিন বাড়ুজ্যে, এক ভাদুড়ি আর সাম্প্রতিক কালের দুই সমরেশ (বসু ও মজুমদার), সুনীল, মতি, শ্যামল, শীর্ষেন্দু, আশাপূর্ণা ও নবনীতা প্রমুখ। যাঁদের আমরা মনে রেখেছি বা রাখবার চেষ্টা করছি তাঁদের মধ্যে শরৎচন্দ্র ও সমরেশ বসু, বিমল মিত্র, প্রফুল্ল রায় ও ‌অতীন বন্দ্যোপাধ্যায় এবং সম্প্রতি কিন্নর রায় লেখক জীবনের একটা বড় সময় শুধু লিখেই জীবিকা অর্জন করেছেন। আশাপূর্ণা দেবীর স্বামী বড় চাকুরে ছিলেন। নবনীতা দেব েসন বিশ্ববিদ্যালয়ের অধ্যাপক পদে থেকে অবসর নেন। রবীন্দ্রনাথের জমিদারি ছিল। আর তারাশঙ্কর বন্দ্যোপাধ্যায় লেখাকে পেশা করলেও দেশে যে ‘সাড়ে সাত গন্ডার জমিদারি’ ছিল তাতে তঁার গোটা পরিবারের অন্নের সঙ্কুলান হত। কিন্নরের স্ত্রী অবশ‍্য চাকরি করেন। বাকি সব লেখক ফুলটাইম চাকরির সঙ্গে পার্টটাইম লিখেছেন। চল্লিশের দশকের পর যাঁরা লেখার জগতে এসেছেন তাঁদের একটা বড় অংশ সংবাদমাধ্যমকে আশ্রয় করেছেন জীবিকার জন্য এবং লেখার কাজকে এগিয়ে নেওয়ার তাগিদে। আবার অনেকেই শিক্ষকতাকেই জীবিকা হিসেবে বেছে নেন, লেখার সময় মিলবে এবং শিক্ষকতা লেখাকে সাহায্য করবে বলে। এই ট্র্যাডিশনের জন্ম বঙ্কিম–পরবর্তী যুগ থেকে শুরু হয়েছে, আজও সমানে চলছে। প্রচেত পেশায় সাংবাদিক, তমাল শিক্ষক। প্রচেত কলকাতার নাগরিক, তমাল কৃষ্ণনাগরিক। প্রথম জনের বয়স ৫৩, দ্বিতীয় জনের ৩৭। দু’জনেই বিবাহিত। তমালের ‘ভ্রান্তিডানা’ বেরিয়েছে ২০১৪–েত, সেদিক থেকে প্রচেতর ‘সে ইরাবতী’ থেকে বয়সে এক বছরের বড়।
প্রচেত তাঁর এই সর্বশেষ উপন্যাসে যে বিষয়টি বেছে নিয়েছেন তা হল নারীশক্তি। নারী মানেই ললিত, নধর একটি দেহ নয়। বিয়ে জীবনের শেষ কথা নয়। পুরুষের শুধু সমান নয়, কখনও কখনও ঘটনাপ্রবাহ নারীকে পুরুষের চেয়ে দেহে ও মনে বেশি শক্তিশালী করে তোলে। আর সমসাময়িক ভারতে নারীকে যদি মানুষের মতো বেঁচে থাকতে হয়, সমাজে মাথা তুলে দাঁড়াতে হয়, তাহলে তাকে শক্তিময়ী হতেই হবে। তার জন্য সজ্ঞােন প্রয়োজনে ছলনার সুযোগ নিলে অন্যায় হবে না। ‘সে ইরাবতী’র ইরাবতী, বকুল, নূপুর চরিত্রগুলির ক্রমান্বয় উন্মোচনে এই কথাই বলেছেন প্রচেত।
আর তমাল ডুব দিয়েছেন অতীতে। সদ্য কলেজে ভর্তি হয়ে ছেলে অরণ‍্য মফস্‌সল শহরে যেখানে বাবা–মা থাকেন সেখানে এসে বাবা অম্বরীশের মুখোমুখি হয়েছে জানার জন্য েয অম্বরীশ থাকতেও কেন তাকে কলকাতায় দাদামশাই–এর কাছে থেকে স্কুলজীবন কাটাতে হল? কলেজজীবনই বা কেন ওই একই ধারায় বয়ে চলবে? ছেলের সামনে দাঁড়িয়ে, যে ছেলে সদ্য কৈশোর পেরিয়ে যৌবনের চৌকাঠে পা রেখেছে তার চোখে চোখ রেখে চির বাউন্ডুলে, পুরনো জমিদারবংশের জমিদারিহীন উত্তরাধিকারী অম্বরীশ দ্বিধাগ্রস্ত হয়ে পড়ে। সে গত শতাব্দীর ষাট দশকের খাদ্য আন্দোলন, ষাট–সত্তরের নকশাল বিপ্লব, সত্তর–আশির বাম শাসনের সাক্ষী। কোনও আন্দোলনে সে নাম লেখায়নি। বাংলা মদ খেয়েছে, গলা খুলে বন্ধুবান্ধবদের আড্ডায় গান গেয়েছে আর এক বিচিত্র উন্মাদনায় ভর করে সাংসারিক প্রচলিত দায়দায়িত্ব তাঁর ৬ ফুট লম্বা মেদহীন দেহ ও মন থেকে ঝেড়ে ফেলেছে। স্ত্রী অনুশীলা কখনও কোনও অনুেযাগ করেনি। সেই অম্বরীশ ছেলের মুখের আয়নায় নিজের গোটা জীবনই দেখতে পেয়ে শিউরে উঠল। ঠিক করল এবার অন্তত একমাত্র বংশধরের মুখ চেয়ে খানিকটা সাংসারিক হওয়া দরকার। আর দরকারি কাজ করতে গিয়ে গৃহী অথচ চির বাউন্ডুলে অম্বরীশ শেষ মুহূর্তে আবিষ্কার করে স্বধর্মে মৃত্যুও ভাল, পরধর্মের চেয়ে। তমাল লেখাটা এখােনই শেষ করেছেন, এই ইঙ্গিতে যে অম্বরীশ ছেলের মুখ চেয়েও সাংসারিক হতে পারে না। পারলে সদা আকাশে জন্ম–মৃতু‍্য যে পাখির, সেই হোমাপাখির মৃত্যু হবে। উপমাটা তমাল নিয়েছেন ‘কথামৃত’ থেকে।
দুর্গেশনন্দিনী–র ১৪৯ বছর পরে তমালের উপন্যাসটি বেরিয়েছে আর প্রচেতর ঠিক দেড়শো বছর পরে। দুটি উপন্যাসই অত্যন্ত সফল কলেজ স্ট্রিটের মানদণ্ডে। প্রচেত খ্যাত তাঁর প্রচ্ছন্ন পরিহাসপ্রিয়তার আড়ালে উপন্যাসের চরিত্রগুলিকে নিয়ে মেডিক্যাল কলেজের অ্যানাটমির অধ্যাপকের মতো শবব্যবচ্ছেদের মতো নিপুণ বিশ্লেষণে। হাসতে হাসতে আমাদের ব্যবহারিক জীবনের মূঢ়তাকে তিনি তুলে ধরেন কিন্তু কখনও কাউকে আঘাত না দিয়ে। তুলনা হিসেবে বলব বিভূতিভূষণ মুখোপাধ্যায়ের গণশা–েঘাৎনা–েগারাচাঁদের কথা। এদের আমরা নিয়ত দেখি, এদের চরিত্রের দুর্বলতা নিয়ে হাসিঠাট্টা করে আমোদ পাই, কিন্তু পরিহাস, হাসিঠাট্টার আড়ালে লুকনো কোনও ছুরি থাকে না। প্রচেত পরশুরাম নন, তাঁর হাতে কলম, কুঠার (পরশু) নয়। তাই সাগরের চোখ দিয়ে অর্থাৎ প্রচেতর গড়া চরিত্রগুলির তাবৎ দোষগুণ আমাদের কাছে এক আনন্দময় অভিজ্ঞতা হয়ে ওঠে। কিন্তু ‘সে ইরাবতীর’ প্রচেত সম্পূর্ণ অন্য লেখক। কোথাও তাঁর ইতিমধ্যে পাঠকসমাজে পরিচিত লেখার আঙ্গিকের চিহ্নমাত্র নেই। প্রথম থেকেই কুঠার হাতে তুলে নিয়েছেন প্রচেত। লেখকের এই উপন্যাসে নির্মল–হাসিঠাট্টা সম্পূর্ণ অনুপস্থিত।
আর তমাল অনেকটা আরকিওলজিস্টের মতো অনুসন্ধানী। কার্বন–১৪র সাহায্যে প্রাচীন কোনও বস্তু বা কঙ্কালের বয়স, কালনির্ধারণে ব্যস্ত। তাই তঁার ৭ ব্যাটারির টর্চের আলো নির্দিষ্ট চরিত্রের আশপাশে পর্যন্ত ছড়ায় না, নিবদ্ধ থাকে নির্দিষ্ট চরিত্রেই। তাতে নির্দিষ্ট চরিত্রটি ভালভাবেই ফুটে ওঠে, কিন্তু তার পারিপার্শ্বিক থেকে যায় প্রায়ই অনাবিষ্কৃত। যেমন ভ্রান্তিডানায় অম্বরীশের স্ত্রী অনুশীলা। তাকে দেখাই প্রায় যায় না। বা অনুশীলার বাবা অবসরপ্রাপ্ত সফল সরকারি অফিসার যিনি নাতি অরণ্যকে বড় করে তুলছেন, বাবা অম্বরীশের কাছ থেকে সরিয়ে এনে।
দুটি উপন্যাসই ভাল লাগে। কিন্তু শেষ করার পর মনে হয় আরও বড় হলে, পরিবেশ ও সময় এবং প্রকৃতির বিশদ বিবরণ পেলে এই ভাললাগা কালোত্তীর্ণ হয়ে উঠত অনায়াসে। তার জন্য দরকার ছিল লিখেই ছাপতে না দিয়ে কিছুদিন ফেলে রেখে তারপর আবার খুঁটিয়ে দেখে ফাঁকফোকরগুলি বোজানো। যে কাজ টলস্টয় করতেন, যে কাজ বঙ্কিম করতেন, রবীন্দ্রনাথও। িকন্তু তাঁদের মাথার ওপর কোনও কলেজ স্ট্রিট ছিল না। ছিল না পুজো বা ইদ সংখ্যার চাপ, ধারাবাহিকের সময়ের তাড়া, আর দৈনিক, সাপ্তাহিক, পাক্ষিক বা মাসিকের সম্পাদকের অবিরল তাগাদা। সেই সঙ্গে অনুরোধ, দেখবেন যেন ২০০ বা ২৫০ পাতার বেশি না হয়। কারণ কলেজ স্ট্রিট ও কাগজগুলির নিজস্ব অঙ্ক আছে। তারা এগারোশোর সংস্করণে খুশি। বিক্রি হলে লাভ হবে তা যত সামান্যই হোক। কিন্তু লেখক? তাঁর স্বাচ্ছল‍্য বা সমৃদ্ধির কথা ভাবতে তাদের বয়েই গেছে।
মনে রাখা দরকার বাংলায় কবিতা, গল্প বা প্রবন্ধের বইয়ের চেয়ে উপন্যাসের কাটতি ঢের ঢের বেশি। অথচ ঔপন্যাসিকের দিকে ফিরে তাকানোর সময় নেই কলেজ স্ট্রিটের। কলেজ স্ট্রিটের সময় ও অর্থের দাম আছে, অথচ ঔপন্যাসিকদের নেই। সময় ও অর্থের দাম! তাঁদের কানের কাছে সদাসর্বদা বাজছে সেই ভাঙা রেকর্ড, দাদা বা ভাইটি বইটা যেন বেশি বড় না হয়। ফলে লেখক সময় পান না, সুযোগও পান না লিখে ফেলে রাখতে। পরে আবার পড়ে দেখে কাটাছেঁড়া করে রিভাইজ করতে। কারণ লেখকের চেয়ে কে বেশি জানবে তাঁর লেখার কোথায় খামতি থেকে গেছে। সেই খামতিটুকু ঢাকার সুযোগও তিনি পান না। অথচ ইংরেজিতে যে ভারতীয় লেখকরা লিখছেন সেই অমিতাভ ঘোষ, অমিত চৌধুরি, উপমন্যু চ্যাটার্জি বা পালপ্‌ ফিকশনের ভগত বা অমিষরা পান প্রয়োজনীয় সময় এবং প্রয়োজনের চেয়ে ঢের বেশি অর্থ। ফলে এক একটা বই তাঁরা লেখেন দুই, তিন, চার বছর ধরে। যেখানে গবেষণা দরকার সেখানে সুযোগ তাঁদের কাছে অবািরত। প্রকাশকই চান তাঁরা গবেষণা করুন। বইটা যেন দু–তিন বছরের আয়ু নিয়ে না জন্মায়। পৃথিবীতে আসুক অন্তত ২৫/৩০ বছরের মেয়াদ নিয়ে। বিক্রি হোক হাজারে হাজারে, লাখে লাখে— মাত্র এগারোশো নয়।
অথচ বাংলা পৃথিবীর পঞ্চম বৃহত্তম জনগোষ্ঠীর ভাষা। চীনা, ইংরেজি, হিন্দি, স্প্যানিশের পর বাংলা। পশ্চিমবঙ্গের জনসংখ্যা এখন সাড়ে ৯ কোটি। বাংলাদেশের ১৭ কোটি। ভারতীয় উপমহাদেশ ও বহির্বিশ্বে ছড়িয়ে আছে প্রায় ৩ কোটি বাংলাদেশি ও বঙ্গবাসী (পশ্চিমবঙ্গের বাঙালি)। এই সাড়ে ঊনত্রিশ বা ত্রিশ কোটির মধ্যে আজ শিক্ষিতের সংখ্যা ২০ কোটির ওপর। এর মধ্যে কম করে ১০ কোটির ক্ষমতা আছে কিনে বই পড়ার। হ্যাঁ সে বইয়ের দাম হাজার বা দেড় হাজার হলেও। অথচ রাজনৈতিক কারণে সোজা পথে দুই বাংলায় বই চলাচলের কোনও রাস্তা নেই। আমরা কলকাতায় পাই না ইদ সংখ্যা, ঢাকা পায় না পুজো সংখ্যা। কলকাতা উন্নাসিক তাই বাংলাদেশি লেখকদের বই এ–বঙ্গে পাইরেসি হয় না। ঢাকা উন্নাসিক নয়। সম্প্রতি ভারত ও বাংলাদেশের দুই প্রধানমন্ত্রী যে ২২টি চুক্তি করেছেন তাতে নদীপথে উভয় বঙ্গে পণ্য চলাচলের ওপর বিশেষ গুরুত্ব দেওয়া হয়েছে। অথচ মানুষ তো শুধু খেয়ে বাঁচে না, শুধু পণ্যনির্ভর নয়, তার মনের খোরাকও যে চাই। সেই রাস্তাই বন্ধ। কোনও চুক্তি হয়নি। কারণ সেরকম কোনও প্রস্তাব ছিল না। তাছাড়া বহির্বিশ্বে যে আড়াই থেকে তিন কোটি বাঙালি আছেন, যাঁদের ৯৫ শতাংশের শিক্ষা ও অর্থের অভাব নেই তাঁদের কাছে আমরা দুই বাংলার বই পৌঁছে দেওয়ার কোনও ব্যবস্থা করে উঠতে পারিনি। তাই কোনও উপন্যাস দু–তিন বছরে ৫ থেকে ৬ সংস্করণ বিক্রি হলেই মানে পাঁচ–ছয় হাজার কপি বাজার থেকে উধাও হলেই আমরা বুক বাজাই দারুণ লেখা বলে। লেখকও তকমা পান জনপ্রিয়তার। কিন্তু তাতে তাঁদের আর্থিক প্রকৃত স্বাচ্ছল‍্য আসে না, যাতে বছর–বিয়োনি লেখক না হয়ে, রয়ে বসে, গবেষণা করে দু–তিন বছরে একটি করে উপন্যাস লিখতে পারেন। যা হবে কালজয়ী।
এখােনই কম্পিউটার ও ইন্টারনেট এসেছে সমস্ত সম্ভাবনা নিয়ে। ইংরেজি ভাষার লেখকদের কাছে ইন্টারনেট খুলে দিয়েছে নতুন এক ‘এল ডোরাডো।’ বাংলা ভাষাতেও সম্ভব। আমাদের প্রকাশক ও লেখকেরা কি আমাজন, ফ্লিপকার্ট, মায়ান্ত্রার মতো বাংলা বইয়ের ই–প্রকাশনের রাস্তায় হঁাটবেন? এই রইল অনুরোধ ঢাকা ও কলকাতা দুই মহানগরীর প্রকাশক ও লেখক এবং প্রকৌশলীদের কাছে। কারণ দেড়শো বছর পর একুশ শতকে বাঙালি লেখকরা শুধু লেখাকেই জীবিকা হিসেবে বেছে নিতে পারেন। একেবারে ফুলটাইম লেখক।
কলকাতা, ভারত

