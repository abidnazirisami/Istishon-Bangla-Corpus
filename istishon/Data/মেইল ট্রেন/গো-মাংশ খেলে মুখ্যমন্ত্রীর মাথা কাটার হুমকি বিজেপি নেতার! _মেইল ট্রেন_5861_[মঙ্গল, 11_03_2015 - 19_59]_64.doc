গো-মাংশ খেলে মুখ্যমন্ত্রীর মাথা কাটার হুমকি বিজেপি নেতার! 



গরুর গোশত খাওয়ার চেষ্টা করলে কর্ণাটকের মুখ্যমন্ত্রীর মুণ্ডচ্ছেদ করা হবে বলে হুমকি দিলেন কর্ণাটকের বিজেপি নেতা এস এন চান্নাবাসাপ্পা।
গত (বৃহস্পতিবার) কংগ্রেস শাসিত কর্ণাটকের মুখ্যমন্ত্রী সিদ্দারামাইয়া বেঙ্গালুরুতে যুব কংগ্রেস কর্মীদের এক সভায় বিজেপি এবং আরএসএস-এর নাম না করে বলেন, ‘আমি গরুর গোশত খাই না তবে যদি আমি আজ থেকে গরুর গোশত খাওয়া শুরু করি সেটাও আমার মর্জি। আমি যদি গরুর গোশত খাই তাহলে বাধা দেয়ার কে আছে?’ তিনি বলেন, উন্নয়ন এবং মুদ্রাস্ফীতি নিয়ে বিতর্ক হওয়ার পরিবর্তে কে গরুর গোশত খায় এবং কে খায় না তা নিয়ে বিতর্ক হওয়া উচিত নয়।
এরপরেই কর্ণাটকের এস এন চান্নাবাসাপ্পা নামে এক বিজেপি নেতা কর্ণাটকের মুখ্যমন্ত্রী সিদ্দারামাইয়াকে রীতিমত চ্যালেঞ্জ জানিয়ে বলেছেন, ‘যদি মুখ্যমন্ত্রীর সাহস থাকে তাহলে উনি শিব মোগার গোপি সার্কেলে গরুর গোশত খেয়ে দেখান। গোমাংস খেলে মুখ্যমন্ত্রীর গলা কেটে রেল লাইনে ফেলে দেওয়া হবে। প্রকাশ্য সমাবেশে বিজেপি নেতা চান্নাবাসাপ্পা বলেন, " ছোটবেলা থেকে আমরা গরুর দুধ খেয়ে বড় হয়েছি। সেখানে একজন কংগ্রেস নেতার এই ধরণের মন্তব্য হিন্দু ভাবাবেগকে আঘাত করবে। মাংস খাওয়ার কথা বলা মহাপাপ। হিন্দু ধর্মে গো-মাতাকে তো ভগবান রূপে পুজো করা হয়। শিবমোগা পুরসভার সাবেক প্রেসিডেন্ট এবং স্থানীয় বিজেপি নেতা এস এন চান্নাবাসাপ্পা বলেছেন, ‘মুখ্যমন্ত্রীর মন্তব্যে হিন্দু ভাবাবেগ আহত হয়েছে।

বিজেপি নেতার ওই হুমকির পর তার বিরুদ্ধে ফৌজদারি মামলা দায়ের করেছে পুলিশ। অন্যদিকে,‘শ্রী রাম সেনা’র প্রেসিডেন্ট প্রমোদ মুত্তালিক গভর্নরের কাছে মুখ্যমন্ত্রীর বিরুদ্ধে মামলা দায়ের করার অনুমতি দাবি করেছেন। এ ধরণের লোকেদের কড়া হাতে দমন করার নির্দেশ দিয়েছেন মুখ্যমন্ত্রী সিদ্দারামাইয়া। অসহনশীলতা সমাজকে বিভক্ত করবে বলেও তিনি মন্তব্য করেছেন। 
বিজেপি নেতার হুমকি প্রসঙ্গে মন্তব্য করতে গিয়ে কর্ণাটকের মুখ্যমন্ত্রী সিদ্দারামাইয়া বলেছেন,‘এ নিয়ে আমার জীবনের কোনো ঝুঁকি নেই। এরা ওই লোক যারা নিজেরাই গরুর মাংশ খায়। যদি হুমকি দেয়ার কথা সঠিক হয় তাহলে পুলিশ প্রয়োজনীয় ব্যবস্থা গ্রহণ করবে।’
এভাবে একজন মুখ্যমন্ত্রীকে প্রকাশ্যে মুণ্ডুচ্ছেদের হুমকি দেয়ায় ব্যাপক চাঞ্চল্যের সৃষ্টি হয়েছে। কোনো কোনো মিডিয়ায় বিজেপি এবার কুখ্যাত সন্ত্রাসী সংগঠন আইএস-এর পথ অনুসরণ করছে বলে মন্তব্য করা হয়েছে।
সম্প্রতি দেশজুড়ে অসহিষ্ণুতা প্রসঙ্গে বলতে গিয়ে দেশের প্রখ্যাত ইতিহাসবিদ ইরফান হাবিব আরএসএসকে আইএস-এর সঙ্গে তুলনা করেছেন। তিনি বলেন, দুটি সংগঠন একই ধাঁচে কাজকর্ম করে। এরপরেই বিজেপি নেতার মুখে মুণ্ডুচ্ছেদের কথা প্রকাশ্যে এল।

