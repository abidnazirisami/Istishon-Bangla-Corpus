দেশ জুড়ে ‘নেকাব্বরের মহাপ্রয়াণ’ এর প্রদর্শনী



কবি নির্মলেন্দু গুণের কবিতা অবলম্বনে সরকারি অনুদানে নির্মিত ‘নেকাব্বরের মহাপ্রয়াণ’ সারাদেশে প্রদর্শনের উদ্যোগ নেওয়া হয়েছে। ছবিটির পরিচালক মাসুদ পথিক নিজেই এ উদ্যোগ নিয়েছেন। তাকে সহযোগিতা করছে সারাদেশের শিল্পকলা একাডেমী এবং সাংস্কৃতিক কর্মীরা।
আজ ১৮ সেপ্টেম্বর রাজধানীর কেন্দ্রীয় গণগ্রন্থাগারের শওকত ওসমান মিলনায়তনে বিকেল ৪টা, সন্ধ্যা সাড়ে ৬টা এবং রাত সাড়ে ৮টায় দর্শনীর বিনিময়ে প্রদর্শিত হবে ‘নেকাব্বরের মহাপ্রয়াণ’। এই আয়োজন উদ্বোধন করবেন কবি নির্মলেন্দু গুণ।
কেন্দ্রীয় গণগ্রন্থাগারের পর আগামী ২৮ থেকে ৩০ সেপ্টেম্বর রাজধানীর বাংলাদেশ শিল্পকলা একাডেমীতে প্রদর্শিত হবে ছবিটি। মাসুদ পথিক বলেছেন, ‘এ ছবি মূলত প্রেম, প্রকৃতি ও মুক্তিযুদ্ধের তথ্য-আখ্যান। তাই সারাদেশের দর্শকদের জন্য ছবিটি দেখানোর পরিকল্পনা করেছি।’
ব্রাত্য চলচ্চিত্র প্রযোজিত ও পরিবেশিত ‘নেকাব্বরের মহাপ্রয়াণ’ এ বছরের ২০ জুন প্রেক্ষাগৃহে মুক্তি পেয়েছে। এতে অভিনয় করেছেন সিমলা, জুয়েল জহুর, কবি নির্মলেন্দু গুণ, বাদল শহীদ, মামুনুর রশীদ, প্রবীর মিত্র, অসীম সাহা, রানী সরকার, রেহানা জলি, তারেক মাহমুদ, শেখ শাহেদ, সৈয়দ জুবায়ের, ফারহানা সুচি, সোহেল বয়াতি প্রমুখ।
পরিচালক সুত্রে জানা গেছে, ঢাকার পর পর্যায়ক্রমে চট্টগ্রাম, খুলনা, বরিশাল, সিলেটসহ সকল বিভাগীয় ও জেলা শহরে 'নেকাব্বরের মহাপ্রয়ান' সিনেমাটি প্রদর্শিত হবে। বাংলা চলচ্চিত্রের ব্র্যান্ডিং এর জন্য অনলাইন শপ 'কারিগর.কম' 'নেকাব্বরের মহাপ্রয়ান' এর টি-শার্ট বাজারে এনেছে। টি-শার্টটি শো'র আগে হল কাউন্টারে অথবা 'কারিগর.কম' এর অনলাইন শপে পাওয়া যাবে।

