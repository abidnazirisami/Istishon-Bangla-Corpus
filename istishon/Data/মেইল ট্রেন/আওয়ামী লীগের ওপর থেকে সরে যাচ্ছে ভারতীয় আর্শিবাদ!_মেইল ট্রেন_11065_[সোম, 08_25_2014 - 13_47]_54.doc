আওয়ামী লীগের ওপর থেকে সরে যাচ্ছে ভারতীয় আর্শিবাদ!


আওয়ামী লীগ একটি ভারতপন্থি দল-এটা সাধারণ মানুষ বিশ্বাস করেন। এর ফলে ভারতের নীতি নির্ধারকদের বাংলাদেশের সঙ্গে দীর্ঘস্থায়ী সম্পর্ক উন্নয়নে সমস্যা দেখা দিয়েছে। ভারতের সাথে বাংলাদেশের দীর্ঘস্থায়ী সম্পর্ক অটুট রাখার জন্য আ.লীগের ভারত ঘেষা তকমা থেকে বেরিয়ে আসার পরামর্শ দিয়েছে দেশটির স্বনামধন্য ভারতীয় নীতি গবেষণা প্রতিষ্ঠান অবজারভার রিসার্চ ফাউন্ডেশন (ওআরএফ)। 
একইসঙ্গে এই রিসার্চ প্রতিষ্ঠানটি বিএনপি সহ অন্য ছোট রাজনৈতিক দলগুলোর সঙ্গে সংলাপ করার পরামর্শ দিয়েছেন ভারতের অন্যতম প্রভাবশালী পরামর্শক প্রতিষ্ঠান ওআরএফ। ওআরএফ এর এমন পরামর্শকে আওয়ামী লীগের সাথে ভারতের মোদি সরকারের সম্পর্কের অবনতির সিগন্যাল হিসেবে দেখছেন ঢাকায় ভারতের হাই কমিশন ও বিভিন্ন দেশের কূটনৈতিকরা। নরেন্দ্র মোদির নেতৃত্বে বিজিপি সরকার গঠনের পর ঢাকায় বিএনপি ও জামাতের নেতৃত্বাধীন ১৮ দলীয় জোটের শরিকরা ব্যাপক উল্লাস প্রকাশ করে। কারণ, ভারতের কংগ্রেস সরকার বাংলাদেশের আওয়ামী লীগ সরকারকে অন্ধ সমর্থন দিয়ে আসছিলো। ভারতের কংগ্রেস সরকার বাংলাদেশ সম্পর্কে যে নীতি নিয়েছে মোদি সরকার তা রাখবে না এমনই আশা ছিলো সরকার বিরোধীদের। সেই আশাই পূরণ হতে চলছে বলে মনে করছেন ঢাকার কূটনৈতিক সূত্রগুলো।
জানা গেছে, স্বনামধন্য ভারতীয় নীতি গবেষণা প্রতিষ্ঠান অবজারভার রিসার্চ ফাউন্ডেশন (ওআরএফ) বাংলাদেশ-ভারত সম্পর্ক বিষয়ে সম্প্রতি ওআরএফের এক প্রকাশনায় বলা হয়েছে, বাংলাদেশের অভ্যন্তরীণ রাজনৈতিক পরিস্থিতি অনেক ক্ষেত্রে ভারতের সঙ্গে দ্বিপক্ষীয় সম্পর্কোন্নয়নে বাঁধা হয়ে দাঁড়াচ্ছে। নিকট অতীতে ভারতের পক্ষ থেকে বিএনপিসহ অন্য বড় রাজনৈতিক দলগুলোর কাছে পৌঁছানোর উদ্যোগ নেওয়া হলেও তা তেমন সফল হয়নি। দ্বিপক্ষীয় সম্পর্ক আরো ভালো করার বিষয়ে ঐক্যমতে পৌঁছতে ভারতকে অবশ্যই বিএনপিসহ অন্য ছোট দলগুলোর কাছে পৌঁছানোর চেষ্টা শুরু করতে হবে বলে ওআরএফ মনে করে। 
‘ইন্ডিয়া-বাংলাদেশ রিলেশন্স: অ্যা টেন-পয়েন্ট এজেন্ডা’ শীর্ষক ওআরএফের ইস্যুভিত্তিক ব্রিফে মূলত বাংলাদেশের সঙ্গে সম্পর্কোন্নয়নে ভারতের নরেন্দ্র মোদির সরকারকে দশটি বিষয়ে অগ্রাধিকার দেওয়ার পরামর্শ দেওয়া হয়েছে। এগুলো হলো তিস্তার পানিবন্টন চুক্তি, স্থলসীমান্ত চুক্তি, অবৈধ অভিবাসন, ব্যবসা ও বাণিজ্য, কানেক্টিভিটি (সংযোগ), গবাদি পশু চোরাচালান, বিদ্যুৎ খাতে সহযোগিতা, সামরিক সহযোগিতা, রাজনৈতিক দলগুলোর সঙ্গে সংলাপ শুরু করা এবং মানুষে মানুষে যোগাযোগ। 
গত ১৮ জানুয়ারি ওআরএফ আয়োজিত গোল টেবিল বৈঠকে উপস্থিত বিশিষ্ট ব্যক্তিদের আলোচনার ওপর ভিত্তি করে এ ব্রিফ তৈরি করা হয়েছে। ওই গোল টেবিল আলোচনায় বাংলাদেশে ভারতের কয়েকজন সাবেক হাইকমিশনার, ভারতীয় শিক্ষাবিদ, জেষ্ঠ্য সাংবাদিকরা উপস্থিত ছিলেন। নয়াদিল্লিতে ওআরএফের অ্যাসোসিয়েট ফেলো জয়িতা ভট্টাচার্য বাংলাদেশ-ভারত সম্পর্কবিষয়ক ওই প্রকাশনার ভূমিকা লিখেছেন, গত জুন মাসে ভারতের পররাষ্ট্রমন্ত্রী সুষমা স্বরাজের ঢাকা সফর ছিল প্রতিবেশী দেশগুলো বিশেষ করে বাংলাদেশের সঙ্গে সম্পর্ক আরো জোরদার করতে নয়াদিল্লির নতুন সরকারের আগ্রহের বহিঃপ্রকাশ। বছরের পর বছর ধরে ধীরগতিতে এগিয়ে যাওয়া এ সম্পর্ক বিশেষ গতি পায় ২০১০ সালে প্রধানমন্ত্রী শেখ হাসিনার ভারত সফর ও ২০১১ সালে ভারতের তৎকালীন প্রধানমন্ত্রী ড. মনমোহন সিংয়ের বাংলাদেশ সফরে। 
জয়িতা ভট্টাচার্যের মতে, সুষমা স্বরাজের সফর বাংলাদেশের সঙ্গে সম্পর্কে বাড়তি মাত্রা যোগ করেছে। তাঁর সফরের সময়টাও ছিল অত্যন্ত গুরুত্বপূর্ণ। কারণ সে সময় দ্বিপক্ষীয় সম্পর্কে বিশেষ মাত্রা দৃশ্যত হারিয়ে যেতে বসেছিল। তিস্তার পানিবন্টন চুক্তি স্বাক্ষর ও স্থলসীমান্ত চুক্তি অনুমোদন এই দু’টি ইস্যুতে দু’দেশের প্রাথমিক ঐক্যমতের পরও বাস্তবায়নে বিলম্বের জন্য ভারত সরকারকে দায়ী করা হয়। ভারতের নতুন সরকারের সামনে এখন দায়িত্ব হলো দুই দেশের মধ্যে অঙ্গীকারগুলো পূরণ হওয়ার বিষয়টি নিশ্চিত করা। ভারত সরকারকে অতীতের অঙ্গীকার ও চুক্তিগুলো বাস্তবায়নই শুধু নয়, সহযোগিতার নতুন নতুন ক্ষেত্র চিহ্নিত করতে হবে। অন্যদিকে বাংলাদেশকে অবশ্যই সীমান্ত ব্যবস্থাপনা ও অবৈধ অভিবাসনের বিষয়ে ভারতের উদ্বেগ প্রশমনে ব্যবস্থা নিতে হবে

