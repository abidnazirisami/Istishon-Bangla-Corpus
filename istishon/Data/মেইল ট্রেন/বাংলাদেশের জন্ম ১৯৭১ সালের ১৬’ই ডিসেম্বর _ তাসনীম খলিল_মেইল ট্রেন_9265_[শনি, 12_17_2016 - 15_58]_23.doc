বাংলাদেশের জন্ম ১৯৭১ সালের ১৬’ই ডিসেম্বর _ তাসনীম খলিল


তাসনীম খলিল: বাংলাদেশের জন্ম (বাংলাদেশ রাষ্ট্রের পত্তন বা প্রতিষ্ঠা অর্থে) ১৯৭১ সালের ১৬’ই ডিসেম্বর। বাংলাদেশের সংবিধান, রাষ্ট্রবিজ্ঞান আর আন্তর্জাতিক আইন ধরে আলোচনা করলে এই প্রশ্নে আসলে বিতর্ক বা কুতর্কের সুযোগ নেই। 
বাংলাদেশের সংবিধান
প্রথমেই দেখে নেই বাংলাদেশের সংবিধানের প্রস্তাবনা অংশে কি বলা আছে:
“আমরা, বাংলাদেশের জনগণ, ১৯৭১ খ্রীষ্টাব্দের মার্চ মাসের ২৬ তারিখে স্বাধীনতা ঘোষণা করিয়া [জাতীয় মুক্তির জন্য ঐতিহাসিক সংগ্রামের] মাধ্যমে স্বাধীন ও সার্বভৌম গণপ্রজাতন্ত্রী বাংলাদেশ প্রতিষ্ঠিত করিয়াছি”
সংবিধান তাহলে কি বলছে? 
ক) “১৯৭১ খ্রীষ্টাব্দের মার্চ মাসের ২৬ তারিখে” স্বাধীনতার ঘোষণাটি (proclamation of independence) দেওয়া হয়েছিল।
খ) “জাতীয় মুক্তির জন্য” একটি “ঐতিহাসিক সংগ্রাম” হয়েছিল।
গ) উক্ত “ঐতিহাসিক সংগ্রামের” পরেই “স্বাধীন ও সার্বভৌম গণপ্রজাতন্ত্রী বাংলাদেশ প্রতিষ্ঠিত” হয়েছে (establishment of the independent state)। এখানে ব্যবহৃত শব্দটি হলো “প্রতিষ্ঠিত”, “পুনঃপ্রতিষ্ঠিত” নয়।
তাহলে মানে কি দাঁড়ালো? 
মানে দাঁড়ালো এই যে বাংলাদেশের সংবিধানে বর্ণিত “জাতীয় মুক্তির জন্য ঐতিহাসিক সংগ্রামের” পরেই প্রথমবারের মতো “স্বাধীন ও সার্বভৌম গণপ্রজাতন্ত্রী বাংলাদেশ প্রতিষ্ঠিত” হয়েছিল। তো সেই ঐতিহাসিক সংগ্রাম ঠিক কবে শেষ হয়েছিল? ১৯৭১ সালের ১৬’ই ডিসেম্বর।
স্বাধীনতার ঘোষণা আর স্বাধীনতার প্রতিষ্ঠা কিন্তু দুটি ভিন্ন বিষয়, রাষ্ট্রবিজ্ঞানের ছাত্র মাত্রই এটি জানেন।
রাষ্ট্রবিজ্ঞান
A state can never be wished into existence — স্বাধীনতার ঘোষণা দিলেই কিন্তু স্বাধীন রাষ্ট্রের পত্তন বা প্রতিষ্ঠা হয়না, ঘোষণাটি প্রথমে কার্যকর (enforce) করতে হয়। রাষ্ট্রের সংজ্ঞা দিতে গিয়ে, ওয়েবার আর মানের দোহাইয়ে, লাশম্যান কি বলছেন দেখুন:
“A state is a claim and the power to make that claim a reality. States, in Weber’s definition, claim ‘a monopoly of the legitimate use of physical force in the enforcement of its order,’ to which Mann adds the crucial qualifier, ‘in a territorially demarcated area, over which it claims a monopoly of binding and permanent rule-making.’ The key words in those phrases are ‘legitimate’ and ‘monopoly’.” [দেখুন — Richard Lachmann, States and Power, Cambridge and Malden: Polity, 2011, p. 1]
লাশম্যানের ফর্মুলাটি বাংলাদেশের ক্ষেত্রে প্রয়োগ করলে আমরা কি দেখি?
ক. ১৯৭১ সালের ২৬’শে মার্চ স্বাধীনতার ঘোষণাটি (proclamation/claim) দেওয়া হলো।
খ. পরবর্তী ৯ মাস উক্ত ঘোষণা বা ক্লেমটি কার্যকর করার ক্ষমতা (power) অর্জনের জন্য একটি জনযুদ্ধ হলো।
গ. ১৯৭১ সালের ১৬’ই ডিসেম্বর উক্ত ক্ষমতা অর্জিত হলো এবং claim of the state (যেটি ২৬’শে মার্চ দেওয়া হয়েছিল) reality-তে পরিণত হলো।
বাংলাদেশের ভূখণ্ডে (territorially demarcated area) কবে প্রথম “monopoly of the legitimate use of physical force in the enforcement of its order” এবং “monopoly of binding and permanent rule-making” প্রতিষ্ঠিত হয়েছিল? ১৯৭১ সালের ১৬’ই ডিসেম্বর।
রাষ্ট্রবিজ্ঞানের এই বেসিক ফর্মুলাটিই কিন্তু আন্তর্জাতিক আইনের ভিত্তি। আমরা কয়েকজন সিলেটি যদি আগামীকাল সিলেটের স্বাধীনতা ঘোষণা করে দেই বা আবুল মাল আব্দুল মুহিত সাহেব যদি সিলেটের স্বাধীনতার ঘোষণা দিয়ে দেন, তাহলে সিলেটে একটি নতুন রাষ্ট্র প্রতিষ্ঠিত হবেনা। Legitimate রাষ্ট্র হতে হলে বেশ কয়েকটি আইনী শর্ত আগে পূরণ করতে হয়।
আন্তর্জাতিক আইন
আন্তর্জাতিক আইনে রাষ্ট্র হিসেবে পরিগণিত হওয়ার শর্তগুলি পাওয়া যায় ১৯৩৩ সালের মন্টেভিডিও কনভেনশনের প্রথম ধারায় [দেখুন — Montevideo Convention on the Rights and Duties of States, 1933]: “The state as a person of international law should possess the following qualifications: a) a permanent population; b) a defined territory; c) government; and d) capacity to enter into relations with the other states.”
এই শর্তগুলি পূরণে ব্যর্থ হলে রাষ্ট্র স্বাধীন ও সার্বভৌম রাষ্ট্র থাকেনা বা হয়না।
ক. ১৯৭১ সালের ২৬’শে মার্চ এই আইনী শর্তগুলি পূরণ হয়নি।
খ. ১৯৭১ সালের এপ্রিল মাসের আগে government ছিলোনা, আবার government যখন হলো তখন defined territory-এর উপর সেই government-এর মনোপলি ছিলোনা। ডিসেম্বর মাসের আগে অন্য রাষ্ট্রগুলি বাংলাদেশকে স্বীকৃতিও দেয়নি।
ঠিক কবে প্রথম মন্টেভিডিও কনভেনশনে বর্ণিত আন্তর্জাতিক আইনে রাষ্ট্র হিসেবে পরিগণিত হওয়ার সবগুলি শর্ত পূরণ করে বাংলাদেশ? ১৯৭১ সালের ১৬’ই ডিসেম্বর।
শেষ কথা
যারা বলেন বাংলাদেশের জন্ম ১৯৭১ সালের ২৬’শে মার্চ, তারা ভুল বলেন। বাংলাদেশের সংবিধান, রাষ্ট্রবিজ্ঞান আর আন্তর্জাতিক আইন ধরে বিচার করলে বাংলাদেশ রাষ্ট্রের পত্তন বা প্রতিষ্ঠা হয়েছিল ১৯৭১ সালের ১৬’ই ডিসেম্বর।
ক. স্বাধীনতা দিবস, বিজয় দিবস — এহেন দিবসগুলি কিন্তু বাংলাদেশের সংবিধানের অংশ না। খুব সম্ভবত সরকারী আদেশ বা সার্কুলারে দিবসগুলি পালিত হয়।
খ. আমার মতে ১৯৭১ সালের ২৬’শে মার্চ প্রচারিত শেখ মুজিবের স্বাধীনতার ঘোষণাটি এবং ৭’ই মার্চের ভাষণটি ন্যায়সঙ্গত যুদ্ধ (just war) নিয়ে যারা পড়াশোনা করেন তাদের জন্য মূল্যবান কেস স্টাডি। মাইকেল ওয়ালজার যারা পড়েছেন তারা আশা করি একমত হবেন। সে যাই হোক, আজকের বাংলাদেশে মুজিব-পূজারীদের কোনও অভাব নেই — আফসোস, মুজিব আসলে কেনও গুরুত্বপূর্ণ সেটা নিয়ে একটি ভালো লেখাও আজ-কাল চোখে পড়েনা।
গ. ১৬’ই ডিসেম্বর “শুভ জন্মদিন, বাংলাদেশ!” লিখে/বলে বাংলাদেশের যে সকল তরুণ-তরুনী অহেতুক গালাগালি শুনেছেন তাদের জন্য সমবেদনা আর ভালোবাসা রইলো।
* আমি সাধারণত বাংলায় এতো বড় কিছু লিখি না। কেউ যদি কৃপা করে আমার ভুল বানানগুলি ঠিক করে দেন —কমেন্টে অথবা মেসেজে — খুব খুশী হবো।

