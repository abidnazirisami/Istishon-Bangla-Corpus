বর্তমানে দেশের মানুষ অনিরাপদ অবস্থায় রয়েছে_ গোলাম মোর্তজা 



বেশ কিছুদিন ধরে বাংলাদেশের আইনশৃঙ্খলা পরিস্থিতি অবনতিশীল অবস্থার মধ্যে আছে এবং দেশের সব মানুষ নিজেদেরকে ভয়ংকর অনিরাপদ মনে করছে।
রেডিও তেহরানের সাথে একান্ত সাক্ষাৎকারে এমন মন্তব্য করেছেন সাপ্তহিকের সম্পাদক ও বিশিষ্ট রাজনৈতিক ভাষ্যকার গোলাম মোর্তজা।
তিনি বলেন, বর্তমান সময়ে বেশ কয়েকটি হত্যাকাণ্ড ঘটেছে এবং এ ধরণের হত্যাকাণ্ড ঘটার পর সরকারের যে ধরণের গুরুত্ব দেয়া দরকার ছিল সরকার ঘটনাগুলোকে সেভাবে গুরুত্ব দেয় নি। সরকারের পক্ষ থেকে পুরো বিষয়টিকে একধরণের ধামাচাপা দেয়ার চেষ্টা করা হয়েছে। তাছাড়া এসব ঘটনার সাথে যারা জড়িত বলে মনে করা হচ্ছে যাদেরকে অর্থাৎ জঙ্গি- যারা বিভিন্ন নামে এসব হত্যাকাণ্ড ঘটাচ্ছে তাদের প্রতি সরকার কেন যেন একটু নমনীয় বলে মনে হচ্ছে।
 বিশিষ্ট এ সাংবাদিক আরো বলেন, সরকারের এই নমনীয় মনোভাবের কারণে সারাদেশের আইনশৃঙ্খলা পরিস্থিতির খুব বড় রকমের অবনতি হয়েছে একথা বলব না তবে এইসব হত্যাকাণ্ড এবং ধারাবাহিক হত্যাকাণ্ডগুলোর কোনো সুষ্ঠু তদন্ত বিচার এবং শাস্তি না হওয়ার কারণে সারাদেশের মানুষের মনে একধরণের ভয়ংকর আতঙ্ক বিরাজ করছে।
দেশে বর্তমানের হত্যাকাণ্ড সম্পর্কে স্বরাষ্ট্রমন্ত্রী ও আইনশৃঙ্খলাবাহিনীর বক্তব্য সম্পর্কে তিনি বলেন, স্বরাষ্ট্রমন্ত্রণালয় এবং তার নিয়ন্ত্রণাধীন পুলিশ-আইনশৃঙ্খলা রক্ষাকারী বাহিনী পুরো বিষয়টিকে বিচ্ছিন্ন ঘটনা বলতে গিয়ে পুরো দেশ এবং সমাজটাকে ছিন্ন বিচ্ছ্ন্নি করে ফেলেছেন। তারা মানুষের জীবনকে বিপন্ন করে ফেলছেন।
দেশের বর্তমান পরিস্থিতিতে বিদেশি ষড়যন্ত্রের অভিযোগ প্রসঙ্গে গোলাম মোর্তজা বলেন, কেউ যদি ষড়যন্ত্র করে প্রমাণ করতে চায় যে বাংলাদেশে জঙ্গিবাদ আছে তাহলে সরকারের কাজ হওয়া উচিত ছিল তার বিপক্ষে অবস্থান নিয়ে জঙ্গিবাদের বিরুদ্ধে ব্যবস্থা নেয়। সরকার সেই কাজটি করছে না। ফলে যদি কেউ ষড়যন্ত্র করে থাকে তাহলে সরকারের কার্যক্রম দ্বারা সেই ষড়যন্ত্রকারীরাই লাভবান হবে। বাংলাদেশের নাগরিক হিসেবে এটাও খুবই আতঙ্কের বিষয়।
পুরো সাক্ষাৎকারটি উপস্থাপন করা হলো। আর সাক্ষাৎকারটি গ্রহণ ও উপস্থাপনা করেছেন গাজী আবদুর রশীদ।
প্রশ্ন: জনাব গোলাম মোর্তজা, দেশে বেশ কিছুদিন ধরে নিরাপত্তা নিয়ে নানা তর্ক-বিতর্ক চলছিল। এর মধ্যে দীপন হত্যাকাণ্ডসহ কিছু ঘটনায় নতুন করে তোলপাড় সৃষ্টি হয়েছে। সামগ্রিকভাবে আপনি দেশের বর্তমান নিরাপত্তা পরিস্থিতিকে কীভাবে দেখছেন?
গোলাম মোর্তজা: দেখুন বাংলাদেশের বর্তমান নিরাপত্তা পরিস্থিতির দুটি দিক রয়েছে। একটি দিক হচ্ছে সাধারণভাবে দেশের আইনশৃঙ্খলা পরিস্থিতি। অপর দিকটি হচ্ছে বিশেষ যেসব হত্যাকাণ্ড ঘটছে সেটা।
স্বাভাবিকভাবে যদি আইনশৃঙ্খলার কথা বলেন তাহলে বাংলাদেশের মতো দেশে আইনশৃঙ্খলা পরিস্থিতি যেমন থাকে অর্থাৎ কখনও মোটামুটি স্বাভাবিক থাকে আবার কখনও অবনতিশীল পর্যায়ে চলে যায়। তবে বেশ কিছুদিন ধরে বাংলাদেশের আইনশৃঙ্খলা পরিস্থিতি অবনতিশীল অবস্থার মধ্যে আছে। তবে অন্যসময় আইনশৃঙ্খলা পরিস্থিতি খুব ভালো ছিল এখন খু্ব খারাপ হয়ে গেছে বিষয়টি এমন নয়।
সামগ্রিক আইনশৃঙ্খলা পরিস্থিতি এবং বর্তমানে যেভাবে তালিকা করে খুন-হত্যার ঘটনা ঘটছে এ দুটো একটু আলাদা। বর্তমান সময়ে বেশ কয়েকটি হত্যাকাণ্ড ঘটেছে এবং এ ধরণের হত্যাকাণ্ড ঘটার পর সরকারের যে ধরণের গুরুত্ব দেয়া দরকার ছিল সরকার ঘটনাগুলোকে সেভাবে গুরুত্ব দেয় নি। সরকারের পক্ষ থেকে পুরো বিষয়টিকে একধরণের ধামাচাপা দেয়ার চেষ্টা করা হয়েছে। তাছাড়া এসব ঘটনার সাথে যারা জড়িত বলে মনে করা হচ্ছে যাদেরকে অর্থাৎ জঙ্গি- যারা বিভিন্ন নামে এসব হত্যাকাণ্ড ঘটাচ্ছে তাদের প্রতি সরকার কেন যেন একটু নমনীয় বলে মনে হচ্ছে।
জঙ্গিদের বিরুদ্ধে যে পরিমাণ কঠোর থাকার কথা সরকারের আচরণে সেই কঠোরতা লক্ষ্য করা যাচ্ছে না। আর এ বিষয়টি নিয়ে জনমনে নানাধরণের প্রশ্ন তৈরি হয়েছে। এ ব্যাপারে আমার নিজের মনেও অনেক প্রশ্ন আছে- কেন এই নমনীয় মনোভাব সরকারের।
তবে এই নমনীয় মনোভাবের কারণে সারাদেশের আইনশৃঙ্খলা পরিস্থিতির খুব বড় রকমের অবনতি হয়েছে একথা বলব না তবে এইসব হত্যাকাণ্ড এবং ধারাবাহিক হত্যাকাণ্ডগুলোর কোনো সুষ্ঠু তদন্ত বিচার এবং শাস্তি না হওয়ার কারণে সারাদেশের মানুষের মনে একধরণের ভয়ংকর আতঙ্ক বিরাজ করছে। দেশের সব মানুষ নিজেদেরকে ভয়ংকর অনিরাপদ মনে করছে।
একজন কৃষক গ্রামে থেকে নিজেকে অনিরাপদ মনে করছে, তার যে সন্তানটি শহরে পড়াশুনা করে সেই সন্তানের জন্য সে প্রতিমুহূর্তে দুশ্চিন্তায় আছে। সামগ্রিকভাবে খুব অস্বস্তিকর একটা পরিস্থিতি বিরাজ করছে।
প্রশ্ন: দীপন হত্যাকাণ্ডের পর তার বাবা ‘বিচার চাই না’ বলে যে বক্তব্য দিয়েছেন তা নিয়েও বিতর্ক সৃষ্টি হয়েছে। আসলে তিনি কেন এ কথা বলেছেন? এটা কী নিতান্তই আবেগের কথা নাকি বিচার ব্যবস্থা বা সরকারের প্রতি অনাস্থা?
গোলাম মোর্তজা: প্রথমত এটি তার আবেগের কথা নয়। এই বক্তব্য তিনি অত্যন্ত দূরদৃষ্টিসম্পন্ন চিন্তাভাবনা করেই দিয়েছেন। তিনি একজন মনীষী, একজন শিক্ষাবিদ একজন উচ্চমানের গুণী মানুষ সেটি তার এই বক্তব্যের মধ্য দিয়ে ফুটে উঠেছে।
এসবের প্রতিফলন এই অর্থে যে তিনি সন্তানের লাশ পাশে রেখে, নিজের সন্তানের কথা মাথায় না রেখে দেশের সব মানুষের কথা বিবেচনায় এনেছেন।
অধ্যাপক আবুল কাসেম ফজলুল হক স্যারের বক্তব্যে দু’তিনটি দিক আছে। প্রথমত তিনি বলেছেন, আমি আমার সন্তান হত্যার বিচার চাই না। আমি বিচার চাই না এর অর্থ হচ্ছে এই বিচারটি করলে একজন, দুজন, তিনজন বা ৫ জনের বিরুদ্ধে রায় হবে এবং তারা শাস্তি পাবে; তাতে এই সমস্যার সমাধান হবে না। কারণ এ সমস্যা রাজনৈতিক এবং সাংস্কৃতিক।
একইসঙ্গে এই রাজনৈতিক এবং সাংস্কৃতিক অঙ্গনের যে বিভাজন তাকে যদি দূর করা না যায় এবং মোটিভেশনাল কাজ যদি লম্বা সময় নিয়ে না করা যায় তাহলে এই সমস্যার সমাধান হবে না। সেই অবস্থান থেকে তিনি বলেছেন আমি বিচার চাই না। অর্থাৎ বিচারটা আমার কাছে বিষয় না।
এর দ্বিতীয় যে দিকটি বিবেচনা করা যায় সেটি হচ্ছে, যেহেতু কোনো ঘটনা ঘটলে প্রকৃত অপরাধীদের ধরা হয় না বা ধরা যায় না সেকারণে উনি হয়তো আরো দূরদৃষ্টি নিয়ে কথা বলেছেন যে, বিচার করছি বা তদন্ত করছি এভাবে কথা বলে আমাদের আইনশৃঙ্খলা রক্ষাকারী বাহিনী এবং আমাদের রাজনীতিবিদরা যেভাবে পুরো বিষয়টি নিয়ে একধরণের খেলাধুলা করে ও বিষয়টিকে চাপা দেয় সে কাজটি যাতে তারা করতে না পারে সেজন্য তিনি বলেছেন যে আমি বিচার চাই না। তিনি সেই প্রেক্ষাপটে বলেছেন সবার মধ্যে শুভ বুদ্ধির উদয় হোক। আর শুভ বুদ্ধির উদয় হলে রাজনীতিবিদরা ঠিক হবেন, সাংস্কৃতিক অঙ্গনের মানুষ ঠিক হবেন; শুভ বুদ্ধি দিয়ে সমাজ ঠিক হবে এবং লম্বা সময় ধরে এসব বিষয় চলতে থাকলে বর্তমানের এই সমস্যা থেকে আমরা বের হয়ে আসতে পারব। সামগ্রিকভাবে তিনি অনেকগুলো বিবেচনায় নিয়ে কথা বলেছেন।
আর আমাদের রাজনীতিবিদরা যেহেতু পড়াশুনা করেন না, তাদের বোধবুদ্ধি যেহেতু কম; তারা যেহেতু প্রচলিত ধারণা নিয়ে অভিযোগ পাল্টা অভিযোগের মধ্যেই যেহেতু সীমিত থাকেন সে কারণে অধ্যাপক আবুল কাসেম ফজলুল হক একজন শিক্ষাবিদ হিসেবে যে উচ্চমানের কথা বলেছেন সে কথাটিকে ধারণ করার ক্ষমতা আমাদের রাজনীতিবিদদের নেই। আর তাদের সেই ক্ষমতা না থাকার কারণে তারা কথাটিকে সেইভাবে ধরে ব্যাখ্যা করেছেন।
এখানে আমি আর একটি কথা বলে রাখতে চাই সেটি হচ্ছে, আমি অনেক শিক্ষাবিদকে দেখেছি যারা বলেছেন অধ্যাপক আবুল কাসেম ফজলুল হকের এটি আবেগি বক্তব্য। তবে আমি খুব দৃঢ়তার সাথে বলছি, আমার সন্তানের বিচার চাই না-অধ্যাপক আবুল কাসেম ফজলুল হকের এ বক্তব্য কোনো আবেগি বক্তব্য নয়। এটি তার অত্যন্ত চিন্তা-ভাবনা এবং বিবেচনাপ্রসূত বক্তব্য। তার এই কথা খুবই তাৎপর্যপূর্ণ। এটি বাংলাদেশের এই সময়ের সবচেয়ে সাহসী এবং প্রয়োজনীয় উচ্চারণ। যারা আমাদের দেশ পরিচালনা করেন তারা যদি এই উচ্চারণটিকে মাথায় রেখে কাজ করেন তাহলে আমরা যে জঙ্গিবাদের মধ্যে আছি তা থেকে বের হবার একটা পথ পেতাম। অধ্যাপক আবুল কাসেম ফজলুল হক আমাদেরকে সেই পথের নিশানাটা দেখিয়েছেন আমরা এখন সেটা অনুসরণ করব কিনা, সরকার তা অনুসরণ করবে কি না সেটা পরের ব্যাপার। যদি সেটা করা হয় তাহলে খুব ভালো, আর না করলে আমরা যেরকম অবস্থার মধ্যে আছি সেরকম অবস্থার মধ্যে আমাদেরকে আরো বহুদিন,বহুমাস এবং বহু বছর কাটাতে হবে। একটা অনিশ্চিত অবস্থার মধ্যে আমাদেরকে কাটাতে হবে।
প্রশ্ন: দীপন হত্যাকাণ্ডের পর স্বরাষ্ট্রমন্ত্রী বলেছেন এমন বিচ্ছিন্ন ঘটনা সব দেশেই ঘটে। কীভাবে দেখছেন তার এ বক্তব্যকে?
গোলাম মোর্তজা: দেখুন আমাদের স্বরাষ্ট্রমন্ত্রীরা কেন জানি এরকম কথা বলেন! আমাদের বর্তমান স্বরাষ্ট্রমন্ত্রী একজন ধীরস্থির মানুষ, কথা কম বলেন বলেই আমরা জানতাম। আর সেভাবেই তাকে আমরা পছন্দ করতাম। কিন্তু সাম্প্রতিক সময়ে এসে আমরা দেখছি বিএনপি জামায়াত সরকারে সময়কার সেই আলতাফ হোসেন যেমন বলেছিলেন, ‘আল্লাহর মাল আল্লায় নিয়েছে’ তারপরের বিএনপির সময় ‘ উই আর লুকিং ফর শক্রস’ এমন বক্তব্য দিয়েছিলেন লুৎফুজ্জামান বাবর। এসব নিয়ে আমরা হাসাহাসি করতাম।
আর বর্তমান স্বরাষ্ট্রমন্ত্রীও যখন বলছেন, এগুলো সব বিচ্ছ্ন্নি ঘটনা তখন আমাদের মনে হয় বাংলাদেশের মন্ত্রণালয়ের সমস্যা আছে তবে স্বরাষ্ট্র মন্ত্রণালয়ের চেয়ারটির সমস্যা মনে হয় বেশি। এই চেয়ারে বসলে মানুষ তার স্বাভাবিক কথা হারিয়ে ফেলে একধরণের অস্বাভাবিক কথা বলতে থাকে।
সারাদেশের মানুষ জানেন একরকম, সারাদেশের মানুষের সামনে ঘটনা ঘটে একরকম স্বরাষ্ট্রমন্ত্রী দেখেন আরেকরকম এবং বলেন আরেকরকম।
স্বরাষ্ট্রমন্ত্রী বলছেন বিচ্ছিন্ন ঘটনা! আপনারা সবাই দেখেন যে তার কতটা স্ববিরোধী। তিনি যখন বলছেন বিচ্ছিন্ন ঘটনা ঠিক তখন তার নিয়ন্ত্রণাধীন পুলিশ বলছে এর প্রতিটি পরিকল্পিত হত্যাকাণ্ড। তো পরিকল্পিত হত্যাকাণ্ড হয়ে থাকে তারমানে হচ্ছে আগে থেকে পরিকল্পনা করে এসব ঘটনা ঘটানো হয়েছে। আর যদি পরিকল্পনা করে ঘটানো হয়ে থাকে তাহলে সেটাকে কোনো অবস্থাতেই বিচ্ছিন্ন ঘটনা বলা যায় না। গত ৫ বছর ধরে তালিকা করে কিছুদিন পর পর মানুষকে হত্যা করা হচ্ছে। আর এসব হত্যাকাণ্ডের পর কাউকে ধরা যাচ্ছে না এবং প্রতিটি ঘটনা একইরকম চাপাতি দিয়ে কুপিয়ে হত্যাকাণ্ড। আর সেটাকে স্বরাষ্ট্রমন্ত্রী বলছেন বিচ্ছিন্ন ঘটনা।
স্বরাষ্ট্রমন্ত্রণালয় এবং তার নিয়ন্ত্রণাধীন পুলিশ-আইনশৃঙ্খলা রক্ষাকারী বাহিনী পুরো বিষয়টিকে বিচ্ছিন্ন ঘটনা বলতে গিয়ে পুরো দেশ এবং সমাজটাকে ছিন্ন বিচ্ছ্ন্নি করে ফেলেছেন। তারা মানুষের জীবনকে বিপন্ন করে ফেলছেন।
আমরা যারা লিখি, এই সমাজে কথা বলি এবং চলাচল করি আমরা প্রত্যেকেই একধরণের অনিরাপদ জীবন যাপন করছি। আমরা এখন কর্মক্ষেত্রে যাওয়া এবং আবাসস্থলে ফেরা ছাড়া আর কোথাও স্বাভাবিকভাবে যেতে পারছি না।
অনেকটা স্বেচ্ছা নির্বাচসনের মতো আমরা জীবনযাপন করছি। এরা একদিকে বিচ্ছিন্ন ঘটনা বলছে এবং অন্যদিকে সবকিছুর সাথে যুদ্ধাপরাধের বিচার বানচাল ষড়যন্ত্রের সাথে গুলিয়ে ফেলছে। এগুলোও খুব আপত্তিকর ব্যাপার।
একটি পুলিশ ফাঁড়িতে ৫ জন পুলিশ প্রহরা দিচ্ছে। সেখানে দুটো মটরসাইকেলে ৬ জন এসে তাদের ব্যাগ থেকে চাপাতি বের করে ১ পুলিশকে কুপিয়ে হত্যা করেছে কয়েজন আহত হয়েছে এবং কয়েকজন দৌঁড়ে পালাচ্ছে। অথচ স্বরাষ্ট্রমন্ত্রী বলছেন পুলিশ কোনোকিছু বুঝে ওঠার আগেই তাদের ওপর আক্রমণ করা হয়েছে। এমন কী কোনো জায়গা আছে যেখানে সন্ত্রাসীরা আক্রমণের আগে পুলিশকে বলবে যে আমরা কিন্তু তোমাদের ওপর হামলা চালাবো তোমরা সতর্ক হও! ফলে তাদের এসব বক্তব্য কি পরিমাণ দায়িত্বহীন!
এসব বক্তব্য দিয়ে তারা পুলিশ প্রশাসনকে সতর্ক ও দায়িত্বশীল করার পরিবর্তে আরো বেশি দায়িত্বজ্ঞানহীন করে দিচ্ছেন। সবকিছু মিলিয়ে আমরা চরম একটা অনিরাপদ জায়গাতে অবস্থান করছি।বাংলাদেশের আইনশৃঙ্খলা রক্ষাকারী বাহিনী কোনো মানুষকে রক্ষা করবে, কারো নিশ্চিত করবে এই বিশ্বাসটা মানুষের মন থেকে হারিয়ে যাচ্ছে। একটি স্বাধীন দেশের নাগরিক হিসেবে সেটা আমাদের জন্য অত্যন্ত আতঙ্কের।
আমি কখনও নিজের কথা বলি না, কিন্তু এখন বলে ফেল্লাম যে চরম অনিরাপদ একটা অবস্থার মধ্যে জীবনযাপন করছি। আমার মতো এরকম আরো অনেকের ক্ষেত্রে প্রযোজ্য। সবকিছু মিলিয়ে বাংলাদেশের পরিস্থিতি অস্বাভাবিক অথচ সরকার সেটা স্বীকার করছে না। আর এই স্বীকার না করার কারণে দেশের পরিস্থিতি ক্রমান্বয়ে খারাপ হচ্ছে।
প্রশ্ন: জনাব মোর্তজা, দেশের চলমান পরিস্থিতিতে অনেক মনে করছেন, বিদেশিরা যে জঙ্গীবাদের কথা বলেছে তা প্রমাণের একটা ষড়যন্ত্র হতে পারে এসব হত্যাকাণ্ড। আপনার কী মনে হয় বিষয়টির সঙ্গে এই অভিযোগের সম্পর্ক আছে?
গোলাম মোর্তজা: যেহেতু এরকম একটি বিষয় আছে দেশি বিদেশি অনেকের ষড়যন্ত্র থাকতে পারে যুদ্ধাপরাধর বিচার নিয়ে। যুদ্ধাপরাধীরা যেহেতু আর্থিকসহ নানাভাবে প্রভাবশালী এবং দুয়েকটি দেশ তাদেরকে সহায়তা করে থাকে। তাছাড়া যে নির্বাচনের মাধ্যমে বর্তমান সরকার ক্ষমতায় আছে সেই নির্বাচনকে যুক্তরাষ্ট্র ও ইউরোপসহ পৃথিবীর বড় শক্তিগুলো গ্রহণযোগ্য ও বিশ্বাসযোগ্য নির্বাচন বলে মনে করে না।
সেখানে সরকারের সাথে এই শক্তিগুলোর একধরণের শীতল সম্পর্ক আছে। সুযোগ পেলেই তারা আরেকটি নির্বাচনের কথা বলে। সেরকম একটা জায়গা থেকে কেউ যদি ষড়যন্ত্র করে থাকে বা জঙ্গিবাদকে কেন্দ্র করে বাংলাদেশকে ব্যবহার করার কোনো পরিকল্পনা যদি কোনো শক্তির থেকে থাকে তাকে একেবারে উড়িয়ে দেয়া যায় না; এটা থাকতে পারে। যুক্তরাষ্ট্র যে পদ্ধতিতে চলে, তারা যদি কোনো দেশকে টার্গেট করে সেই দেশের পরিণতি কি হয় পৃথিবীতে তার নজির বহু আছে। ইরাক, লিবিয়া, ইয়েমেন, সিরিয়া তার আগে আফগানিস্তান এখন পাকিস্তানের নজির আমাদের সামনে আছে।
যদি আমি সেই তত্ত্বের কথা ধরে নেই আমেরিকা বা অন্যান্য শক্তি আমাদের এখানে জঙ্গিবাদী হিসেবে প্রমাণ করতে চাইছে। তাহলে রাষ্ট্র হিসেবে, সরকার হিসেবে আমাদের কাজ কি? যাতে সেই জঙ্গিবাদ মাথাচাড়া দিয়ে উঠতে না পারে, যাতে আইনশৃঙ্খলা পরিস্থিতির অবনতি না হয় সে ব্যাপারে ব্যবস্থা নেয়া। কিন্তু আমাদের সরকার সেই কাজগুলো করছে না।
যেহেতু হত্যাকাণ্ডগুলোর তদন্ত হচ্ছে না, বিচার হচ্ছে না এবং তাদের বিরুদ্ধে ব্যবস্থা নেয়া হচ্ছে না ফলে কেউ যদি ষড়যন্ত্র করে থাকে তাহলে আমরা সেই ষড়যন্ত্রকে সহায়তা করছি। এখানে যদি একের পর এক হত্যাকাণ্ড ঘটতে থাকে এবং তার বিচার যদি না করা যায় তাহলেই তো প্রমাণ হবে যে আমাদের এখানে জঙ্গিবাদ আছে। আমরা বিচার না করে সেটাকেই প্রমাণ করছি।
এখানে আরেকটি ঘটনার বিষয় রয়েছে। সেটি হচ্ছে ইসলামি মৌলবাদ বলতে যেটাকে বোঝায় যেমন ধরুন হেফাজতে ইসলাম বা আরো কিছু সংগঠন আছে সরকার চায় না এই শক্তিগুলো সরকারের বিরুদ্ধে আন্দোলন করুক। কারণ সরকার যেহেতু নির্বাচন নিয়ে বিরোধীদলের আন্দোলনকে একভাবে দমন করেছে এবং নির্বাচন নিয়ে সরকারের প্রশ্ন আছে সেহেতু সরকার চায় না ওই শক্তিগুলো সরকারের বিরুদ্ধে আন্দোলন করুক। এ কারণে সরকার তাদের সাথে একধরণের আপোশ ফর্মূলা নিয়েছে। আর সরকার কিছুটা ভয় পায় এইজন্য যে যাদেরকে হত্যা করা হচ্ছে তাদেরকে নাস্তিক পরিচয়ে হত্যা করা হচ্ছে এবং সরকার নাস্তিকদের পক্ষে। আর নাস্তিকদের বিরুদ্ধে যারা তাদের বিরুদ্ধে সরকার ব্যবস্থা নিচ্ছে। সবকিছু মিলিয়ে খুব সুস্থ চিন্তা দিয়ে সুস্থভাবে পুরো কাজটি করা হচ্ছে না।
আমার শেষ বক্তব্য এই যে, কেউ যদি ষড়যন্ত্র করে প্রমাণ করতে চায় যে বাংলাদেশে জঙ্গিবাদ আছে তাহলে সরকারের কাজ হওয়া উচিত ছিল তার বিপক্ষে অবস্থান নিয়ে জঙ্গিবাদের বিরুদ্ধে ব্যবস্থা নেয়া। সরকার সেই কাজটি করছে না। ফলে যদি কেউ ষড়যন্ত্র করে থাকে তাহলে সরকারের কার্যক্রম দ্বারা সেই ষড়যন্ত্রকারীরাই লাভবান হবে। বাংলাদেশের নাগরিক হিসেবে এটাও খুবই আতঙ্কের বিষয়।
সূত্র: রেডিও তেহরান

