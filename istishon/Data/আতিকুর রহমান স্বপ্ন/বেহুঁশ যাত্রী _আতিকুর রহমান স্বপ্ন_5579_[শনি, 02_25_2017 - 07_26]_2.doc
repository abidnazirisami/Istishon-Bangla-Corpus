বেহুঁশ যাত্রী 


সোনার বাংলা সোনার দেশ
আমার দেশ বাংলাদেশ।
আসলেই কি তাই? কেউ কেউ হয়ত বলব হ্যা তাই। কিন্তু আমি বলব সোনার বাংলা সোনার দেশ হতে পারত। আবেগহীন আর বাস্তববাদী হয়ে যদি দেখেন তাহলে একথার সত্যতা খুজে পাবেন।
মরুর দেশগুলো যেখানে কিছু ছিলনা, সেই দেশগুলো আজ উন্নতির চরম শিখরে। আপনি হয়ত ভাবছেন তাদের তেল আছে, আমাদের তো তেল নেই। আপনাকে বলতে চাই আমাদেরও তেল আছে তবে সেটা মরুর দেশের তেলের মত না। আমরা এই তেল একজন আরেকজনকে দিয়ে থাকি উপরে যাওয়ার সিঁড়ি তৈরি করার জন্য।
ভেবে দেখুন আমাদের তেল নেই কিন্তু আমাদের যে প্রাকৃতিক সম্পদ আছে তাদের কি সেটা আছে। আমাদের দেশের মাটি ফসলের জন্য খুবই উপযোগী, খাওয়ার জন্য বিশুদ্ধ পানি, নদনদী, গাছপালা, খনিজ সম্পদ কি নেই আমাদের। হ্যা আমাদের কিছু জিনিস নেই যা এই মরুর দেশগুলোর আছে। আর তা হচ্ছে নিষ্ঠা, দেশকে আগে নিয়ে যাওয়ার মানসিকতা, উন্নত বিশ্বের সাথে প্রতিযোগিতা করার তীব্র ইচ্ছা।
১৯৭১সালের ২ডিসেম্বর সংযুক্ত আরব আমিরাত স্বাধীন হয়। আর আমরা স্বাধীন হয় তার ১৪দিন পরে অর্থাৎ ১৬ই ডিসেম্বর। প্রায় একই সময়ে স্বাধীন হওয়া সংযুক্ত আরব আমিরাত আর বাংলাদেশের মধ্যে আজ আকাশপাতাল ব্যাবধান। একটা সময় ছিল যখন তাদের খাওয়ার জন্য পানি, থাকার জন্য জায়গা ছিলনা। আজ তারা সবচেয়ে বিলাসবহুল জীবনযাপন করছে। অন্যদিকে আমাদের অতীত ছিল যথেষ্ট স্বয়ংসম্পূর্ণ আর বর্তমানটা হয়ে গেছে অসম্পূর্ণ। সংযুক্ত আরব আমিরাত সামনের দিকে হাটছে আর আমরা হাটছি পেছনের দিকে।
কেন আমাদের এই দুরবস্থা?
উত্তর একটাই, গোলামিতে আমরা অভ্যস্ত হয়ে গেছি। ব্রিটিশ শাসন, পাকিস্তান শাসন থেকে মুক্ত হয়ে আমরা এখন নিজেদের দ্বারা শাসিত হচ্ছি। আর যারা আমাদের শাসন করছে তাদের প্রত্যেকেই হচ্ছে দুর্নীতিবাজ। ক্ষমতা আর টাকার পাহার গড়াই তাদের লক্ষ্য। দেশ বা দেশের মানুষকে নিয়ে ভাবার সময় তাদের নেই। আমরা জনগণ হয়ে কখনো এদল কখনো ওদল করে যাচ্ছি। মুক্তির ইচ্ছা আমাদের নেই।
কবি নজরুল বলেছেনঃ
অন্যায়ের কাছে কভু
নত নাহি হবে শির,
ভয়ে কাপে কাপুরুষ
লড়ে যায় বীর।
আজ জাতির এই দুঃসময়ে বীরের বড়ই অভাব। কেউ ভয়ে ভীত, কেউ ধর্ম নিয়ে ব্যাথিত, কেউ লক্ষ্য হাসিলের জন্য নিজেকে করেছে নিয়োজিত। কেউ আবার অন্যায়ের বিরোদ্ধে প্রতিবাদ করাকে ঝামেলা মনে করে নিজেকে রেখেছেন বিরত।
নজরুল বলেন,
দুর্গম গিরি কান্তার মরু দুস্তর পারাবার
লঙ্গিতে হবে রাত্রি নিশীতে যাত্রীরা হুশিয়ার।
এই বাংলার যাত্রীদের হুশ এখনো ফিরেনি।

