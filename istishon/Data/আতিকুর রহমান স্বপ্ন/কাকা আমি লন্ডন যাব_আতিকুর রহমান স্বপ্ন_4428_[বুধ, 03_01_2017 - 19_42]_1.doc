কাকা আমি লন্ডন যাব


- কাকা দুয়া কইরেন, লন্ডন যাওয়ার জন্য Apply করছি।
- দেশ ছাইড়া লন্ডন যায়বার চাও ক্যান ভাতিজা?
- দেশে থেকে কি করব? কিছুই তো করার নাই!
- তা ঐখানে গিয়া কি করবা?
- ঐখানে গিয়া চাকরি করব।
- কি চাকরি করবা? শুনলাম ঐখানের মানুষেরই পর্যাপ্ত কাম নাই। তুমি চাকরি পাইবা কেমনে?
- কাকা যে কি বলেন! আমার লেখাপড়া আছেনা। বড় চাকরি না পাইলেও ছোট চাকরি নিশ্চয় পাব।
- ছোট চাকরি মানে কি বুঝাইতে চাও?
- এই ধরেন রেস্টুরেন্টের কাজ, ধুয়া মুছা, লন্ড্রি আরো কত ধরনের কাজ আছে।
- এই কাম তো দেশেও আছে, বিদেশে যাওন লাগব ক্যান?
- এইটা কোন কথা বললেন কাকা! দেশে এই কাজ করলে আমার ইজ্জত থাকব? ঐখানে কাজ করলে বেশি টাকা পাওয়া যায়। তাছাড়া পাড়া প্রতিবেশী যখন শুনব আমি লন্ডন থাকি আমারে আলাদা একটা সম্মান দিব। কাজ কি করি সেইটা বিবেচনা করবনা।
- দেশে যারা এই কাম করে তাদের কি কোন ইজ্জত নাই?
- আমি সেটা বলি নাই কাকা। আমিতো একটা শিক্ষিত ছেলে। এখন আমি যদি দেশে এই কাজ করি তাহলে তাদের সাথে আমার কি কোন পার্থক্য থাকব? থাকবনা।
- ভাতিজা কাম যেখানেই কর, কাম কিন্তু একই। থাক হেই (সেই) কথা। এখন লন্ডন যে যায়বা টাকা পয়সা কত লাগে?
- টাকা একটু বেশিই লাগে। এই ধরেন আট দশ লাখ টাকার মত লাগবে।
- এত টাকা পায়বা কই?
- রাস্তার পাশের জমিটা বিক্রি করে দিছি।
- এত টাকা খরচ কইরা লন্ডন যায়বা পরের গোলামী করার জন্য। দেশে কিছু একটা করলে ভালা আছিল না?
- দেশে কি কিছু করার আছে কাকা! সবখানেই দুর্নীতি।
- দুর্নীতি তো অইবই। শিক্ষা হয়ল জাতির মেরুদণ্ড। সেই মেরুদণ্ডই যদি ভাইঙ্গা যায় তাহলে দুর্নীতি শেষ হয়ব কেমনে?
- কি বললেন কিছুই তো বুঝলাম না!
- না বুঝার কিছু নাই ভাতিজা। তুমি একটা শিক্ষিত পুলা। তোমার মত শিক্ষিত পুলারা যদি নিজের দেশ ছাইড়া পরের দেশে চইলা যায় পরের দেশ সাফ সাফাই করার জন্য তাইলে নিজের দেশটারে সাফ সাফাই করব কেডা?
- মানে? কি বলতে চান পরিষ্কার করে বলেন।
- ৫২ এর ভাষা আন্দোলন করছিল ছাত্ররা। এর ফলেই বাংলা রাষ্ট্র ভাষার মর্যাদা পাইছে। ৭১সালে যুদ্ধ যখন লাগছিল তখন যারা শিক্ষিত ছিল তারাই এই যুদ্ধের নেতৃত্ব দিছিল। দেশটারে স্বাধীন করে আনছিল। স্বৈরাচার বিরোধী আন্দোলন ছাত্ররাই সফল করছে। আজকে দেশটা দুর্নীতিগ্রস্থ হইয়া পড়ছে ক্যান? কারণ তোমার মত শিক্ষিতরা উজ্জ্বল ভবিষ্যতের আশাই দেশ ছাইড়া পালাইতাছে।
- কাকা দেশটা কিন্তু শিক্ষিত লোকেরাই চালাইতাছে।
- হ! চালাইতাছে তবে তারা শুধু সার্টিফিকেটওয়ালা শিক্ষিত। সুশিক্ষা নাই, মন মগজ ভর্তি শুধু কুশিক্ষাই।
- কাকা যে কি বলেন!
- ভাতিজা বড় বড় পাশ দিলেই শিক্ষিত হওন যায়না।
- তারপরও কাকা, লন্ডনের মত উন্নত যায়গায় যাওয়ার সুযোগ পাইলে বাংলাদেশে থেকে কি করব? ঐখানে সুযোগ সুবিধা ভাল। আইন কানুন, নিয়মনীতি খুবই ভাল। কোন বিশৃঙ্খলা নাই, রাস্তাঘাট ঘরের মত পরিষ্কার।
- হ ঠিকই কইছ ভাতিজা। আইন কানুন, নিয়মনীতি খুবই ভাল। কোন বিশৃঙ্খলা নাই, রাস্তাঘাট ঘরের মত পরিষ্কার। তা তুমি একবারও কি ভাবছ এগুলো তারা কিভাবে গড়ে তুলছে? তারার দেশটা কি অন্য কেউ সাজাই দিয়া গেছে? মনে হয় ভাব নাই। যদি ভাবতা তাইলে স্বার্থপরের মত দেশটারে ছাইড়া চইল্লা যায়তা না। দেশটারে তোমাগু দরকার। চারিদিকে দুর্নীতিতে ভইরা গেছে। কেডা বাচাইব এই দেশটারে? বাহির থেইক্কা লোক আইব এই দেশটারে বাচানোর লাইগা? আইবনা। তোমরা যাইয়োনা, তোমাগুর মত শিক্ষিত পুলাপাইন যদি দেশটারে ফালাইয়া চইল্লা যায় তাইলে এই দেশটা একদিন শেষ হইয়া যায়ব।
মনে রাইখো ভাতিজা তুমি যতই উন্নত দেশে যাওনা ক্যান এই দেশে তোমার ফিরা আইতেই অইব। সময় থাকবে সাবধান অইয়া যাওগা। ভবিষ্যত প্রজন্মের জন্য কিছু কর।
#কিছুকথা
সোনার বাংলাকে সোনায় পরিণত করার জন্য বাহির থেকে লোক আসবেনা। আমাদের দেশ আমাদেরকেই গড়তে হবে।
বাংলাদেশ দুর্নীতিগ্রস্থ একটি দেশ। আর এ দুর্নীতির জন্য আমরাই দায়ী। আমরাই নিজ স্বার্থ উদ্ধারের জন্য দুর্নীতিতে জড়িয়ে পড়ি। আবার এই কাজটাই যখন অন্য কেউ করে তখন খারাপ লাগে। মানে হল
নিজের বেলাই নীতি
অন্যের বেলাই দুর্নীতি।
বিদ্যাকে পুজি করে দুর্নীতি নয়, নীতিই হোক আমাদের লক্ষ্য।

