হাহাকার


এখনই রাত নেমে যাক
কতদিন হাহাকার শুনি না,
বুকফাটা আর্তনাদ বাতাস চিড়ে এসে পৌঁছায় না কানে।
আজই দূর্ঘটনা ঘটে যাক
দুমড়ে মুচড়ে যাক দুইচাকা, চারচাকা, ছয়চাকা
ছিন্ন কাঁচের টুকরা বিধুক কারো গালে, চোখে।
আমি হাহাকার শুনি না কতদিন!
যেন মহাকাল পেরিয়ে গেল
আমি আঁচলে লুকানো অন্ধকার দেখি না
ক্রুর হাসির দুটো ঠোঁট দেখি না
যেন নেশাতুর আমি, আমার চোখ,আমার সব।
অস্থির, এলোমেলো আমার বিক্ষিপ্ত জানালার কাঁচ
আমার ঘুনে খাওয়া দ্বার।
পচে যাওয়া আলমিরা থেকে ভেসে আসে রক্তহিম হাসি;
আমার আশ্বাস, বিশ্বাস।
আমার প্রভু।

