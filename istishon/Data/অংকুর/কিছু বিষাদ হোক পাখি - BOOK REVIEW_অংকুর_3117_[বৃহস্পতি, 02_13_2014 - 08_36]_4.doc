কিছু বিষাদ হোক পাখি - BOOK REVIEW



বইমেলায় নিয়মিতই বই কিনি । বই কিনতে , পড়তে , উপহার হিসেবে দিতে খুব ভালো লাগে । এতদিন মেলায় গেলেই খালি খুঁজতাম হুমায়ুন আহমেদ স্যার বা জাফর ইকবাল স্যারের নতুন কোন বই এসেছে । সেগুলো চট করে কিনে ফেলতাম । আমাদের দূর্ভাগ্য হুমায়ুন আহমেদ স্যার আমাদের মাঝে আর নেই । তার নতুন কোন বই পাব না ভাবতেই খারাপ লাগে । যাইহোক , এইবার ঠিক করলাম নতুন লেখকদের কিছু পড়ব । খুঁজতে লাগলাম । আমি আবার খুব অস্থির মানুষ । এসব খুঁজাখুজি আমার দ্বারা হয়না । বন্ধু অর্ফিয়াসকে বললাম একটা বই রেফার করার জন্য । ও আমাকে রেফার করল এই বইটি , "কিছু বিষাদ হোক পাখি । Kichu Bishad Hok Pakhi" । অনেক আগ্রহ নিয়ে বইটি কিনলাম । অন্যপ্রকাশ থেকে । হুমায়ুন আহমেদ স্যারের বই বের হত এই অন্যপ্রকাশ থেকে । যাইহোক , বইটা হাতে নিয়ে শুরুতেই দেখলাম প্রচ্ছদটা । সাদা আর নীলে মিলানো অনেক সুন্দর একটা প্রচ্ছদ । বাসায় এসে বইটা পড়া শুরু করলাম । সঞ্জনা নামের এক মেয়ের কাহিনী । ছোট থেকে বড় হওয়া , বাবার প্রতি , মনি নামের বড় বোনের প্রতি , মার প্রতি ভালোবাসা ফুটিয়ে তোলা হয়েছে প্রতিটি লাইনে । জীবনের ছোট ছোট বাস্তবতাগুলো ফুটিয়ে তোলা হয়েছে । আসলে এইভাবে কী বলব ! সাহিত্য হয়েছে কিনা তা গবেষণা করা আমার কাজ না ।
ঐ প্রমথ চৌধুরীর ভাষ্যমতে আমি স্কুল মাস্টার হতে চাইনা । তারা যেভাবে সাহিত্যের চুলচেরা বিশ্লষণ করেন তখন তা আর সাহিত্য থাকেনা ।
এখানে একটা জিনিস আছে বলার মত । যেটা আমি নিজেও খেয়াল করেছি । বাবা মারা গেলে মেয়েদের বিয়ে দিয়ে দেয়ার জন্য খুব তাড়াহুড়া চলতে থাকে । যেন মেয়েটা পরিবারের জন্য একটা উটকো ঝামেলা । অনেকে হয়ত পরিবারের চাপে আর বাবার শোকে বিয়েও করে ফেলে । তার সকল স্বপ্ন , সকল আশা আকাঙ্খা ভেঙ্গে চুরমার হয়ে যায় বাবার মৃত্যুর সাথে সাথে । তখন বাবার মৃত্যুর শোকের থেকে বাবার ওপর অভিমানটাই বড় হয়ে উঠে ।
এখন সঞ্জনার ব্যাপারে কী বলব ! এই গল্পটা তার ভাষাতেই লেখা । তার ছোট্ট জীবন যেন তার বাবা , মা , মনিপাতেই সীমাবদ্ধ ছিল । তার বড় বোন মনিকে সে মনিপা বলত । সঞ্জনা তার বন্ধু মোক্তারের প্রতি না বলা অনুভূতিগুলো লুকোতে পারেনি তার কাছ থেকে । পরবর্তিতে কি হয়েছে জানিনা ।
কেউ না হয়েই সঞ্জনার জন্য অনেক কিছু ছিল আদিবা । এমন অনেক অনুভূতিই ফুটিয়ে তোলা হয়েছে বইটিতে ।
অনেক ছোট কাহিনী । এক বসাতেই যেন পুরোটা বলে ফেলতে পারব । কিন্তু বলছি না । কিনে পড়ে দেখবেন ।
এখন আমার মন্তব্য বলি আসলে অন্যদের জন্য ভালো বই কী আমি জানি না । আমার জন্য যেই বইটা আমার মনে অনুভূতি সৃষ্টি করতে পারে , কাঁদাতে পারে , হাসাতে পারে সেইটাই ভালো বই । এরকম বই আমি খুব কম পড়েছি । শুভকামনা রইল মাহরীন ফেরদৌস (একুয়া রেজিয়া) আপুকে । 

