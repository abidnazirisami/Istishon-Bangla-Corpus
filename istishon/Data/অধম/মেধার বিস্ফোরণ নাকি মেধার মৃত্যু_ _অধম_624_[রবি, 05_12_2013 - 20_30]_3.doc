মেধার বিস্ফোরণ নাকি মেধার মৃত্যু_ 


আমরা জিপিএ পদ্ধতি আসার আগেই মাধ্যমিক এবং উচ্চমাধ্যমিক পরীক্ষার পাট চুকিয়ে ফেলেছি। এবং এখন প্রতিবছর রেজাল্ট বের হলেই, “ এইবার রেকর্ড সংখ্যক পাস” “রেকর্ড সংখ্যক এপ্লাস” এইটাই হয় সকল পত্রিকার হেডলাইন। মানে প্রতি বছরেই ছাত্র-ছাত্রীরা পূর্ববর্তী ব্যাচের চাইতে ভালো করছে। খুবই আনন্দের সংবাদ। দেশের ছেলে-মেয়েরা লেখাপড়াতে উন্নতি করলেই ত দেশ এগুবে। ভাবসম্প্রসারন লিখতাম না আমরা? “শিক্ষাই জাতির মেরুদন্ড”।. ত রেজাল্ট ভালো হচ্ছে মানে আমাদের জাতির মেরুদন্ড শক্ত থেকে আরো শক্ততর হচ্ছে। জাতির ভবিষ্যত পুরা টিউব লাইট না দুঃখিত ফিলিপস লাইটের মতো ফকফকা। কিন্তু একটু ধাক্কা খাই একটা জায়গাতে এসে। কোনো একটি জাতিসত্ত্বার মৌলিক বৈশিষ্ট এমন হঠাত করে কিভাবে পালটে যায়? যেখানে ২০০০ সনের আগে পাসের হার থাকত ২০ থেকে ৩০ এর মধ্যে এমনকি ২০০০ সনেও পাসের হার ছিলো ৩০ সেখানে ২০১৩ তে এসে সেটি ৮৯ হয়ে যায় কিভাবে? কোথা থেকে কোনো এক হ্যারি পর্টার এসে জাদুর কাঠি দিয়ে আমাদের সকল ছাত্রছাত্রীদের এইরকম আশংকাজনকভাবে মেধাবী বানিয়ে ফেললো? এই মেধাবিদের সাথে ত আমাদের একটি বিরাট কমিউনিকেশন গ্যাপ হয়ে যাবে। তাই না? এখন ৯০ হাজার ছাত্রছাত্রী এ প্লাস পাচ্ছে। যদি আমরা এই এপ্লাসকে নম্বরে কনভার্ট করি তাহলে নম্বর হবে ৮০০ এর উপর। আমাদের সময়ে ত ভাই গ্রেডিং ছিলোনা। “গ্রেডিং” তখন আসি আসি করছিলো। সেই আমলে ৬০০ নম্বর পেলে তাকে ফার্স্ট ডিভিশন বলা হতো। কেউ যদি ৭৫০ নম্বর পেতো তাহলে সেটিকে “স্টার মার্ক” বলা হতো। ৮০০ এর উপরে কেউ নম্বর পেলে মানুষ একবারের জায়গায় দুইবার তাকিয়ে দেখতো ছাত্র বা ছাত্রীটিকে। ৮০০ নম্বর!! উরে বাবা!! আর প্রতিটি বোর্ডের প্রথম ২০ জন ছাত্র-ছাত্রী যারা হতো তাদেরকে “স্ট্যান্ড” উপাধি দেয়া হতো। স্ট্যান্ড করা কাউকে সচক্ষে দেখতে পারাটা আমাদের জীবনের একটি স্মরনীয় ব্যাপার ছিলো। যাক, তখন আমরা সবাই গরু-গাধা কিছিমের ছিলাম আর এখন যারা পরীক্ষা দেয় তারা সিটে বসলেই ৮০০ তুলে ফেলে। বিরাট মাপের “জিনিয়াস” না হলে এখন ফেল করা অসম্ভব একটি ব্যাপার। তাই এই প্রজন্মের সাথে আমাদের ইন্টেলেকচুয়াল গ্যাপ তৈরি হওয়াটাই স্বাভাবিক। তাই ব্যাপারটি নিয়ে আজকে লিখতে বসলাম।
ব্যাপারটি নিয়ে বেশ কয়েকবার লিখেছি ফেসবুকে। ইচ্ছে ছিলো এইটা নিয়ে একটি ডাটা আর্কাইভ করে গ্রাফিকাল প্রেজেন্টশন আঁকারে একটি ব্লগ দিবো। অফিসে হরতালের দিন তেমন একটা কাজ থাকেনা। তাই দিনের অনেকটা সময় ধরেই চেষ্টা করেছিলাম ডাটা সংগ্রহ করতে। কিন্তু বাংলা-ইংলিশ-আরবী-ফারসি সকল ভাষাতেও চেষ্টা করেও ডাটা সংগ্রহ করতে পারিনি তেমন। মাধ্যমিক এবং উচ্চমাধ্যমিক শিক্ষা বোর্ডের যে ওয়েবসাইটটি আছে সেটিতে আর্কাইভ সেকশনে যেয়ে দেখি পুরাতন রেজাল্টের আর্কাইভ আছে। নিজেকে একটা গালি দিলাম। সবকিছুতেই নেগেটিভ দেখি। এই যে আমাদের বোর্ড কি সুন্দর করে আগের সকল বছরের সকল ডাটা সংগ্রহে রেখেছে আর আমি ভেবেছিলাম এখানে এসে কোনো কাজই হবেনা। কিন্তু ভ্রান্তি ভাঙ্গতে একটির বেশি ক্লিক লাগলোনা। আর্কাইভের লিংক দেয়া আছে ঠিকি কিন্তু ক্লিক করলেই 404 Error. কোনো ডাটা নেই। হুদাই লিংক দিয়া রাখছে। যাক। তাই যা চেয়েছিলাম সেভাবে পারিনি কিন্তু ব্যাপারটির “রিস্ক ফ্যাক্টর” কনসিডেরশনে এনে এটা নিয়ে না লিখে পারছিনা। প্রথমেই আসুন আমরা নিচের চার্টটি দেখি।

খেয়াল করুন।২০০১ এ এ প্লাসের সংখ্যা ছিলো ৭৬ যা পরবর্তী বছরেই হয়ে যায় ৩২৭(৪.৩ গুন), এরপরের বছর তা হয়ে যায় ১৩৮৯১১১,বৃদ্ধিহার ৪.২৪ গুন কিন্তু এক্ষেত্রে সংখ্যার বৃদ্ধিটাও লক্ষ্যনীয়। এরপর চার্টটিতে ২০০৪ সন থেকে ২০০৫ সনে একটি থান্ডারবোল্ট দেখা যায়। হ্যারি পোর্টার তার স্পেশাল পাওয়ার ইউজ করে ২০০৩ থেকে ২০০৮ এই পাঁচ বছরের ব্যবধানে এ প্লাস বৃদ্ধিহার বাড়িয়ে দেন ৩০.১৮গুন!! এই না হলে যাদু। যে দেশে এখনও বিশ্ববিদ্যালয়ের ছাত্ররাও ছাদে ভিড় করে দাঁড়ায় সাইদি হুজুরের নূরানি চেহারা দেখা যায় কি না সেটি দেখার জন্য এবং কেউ কেউ দেখেও ফেলে , আর দেখাতেই ক্ষান্ত না,গায়েবি ক্যামেরা(নাসার ক্যামেরাতেও যখন ধরা দেয় নাই তাইলে সেটি গায়েবি ক্যামেরা ছাড়া আর কি?) দিয়ে ছবি তুলে সেটির ছবি দিয়ে ফেসবুকের নিউজফিড ভরিয়ে দেয়;এরকম কুসংস্কারে ভরা দেশে পাঁচ বছরে ৮০০ নম্বরধারীদের সংখ্যা ৩০ গুন বৃদ্ধি পাওয়া অবশ্যই ছোটবেলায় ভিডিও গেমে খেলা নায়কের স্পেশাল পাওয়ারের কল্যানেই সম্ভব। একই কান্ড দেখতে পাবেন ’০৯ আর পরে। ১০-১১ এর পর। মজার ব্যাপার খেয়াল করেন। এই দুই বছরে এপ্লাস ধারীর সংখ্যা খুব কাছাকাছি। কিন্তু দুই বছরের সেগমেন্ট হিসাবে নিলে বেড়েছে ২০ হাজার। কি দারুন জাদু ,তাই না? আসুন এইবার নিচের চার্টটি দেখি। ডাটা খুঁজে না পাওয়াতে একটা রাফ স্কেল করলাম। ২০০১ এ যেখানে পাসের হার ৩০ শতাংশ সেটি ২০১৩তে ৮৯ শতাংশ। ১২ বছরে ৩গুন!!

সকালে যখন এই ব্যাপারটি নিয়ে একজনের সাথে অফিসে বসে গল্প করছিলাম আর চার্টটি দেখাচ্ছিলাম তখন আমার পাশের ডেস্কে বসে থাকা এ্যান্টারপ্রাইজ লেভেলে স্টোরেজ আর ভার্চুয়েলাইজেশনের সলিউশন টিমের প্রি-সেলস কনসালটেন্ট ছেলেটি বলল, “ভাই আপনার সমস্যা কি? হেরা জিপিএ ৫ পাইতেছে পাওক না।” ঠিকি ত, আমার সমস্যা কি? সবাই এ প্লাস পিটাচ্ছে, পরীক্ষার সিটে বসলেই পাস করে যাচ্ছে। মিষ্টির দোকানের বিকি-কিনি বাড়ছে। অভিভাবকেরা খুশিতে গদগদ হয়ে ছেলেকে ডাক্তার-ইঞ্জিনিয়ার বানানোর স্বপ্নটা সত্যি হতে দেখতে পাচ্ছে, এখানে আমার সমস্যা কি? সমস্যা আছে। সমস্যা হলো ২০০১ থেকে ২০১১ পর্যন্ত আমি টিচিং প্রফেশনের সংগে যুক্ত ছিলাম। না কোনো স্কুল-কলেজে না। দশম থেকে ভার্সিটি এ্যাডমিশনের বিভিন্ন কোচিং এবং ব্যাক্তিগত প্রাইভেট টিচিং এ জড়িত ছিলাম।আপনাদের সকলের দোয়াতে মাধ্যমিক এবং উচ্চমাধ্যমিক দু’টোতেই আমার ৮০০ এর উপর নম্বর ছিলো। তাই ৮০০ নম্বরের মানে কি তা কিছুটা হলেও বুঝি। পাছার চামড়া তুলে নিতেন তখন স্যাররা ৭০ এর উপর একটা নাম্বার দিতে। তাই ব্যাপারটি আমি কাছ থেকে দেখার সুযোগ পেয়েছি। বাহির থেকে আপনারা দেখতে পাচ্ছেন পত্রিকাতে বিভিন্ন বিশ্লেষকরা বিভিন্ন পজিটিভ দিক বলে বেড়াচ্ছেন। অভিভাবকেরা এখন সচেতন,ছাত্র-ছাত্রীরা এখন অনেক বেশি পড়ালেখা করে। স্কুল-কলেজের মান বেড়েছে। অংক-ইংরেজীর দূর্বলতা কেটেছে...ব্লা ব্লা ব্লা। আসলে যা হয়েছে তা হচ্ছে “অশ্ব ডিম্ব”।. দুইটা এপ্লাস হোল্ডার ছাত্র-ছাত্রীকে যখন জিজ্ঞাস করি ১ কে ০ দিয়ে ভাগ করলে উত্তর কত হবে তখন যদি আমি উত্তর পাই যে ০ হবে তখন আমার গলায় ছুড়ি চালালেও আমি বিশ্বাস করবোনা যে সেই স্টুডেন্ট ম্যাথে এপ্লাস ত দূর ৪০ও পাবার যোগ্যতা রাখে। আপনাদের কি মত? এখন এসেছে সৃজনশীল নামক পদ্ধতি। খুবই চমৎকার একটি ব্যবস্থা। শিক্ষামন্ত্রীকে আমি অন্তর থেকে ধন্যবাদ জানাই এই উদ্যোগের জন্য। কিন্তু সেই সৃজনশীল সিস্টেমেও যদি দেখি সৃজনশীলতা ত দূর কি বাত আগের মুখস্ত বিদ্যার চাইতেও খারাপ অবস্থা। যা মনে আসছে লিখে যাচ্ছে আর টিচার সেটাতেই নাম্বার দিতে বাধ্য হচ্ছেন তখন ব্যবস্থার প্রশংসা করব নাকি শিক্ষামন্ত্রনালয়ের পিন্ডি চটকাবো সেটিই ভেবে পাইনা। 
আমি যেহেতু কোনো স্কুল-কলেজের টিচার না তাই আমার পক্ষে এখানে খোলাশা করে বলা সম্ভব যা স্কুল-কলেজের টিচাররা পারেন না। আমি স্বচক্ষে দেখেছি বোর্ড থেকে খাতার সাথে কি কি নির্দেশনা থাকে। যত লিবারেলভাবে খাতা দেখা সম্ভব তত লিবারেলভাবে খাতা দেখতে বলা হয়। “লিবারেল” এর মানদন্ড কি হবে? একটা ছোট্ট উদাহরন দেই। আমার বড় মামা একটা স্কুলের টিচার ছিলেন। ত তিনি প্রায়ই উনার স্কুলের বিভিন্ন সাময়িকী পরীক্ষার খাতা আমাদের বাসায় দিয়ে যেতেন,আমার বড় ভাই দেখে দিতো। মামা ছিলেন আইলসা কিছিমের আর খাতা দেখার চান্স পেয়ে আমার বড় ভাই ত খুবই সিরিয়াস। প্রথম দিন যা হলো। মামা খাতা দিয়ে গেলেন। উত্তর পত্রে ছাত্র লিখে রেখেছে, “স্যার আমি বিলাসীর চরিত্র মুখস্ত করি নাই, নামকরনের স্বার্থকতা মুখস্ত করেছি,ঐটাই লিখে দিলাম,প্লিজ স্যার পাস করায়ে দিয়েন” ( আমি ফান করছিনা,সিরিয়াসলি ঐ স্কুলের তখন এই হাল ছিলো।) আমার ভাই ত কেটেকুটে একেবারে বিশ্বের মানচিত্র বানিয়ে দিয়েছে সব খাতা। পরেরদিন মামা এসে বলে, “হায় হায় এইটা কি করছিস?” সব ফেল? ভাইয়া বলল, “ যা লিখছে সেই অনুযায়ী নাম্বার দিছি,ফেল পাস ত আমার হাতে না।” মামা হেসে হেসে বললেন আরে বেটা আমাদের স্কুলের খাতা এমনে দেখতে নাই। ভাইয়া জিগাইলো কেমনে দেখেন? মামা উত্তর দিলো, “বিঘা গুইনা”। .হাতের বিঘা গুইনা নাম্বার দিবি। এক বিঘা মানে ৫ নাম্বার,কি লিখছে তা ভুলেও দেখবিনা। যাই হওক সেই ছাত্ররা বিঘা গুনে নাম্বার পেয়ে স্কুলের সাময়িকী পরীক্ষাতে পার পেয়ে যেতো বটে কিন্তু এখন সেই বিঘা গুনে নাম্বার পাওয়া ছাত্র-ছাত্রীরা এপ্লাস পেয়ে যাচ্ছে, এই যা পার্থক্য। 
পুরা সিস্টেমটা নিয়েই আমি ভীষন শংকিত। ট্র্যাডিশনটা আসলে শুরু করে আওয়ামীলীগ সরকার ২০০০ সন থেকে। তখনকার আমলে পরীক্ষাতে নকল হতো খুব বেশি। এমনকি কিছু কিছু স্কুল ফেমাস ছিলো নকলের জন্য। ছেলে-পেলে টাকা দিয়ে সেইসকল স্কুলে সিট ফেলত যেনো নকল করে পাস করতে পারে। স্যাররাই নকল করতে সহয়তা করতেন। সেই নকল থেকে রেহায় পেতে সেইসময় পরীক্ষার প্রশ্ন সোজা করা, খাতা লিবেরেলভাবে দেখা এইসকল আইন কায়েম হয় এবং প্রথমদিকে উদ্যোগটি আসলেই ভালো ছিলো। নকলের হার কমে গিয়েছিলো ড্রামাটিকেল্লি। কিন্তু সেই ট্র্যান্ডটি পরবর্তীতে মোর ড্রামাটিকেল্লি ভিন্ন দিকে টার্ন নেয়। খাতা লিবারেলভাবে দেখার সাথে যুক্ত হয় গ্রেস নম্বর দেয়া। ১৮-২০ নম্বর কোনো ছাত্র পেলে তাঁকে পাস করিয়ে দেয়ার ডাইরেক্ট নির্দেশনা আছে এখন বোর্ডে। এমনকি খাতা ফেরত এসেছে,এমন ঘটনা আমি নিজে দেখেছি। ৬০/৭০ পেলে তাঁকে টেনেটুনে ৮০ পাইয়ে দাও,এই নির্দেশনাও থাকে। বোর্ডের চ্যায়ারমেনের মনে হয় ১০ শতাংশ গ্রেস নাম্বার দেয়ার অধিকার থাকে। সেটিরও সমানে অপব্যবহার করা হচ্ছে। ফলত বাড়ছে পাসের হার,বাড়ছে জিপিএ ৫ এর হার। কিন্তু মেধার হার? উল্টো দিকে হাঁটা ধরেছে। আপনি যখন জানবেন যে আপনি অল্প পরিশ্রমেই ভালো করবেন তাহলে নেহায়েত গাধা না হলে কি আপনি বেশি পরিশ্রম করবেন? 
এতে যে রিস্ক ফ্যাক্টর তা হচ্ছে যারা আসলেই পড়াশোনার প্রতি আগ্রহী তাঁকে আলদা করা যাচ্ছেনা। লেভেল প্লেয়িং গ্রাউন্ড না হলে সেটি যাচাইয়ের কোনো উপায়ও নাই। তাই একজন সত্যিকারের ভালো ছাত্র যখন দেখছে ক্লাসের সবচাইতে খারাপ ছাত্রটিও তার সমান রেজাল্ট করেছে সেটি তার জন্য সুখকর হবার কথা না,নয় কি? আপনার পরিশ্রম যদি আরেকজন পরিশ্রম না করে পেয়ে যায় সেটি কি ঠিক? রিভার্স সাইড থেকে দেখলে যে ছেলেটি আসলে জিপিএ ৫ পাওয়ার যোগ্যতা রাখেনা সে যখন পেয়ে যাচ্ছে তখন তার নিজের সম্পর্কে একটি উচ্চ ধারনা তৈরি করে দিচ্ছে যা তাকে ভবিষ্যতে আরো ভালোভাবে পড়াশোনা করার চেষ্টা থেকে বিরত রাখছে। অভিভাবকদের এক্সপেক্টশন বেড়ে যাচ্ছে যা এসে ধরা খাছে এডমিশনের সময়। ৯০+ জিপিএ ৫ ধারীদের মাঝে সরকারী ভার্সিটিতে কয়জনের আসন হবে? তারা কি হতাশ হবেনা? এই পুরো সিস্টেমটাতেই গলদ। গ্রেডিং এর যে স্ট্যান্ডার্ড ধরা হয়েছে সেটিতেও গলদ। স্ট্যান্ডার্ড ডিফারেন্স থাকা উচিৎ ৫ কিন্তু আমাদের ১০/২০ । 
মেধা মানে শুধু অংক, বিজ্ঞান পারা না। প্রতিটি মানুষই স্পেশাল। বিথোফেনের অংক জানার দরকার নাই যেমন নাই আইনস্টাইনের সুর জানার দরকার। “মেধা” মানে একজন মানুষ একটি নির্দৃষ্ট সেক্টরে তার প্রতিভার ছাপ রাখবে। সেটি অংক হতে পারে আবার আমাদের সাকিবের মতো ব্যাট হাতে শ্রীলংকাকে তুলোধুনোও হতে পারে। এই কথাটি যেদিন আমাদের মগজে ঢুকবে সেইদিন আমরা আসল মেধাবীদের সন্ধান পাবো,নইলে সার্কাসের ঘোড়ার মতো “ট্রেইন্ড মেধাবি” পয়দা করে যাবো। 

