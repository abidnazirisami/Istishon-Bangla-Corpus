তোমার প্রিয় নীল রঙে


 সব দুঃখ গুলো তার বিশাল ডানা মেলে
যেদিন অনেক দূরে, বহু দূরে উড়ে যাবে
তোমার প্রিয় রঙে, জেনো সেদিন বৃষ্টি হবে।
হৃদয় জুড়ে কষ্টেরা নীল জাল বুনে চলে
অপরাজিতার নীল দেহ,গাঢ় নীল তার পাপড়ি
সেই নীলে,কষ্টের কবিতা লিখে রেখেছিল এক কবি।
কোন এককালে শুধু স্বপ্নেই, তুমি ছিলে আমার পাশে
কিন্তু আজ আমার সমগ্র অস্তিত্বের সাথে গিয়েছ মিশে
তোমায় পাবার আশা বয়ে বেড়াই,এখন সবকিছু ছাপিয়ে।
গোধূলি বেলায় আলো ম্লান হচ্ছে আস্তে আস্তে
এলোমেলো ভাবনাগুলো সরে গিয়েছে অজান্তে
দুঃখরা গিয়েছে চলে আমারই জীবনের পাশ কেটে।
তোমার চোখে আজ আমি আকাশের নীল রঙ দেখি
আমার জীবন হাসে প্রেমময় আনন্দের ঝিলিক তুলে
তাই আজ দেখো বৃষ্টি নেমেছে তোমার প্রিয় নীল রঙে।

