সব স্বপ্নেরা আজ দুঃস্বপ্ন


 এভাবে এলোমেলো হবার কোন কারণ নেই
এমনকরে উলটপালট করে দেবারও ব্যাখ্যা নেই
নেই কোন কার্যকারণ অগোছালো হবার।
কিন্তু তারপরেও নির্ঘুম রাত্রি শেষে
দুঃস্বপ্নের ঝড়ো হাওয়ার আঘাতে
জর্জরিত...লণ্ডভণ্ড হলাম আবার !!!!
সুখহারা শুকপাখিরা পথ পায়না খুঁজে
সুখের দুরারোগ্য অসুখের এই গোলমালে।
বারবার ছিঁড়ে যায় মাকড়সার জালের মত বোনা
সূক্ষ্ম ভালোলাগা ও হতে গিয়েও হয়নি এমন
নির্মাণাধীন ভালোবাসার মুক্তোর মালা !
রঙ্গিন স্বপ্নের দু চারটে পুঁতি, মালা গাঁথার সময়
কিভাবে যেন হাতের ফাঁক গলে হারিয়ে যায়।
তাই প্রতিটি নির্ঘুম রাত্রির শেষ অসম্ভব যন্ত্রণাময়
সব স্বপ্নেরা আজ দুঃস্বপ্ন হয়েই বারবার হানা দেয়...।

