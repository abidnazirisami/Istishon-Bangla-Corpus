স্মৃতিরা রয়ে যায়


 চোখের কোনে আজও তুমিই আছো
চলে যাবার আগ মুহূর্ত পর্যন্ত ছিলে স্বপ্ন হয়ে
আর আজ আমার থেকে দূরে গিয়েও রয়েছ
আমার চোখেরই কোনে; হয়তো স্বপ্ন হয়ে নয়
সবার থেকে আড়াল করে নিরবে
একান্ত সঙ্গপনে ফেলা চোখের জল হয়ে।
তোমাকে ভুলে যাওয়াটা খুব সহজ নয় আমার জন্য
আমি সবার সামনে হাসি, আনন্দ করি
ছুটে বেড়াই সারাদিন ধরে কিন্তু
মনের গভীরে তোমার জন্য হাহাকারটাকে
গলা টিপে মারতে পারিনা হাজার চেষ্টাতেও।
তুমি কি জানো,আজও তোমার ছোঁয়া আমি খুজে বেড়াই
আমার ব্যবহার্জ সেইসব জিনিসে
যাতে তুমি নিজের অজান্তেই রেখে গিয়েছ
তোমার আঙ্গুলের ছাপ... তোমার কোন ক্ষুদ্র অংশ।
জানো,তোমার সেই ব্যবহার করা দুমড়ানো মুচড়ানো
টিস্যু পেপারটা পর্যন্ত আমি জমিয়ে রেখেছি
তুমি খেয়ালই করোনি,তোমার ফেলে দেয়া জিনিস গুলোকে
আমি কত যত্নে তুলে নিতাম আমার নিজের কাছে
তোমার ছোঁয়া হিসেবে রাখবো বলে...
আজ সেগুলো দেখলে তুমি অবাক না হয়ে পারবে না
তোমার স্পর্শের সংগ্রহশালা কতসব হাবিজাবি দিয়ে ভর্তি!
তুমি আমাকে ছেড়ে গিয়েছ ঠিকই
আমার কাছ থেকে শেষ পর্যন্ত তোমাকে ডাকবার
“তুমি” সম্বোধন করার অধিকারটুকুকেও ছিনিয়ে নিয়েছ
তোমার হাত ধরার, তোমার পাশে হাঁটার, পাশে বসার
সব কিছুকেই তো ফিরিয়ে নিয়েছ...
আজ আমার কাছে আছে শুধু তোমার ফেলে যাওয়া
শত শত স্মৃতি; যা চেয়েও তুমি নিয়ে যেতে পারনি,পারবেও না
কারন সৃষ্টিকর্তা তোমার উপর আমার অধিকার না দেক
অন্তত তোমার এসব হাজার স্মৃতির উপর পূর্ণ অধিকার দিয়েছে
সে অন্তত তোমার মত এতোটা হৃদয়হীন হতে পারেনি
আমার এতো ভালোবাসার প্রতিদান হিসেবে
সব কিছু কেড়ে নেয়নি... একেবারে শুন্য করেনি!

