অনর্থক পার্থক্যগুলো!


এই সব শীতের রাত্রে কাউকে উষ্ণতা দেয় বিদেশী তুলতুলে কম্বল
আর কারো রাত কাটানোর জন্য একটা খসখসে মোটা ছালাই সম্বল।
সুখী মানুষের বালিশে মাথা রাখতেই চলে আসে ঘুম "আহ কি আরাম"
অসুখী মানুষগুলোর রাতগুলো পার করার সাথী হয় ২মি.গ্রা ফ্রিজিয়াম।
আঁধার রাত শেষে কারো কারো জীবনের লক্ষ্য নিজেই এসে দাঁড়ায় দরজায়
অথচ কেউ প্রতিদিন লক্ষ্যের খোঁজে হেঁটে হেঁটে করে জুতার শুকতলা ক্ষয়।
কেউ অনেক সাধ্যসাধনা করে ডিসটেম্পারের ছোঁয়ায় হয় ফর্সা ধবধবে
কিন্তু না চাইতেই কারো চেহারা রক্তের ভীষণ শূন্যতায় বিবর্ণ ফ্যাকাসে।
দোকলা মানুষের মাথা ব্যাথা সারায় ভালবাসায় মাখা দুটো হাত
একলা মানুষের মাথা ব্যাথা দূরীকরণের উপায় দুটা এইস প্লাস! 
কারো 'ভালোবাসার,আজীবন পাশে থাকার'-প্রতিজ্ঞার সাক্ষী হয় চন্দ্র সূর্য গ্রহ তারা
আর চলে যাবার সময় সাক্ষী হয়ে থেকে যায় স্ট্রীট ল্যাম্পের ঘোলাটে নিয়নবাতিরা।

