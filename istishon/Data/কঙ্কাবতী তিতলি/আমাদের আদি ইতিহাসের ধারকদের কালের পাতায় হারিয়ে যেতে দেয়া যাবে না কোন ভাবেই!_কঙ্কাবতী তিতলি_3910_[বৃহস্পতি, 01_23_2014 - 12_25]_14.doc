আমাদের আদি ইতিহাসের ধারকদের কালের পাতায় হারিয়ে যেতে দেয়া যাবে না কোন ভাবেই!


জন্ম থেকে মৃত্যু এই চলার পথটির নামই জীবন। কিন্তু সব জীবন অর্থবহ হয় না। সবার জীবন নিয়ে জীবনী হয় না; তাই ইতিহাস, তাদের ধরেও রাখে না। ইতিহাস ধরে রাখে শুধু তাদেরই,যারা হয়ে ওঠেন বিশিষ্ট ও অনন্য-অসাধারণ জীবনের অধিকারী। আমাদের আদি ইতিহাসের ধারকদের কালের পাতায় হারিয়ে যেতে দেয়া যাবে না। কোন ভাবেই না!!
আর্নেস্তো চে গুয়েভারা, নেলসন রোলিহ্লাহ্লা ম্যান্ডেলা, মাও সে তুং – কে নিয়ে মাতামাতি করার আগেপিছে একবার নিজের ইতিহাসটাকেও জানা উচিৎ।
>>১৯০৮ সাল।
কটকের রাভ্যেনশ কলেজিয়েট স্কুলে ফোর্থ ক্লাসে পড়াশুনা করট এক ছেলে। পড়াশুনায় খুব ভাল। ছেলেটি প্রতি বৎসর ক্লাশে প্রথম স্থানঅর্জন করত। বাঙ্গলা ছাড়া অন্য সকল বিষয়েই দক্ষ ছিল। কারণ পাদ্রীদের স্কুলে বাঙ্গলা ভাষা শিক্ষা দেবার কোন ব্যবস্থাই ছিল না। একবার ক্লাসে গরু সম্বন্ধে বাঙ্গলায় একটা রচনা লিখতে দেওয়া হয়। ছেলেটির লেখা গরু রচনাটির এক বর্ণও ঠিক হয় নাই। শিক্ষক মহাশয় ক্লাসের মধ্যে তার রচনাটি পড়ে শোনালেন। তারপর ক্লাসে হাসির রোল পরে যায়। ছেলেটি লজ্জায় লাল হয়ে যায়। যার ফলে তার আত্মসম্মানে বিশেষ আঘাত লাগে। এসময় সে মনে মনে প্রতিজ্ঞা করে যে, বাঙ্গলা ভাষা ভাল করে শিখে এর প্রতিশোধ নিবে। প্রতিজ্ঞা অনুযায়ী পুরোদমে বাংলা শিখে এবং শেষ পর্যন্ত বাৎসরিক পরীক্ষার বাংলায় সর্বোচ্চ নম্বর পায়।
এই ছেলে ১৯১৩ সালে প্রবেশিকা পরীক্ষা কলকাতা বিশ্ববিদ্যালয়ের সকল ছাত্র-ছাত্রীদের মধ্যে দ্বিতীয় স্থান অধিকার করে। ভাল ফলাফলের কারণে তিনি ২০টাকা বৃত্তি পায়। কিন্তু এই বৃত্তির টাকা তিনি নিজে খরচ না করে দীন দুঃখীর সেবায় দান করলেন।
প্রবেশিকা পরীক্ষার পর সে তাঁর মাকে একটি চিঠি লিখে। সেই চিঠির শেষের অংশটিতে তিনি লিখেন-"আমি যদি না পড়িয়া এ স্থান পাই তবে যাহারা লেখাপড়াকে উপাস্য দেবতা মনে করিয়া তজ্জন্য প্রাণপাত করে তাহাদের কি অবস্থা হয়? তবে প্রথম হই আর লাষ্ট হই আমি স্থিররূপে বুঝিয়াছি লেখাপড়া ছাত্রের উদ্দেশ্য নহে- বিশ্ববিদ্যালয়ের 'চাপ্রাস' (ডিগ্রী) পাইলে ছাত্ররা আপনাকে কৃতার্থ মনে করে কিন্তু বিশ্ববিদ্যালয়ের 'চাপ্রাস' (ডিগ্রী) পাইলে যদি কেহ প্রকৃত জ্ঞান না লাভ করিতে পারে- তবে সে শিক্ষাকে আমি ঘৃণা করি। তাহা অপেক্ষা মূর্খ থাকা কি ভাল নয়? চরিত্র গঠনই ছাত্রের প্রধান কর্ত্তব্য- বিশ্ববিদ্যালয়ের শিক্ষা চরিত্র গঠনকে সাহায্য করে-আর কার কিরূপ উন্নত চরিত্র তাহা কার্য্যেই বুঝিতে পারা যায়। কার্য্যই জ্ঞানের পরিচায়ক। বই পড়া বিদ্যাকে আমি সর্বান্তকরণে ঘৃণা করি। আমি চাই চরিত্র-জ্ঞান-কার্য। এই চরিত্রের ভিতরে সবই যায়- ভগবদ্ভক্তি,- স্বদেশপ্রেম,- ভগবানের জন্য তীব্র ব্যাকুলতা সবই যায়। বই পড়া বিদ্যা তো তুচ্ছ সামান্য জিনিষ- কিন্তু হায় কত লোকে তাহা লইয়া কত অহঙ্কার করে।"
মায়ের কাছে লেখা চিঠির কথাগুলোকে তিনি তাঁর নিজের জীবনের ক্ষেত্রে অক্ষরে অক্ষরে পালন করেছেন। শুধু নিজের স্বার্থের কথা চিন্তা না করে দেশ ও মানুষের কথা চিন্তা করেছেন সবসময়। মানুষের দুঃখ, কষ্টগুলোকে তিনি অনেক বড় করে দেখেছেন। আর সেকারণেই ব্রিটিশদের শোষণ ও নির্যাতন থেকে দেশ ও দেশের মানুষকে মুক্ত করার জন্য আজীবন লড়াই-সংগ্রাম করেছেন। ব্রিটিশ কর্তৃপক্ষ তাঁকে এগারো বার কারারুদ্ধ করেছিল।
এই ব্যক্তিটি হলেন নেতাজী সুভাষ চন্দ্র বসু। তাঁর বিখ্যাত উক্তি-
“আপসে স্বাধীনতা আসবে না...আসতে পারে না
আমাদের দাবি, স্বাধীনতার দাবি।
রিক্ত আমি, সর্বহারা আমি, তোমাদের হয়তো আজ
কিছুই দিতে পারবো না। তবে, তোমরা
আমাকে রক্ত দাও, আমি স্বাধীনতা দেব।” 
ব্রিটিশ সাম্রাজ্যবাদকে ভারতবর্ষ থেকে বিতাড়িত করার জন্য যে সকল মহান ব্যক্তি, বিপ্লবী, লড়াকু যোদ্ধা জীবন উৎসর্গ করেছেন, তাঁদের মধ্যে নেতাজী সুভাষ চন্দ্র বসু অন্যতম। অসাম্প্রদায়িক চেতনায় বিশ্বাসী নেতাজী সুভাষ চন্দ্র বসু উপমহাদেশের হিন্দু মুসলিম বিভাজনে বিশ্বাস করতেন না। সেই অবস্থান থেকে হিন্দু-মুসলিম তত্তে বৃহত্তর উপমহাদেশ ভাঙনও চাননি নেতাজী। তিনি সকল ধরনের কুসংস্কারের বাইরে ছিলেন। তিনি বলেছিলেন, “ধর্মের নামে, দেশেরনামে বা রাজনীতির নামে কোনো প্রকার গোঁড়ামি যেন আমাদের শিক্ষা মন্দিরে প্রবেশ করিতে না পারে, সেদিকে আমাদের দৃষ্টি রাখা উচিত।”
তাঁর মানসিকতা বোঝার জন্য আমরা পড়তে পারি এই কথাটুকু যেখানে তিনি লিখছেন, “ধর্মনিরপেক্ষ ও বিজ্ঞানভিত্তিক শিক্ষার আর একদিক দিয়া উপযোগিতা রহিয়াছে; ইহা অর্থনৈতিক চেতনা জাগ্রত করিতে সহায়তা করে। অর্থনৈতিক চেতনার প্রভাব গোঁড়ামির মৃত্যু ঘোষণা করে। একটি মুসলমান কৃষকের সহিত মুসলমান জমিদারের যে মিল, তাহা অপেক্ষা অনেক বেশি মিল রহিয়াছে একটি হিন্দু কৃষকের সহিত একটি মুসলমান কৃষকের। জনসাধারণের অর্থনৈতিক স্বার্থ কোথায় নিহিত রহিয়াছে, তাহা তাহাদের শিখাইতে হইবে এবং একবার তাহা উপলব্ধি করিতে পারিলে তাহারা কখনো সাম্প্রদায়িক বিরোধে দাবার ছক হইতে সম্মত হইবে না।"
অহিংসায় নয়, উদারতায় নয়, শক্তি প্রয়োগ করেই ব্রিটিশকে ভারত থেকে তাড়াতে হবে- এই মন্ত্রকে ধারণ করে তিনি ব্রিটিশ শাসন-শোষণের বিরুদ্ধে আমৃত্যু লড়াই-সংগ্রাম চালিয়েছেন । ভারত উপমহাদেশে সশস্ত্র বিপ্লববাদীদের সংগঠক হিসেবেও তিনি গুরুত্বপূর্ণ ভূমিকা পালন করেন। যে কারণে বিপ্লবী যোদ্ধারা তাঁকে নেতাজী বলে সম্বোধন করতেন। তিনি এ উপমহাদেশের স্বাধিকার আন্দোলনেরও অন্যতম প্রবক্তা ছিলেন। তিনি পরপর দুবার ইন্ডিয়ান ন্যাশনাল কংগ্রেসের প্রেসিডেন্ট নির্বাচিত হয়েছিলেন। 
ধারণা করা হয়, নেতাজী সুভাষ চন্দ্র বোস ১৯৪৫ সালের ১৯ আগষ্ট টোকিও যাবার পথে, তাইওয়ানে এক বিমান দুর্ঘটনায় নিহত হন। তবে তার মৃত্যুর সঠিক তারিখ ও স্থান সম্পর্কে এখনো বিতর্কের অবকাশ রয়েছে। তাঁর দেহাবশেষ কোনোদিনও উদ্ধার করা যায়নি। তবে তাঁর এই তথাকথিত দুর্ঘটনা ও মৃত্যুর বিরুদ্ধ প্রমাণও বিদ্যমান।
আজ নেতাজি সুভাষ চন্দ্র বসুর জন্মদিন। ১৮৯৭ সালের আজকের এই দিনে জন্মগ্রহণ করেন ভারতবর্ষের সূর্য সন্তান নেতাজী সুভাষচন্দ্র বসু। এবছরে পালিত হচ্ছে নেতাজীর ১১৮তম জন্মবার্ষিকী।
আজ তার জন্মদিনে রইল সশ্রদ্ধ ভালবাসা।
বিদেশী বিপ্লবীদের জন্মদিন, মৃত্যু দিবস আসলে অনলাইনের সকল নিউজফিড শুভেচ্ছা বানী কিংবা শোকগাঁথা দিয়ে ভরে যায় কিন্তু বাঙ্গালি বিপ্লবীদের জন্ম অথবা মৃত্যু দিবসগুলো কেন যেন অগোচরেই নিরবে চলে যায়। ক্ষুদিরাম, প্রীতিলতা, ইলা মিত্র, মাস্টারদা সূর্যসেন, বিনোদ বিহারী চৌধুরী, বাঘা যতীন, অরবিন্দ ঘোষ, মনোরমা বসু মাসিমা, হেনা দাস, সুনিল রায়, সত্যেন সেন, রবি নিয়োগী, মাতঙ্গিনী হাজেরা এরকম কত বিপ্লবীদের আমরা ভুলেই যাই। বাঙ্গালী জাতি বড়ই মনভুলো। আমাদের মেমোরি “গোল্ডফিশের মেমোরি”!! 

