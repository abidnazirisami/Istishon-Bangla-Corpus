এখনও লাইফের হোপ হয়েছে 


‘লার্নিং ফ্রম বার্নিংঘাট (শ্মশানঘাট) দেট এ পোস্ট হেজ ফলেন ভ্যাকেন্ট, আই বেগ টু অ্যাপ্লাই ফর দি সেম।’ 
শোনা যায় ব্রিটিশ আমলে চাকরি পাওয়া নিয়ে খুব কাড়াকাড়ি হতো। আগে ভালো দরখাস্ত পাঠাতে পারলে কিছুটা সুবিধার সম্ভাবনা থাকে। তাই অনেক চাকরিপ্রার্থী অগ্রিম খবরের সন্ধানে শ্মশানঘাটে গিয়ে সদ্যমৃত চাকরিজীবীদের নামধাম খুঁজে বের করত, মৃত ব্যক্তি কোন দপ্তরে, কী পদে চাকরি করেছিলেন—সব জেনে দরখাস্ত পাঠাত মৃতের চাকরিস্থলে। ইংরেজি ভাষায় লেখা সেই দরখাস্তের শুরুটি ছিল এ রকম ।
সেকালে সাহেবরা অনেক কষ্ট স্বীকার করে বাংলা শিখেছিলেন, কিন্তু তা যে কোন পর্যায়ের ছিল তার উদাহরণ: জেলা পরিদর্শনে এক কৃষকের সঙ্গে সাহেবের কথোপকথন: সাহেবের প্রথম প্রশ্ন, ‘টোমাডিগের গুড়ামে ডুড়বেক্কা কেমন আছে?’ (তোমাদের গ্রামে দুর্ভিক্ষ কেমন?) ‘ডুড়বেক্কা’ কী, কৃষকটির অজানা। ভাবল, হয়তো বা কোনো ব্যক্তিবিশেষের নাম হবে। কিন্তু কেমন আছে? এর উত্তর কী দেবে? কৃষকটি অনেক ভেবেচিন্তে উত্তর দিল, ‘বেমার আছে।’
উনিশ শতকের মাঝামাঝি বাঙালি সময় ব্যয়ে ইংরেজি শিখেছিলেন, তাঁদের মুখে ফুটল অনাবশ্যক ইংরেজি শব্দবহুল এক বিচিত্র বাংলা বুলি। একেই সাহেবরা পিঠ চাপড়ানোর ভঙ্গিতে এবং কৌতুক করে নাম দিয়েছিলেন ‘বাবু-ইংলিশ’। 
তোমাদের সেই শিক্ষা আজও মোড়া ভুলিনি, স্যার! আমরা সেই ইতিহাস আজও ধরে রেখেছি তাই এ প্রজন্মের ছেলেমেয়েরা কথায় কথায় বলে - কুল, গাই, ওয়াটস আপ। লেট করলে দেরী হয়ে যাবে, থাঙ্কস দোস্ত ব্লা ব্লা ব্লা!! 
আর এদিকে ডিয়ার মিডিয়াজ আমাদের উপর চাপিয়ে দিচ্ছে এফ এম রেডিও এন্ড ডিজুস কালচার। তাই আমাদের শুনতে হয় :ডিয়ার লিইসোনার্স, আপনাড়া শুনছেন ড়েডিও …ওক্কে, শুরু হলো একটি নতুন দিন। নাউ আমরা চলে যাবে ছংয়ে, এখন শুন্বেন্ ছং নাম্বার ফাইব, সো লিসেনার্স এবার স্টে কড়ুন আমাদের রেডিও স্টেশন ___ এফএম।
বাট এলাস!! এদের বাংলা শুনলে মনে হয় সংশপ্তক নাটকের লর্ড ক্লাইভ বাংলা বলছে....... 
‘চিঠিটা তার পকেটে ছিল ছেঁড়া আর রক্তে ভেজা।’ কবি আবু জাফর ওবায়দুল্লাহ রচিত ‘কোনো এক মাকে’ কবিতার ওই যুবকের মতো অসংখ্য বাঙালি যুবক বুকের তাজা রক্ত দিয়েছিলেন মাতৃভাষার জন্য। বিশ্বের আর কোনো জাতিকে ভাষার জন্য প্রাণ দিতে হয়নি; একমাত্র বাঙালি জাতি ভাষার জন্য জীবন দিয়েছে।
এর পেছনে রয়েছে বহু ত্যাগ-তিতিক্ষা। কিন্তু এর মূল্যায়ন কতটা করি আমরা??? এমন অনেক জ্ঞানী-গুণী-বিদ্বান আছেন, যারা নিজের সন্তানকে এদেশে পড়াতে দ্বিধাবোধ করেন। দেশের নিজস্ব সংস্কৃতির চেয়ে ভিনদেশী সংস্কৃতির প্রতি তাদের আগ্রহ বেশি। এ যুগের মা’দের চিন্তাধারা এমন যে, তাদের সন্তানরা সরকারি প্রাথমিক বিদ্যালয়ে পড়বে, এটা যেন লজ্জার কথা। কিন্ডার গার্টেন বা ইংলিশ মিডিয়ামে না পড়াতে পারলে যেন জীবনটাই বৃথা। আমরা ভারতীয় চ্যানেলের ভাইরাসে আক্রান্ত। বাঙালির কাছে বাংলা এখনো পুরোপুরি ‘শ্রদ্ধেয়’ হয়ে ওঠে নি। আড়াই শতাব্দী আগে তারা শ্রদ্ধা করেছে ফরাসিকে, গত দু-শো বছর ধ’রে শ্রদ্ধা ক’রে আসছে ইংরেজিকে : দুটিই সাম্রাজ্যবাদী রাজভাষা, যা বাঙালির কাছে আভিজাত্যের প্রতীক। বাংলা শুধুই গ্লানি সঞ্চার করে। তাই আমাদেরকে বাংলা বলার সাথে চোস্ত কিছু ইংরেজি না মেশালে বলায় ভাব আসে না।
স্কুলের ব্যাকরণ বইয়ে পড়েছিলাম বাংলা ভাষা দু ধরনের। সাধু ও চলিত। তবে বড় হতে হতে জানতে পেয়েছিলাম আঞ্চলিক আর গুরুচণ্ডালী বলেও বাংলা ভাষার আরো দুটো প্রতিরূপ রয়েছে। আর এখন পাই আরও এত্তগুলা কিউট একটা ভাষা যাকে ভাষাবোদ্ধাদের কেউ কেউ আদর করে ‘বাংলিশ’ বলে ডাকেন। ভাষাবিজ্ঞানে একে বলে কোডমিক্সিং।
একটি ভাষার ভেতরে ইচ্ছায় বা অনিচ্ছায় বিদেশী ভাষার শব্দ জুড়ে দেওয়াকে ভাষামিশ্রণ বা কোডমিক্সিং বলা যায়। যাকে আমরা বর্তমান প্রজন্মের ভাইবোনেরা অনেকটা অবচেতনেই এই ভাষামিশ্রণে জড়িয়ে গিয়েছি সগৌরবে! কখনও ইংরেজির বা হিন্দির সঙ্গে বাংলা মিশিয়ে কখনোবা আর কখনো ইস্মারট পোলাপাইনের মত চিবিয়ে চিবিয়ে প্রমিত বাংলার সঙ্গে নিজের মতো করে মেশাচ্ছি আঞ্চলিকতা। আর এদিকে বেচারি বাংলা ভাষা মাতা- হারাচ্ছে তার চেহারার সৌন্দর্য এবং সকিয়তা।
ফেব্রুয়ারি। সব্বাই কী সুন্দর বাংলায় কথা কয়। দারুণ কোনো দৃশ্য দেখে ‘ওফ, কি অসাম’ না বলে বলে, ‘আহা, কী হূদয়গ্রাহী!’ অথচ ভাষা দিবস চলে যেতে না যেতেই সব আগের মতো হয়ে যায়। সবাই নিশ্চিন্তে বাংলার সঙ্গে হিন্দি, ইংরেজি মিশিয়ে কথা বলে। ইয়ো, আবার শুরু হয়- হোয়াটজ আপ বেইব!!
এগারো মাস জুড়ে বাংলা ভাষার ভালো-মন্দ আমরা দেখি আর না দেখি, এই ফেব্রুয়ারি মাসে আমরা যতোভাবে পারি তার চুলচেরা বিশ্লেষণ করেই ছাড়ি। সারা বছর যারা কোনভাবেই বাংলা ভাষা ব্যবহার করেন না বা বাংলার বিপরীতে ইংরেজীকেই কেবলমাত্র মুক্তির পথ বলে মনে করেন, তারাও এই মাসে বাংলার প্রতি দরদ দেখিয়ে থাকেন। চলনে- বলনে আচার-আচরণে বাংলা ভাষাকে সুমহান মর্যাদা দেবার চেষ্টার কমতি থাকে না।
মহাগ্রন্থ আল কোরআনে বলা হয়েছে:-
‘আর তার নির্দেশনাবলির মধ্যেরয়েছে মহাকাশ ও পৃথিবী সৃষ্টি এবং তোমাদের ভাষা ও বর্ণেরবৈচিত্র্য।নিশ্চয়ই এতে জ্ঞানীদের জন্য রয়েছে নিদর্শন।’ (সুরা রুম)
বায়ান্নের ২১ ফেব্রুয়ারিতে বাংলা ভাষার মুক্তি ঘটেছে তবে এখনও এ ভাষার যথেচ্ছ ব্যবহার হচ্ছে। বাংলাভাষা নিয়ে যথাযথ গবেষণা হচ্ছে না। ভাষাসৈনিকদের যথাযথ মূল্যায়নও এদেশে হয়নি। একাত্তরের মুক্তিযুদ্ধের ইতিহাসের মতো ভাষা আন্দোলনের ইতিহাসও বিকৃত হচ্ছে। হারিয়ে যাচ্ছে একুশের প্রভাতফেরি সংস্কৃতি।
বাংলা ভাষার সংকট এখনো রয়েই গেছে। এই ভাষার সবচেয়ে বড় সংকটটি হচ্ছে রাষ্ট্রীয় পৃষ্ঠপোষকতার অভাব। এটি বিস্ময়কর মনে হতে পারে যে বাংলা ভাষার নামে জন্ম নেয়া দেশে সেই ভাষার জন্য সরকারের পৃষ্ঠপোষকতা যথাযথ নয়। সরকারের প্রথম বড় দুর্বলতা হলো, সর্বস্তরে বাংলা ভাষা প্রচলন করতে না পারা। সরকারী অফিসে বাংলা ব্যবহার হয়, কিন্তু সর্বত্র হয় না। উচ্চ আদালতে ইংরেজী ব্যবহার একরকম বাধ্যতামূলক। সরকার স্বাধীনতার চল্লিশ বছরে একটি বিধি সংশোধন করতে পারেনা?
ইংলিশ মিডিয়াম স্কুল গুলোতে বাংলা শেখানোর অনীহা । শেখানো হলেও বাংলা ঐচ্ছিক বিষয় হিসেবে অতটা গুরুত্ব পায়না । এর ফলে ঐসব ছাত্ররা বাংলা সম্পর্কে,বাংলা ভাষার ইতিহাস সম্পর্কে জানতে পারছে না। বেসরকারী বিশ্ববিদ্যালয়গুলোতে ৫১টির মাঝে মাত্র চারটিতে বাংলা ভাষা ও সাহিত্য বিষয় পড়ানো হয়। সরকারের বাংলা একাডেমি বা অন্য কোন সংস্থা বিদেশীদেরকে বাংলা শেখানোর কোন ব্যবস্থা করে না। ঢাকা বিশ্ববিদ্যালয়ের আধুনিক ভাষা ইন্সটিটিউটে বাংলা শেখার জন্য ভর্তি হতে হলে বিদেশীদেরকে আগে পুলিশের অনুমতি নিতে হয়।
একুশে ফেব্রুয়ারী । অন্যান্য জাতীয় দিবসের মতো এ দিনটিতেও আমাদের ইস্পাত কঠিন ঐক্যবদ্ধতার চিত্র সারা বিশ্বের মানুষ অপলক নয়নে অবলোকন করে । আমাদের মুখের বুলি বাংলা ভাষার ইতিহাস অনেক গৌরবের । আমাদের ভান্ডার অনেক সমৃদ্ধ ।কিন্তু আমরা ভুলে যাই এই “একুশ” ভাষা আন্দোলনের চেতনায় উদ্ভুদ্ধ ,গর্বিত নাকি তাদের কাছে ভাষা আন্দোলন একটি গল্প বা ফেব্রুয়ারি সাদা-কালো ফ্যাশনের একটি মাস ? ‘মহান একুশ’কে দ্রোহের প্রতীক থেকে ‘সেলিব্রেশন ডে’ বানিয়ে দিচ্ছে তথাকথিত সুশীল সমাজ। নামে ভাষা শহীদ দিবস কিন্তু এই দিনকে সামনে রেখে বিভিন্ন ফ্যাশন ডিজাইন করছে, কস্টিউম বানাচ্ছে,শাড়ি-পাঞ্জাবীর জমিনে বর্ণমালা বসিয়ে সঙ সাজার প্রতিযোগীতা করছে, গালে-মুখে-হাতে-কপালে বর্ণমালা লিখে দিনটিকে রং উৎসব বা ‘কালারফুল ডে’ বানাচ্ছে। 
আমরা একদিকে বাংলা ভাষার স্বকীয়তা, বাংলা ভাষার ‘সতীত্ব’ নিয়ে হাপিত্যেশ করছি, অন্যদিকে আমাদের সাংস্কৃতিক কর্মকাণ্ডের অন্যতম ফেরিওলা ইলেক্ট্রনিকস মিডিয়ায়, বিশেষ করে বেসরকারি রেডিও চ্যানেলগুলোতে এক অদ্ভুত ধরণের ‘জারজ বাংলা’ মেনে নিয়েছি! সারা দিন-রাত রেডিও-টিভি চ্যানেলগুলোতে দেশের ধীমানরা জ্ঞানগর্ভ বক্তৃতা দিচ্ছেন, অথচ কেউ প্রতিবাদী হয়ে বলছেন না যে এটা বাংলা নয়! বিস্মিত হয়ে খেয়াল করতে হয়, মুখের ভাষা প্রচলনের নামে বানান-বিকৃতিকেই অনেকে উৎসাহিত করে থাকেন। ইংরেজি শব্দের মধ্যে ডাবল ই কিংবা আই থাকা সত্ত্বেও লিখতে আমাদের আপত্তি হয় না, কিন্তু নিজের ভাষায় ই-কার আর ঈ-কার মিলিয়ে ফেলার জন্যে আমরা যারপরনাই পারদর্শিতা দেখিয়ে থাকি।
দেশে এখন আবার অনেক নব্য ভাষাবিদের দল আবির্ভুত হয়েছে। এরা নিজেদের ইচ্ছেমত যথেচ্ছা বানান ও উচ্চারণকে বিকৃত করে চলছে। ভুল বানানের ছড়াছড়ি আমাদের চারপাশে৷ দেশের অনেক প্রথিতযশা লেখকেরাও তাদের লেখায় ‘ঃ’ ,‘ং’ ,‘্য’ ইত্যাদি কিছু বর্নমালা ও চিহ্ন ব্যবহার করেন না। শব্দের ওপর আঞ্চলিকতা, ইংরেজির প্রভাবের পাশাপাশি ধর্মীয় প্রভাবও কম নয়। যেমন একজন কট্টর বাঙালি মুসলিম জল কথাটাকে হিন্দুর ভাষা বলে বিশ্বাস করতে বা ব্যবহার করতে পারেন। তেমনি একজন কট্টর বাঙালি হিন্দুও ভাবতে পারেন পানি শব্দটা মুসলিমদের ভাষা। কাজেই শব্দটা মুসলিম। মানুষের ভেতর যেমন সামাজিক ও ধর্মীয় ভেদাভেদ আছে, তেমনি ধর্মীয় গোঁড়ামির কারণেই ভাষার কাঁধেও চড়ে বসেছে সেই ভেদাভেদ। 
ইদানিং আবার একরীতি হয়েছে বাংলা ভাষাকে যতটা বিকৃতি করে গান গাওয়া যায়, সেটা ততই হিট…! ভাষা বিকৃতির অন্যতম কারন হিসেবে আধুনিক র্র‌্যাপ সং ,রিমেক সং কে দৃষ্টান্ত হিসেবে বলা যেতে পারে।
‘একুশ’ নিয়ে আমাদের গর্বের শেষ নেই, অথচ আমরা অনেকেই জানি না, বা অনুধাবন করতে ব্যর্থ হই ‘ভাষা আন্দোলন’এর অন্তর্নিহিত ভিত্তিকে। মোটেই অবাক হওয়া যাবেনা যদি আগামী কয়েক বছর পর শহীদ দিবসে জমজমাট কনসার্টের আয়োজন করে বলিউড-হলিউডের নামকরা গাইয়ে বা অভিনেতা এনে পুষ্পার্ঘ অর্পণের ডেমো করা হয়!
রবীন্দ্রনাথ ঠাকুর বলেছিলেন, তৎকালীসময়(রবীন্দ্রযুগ) মানুষজন বাংলা ভাষায় কথা বলতো ঠিকই কিন্তু তারা পরগাছার মতো সাহিত্যকর্ম করতো ইংরেজীতে । বাংলা সাহিত্যের অবস্থা ছিলো খুবই করুণ । বিদেশী সংস্কৃতি চর্চার ফলে খ্যাতি অর্জন তো দূরে থাক , সামান্যতম সম্মানও তারা পেতো না । তারা কখনোই জানতো না যে বাংলা ভাষার ভান্ডার ধন সম্পদে পূর্ণ । বাংলাভাষার মাধ্যমে যে প্রকৃত গৌরব অর্জন সম্ভব তা আমাদের বিশ্বকবি রবীন্দ্রনাথ ঠাকুর দেখিয়ে দিয়েছেন গীতাঞ্জলী রচনার মাধ্যমে ।
সম্প্রতি বাংলা ভাষার দূষণ, ভিন্ন ভাষার সুরে বাংলা উচ্চারণ, সঠিক শব্দ চয়ন না করায় ‘বিকৃত বাংলা উচ্চারণে’ অনুষ্ঠান প্রচার এবং ‘ভাষা দূষণ’ না করার নির্দেশ দিয়েছে হাইকোর্ট। স্বাধীনতা অর্জনের চেয়ে স্বাধীনতা রক্ষা করাই কঠিন কাজ। বাংলা ভাষার ক্ষেত্রেও এটিই সত্য হতে চলেছে। 
একুশ বাঙালির আত্মপরিচয় ও বাঙালির প্রথম চৈতন্য। একুশ বাঙালির অন্ধকার আকাশের প্রথম আলোকিত সূর্য। যে সূর্য আজ আমাদের জাতীয় পতাকা। আমাদের ভুলে গেলে চলবে না শহীদ মিনার নির্মাণ করতে গিয়ে, আমার ভাইয়ের রক্তে রাঙ্গানো একুশে ফেব্রুয়ারী গান গাওয়ার অপরাধে ৫২ পরবর্তী সময়ে আমাদের তরুণ সমাজকে কতটা অত্যাচার নির্যাতন সহ্য করতে হয়েছে । রবীন্দ্রনাথকে স্মরণ করে বিষ্ণু দে একটি কাব্যের নাম রেখেছেন ‘তুমি শুধু পঁচিশে বৈশাখ?’ বাংলাদেশে রাষ্ট্রভাষার দুরবস্থা এবং মাতৃভাষার দৈন্য দেখে বিষ্ণু দের অনুসরণে বলতে ইচ্ছা করে-‘তুমি শুধু একুশে ফেব্রুয়ারি?’ মাতৃভাষার এই দুরবস্থা দেখে কখনও কখনও মনে হয়, একুশের শহীদদের মতো আবার কি আমাদের মিছিল নিয়ে নামতে হবে রাস্তায়? আবারও কি বলতে হবে-‘রাষ্ট্রভাষা বাংলা চাই? বাংলার প্রকৃত রাষ্ট্রায়ন চাই?’
পৃথিবীতে বাংলা ভাষার স্থান অনন্য। কারণ মায়ের ভাষায় কথা বলতে পারার অধিকারের জন্য কেউ আন্দোলন করেছে এমন ইতিহাস পৃথিবীতে নেই। বাংলাকে আমরা সত্যিই ভালোবাসি, এতে কোন সন্দেহ নেই। তাহলে চলুন না মাতৃভাষা দিবসে শহীদদের স্মৃতির স্মরনে শুধু ফুল না দিয়ে, বাংলাকে ব্যবহার করি আরেকটু বেশি মমতা আর শ্রদ্ধাবোধ নিয়ে!

