৭১রের চেতনায় অবিনশ্বর তারেক মাসুদ___ শুভ জন্মবার্ষিকী!


“মাটির পাখির কোনো খবর রাখি না, সে আছে বিলের ওই পারে
আমাদের কাজ শুধু সাঁতারের পিছু পিছু জলের জালের নিচে ধাওয়া
বাতাসের নিশানের ছেঁড়া কুচিগুলো ওড়ে মায়াবালকের মতো
আমাদের কাজ শুধু পিছু পিছু, পাতাহীন চোখ খুলে যেভাবে ঘুমায় মাছ
সারা দিন সারা রাত যেভাবে সে জেগে থাকে
ছবি তুলে রাখে সেই পাখিটির খাঁচাটির বাতাসের শূন্যতার পরে
আমাদের কাজ শুধু মহাসড়কের পাড় ধরে ছুটে চলা
যেভাবে আকাশ ছোটে ছোট ছোট তারাদের নিচু ঘরবাড়ি
ছিঁড়েখুঁড়ে ছুটে আসে কামানের গোলা এই ম্লান দেশে ম্লান পৃথিবীতে
লোহার কঙ্কালে দেখো ভরে গেছে জলছবি এই শ্রাবণের
আমাদের পাখিটির গান তবু মনে রেখো, তার ছিল মাটির শরীর” (#দৈনিক প্রথম আলো ২০১১ ) 
‘ছবির ফেরিওয়ালা’ হিসেবে পরিচয় দেয়া এক মানুষ। কাঁধে চলচ্চিত্রের ঝুলি নিয়ে তিনি ঘুরে বেড়িয়েছেন বাংলার এক প্রান্ত থেকে আরেক প্রান্তে। শুদ্ধ-সুন্দর-শান্তিপ্রিয়-মৌলবাদমুক্ত অসাম্প্রদায়িক বাংলাদেশ তার হৃদয়ে ছিল; চেতনায় মুক্তির গান। সেই গান মানুষকে তিনি শুনিয়েছেন সেলুলয়েডের রঙ্গীন ফিতায়, চলমান গল্পের আশ্রয়ে। ৪০-এর দশকের বাংলাদেশ নিয়ে দশ বছর হাড়ভাঙা পরিশ্রম করে ছবি তৈরি করার মানুষ একজনই ছিলেন, তিনি তারেক মাসুদ পুরো নাম আবু তারেক মাসুদ । তাঁর প্যাশন ছিল ছিল নিজের দেশ নিয়ে, নিজের ইতিহাস নিয়ে। গতানুগতিক গল্প আর নির্মাণের বাইরে গিয়ে তিনি তৈরী করে নিয়েছিলেন নিজের মত করে আপন এক জগত।
পরাধীনতার শৃঙ্খল ভেঙ্গে লাখো শহীদের রক্তের বিনিময়ে বাঙালি জাতির বিজয় অর্জনের মাস ডিসেম্বর। আর এই বিজয়ের মাস ডিসেম্বরের ১৯৫৬ সালের ৬ তারিখে ঠিক পনের বছর আগে ফরিদপুর জেলাধীন ভাঙ্গা উপজেলায় জন্মগ্রহণ করেন বাংলা চলচ্চিত্রের এক বীরযোদ্ধা প্রখ্যাত চলচ্চিত্রকার তারেক মাসুদ। আজ তার জন্মবার্ষিকী।
আমাদের দেশ জীবননান্দের ‘রূপসী বাংলা’ নয়, আবার ‘মধ্যপন্থী মুসলিম’ দেশও নয়, আমাদের দেশ ‘জয় বাংলা’ আর ‘ইনশাআল্লাহ্’র দেশ। নিজের চোখে যেভাবে তিনি বাংলাদেশকে দেখেছেন সেভাবেই ছবি তৈরি করেছেন ৭১-এর বাংলাদেশ, ৬০-এর দশকের বাংলাদেশ, আধুনিক বাংলাদেশ। তারেক মাসুদ রক্ষণশীল মাদ্রাসায় পড়েছেন, ‘ক্লাসিক’ পড়ে বড় হননি। সেখান থেকে নিউইয়র্কে গিয়ে ফিল্ম বানিয়ে ফেললেন abstract বা art ফিল্ম নয়, ইতিহাস, গণমানুষ আর সত্য কথা বলার ফিল্ম। ৭১-এ ‘জয় বাংলা’ বলা সাধারণ মানুষের ছবি, শরণার্থী শিবিরের ছবি, লুঙ্গি পরা মুক্তিযোদ্ধার ছবি, মাদ্রাসা পড়ুয়া বালক- কর্মজীবী শিশুর ছবি, আর মাতৃভূমির প্রতি ভালোবাসার ছবি, ধর্মভিত্তিক জঙ্গিবাদের ছবি।
১৯৮৫ সালে ‘সোনার বেড়ী’ নামক চলচ্চিত্রটি নির্মাণের মধ্য দিয়ে তারেক মাসুদের পথচলা শুরু হয়। এরপর ১৯৮৯ সালে তিনি নির্মাণ করেন প্রামাণ্যচিত্র ‘আদম সুরত’। পরবর্তী সময়ে নিউইয়র্কের সেলারে সেলারে ঘুরে মুক্তিযুদ্ধের ফুটেজ সংগ্রহ করেছিলেন তিনি। এভাবেই তিনি তৈরি করেছিলেন প্রামাণ্যচিত্র ‘মুক্তির গান’।
তারেক মাসুদ বাংলাদেশের বিকল্প ধারা চলচ্চিত্রের সবচেয়ে আলোচিত নাম। বিশ্ববিদ্যালয় জীবন থেকেই তিনি বাংলাদেশের চলচ্চিত্র আন্দোলনের সাথে সক্রিয়ভাবে যুক্ত থেকেছেন এবং দেশে-বিদেশে চলচ্চিত্র বিষয়ক অসংখ্য কর্মশালা এবং কোর্সে অংশ নিয়েছিলেন। ১৯৮২ সালের শেষ দিকে তিনি জীবনের প্রথম ডকুমেন্টারি চলচ্চিত্র নির্মাণ শুরু করেন। বাংলাদেশের বিকল্প ধারার চলচ্চিত্র নির্মাতাদের সংগঠন শর্ট ফিল্ম ফোরামেরপ্রতিষ্ঠাতা সদস্য তিনি। ১৯৮৮ সালে ঢাকায় অনুষ্ঠিত প্রথম আন্তর্জাতিক স্বল্পদৈর্ঘ্য চলচ্চিত্র উৎসবের কো-অডিঁনেটর হিসেবে কাজ করেছেন। মায়ের নাম নুরুন নাহার মাসুদ ও বাবার নাম মশিউর রহমান মাসুদ। ভাঙ্গা ঈদগা মাদ্রাসায় প্রথম পড়াশোনা শুরু করেন। পরবর্তীতে ঢাকার লালবাগের একটি মাদ্রাসা থেকে মৌলানা পাস করেন। ফরিদপুরের ভাঙ্গা পাইলট উচ্চবিদ্যালয় থেকে প্রাইভেট পরীক্ষার মাধ্যমে প্রথম বিভাগে এসএসসি পাস করেন। তিনি আদমজী ক্যান্টনমেন্ট কলেজে ছয় মাস পড়াশোনার পর বদলি হয়ে নটর ডেম কলেজ থেকে মানবিক বিভাগে এইচএসসি পাস করেন।। তিনি ঢাকা বিশ্ববিদ্যালয় থেকে ইতিহাস বিষয়ে মাস্টার্স ডিগ্রী অর্জন করেন। 
তারেক মাসুদের স্ত্রী ক্যাথরিন মাসুদ একজন মার্কিন নাগরিক। ক্যাথরিন এবং তারেক মিলে ঢাকায় একটি চলচ্চিত্র নির্মাতা প্রতিষ্ঠান গড়ে তুলেছিলেন যার নাম অডিওভিশন। এই দম্পতির 'বিংহাম পুত্রা মাসুদ নিশাদ' নামে এক ছেলে আছে।
#তারেক মাসুদ কর্মসমগ্র-
আদম সুরত(১৯৮৯)- বরেণ্য শিল্পী এসএম সুলতানের উপর করা তারেক মাসুদের তথ্যচিত্র । ক্যানভাসের সুলতান বন্দী হলেন সেলুলয়েডের ফিতায় । নড়াইলের আদম সুলতানের কীর্তিকে জানান দিতে ভালবেসে শ্রদ্ধা জানাতে ৫৪ মিনিটের এই তথ্যচিত্রটিতে মাসুদ সিনেবন্দী করলেন তাঁকে । ১৯৮২ সাল থেকে ১৯৮৯ সাল পর্যন্ত সময় লেগে যায় প্রামাণ্যচিত্রটি নির্মাণে।
সে (১৯৯৩)- একটি নারী ও পুরুষের বেদনাদায়ক পুণর্মিলন।
ইউনিসন (১৯৯৪)- মানবজাতির ঐক্যের উপর চার মিনিটের এই অ্যানিমেশন চলচ্চিত্রটি নির্মাণ করা হয় ১৯৯৪ সালে।
মুক্তির গান (১৯৯৬)- বাংলাদেশের স্বাধীনতা যুদ্ধের সময় একটি ভ্রাম্যমাণ গানের দলের উপর পূর্ণদৈর্ঘ্য প্রামাণ্যচিত্র। ৭৮ মিনিটের এই প্রামাণ্যচিত্রটি নির্মাণ করা হয় ১৯৯৬ সালে। এই প্রামাণ্যচিত্রটি আমাদের দেশের মুক্তিযুদ্ধভিত্তিক চলচ্চিত্রগুলোর মাইলফলক। শুধু দেশে নয়, বিদেশেও এই প্রামাণ্যচিত্রটি দারুণ জনপ্রিয়তা লাভ করে। তার এই প্রামাণ্যচিত্রটির মাধ্যমে ৭১ এর পরবর্তী প্রজন্ম মুক্তিযুদ্ধ সম্বন্ধে গভীরভাবে জানতে পারছে। এই প্রামাণ্যচিত্রটি ১৯৯৭ সালে ফেস্টিভ্যাল অব সাউথ এশিয়ান ডকুমেন্টারিসে বিশেষ জুরি পুরস্কার অর্জন করে।
ভয়েসেস অব চিল্ডড্রেন (১৯৯৭)- বাংলাদেশের কর্মজীবী শিশুদের উপর প্রামাণ্যচিত্র। ৩০ মিনিটের এই প্রামান্যচিত্রটি ১৯৯৭ সালে নির্মাণ করা হয়।
ইন দ্য নেইম অব সেফটি (১৯৯৮)- বাংলাদেশে মানবাধিকার লংঘনের উপর ২৫ মিনিটের এই প্রামাণ্যচিত্রটি নির্মাণ করা হয় ১৯৯৮ সালে। 
মুক্তির কথা (১৯৯৯)- ৮২ মিনিটের এই তথ্যচিত্রে বাংলাদেশের স্বাধীনতা যুদ্ধে সাধারণ গ্রামীণ জনগণের অভিজ্ঞতা তুলে ধরা হয়।
নারীর কথা (২০০০)- যুদ্ধে বেঁচে থাকা নারীদের অভিজ্ঞতার উপর ২০০০ সালে ২৫ মিনিটের এই প্রামাণ্যচিত্রটি নির্মাণ করা হয়।
মাটির ময়না (২০০২)- ষাটের দশকে পূর্ব পাকিস্তানের মাদ্রাসায় পরিচালকের বাল্য জীবনের অভিজ্ঞতার উপর ২০০২ সালে পূর্ণদৈর্ঘ্য ছবিটি নির্মাণ করা হয়। এতে বাংলাদেশের স্বাধীনতা যুদ্ধের প্রাক্কালে পূর্ব পাকিস্তানের উদ্বেগের পটভূমিতে তারেক মাসুদের মাদ্রাসায় জীবনের অভিজ্ঞতা ফুটে উঠেছে। পুরো চলচ্চিত্র জুড়ে ঐতিহাসিক ঘটনার উদ্ধৃতি থাকলেও সেগুলো একটি কিশোরের মানবিক অভিজ্ঞতায় প্রকাশিত হয়েছে। 
আ কাইন্ড অব চাইন্ডহুড (২০০২)- ৫০ মিনিটের এই প্রামাণ্যচিত্রে ঢাকার কর্মজীবী শিশুদের জীবন সংগ্রামের কাহিনী তুলে ধরা হয়েছে।
অন্তর্যাত্রা (২০০৬)- তারেক মাসুদের পরিচালনায় ছবিটিতে লন্ডনে প্রবাসী এক সিলেটি পরিবারের গল্পের মাধ্যমে মাতৃভূমির প্রতি ভালোবাসা ফুটিয়ে তোলা হয়েছে ছবিটিতে। অন্তর্যাত্রা আত্মিক সংকটের ভেতর দিয়ে আত্মআবিস্কার ও নিজের কাছে ফেরার ছবি। 
নরসুন্দর (২০০৯)- মুক্তিযুদ্ধের পটভূমিতে বানানো তারেক ও ক্যাথরিন মাসুদের স্বল্পদৈর্ঘ্যের থ্রিলার ছবি ‘নরসুন্দর’। পাক- হানাদার বাহিনীর হাত থেকে নিজেকে বাঁচানোর জন্য একটি সেলুনে একজন মুক্তিযোদ্ধার আশ্রয় নেওয়া ও তার পরের নানা ঘটনাকে কেন্দ্র করে আবর্তিত হয়েছে ১৫ মিনিট দৈর্ঘ্যের উর্দু ভাষায় বানানো নরসুন্দর’র কাহিনী।
রানওয়ে (২০১০)- বাংলাদেশের ২০০৫-০৬ সালে চলমান ইস্যু নিয়ে চলচ্চিত্র যেখানে ধর্মভিত্তিক জঙ্গিবাদ ছাড়াও তৈরি পোশাক শিল্পের নারীশ্রমিক, ক্ষুদ্রঋণনির্ভর এনজিও কার্যক্রম এবং বিদেশে অভিবাসী শ্রমিকদের বঞ্চনার মতো বিষয় নিয়ে।
এর বাইরে স্বল্পদৈর্ঘ্য ছবিগুলো হল সোনার বেড়ী (১৯৮৫), কানসাটের পথে (২০০৮)।
(#সূত্র- বিভিন্ন ওয়েবসাইট ও ব্লগ)

