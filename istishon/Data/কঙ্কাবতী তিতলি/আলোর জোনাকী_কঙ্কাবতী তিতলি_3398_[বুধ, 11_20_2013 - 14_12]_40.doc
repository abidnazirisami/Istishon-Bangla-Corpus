আলোর জোনাকী


 একদিন কবিতা লিখবো কোন এক বিশেষ কারো জন্য
সেই কবিতার শিরোনাম দিবো এক জীবনের একমাত্র স্বপ্ন।
এই দূষণে ভরা শহরে ছড়িয়ে দিবো আনন্দের বাষ্পীভূত গল্প
বাতাসে উড়বে, জলে ভাসবে রংবেরঙের কথা মালা অজস্র।
আমার ছিল এক ঝুড়ি হাজার রকম কষ্ট লাল নীল মরচে ধরা
আমিই ভালবাসতে জানিনা...বোধহয় ভালবাসতেই পারিনা...
বুকের মাটিতে আমার সব কবিতা কষ্টের শেকড় ফুঁড়ে গজিয়ে উঠে
জানিনা কখন চেয়েছি রোদ- ধুলো বা ঝড়-বৃষ্টি না পাবার ক্ষতকে ঘিরে।
কোন বিশেষ একজনের ভালবাসার ব্যাকরণ স্বপ্ন গড়ার আয়োজন
ঝরে পরবে হৃদয়ের খুব গভীরে কোথাও সুখের বৃষ্টি হয়ে
আমার গতকালকের দুঃখরা চুরি যাবে ...সেই সন্ধ্যায়।
আলো হারা আধারে শুয়ে থাকা আমার কথা শুনবে সেদিন কেউ
আমিও হয়তো একদিন কারো পাশে বসে গুণে চলবো
কোন এক জীবন্ত মানুষের সীমাহীন ভালোবাসার জোছনায় ঢেউ।
কোন একদিন বিশেষ কারো নামে এক কবিতা লেখা হবে
সেই ভাবনায় দিন আসে দিন যায়
কারো হাতে আমার ভীষণ প্রিয় কদম ফুল তুলে দিয়ে বলতে চাওয়া
"ভালবাসি" শব্দটা অস্পষ্টই রয়ে যায়।
জীবন আমাকে কেন যেন বারবার আলগোছে দিয়ে যায় ফাঁকি
নিকষ আঁধারে পথ আলো করে আমার পথে আসবে কি সেই জোনাকী?

