জামাত শিবিরের এবারের টার্গেট রাউজান!


চট্টগ্রামের বাঁশখালী, লোহাগাড়া, ফটিকছড়ির নৃসংসতা ঘটনার পর এবার জামাত শিবিরের টার্গেটে রয়েছে রাউজান। কয়েকদিন ধরে এলাকায় ফিরে আসছে পলাতক সন্ত্রাসীরা। দীর্ঘদিন নিষ্ক্রিয় থাকা চিহ্নিত সন্ত্রাসীরা সক্রিয় হয়ে উঠছে। দেশের মধ্যে আত্মগোপনে থাকা সন্ত্রাসীরা রাউজানের পাহাড়ি এলাকা ও পার্বত্য চট্টগ্রামের কাউখালী এলাকার গহীন অরণ্যে আস্তানা গড়ে তুলেছে । যে কোন দিন যে কোনো মুহুর্তে হামলার জন্য এ এলাকাকে বেছে নিতে পারে। আর এসব কাজে বিএনপির স্থানীয় নেতারা মদদ দেবেন।
বিএনপি-জামাতের নেতাকর্মীরা বিভিন্ন এলাকায় গোপনে সভা করছেন। তাদের সঙ্গে নব্য আওয়ামী লীগ ও সুবিধাবাদী নেতাদের যোগাযোগ রয়েছে। ফটিকছড়ির মতো সংগঠিত হামলা চালানোর জন্য ইতোমধ্য বেশ কয়েকটি বৈঠক করেছে জামাত শিবিরের নেতা কর্মীরা। গোয়েন্দা সুত্রে এ তথ্য পাওয়া গেছে। এ ব্যাপারে স্থানীয় পুলিশ অতিরিক্ত সতর্কাবস্তায় আছে। 
২০০৮ সালের জাতীয় নির্বাচনের পর আওয়ামী লীগ ক্ষমতায় এলে রাউজান থেকে আত্মগোপনে চলে যায় শীর্ষ সন্ত্রাসী ফজল হক, বিধান বড়ুয়া, আবু তাহের, রমজান আলী, ফরিদ, বজল। যৌথবাহিনীর কাছে বিপুল পরিমাণ আগ্নেয়াস্ত্রসহ ধরা পড়ে শীর্ষ সন্ত্রাসী আজিজুল হক, রফিক বাচাইয়্যা, ডাকাত শাহ আলম শাহাইয়্যা। কারাগার থেকে জামিনে মুক্তি পেয়ে ওমানে পাড়ি জমায় শীর্ষ সন্ত্রাসী আজিজুল হক।
এদিকে সম্প্রতি জামিনে মুক্তি পেয়ে এলাকায় সক্রিয় হয়ে উঠেছে সন্ত্রাসী রফিক বাচাইয়্যা, ডাকাত শাহ আলম শাহাইয়্যা, মনিক্যা, নুরুল ইসলাম, জহুর মিয়া, এয়ার খান, কাদের, জমির, দুলাল, জাহেদ, এরফান, পারভেজ, জমির, কাগতিয়ার বজল, রিপন, আজম ব্যবসায়ী জামাল উদ্দিন অপহরণ ও হত্যা মামলার আসামি রাউজানের উত্তর সর্তার শফি। এছাড়া আত্মগোপনে থাকা সন্ত্রাসী ফজল হক, আজিজুল হক মধ্যপ্রাচ্য থেকে দেশে ফিরে আসার প্রস্তুতি নিচ্ছে। 
গত ৮ এপ্রিল হেফাজতে ইসলামের হরতাল চলাকালে রাউজানে হেফাজতের নাম দিয়ে বিএনপি-জামায়াতের ক্যাডাররা ভাংচুর চালায় । যুদ্ধাপরাধে অভিযুক্ত কারাগারে আটক বিএনপি নেতা সালাহউদ্দিন কাদের চৌধুরীর পরিবারের সদস্যরা বিপুল পরিমাণ টাকার বিনিময়ে বিএনপি-জামায়াতের ক্যাডারদের ব্যবহার করে বাঁশখালী, ফটিকছড়ির ভুজপুরে সহিংসতা চালিয়েছে বলে অভিযোগ রয়েছে। তাই এবারের হামলার পরিকল্পনায়ও রাজাকার সাকার পরিবার টাকা ঢালছে বলে ধারনা করা হচ্ছে। 

