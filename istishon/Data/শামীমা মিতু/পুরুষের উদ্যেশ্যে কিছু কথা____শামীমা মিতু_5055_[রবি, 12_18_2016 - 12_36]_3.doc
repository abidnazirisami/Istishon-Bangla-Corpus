পুরুষের উদ্যেশ্যে কিছু কথা___


হে পুরুষকুল, আপনারা কি জানেন, কখনও বন্ধু হিসেবে, কখনও বয়ফ্রেন্ড হিসেবে, কখনও সহকর্মী হিসেবে আপনারা প্রতিদিন কোনও না কোনও মেয়ের ওপর নির্যাতন চালাচ্ছেন? আপনাদের মেয়ে, বোন, স্ত্রী-ও একই ভাবে কোনও না কোনও ছেলের নির্যাতনের শিকার হচ্ছে? সকালে চায়ের কাপ থেকে শুরু করে রাতের বিছানা পর্যন্ত অত্যাচারের দলিল আঁকা থাকছে একটি মেয়ের জীবনে। 
হে পুরুষকুল, আপনারা কি আদৌ জানেন, মেয়েদের জীবনে প্রতি মুহূর্তের এই ভায়োলেন্সের সংজ্ঞাটা ঠিক কেমন? যে মেয়ে কখনোও ধর্ষিত হয়নি, বা যাকে পণের দাবিতে পুড়িয়ে মারা হয়নি, বা যাকে ভিন দেশে পাচার হয়ে যেতেও হয়নি, সুস্থ স্বাভাবিক জীবন কাটানো একটি মেয়েও যে কতটা ভায়োলেন্স সহ্য করে জীবন কাটায়, সে সম্পর্কে কোনও ধারণা আছে কি আপনাদের? 
ডিয়ার বয়ফ্রেন্ড
সম্পর্কের দোহাই দিয়ে আমাকে তোমার সঙ্গে শুতে বাধ্য করা ভায়োলেন্স। এই সম্পর্কটা আমার খুব প্রিয়। একে ছাড়ার কথা ভাবলেই আমার কষ্ট হয়। খুব কষ্ট হয়। সেই কষ্টটাকে পুঁজি করে জোর করে আমার সাথে যৌন সম্পর্ক কোরো না। আমি এখন প্রস্তুত নই। অন্য কোনও ছেলের সঙ্গে কথা বললে, তা নিয়ে রাগারাগি করাটা ভায়োলেন্স। হতেই পারে আমি মোটা। তা দেখেই আমার সঙ্গে সম্পর্কে জড়িয়েছ। এখন আমাকে সচেতন করার নামে যে বডি শেমিং-এর প্রক্রিয়াটা তুমি চালাও, সেটা ভায়োলেন্স।
ডিয়ার হাসব্যান্ড
জোর করে সেক্স হল ধর্ষণ, তা তোমার বিবাহিত স্ত্রী-র সঙ্গে হলেও। কত রাতে নিজের স্ত্রীর ইচ্ছের বিরুদ্ধে তাকে যৌন সম্পর্কে বাধ্য করেছ, খেয়াল আছে? তাকে বাইরে কাজে যেতে না দেওয়া বা ইচ্ছে করে এমন পরিস্থিতি তৈরি করা যাতে সে তার কেরিয়ার ছাড়তে বাধ্য হয় – এটা ভায়োলেন্স। সন্তান কখনোই একমাত্র আমার দায় নয়। সমান দায়িত্ব না নেওয়াটা ভায়োলেন্স। সকালের তাড়াহুড়োয় স্ত্রী-কে রান্নাঘরে সাহায্য না করাটা ভায়োলেন্স। পরিবারের অন্যান্যদের সুখের জন্য স্ত্রীর স্যাক্রিফাইস আশা করাটা ভায়োলেন্স।
ডিয়ার ফ্রেন্ড
‘নো মিনস নো’। আমার কাছে তোমার বন্ধুত্ব গুরুত্বপূর্ণ। কিন্তু তার জন্য ইচ্ছের বিরুদ্ধে কিছু করতে চাপ দেওয়াটা ভায়োলেন্স। আমি নিজের জন্য ভাবি, আমাকে নিজের জন্য ভাবতে হবে। সেটা মেনে নাও। আমি এই বন্ধুত্বকে অন্য কোনও স্তরে নিয়ে যেতে আগ্রহী না হলে জোর করাটা ভায়োলেন্স।
ডিয়ার এক্স-বয়ফ্রেন্ড
তোমার-আমার ব্রেক আপ হয়ে গেছে বলেই আমার শরীরের ব্যক্তিগত অংশ নিয়ে অন্যের সঙ্গে আলোচনা করার ছাড়পত্র তুমি পাওনি। আমার ছবিও বন্ধুদের সঙ্গে শেয়ার করার অধিকার তোমায় কেউ দেয়নি। ব্রেকআপ প্রেমে পড়ার মতোই জীবনের একটা অঙ্গ। তাকে সহজ ভাবে মেনে না নেওয়াটা ভায়োলেন্স।
ডিয়ার কলিগ
প্রত্যেকেরই কিছুটা পার্সোনাস স্পেসের প্রয়োজন। একে শ্রদ্ধা করতে শেখো। আমাকে দেওয়া তোমার সেক্সি কমপ্লিমেন্টটা আমি পছন্দ করছি কিনা, সেটা আগে দেখো। সবার সঙ্গে সবরকম ঠাট্টা-ইয়ার্কি চলে না। এটা না বোঝাটা ভায়োলেন্স। আমরা প্রত্যেকেই অ্যাডাল্ট। আমার পিঠে তোমার হাত রাখার অর্থ যে আমি খুব ভালোই বুঝছি, এটা তুমিও বুঝতে পারছ। তাও প্রতিবার যেন কিছুই হয়নি, এমন ভান করাটা ভায়োলেন্স।
ডিয়ার আঙ্কল
তুমি ঠিক কী করছ, তা স্পষ্ট করে বোঝার মতো বয়স আমার হয়নি। তাই আমাকে নিয়ে যা ইচ্ছে তাই করবে? সারা জীবন পুরুষদেক ঘেন্না করতে আমায় বাধ্য কোরো না। তোমার শিশুকন্যার সঙ্গেও এমনটা হতে পারে।
ডিয়ার পথচারী
আমি ছোট স্কার্ট পরি, বা লাল লিপস্টিক। সেটা আমার পার্সোনাল চয়েস। আমাকে দেখে হুইসল মারা, বা মন্তব্য করার কোনও অধিকার তোমার নেই। এটা ভায়োলেন্স। পাবলিক স্পেসে যতটা তোমার অধিকার, ঠিক ততটা আমারও।
হে পুরুষকুল, আমাদের জীবনে নানা সম্পর্কে বড় প্রিয় কিছু পুরুষ আছে। তাদের প্রতি সন্দেহ জাগতে বাধ্য হয়, এমন কিছু তোমরা প্লিজ কোরো না।
বি. দ্র- (লেখাটা আমার নয়, কলকাতার শ্রমণা রায়ের একটা লেখার কিছু অংশ। লেখাটা অনেক গুরুত্বপূর্ন এবং সবার পড়া উচিত)

