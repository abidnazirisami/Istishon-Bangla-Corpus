বিস্ময়কর গণিতবিদ এলান টিউরিং, সমকামিতা ও ব্রিটিশদের ক্ষমা প্রার্থনা! 


সভ্যতার নাম করে সীমাহীন অসভ্যতা করে মানুষ। কুসংস্কারাচ্ছন্ন, কূপমন্ডুক, ধর্মান্ধ মানুষ সমাজ, রাষ্ট্র যুগে যুগে মানুষের নানাবিধ ক্ষতি সাধন করে গেছে। শুধু মানুষের জীবন নিয়েই ক্ষান্ত হয়নি এরা, আলোকিত পৃথিবীর পথকে অন্ধকার করেছে। পিছিয়ে দিয়েছে সভ্যতাকে। 
এই কথাগুলো মনে হয়েছিল কয়েকদিন আগে দেখা একটা সিনেমা দেখে। এই জীবনে দেখা বহু সিনেমার মাঝে হাতে গোনা কিছু সিনেমা আছে যা দেখার পর দু পা দেয়ালে তুলে দু হাত মাথার নীচে দিয়ে সিলিংয়ে থ মেরে তাকিয়ে থেকেছি বহুক্ষন। বিচিত্র অনুভুতি নিয়ে। এমনই একটা সিনেমা 'দ্য ইমিটেশন গেমস' (The Imitation Game) 

সিনেমা নিয়ে বলার আগে এক বিজ্ঞানীর কথা বলি। আর্টিফিশিয়াল ইন্টিলিজেন্স এর স্রষ্টা বলা হয় উনাকে। বিস্ময়কর গনিতবিদ এলান টিউরিং। ১৯৪১ সালে তিনিই ভেঙ্গেছিলেন জার্মান নাজিদের তৈরি ''এনিগমা'' কোড। 
দ্বিতীয় বিশ্বযুদ্ধের সময় হিটলার বাহিনি তথ্য আদান প্রদান করার জন্য দুর্ভেদ্য কোডিং সিস্টেম এনিগমা (Enigma machine) নামে একটা মেশিন ব্যবহার করত। যেটা তথ্যকে এনক্রিপ্ট করে পাঠাত। অপর প্রান্তে একই মেশিন ব্যবহার করে এবং একই কী ব্যবহার করে তথ্য গুলো উদ্ধার করত। এই তথ্য গুলো পেলে জার্মানীর বিরুদ্ধে যুদ্ধে এগিয়ে থাকবে সেই চিন্তা করে অসম্ভব জেনেও এনক্রিপ্ট করা তথ্য গুলো ব্রেক করার চেষ্টা করে ব্রিটিশ সরকার। এলান টিউরিংকে দেয়া হয় এই কোড ব্রেকিংয়ের কাজ। বহু প্রচেষ্টার পর শেষ পর্যন্ত সফল হন তিনি । 
বলা হয়, তার এই আবিস্কারে দ্বিতীয় বিশ্বযুদ্ধের মেয়াদ ২ বছর কমে গিয়েছিল এবং প্রান বেঁচেছিল ২ কোটিরও বেশি মানুষের। তার আবিস্কৃত টিউরিং মেশিনের পরবর্তী রুপই হলো আজকের কম্পিউটর। কেম্ব্রিজের এই অধ্যাপক তার গবেষনাপত্রে একটি মেশিন বুদ্ধিমান কিনা, তা পরীক্ষা করার জন্য একটি টেস্ট এর কথা উল্যেখ করে গিয়েছেন, যা টিউরিং টেস্ট নামে পরিচিত।
এ তো গেলো সফলতার কথা। এলানের পরের জীবনটা ছিল ভয়াবহ। শুধু মাত্র হোমোসেক্সুয়াল হবার কারনে ২০১৩ সালের আগ পর্যন্ত তার অবদান স্বীকার করেনি বৃটিশরা। চার্চের তোপের মুখে তার গবেষনাপত্র তালাবন্ধ করে রাখা হয়। ১৯৫৪ সালে ৪১ বছর বয়সে সায়ানাইড যুক্ত আপেল খেয়ে আত্মহত্যা করেন তিনি। তবে এটা আত্মহত্যা ছিল না ছিল হত্যা!! 
১৯৫২ সালে টিউরিংকে সমকামিতার জন্য দোষী সাব্যস্ত করা হয়। সে সময়ে যুক্তরাজ্যে সমকামিতাকে অপরাধ হিসেবে গণ্য করা হত। আদালত তাকে হয় জেল অথবা একটা ঔষধ গ্রহণ করতে বলে। যা তার ঐ পারসোনাল ইন্টারেস্টটিকে দমিয়ে রাখবে। জেলে গেলে কাজ করতে পারবেন না তাই এলান দ্বিতীয় অপশনটি সে গ্রহণ করে।
চিকিৎসায় ধীরে ধীরে ভাবনা- চিন্তা- সৃষ্টি ক্ষমতা হ্রাস পেতে শুরু করলে মেডিকেশন নেয়ার এক বছরের মাথায় আত্মহত্যা করেন তিনি। আর এরই সাথে শেষ হয়ে যায় ব্রিটিশ হিস্ট্রির অনবদ্য এক গণিতবিদের জীবনকাহিনী।
'দ্য ইমিটেশন গেম' সিনেমাটা এই মানুষটাকে নিয়েই। নাম ভূমিকায় অনবদ্য অভিনয় করেছেন শার্লক খ্যাত বেনেডিক্ট কাম্বারব্যাচ। মনে হবে যেন এই চরিত্রটা বেনেডিক্টের জন্যই তৈরি হয়েছে। ১১০ মিনিটের মুভির পুরোটাতেই বেনেডিক্টের অসাধারন অভিনয় যেমন আপনাকে অবাক করে দিবে তেমন ই দুর্দান্ত স্ক্রিনপ্লে, ডিরেকশন, ব্যাকগ্রাউন্ড মিউজিক আপনার মধ্যে মুভিটির প্রতি অদ্ভুত ভাললাগা তৈরি করবে। এলান টিউরিং এর হাস্যকর কাজকর্ম আপনাকে যেমন হাসাবে… তার প্রতি হওয়া অন্যায় অবিচার কাঁদাবে …নতুন করে ভাবাবে। 
২০০৯ সালে অবশ্য ব্রিটিশ সরকারের পক্ষে ব্রিটিশ প্রধানমন্ত্রী গর্ডন ব্রাউন এলানকে যে ক্ষতিকর চিকিৎসায় বাধ্য করা হয় তার জন্য দাপ্তরিকভাবে ক্ষমা প্রার্থনা করেন। ২০১৩ সালে রাণী এলিজাবেথ তাঁকে মরণোত্তর ক্ষমা প্রদান করেন।
একজন গনিতবিদ এলান টিউরিং ও সমকামিতা 
সমকামিতা, রূপান্তরকামিতা, উভকামিতা- এগুলো কোনোটাই আধুনিক পশ্চিমাদের আবিষ্কার কিংবা বিকৃতি নয়, বরং এটি মানুষের স্বাভাবিক অবস্থা। অথচ সংখ্যাগরিষ্ঠ জনগণের একটা অংশ সমকামিতাকে দেখতে চেয়েছে মনোবিকার, মনোবৈকল্য বা বিকৃতি হিসেবে। সমকামীদের অচ্ছুৎ বানিয়ে এদের সংস্রব থেকে দূরে থাকার প্রবণতা অনেক দেশেই আছে। 
শারীরিক এবং মানসিক অত্যাচার তো আছেই, কখনো এদের ঠেলে দেওয়া হয়েছে আত্মহননের পথে। কখনো বা স্রেফ সমকামী হবার কারণে করা হয়েছে হত্যা। আর এগুলোতে পুরোমাত্রায় ইন্ধন যুগিয়ে চলেছে ধর্মীয় সংগঠন এবং রক্ষণশীল সমাজ।
৫০ বছরে ইংল্যান্ডে ৪০ হাজার সমকামী মানুষকে বলি হতে হয়েছে। ইরানে ১৯৭৯ সালের পর থেকে এখন পর্যন্ত ৪০০০ ব্যক্তিকে সমকামিতার অজুহাতে হত্যা করে হয়েছে। এর মধ্যে একটি ঘটনা সারা বিশ্বে আলোড়ন তুলেছিলো। 
ইরানে বছর কয়েক আগে (২০০৫ সালে) দুজন কিশোরকে সমকামিতার অপরাধে ফাঁসি দেয়া হয় তারপর সেই লাশ শহরের সারা রাস্তায় ট্রাকে করে ঘোরানো হয়। তালিবান নিয়ন্ত্রিত সময়কার আফগানিস্তানে ১৯৯৮ সালে কান্দাহারে তিনজন পুরুষকে জীবন্ত মাটিতে পুঁতে হত্যা করা হয়। তাদের অপরাধ ছিলো সমকামিতা । 
২০০৯ সালে ইরাকে গুপ্ত হত্যায় সাত মাসে বিরাশি জন সমকামী প্রাণ হারায় । সমকামিতা-কেন্দ্রিক বিভিন্ন নৃশংসতার ঘটনা মরক্কো, ইন্দোনেশিয়া, তুরস্ক, সুদান, বাংলাদেশ সহ প্রায় প্রতিটি মুসলিম প্রধান দেশে অহরহই ঘটছে। ইরাকে সমকামীদের এভাবে রাস্তায় পিটিয়ে মারা হয়েছে, এখনো হচ্ছে। 
এমনকি খোদ আমেরিকাতেই ওয়াইয়োমিং বিশ্ববিদ্যালয়ের ছাত্র ম্যাথু শেফার্ডকে হত্যার ঘটনা ঘটেছে। সারা বিশ্বে ঘটা সহিংসতার প্রায় আঠারো ভাগ যৌনপ্রবৃত্তি কিংবা যৌন পরিচয়কে লক্ষ্যবস্তু করে সংগঠিত হয়, তা সময় সময় বিভিন্ন পরিসংখ্যানে উঠে এসেছে। শুধু ভিন্ন যৌন প্রবৃত্তি থাকার কারণেই রাষ্ট্রীয়ভাবে এবং সামাজিকভাবে সমকামীদের উপর যে লাগাতার অত্যাচার চলেছে তা আসলে রূপকথাকেও হার মানায়। আমার বইয়ে আমি এ ধরণের বহু ঘটনা লিপিবদ্ধ করেছি।
রাজনৈতিক ভাবেও সমকামীদের ঘৃনা করা হয়ে এসেছে যুগ যুগ ধরে, সমকামিতাকে অপরাধের মাত্রা দিয়ে। হিটলার ও তার নাৎসি পার্টি অকথ্য অত্যাচার করেছে সমকামীদের উপর। মাও এর শাসনকালে, ১৯৬৬-৭৬ ছিল চিনের সমকামীদের কাছে দুঃসপ্নের সময়। জিম্বাবুয়ের শাসক রবার্ট মুগাবে সমকামিতার উপর তীব্র বিদ্বেষমূলক বক্তব্য রেখে সারা পৃথিবীর সমালোচনার পাত্র হয়েছিলেন। উত্তর কোরিয়ার শাসকরা সমকামীতাকে 'পশ্চিমের পুঁজিবাদী' আমদানী হিসাবে দমন করে। যদিও অত্যাচারের কথা অস্বীকার করা হয়। 
এলান টিউরিং বেচে থাকলে আমরা এগিয়ে যেতাম, বিজ্ঞানে, প্রযুক্তিতে, গণিতে…
*এলান টুরিং কে মৃত অবস্থায় পাওয়া যায়, পোস্ট মর্টেমে বলা হয় সায়ানাইড পয়জনিং । ডার মৃত দেহের পাশে একটি অর্ধেক খাওয়া আপেল পাওয়া যায় । অনেকে মনে করেন অ্যাপল কম্পিউটারের লোগো এই আপেলকে কেন্দ্র করেই তৈরি হয়েছে। 
* কোড ব্রেকার Code Breaker নামে একটা ডকুমেন্টারি রয়েছে এলান টিউরিং এর উপর। ঠিক মুভিও না, আবার ডকুমেন্টারিও না। 

