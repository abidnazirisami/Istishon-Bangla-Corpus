কতকাল চলবে এই দফায় দফায় ধর্ষণ!


২০১২ সাল। ১৪ বছরের তরুণী আসমা (ছদ্মনাম)। মায়ের সঙ্গে রামপুরার একটি বাড়িতে কাজ করত। বাড়িওয়ালার ছেলে মোনায়েম তাকে একদিন ধর্ষণ করে ঘটনাটি গোপন রাখতে ভয়ভীতি দেখায়। আসমাও ভয়ে ধর্ষণের ঘটনা গোপন করে। এর পর মোনায়েম বিয়ের প্রলোভন দেখিয়ে মাঝেমধ্যেই আসমার সঙ্গে মিলিত হতো। একপর্যায়ে আসমা গর্ভবতী হয়ে পড়ে। বিচার চাইতে মেয়েকে নিয়ে রামপুরা থানায় যান মা। পুলিশ মামলা নিতে অস্বীকৃতি জানায়। 
পরে মানবাধিকারকর্মী ও সাংবাদিকদের হস্তক্ষেপে মামলা নিলেও আসামি গ্রেফতার না করে ছয়-সাত মাস পর এর ফাইনাল রিপোর্ট দেয় পুলিশ। নারাজি দিয়ে উচ্চ আদালতে যায় আসমা। এর মধ্যেই জন্ম দেয় একটি কন্যাসন্তান। সন্তানের বয়স এখন দুই বছর। আজও বিচার পাননি আসমা,এখনও দ্বারে দ্বারে ঘুরছে্ন বিচারের আশায়।
আলামত সংগ্রহসহ ধর্ষণ প্রমাণে পদ্ধতিগত জটিলতার কারণে অনেকেই ধর্ষণ অপরাধের বিচার চাইতে যান না। থানা থেকে আদালত পর্যন্ত পদে পদে হয়রানির শিকার হতে হয় ভিকটিমকে। এ যেন একবার ধর্ষনের পর বারবার ধর্ষন! এরপর যদিও কেউ যেয়েই থাকে তবে তাকে বছরের পর বছর ঘুরতে হয় বিচারের আশায়। ধর্ষকের বিরুদ্ধে দাঁড়ানোর যেন কেউ নেই!
যেসব ভিকটিমের সাথে কথা বলার সুযোগ হয়েছে, প্রায় সবাই বলেছে, তারা থানায় গিয়ে তেমন কোনো সহযোগিতা পান না। উল্টো থানা পুলিশ নানা রকম হয়রানি করে। অনেক ক্ষেত্রে থানা পুলিশ মামলা না নিয়ে উল্টো মা-মেয়েকে নানা রকম কুরুচিপূর্ণ কথা বলে জেরা শুরু করে এবং মামলা না নিয়ে থানা থেকে চলে যেতে বলে।
গত ১৯ জানুয়ারি সিলেটের জকিগঞ্জে জামান নামের স্থানীয় আওয়ামী লীগ নেতা এক নারীকে ধর্ষণ করেন। ওই নারী থানায় মামলা করতে গিয়ে পুলিশি হয়রানির শিকার হন বলে অভিযোগ ওঠে। ২০১৩ সালের ফেব্রুয়ারি মাসের প্রথমদিকে গাইবান্ধার গোবিন্দগঞ্জে গণধর্ষণের শিকার স্কুলছাত্রীর বাবা মামলা করতে যাওয়ার পথে ধর্ষণের সঙ্গে জড়িত সন্ত্রাসীদের পিটুনিতে নিহত হন। 
বহু ধর্ষন ঘটনায় দেখা গেছে, পুলিশ ধর্ষিতাকে দ্রুত মেডিকেল টেস্ট না করিয়ে সময়ক্ষেপণ করে। এতে ধর্ষণের আলামত নষ্ট হয়ে যায় এবং ধর্ষণ প্রমাণ দুঃসাধ্য হয়ে পড়ে। ধর্ষিতার মেডিকেল টেস্টের রিপোর্টে চিকিৎসকের মন্তব্যের একটা ঘর থাকে। কিন্তু অধিকাংশ ক্ষেত্রে দেখা যায়, চিকিৎসকরা বিভিন্ন কারণ দেখিয়ে সুনির্দিষ্ট কোনো মন্তব্য করেন না। এতেও মামলা দুর্বল হয়ে যায় এবং সুবিচার পাওয়ার সম্ভাবনা ক্ষীণ হয়ে আসে। ধর্ষণ ঘটনায় পুলিশের বিরুদ্ধে এ ধরনের অভিযোগ অব্যাহত থাকলেও তা বন্ধে সংশ্লিষ্টরা প্রয়োজনীয় কোনো পদক্ষেপ গ্রহণ করেন না। 
ধর্ষন ঘটনায় আক্রান্ত নারী যদি সঙ্গে সঙ্গে পুলিশ ও চিকিৎসকের কাছে না যায়, তাহলে অপরাধীর বিরুদ্ধে অকাট্য প্রমাণ সংগ্রহ করা কঠিন হয়ে পড়ে। ধর্ষণের ক্ষেত্রে আক্রান্ত ও অভিযুক্ত ব্যক্তির 'সিমেন স্যাম্পল' যদি ম্যাচ করে, তাহলে অভিযুক্তকে অপরাধী হিসেবে প্রমাণ করা যায়। ঘটনার পর তড়িঘড়ি করে অনেকে আক্রান্তকে গোসল করিয়ে দেয় এবং পরিধেয় বস্ত্র ধুয়ে ফেলে। এতেও আলামত নষ্ট হয়ে যায়। তা ছাড়া ধর্ষিতা ও ধর্ষণকারী উভয়েরই বিভিন্ন অঙ্গে আঁচড়, দাগ, ক্ষতচিহ্ন অপরাধ প্রমাণ করতে পারে। কিন্তু ঘটনার ৪৮ ঘণ্টা পেরিয়ে গেলে এক্সটার্নাল ও ইন্টার্নাল ইনজুরি থেকে অপরাধ প্রমাণের সম্ভাবনা কমে যায়।
অপরাধ প্রমাণ করা ও অপরাধী চিহ্নিত করার সব রকম আলামত ধর্ষিতার শরীরে থাকে। কিন্তু সামাজিক কারণ, লজ্জা-ভয়, অনেক ক্ষেত্রে ঘটনার আকস্মিকতা ও সচেতনতার অভাবে অনেকেই দ্রুত অভিযোগ দায়ের ও মেডিকেল টেস্ট করাতে পারেন না। এসব কারণে আস্তে আস্তে নষ্ট হয়ে যায় সব আলামত। অধিকাংশ ক্ষেত্রেই আসামিপক্ষ প্রভাবশালী হওয়ায় তারা থানা পুলিশের ওপর প্রভাব বিস্তার করে। থানা পুলিশও মামলা নথিভুক্ত করতে টালবাহানা করে সময়ক্ষেপণ করে। এ কারণে একসময় ধর্ষণের অধিকাংশ আলামত নষ্ট হয়ে যায়। পরে মেডিকেল টেস্ট এবং আদালতে ধর্ষণের অভিযোগ প্রমাণ করা কঠিন হয়ে পড়ে। সেই সুযোগে আসামিপক্ষ নিজেদের নির্দোষ প্রমাণ করে ঘটনা থেকে পার পেয়ে যায়।
ধর্ষণের ঘটনায় সুবিচার পেতে হলে কি কি করা উচিত এ ব্যাপারে আইন ও শালিস কেন্দ্রের আইনজীবি নুর খান কিছু পরামর্শ দিয়েছেন। তার মতে, ভিকটিম বা তার পরিবারকে সর্বপ্রথম একজন আইনজীবীর পরামর্শ নেওয়া উচিত, যাতে আক্রান্তের জবানবন্দিতে কোনো ফাঁকফোকর না থাকে। ধর্ষণের ঘটনায় আক্রান্তকে মানসিকভাবে সান্ত্বনা দিতে হবে। কাপড়, বিছানাসহ সব ধরনের আলামত সংরক্ষণ করতে হবে। থানায় দ্রুত মামলা দায়ের এবং মেডিকেল টেস্ট করাতে হবে।
ধর্ষণ মামলায় অভিযুক্তকে অপরাধী প্রমাণিত করার সর্বশেষ পদ্ধতি হচ্ছে আক্রান্তকে দিয়ে অপরাধীকে শনাক্ত করানো। ভিকটিম কোর্টের সামনে সন্দেহাতীতভাবে অপরাধীকে শনাক্ত করতে পারলে শাস্তির সম্ভাবনা থাকে। কিন্তু উন্মুক্ত আদালতে নিরাপত্তা বিঘ্নিত হওয়ার আশঙ্কায় এবং পূর্ব হুমকির কারণে অনেকেই আসামি শনাক্ত করতে যান না। অনেক ক্ষেত্রেই তারা আসামি শনাক্ত করতে পারেন না।
এদিকে ধর্ষণ মামলায় আদালতে ক্যামেরা ট্রায়ালের কথা বলা থাকলেও বাস্তবে এটি ঘটছে না। আক্রান্তকে কোর্টে উপস্থিত হতে বাধ্য হতে হয় এবং জেরার নামে ধর্ষিতাকে নানানভাবে নাজেহাল করা হয়। এ কারণে অনেকেই মামলার শেষ সময়ে এসেও লোকলজ্জায় হাল ছেড়ে দেন।
ধর্ষণ মামলার জেরা চলে উন্মুক্ত আদালতে। অধিকাংশ ক্ষেত্রেই অশ্লীল ও নোংরা ভাষায় সে জেরা করা হয়। ধর্ষণকালে মহিলার হাত কোথায় ছিল, পা কোথায় ছিল, মুখ কোথায় ছিল_ এমন হাজারো প্রশ্ন করা হয়। উদ্দেশ্য একটাই, যে কোনোভাবে প্রমাণ করা_ ধর্ষণ প্রক্রিয়ার সঙ্গে ভিকটিমের সামান্যতম হলেও অংশগ্রহণ ছিল। 
প্রতিনিয়ত ধর্ষণের মতো বর্বর সহিংসতার শিকার হচ্ছে নারীরা। থানা থেকে আদালত পর্যন্ত ধর্ষণ প্রমাণের নামে ওই নারী বা শিশুকে দফায় দফায় ধর্ষণ করা হয়। কিন্তু এসব নিরসনে বাস্তবিক কোনো উদ্যোগ নেই।

