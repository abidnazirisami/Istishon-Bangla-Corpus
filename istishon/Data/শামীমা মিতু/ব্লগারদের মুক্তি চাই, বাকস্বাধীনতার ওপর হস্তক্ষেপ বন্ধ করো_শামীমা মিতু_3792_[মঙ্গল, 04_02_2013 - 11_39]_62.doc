ব্লগারদের মুক্তি চাই, বাকস্বাধীনতার ওপর হস্তক্ষেপ বন্ধ করো


বাংলাদেশের ইতিহাসে আজকে আমরা একটি ক্রান্তিলগ্ন অতিক্রম করছি। যুদ্ধাপরাধীদের বিচার দাবিতে ব্লগার ও অনলাইন একটিভিস্টদের শুরু করা আন্দোলনে সারা দেশের মানূষের মাঝে যে ঐক্যের প্রক্রিয়া শুরু হয়েছিলো, ৪২ বছরের কলঙ্কমোচনের সুযোগ তৈরি হয়েছিলো, মুক্তিযুদ্ধের চেতনার পুনর্জাগরণের পথ প্রশস্ত হয়েছিল নানামুখী প্রতিক্রিয়াশীল তৎপরতায় তা এখন শুধু বাধাগ্রস্তই হচ্ছেনা বরং বিভিন্ন মহলের আক্রমণে এই ঐক্য ও চেতনা ক্ষতিগ্রস্ত হচ্ছে। ধর্ম বিষয়ে উস্কানীমূলক ব্লগ লেখার অভিযোগ তুলে রাসেল পারভেজ, মশিউর রহমান বিপ্লব এবং সুব্রত শুভ নামে ৩ জন ব্লগারকে গ্রেফতার করা হয়েছে। 
ইতিমধ্যে তাদেরকে ৭ দিনের রিমান্ডে নেয়া হয়েছে। ডিবি পুলিশ গতরাতে তাদেরকে তুলে নিয়ে যায় এবং এই তিন ব্লগারের নিখোঁজ সংবাদ ছড়িয়ে যাওয়ার পরে তাদেরকে গ্রেফতার দেখানো হয়েছে আজ সকালে। ডিবি পুলিশ সংবাদ সম্মেলনে তাদেরকে হাজির করেছে দাগী আসামীর মতো। ডিবি পুলিশ থেকে দাবি করা হচ্ছে তাদেরকে গোপন সংবাদের ভিত্তিতে আটক করা হয়েছে। কিন্তু তারা কেউই পলাতক ছিলেন না যে তাদেরকে গোপন সংবাদের ভিত্তিতে আটক করতে হবে।
রাসেল পারভেজ প্রায় প্রতিদিনই শাহবাগে আসতেন আন্দোলনের বিভিন্ন কর্মসূচীতে যুক্ত হতে। অন্য দুই ব্লগারও প্রথম থেকেই অনলাইনে এবং শাহবাগে যুদ্ধাপরাধীদের বিচার দাবিতে সক্রিয় ছিলেন। কিন্তু ডিবি পুলিশ দাবি করছে যে শাহবাগ আন্দোলনের সাথে তাদের কোন সংশ্লিষ্টতা খুঁজে পাওয়া যায় নাই।
সুব্রত শুভকে সকাল বেলা গ্রেফতার করা হয়েছে দাবি করলেও আমরা জানি গতকাল রাত ১১টার সময় তাকে ঢাকা বিশ্ববিদ্যালয়ের জগন্নাথ হলের সামনে থেকে একটি মাইক্রোবাসে তুলে নিয়ে যাওয়া হয়। উল্লেখ্য, শুভ ঢাকা বিশ্ববিদ্যালয়ের বাংলা বিভাগে পাঠরত জগন্নাথ হলের একজন আবাসিক ছাত্র। হেফাজতে ইসলামের দাবির সাথে এই গ্রেফতারের কোন সম্পর্ক আছে কিনা সেই প্রশ্নের উত্তরে ডিবির পক্ষ থেকে বলা হয়েছে ‘ব্লগার রাজিব হত্যা এবং আসিফ মহিউদ্দীনের উপর হামলার ঘটনার পরে ডিবি পুলিশের সাইবার ক্রাইম বিভাগ নাস্তিক ব্লগারদের উপর নজর রাখতে শুরু করে যার ধারাবাহিকতায় এই গ্রেফতার’।
আমরা বলতে চাই যে এধরনের বক্তব্য একেবারেই গ্রহণযোগ্য নয়, যেখানে সারাদেশে ব্লগাররা মৌলবাদী সাম্প্রদায়িক শক্তির হামলার শিকার হচ্ছে সেখানে ব্লগারদেরকেই গ্রেফতার করার এ ধরনের বক্তব্য হতাশাজনক।
আমরা দেখেছি শাহবাগ আন্দোলনের চেতনাকে নস্যাত করতে মৌলবাদী প্রতিক্রিয়াশীল অপশক্তি এই আন্দোলনকে ইসলামবিরোধী আন্দোলন হিসাবে অপপ্রচার চালিয়েছে। ব্যাপক সাম্প্রদায়িক সহিংসতা চালিয়ে যাচ্ছে একই গোষ্ঠী। ব্লগার হত্যা করে সেই হত্যার বৈধতা তারা দিয়েছে একটি বিশেষ পত্রিকাকে ব্যবহার করে, যেই পত্রিকাটির বিরুদ্ধে আলোচ্য ইস্যুতে হলুদ সাংবাদিকতা ও মিথ্যাচারের সুনির্দিষ্ট প্রমাণ রয়েছে।
আমরা দেখেছি সরকার তাদের বিরুদ্ধে কোন ভুমিকা না নিলেও নিরীহ ব্লগারদের উপর ঝাঁপিয়ে পড়েছে। একদিকে মৌলবাদীরা ব্লগারদের টুকরো টুকরো করে হত্যা করার ঘোষণা দিচ্ছে, আরেকদিকে সরকার ব্লগারদের হয়রানী করতে, গ্রেফতার, সেন্সরশিপ ইত্যাদি ভুমিকা গ্রহণ করছে।
সরকারের এই ভূমিকা মুক্তিযুদ্ধের চেতনা ও বাংলাদেশের সংবিধানস্বীকৃত মতপ্রকাশের স্বাধীনতার সাথে সাংঘর্ষিক। মুক্তিযুদ্ধের সপক্ষের শক্তি হিসাবে পরিচিত আওয়ামীলীগ নেতৃত্বাধীন সরকারের এই ভুমিকা কোনভাবেই মেনে নেয়া যায়না।
আমরা বলতে চাই যে, অনলাইনে কেউ কুরুচিপূর্ন বক্তব্য দিলে, রেসিজম, সাম্প্রদায়িকতা ইত্যাদি ছড়ালে তার বিরুদ্ধে আমরা সর্বদাই সোচ্চার। ইতিপূর্বে ব্লগ কমিউনিটি এবং ব্লগ কর্তৃপক্ষ সুদক্ষতার সাথে সাইবার ক্রাইম নিয়ন্ত্রন করেছে। এক্ষেত্রে আরো বেশি দক্ষতা ও সফলতার জন্যে সরকারী সহযোগিতা কাম্য, কিন্তু হস্তক্ষেপ নয়। উপরন্তু খুব সম্প্রতি ব্লগারদের তালিকা তৈরি করে তা প্রকাশ করার মধ্য দিয়ে ঐ ব্লগারদের নিরাপত্তহীন জীবনে ঠেলে দেয়া হয়েছে। এমনকি অনলাইনে লেখালেখির মধ্য দিয়ে যদি কেউ বাংলাদেশের প্রচলিত আইনে কোন অপরাধ সংগঠিত করে তবে দেশে প্রচলিত ফৌজদারী আইনেই তার বিচার হতে পারে। তবে সম্পূর্ণ বেআইনীভাবে কাউকে বাসা থেকে অথবা হল থেকে তুলে নিয়ে যাওয়ার মতো প্রক্রিয়ার বিরুদ্ধে আমরা তীব্র প্রতিবাদ জানাচ্ছি।
আমরা অবিলম্বে গ্রেফতারকৃত ব্লগারদের মুক্তি দাবি করছি। তাদের বিরুদ্ধে সুনির্দিষ্ট অভিযোগ থাকলে সঠিক আইনি প্রক্রিয়া অবলম্বন করে ব্যবস্থা নেয়া যেতে পারে। কিন্তু রাতের আঁধারে ডাকাতের মতো তাদেরকে তুলে নিয়ে, ল্যাপটপ কম্পিউটার জব্দ করে তা উদ্ধারকৃত অপরাধের সরঞ্জাম হিসাবে দেখিয়ে, ব্লগারদেরকে দাগী আসামীর মতো উপস্থাপন করে গণমানুষের কাছে ভুল বার্তা ও বিভ্রান্তি ছড়িয়ে দেয়া কোনভাবেই কাম্য নয়।
ব্লগে অনাকাঙ্ক্ষিত বক্তব্য, হেটক্রাইম, সাইবার ক্রাইম ইত্যাদি নিয়ন্ত্রণ করতে হলে সরকারকে ব্লগারদেরই সহযোগিতা নিতে হবে। ব্লগ বন্ধ করে, অথবা ব্লগারদের গ্রেফতার করে কোন ভালো ফলাফল আশা করা সম্ভব না। বাংলা ব্লগ একটি বৃহত ও ডাইভার্স সমাজের প্রতিনিধিত্ব করে যার সংখ্যাগরিষ্ঠ সদস্যই বর্তমান সময়ের তরুণ সমাজের অংশ।
এই তরুণ সমাজ ব্লগে গণতন্ত্র এবং সহনশীলতার চর্চা করে। এই সচেতন তরুণ সমাজকে শত্রু বানিয়ে নয় বরং তাদের সহায়তা নিয়েই সরকারকে এগোতে হবে। আমরা দেখেছি এই তরুণ ব্লগাররাই সুদীর্ঘ ৭ বছর যাবৎ জামাত শিবির সহ বিভিন্ন দেশবিরোধী অপতৎপরতার বিরুদ্ধে অনলাইনে প্রতিরোধ গড়ে তুলেছে।
বাংলাদেশের ব্লগাররা বরাবরি সমাজ সচেতন এবং জনগণের অধিকারের পক্ষে সবসময়ই সোচ্চার। ইতিপূর্বে ব্লগাররা জ্বালানি সম্পদ, শ্রমিকদের অধিকার, ইভটিজিং, শিক্ষার্থীদের অধিকার ইত্যাদি ইস্যুতে দেশের আপামর জনসাধারণের সাথে থেকে আন্দোলন সংগ্রাম গড়ে তুলেছে, প্রগতিশীল বিভিন্ন কর্মকাণ্ডে ভূমিকা রেখেছে।
সর্বশেষ শাহবাগ আন্দোলনের মাধ্যমে ন্যায় প্রতিষ্ঠার দাবিতে সারা দেশের মানুষকে তারা জাগিয়ে তুলেছে। কিন্তু এর পর থেকেই আমরা দেখেছি কিছু পত্রপত্রিকায় ব্লগারদের বিরুদ্ধে মিথ্যাচার শুরু করা হয়েছে, নাস্তিকতাকে ইস্যু বানিয়ে সাধারণ মানুষকে ব্লগারদের বিরুদ্ধে ক্ষেপিয়ে তোলার চেষ্টা করা হয়েছে। প্রতিক্রিয়াশীল অপপ্রচারকারীদের সমর্থন দিয়েই যেন ব্লগারদেরকে এখন গ্রেফতার করছে সরকার। 
এই প্রক্রিয়া চলতে থাকলে তা মত প্রকাশের স্বাধীনতা ও গণতন্ত্রের অস্তিত্বের জন্যে বিপজ্জনক হবে। আমরা অবিলম্বে গ্রেফতারকৃত ব্লগারদের মুক্তি চাই, সেইসাথে দাবি জানাই আমারব্লগ-এর উপর সরকারি ব্যান তুলে নেয়া হোক। আর কোনো ব্লগারকে যেন অযাচিতভাবে গ্রেফতার করা না হয় সেই দাবিও আমরা করছি। ব্লগারদের মত প্রকাশের স্বাধীনতা ব্যাহত হলে বাংলাদেশের ভবিষ্যত অন্ধকার।
ব্লগারদের মত প্রকাশের স্বাধীনতা রক্ষায় এবং তাদের নিরাপত্তা নিশ্চিত করতে আমরা ব্লগাররা ঐক্যবদ্ধভাবেই লড়াই করবো। 
--সাধারণ ব্লগারবৃন্দ
০২ এপ্রিল, ২০১৩, মধুর ক্যান্টিন, ঢাকা বিশ্ববিদ্যালয়

