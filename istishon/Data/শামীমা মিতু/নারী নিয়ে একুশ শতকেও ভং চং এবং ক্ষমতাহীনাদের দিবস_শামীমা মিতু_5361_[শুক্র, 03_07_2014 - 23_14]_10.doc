নারী নিয়ে একুশ শতকেও ভং চং এবং ক্ষমতাহীনাদের দিবস


 প্রাচীন প্রবাদে বলা হত, মেয়েরা বাল্যে পিতার, যৌবনে স্বামীর, বার্ধক্যে পুত্রের। সেই আদিকালের প্রবাদের প্রভাব আজও কাটেনি। এখনো আইনানুগভাবে বিভিন্ন দলিলে, সারকারি ফর্মে, ভোটার কার্ডে মেয়েদের অভিভাবক হিসেবে স্বামীর নাম থাকে, না হলে বাবার। এমনকি বাবা মারা গেলেও তার অভিভাবকত্ত বন্ধ হয়না। যে ছেলে বা মেয়ের বাবা ছোট বেলায় মারা গেছেন বা ছেড়ে চলে গেছেন, যাকে মা একা হাতে বড় করে তুলেছেন তাকেও অভিভাবক হিসেবে পিতার নাম লিখতে হয়, মায়ের নাম লেখার সুযোগ সে কমই পায় সারা জীবনে। 
একুশ শতকে নারী মুক্তির কথা বলছি, ক্ষমতায়নের কথা বলছি বাস্তবে ক্ষমতায়নের ক্ষ ও হয় না। কিন্তু ক্ষমতায়ন যে জরুরি এই চেতনাই বা কতটুকু প্রসারিত হল? ক্ষমতার রশি তো মেয়েদের হাত থেকে অনেক দূরে। স্বামী শব্দটি তৈরি হয়েছিল হয়তো তিনহাজার বছর আগে, এখনও তার প্রতিপত্তি পালটায়নি। স্তোকবাক্য হিসেবে মেয়েদের চিরকাল বলা হয়েছে অন্দরমহল নারীর, বারমহল পুরুষের। সেই পুরুষক্ষেত্রে মেয়েরা প্রবেশ করেছে ঠিকই, কিন্তু পথ কাটায় ভরতি। প্রতিটি মেয়েকে প্রতিক্ষন সেই কাটার আঘাতে রক্তাক্ত হতে হয়, একবার নয়, হাজারবার।
যার পায়ের তলায় মাটি নেই তার তারই ক্ষমতায়নের কথা বলছি আমরা। মাটি নেই কেন? কিভাবে? প্রথম থেকেই শুরু করি
প্রথম সমস্যা-কন্যাসন্তানকে জন্মই দিতে রাজি থাকেন না কোনো কোনো মানুষ, পরিবার, সমাজ। 
দ্বিতীয় সমস্যা- যারা অতটা নিষ্ঠুর নন, তারা কন্যা সন্তান জন্মে বাধা দেননা বটে কিন্তু অনেকেই কন্যার জন্মমাত্রেই ঝিমিয়ে পড়েন।
তৃতীয় সমস্যা- যারা কন্যাজন্মকে স্বাভাবিকভাবেই মেনে নেন এবং আহ্লাদিত হন, তারাও কন্যাকে পুত্রের তুলনায় কম সুযোগ, কম পুষ্টি, কম শিক্ষা, কম আলো দিয়ে মানুষ করেন। যাতে ইট চাপা ঘাসের মতোই পেলব ও পরাধীন হয়ে বড় হয় মেয়েগুলো। 
চতুর্থ সমস্যা- যারা ছেলের মতোই সব সুযোগ দিয়ে মেয়েকে বড় করেন তারাও মেয়েকে সহজে ইঞ্জিনিয়ারিং বা এগ্রিকালচার পড়াতে পাঠান না। পাঠালেও সিভিল বা মেকানিক্যাল তো নয়ই। নাটক করতে চাইলে ভয় পান, মাউন্টেনিয়ারিং শিখতে পাঠান না, রাজনীতি করতে চাইলে শিউরে ওঠেন। প্রতিবাদ করলে ধমক দেন। 
পঞ্চম সমস্যা- যারা এসবও মেনে নেন, মেয়ে যা চায় তাই করতে দেন, তারাও কিন্তু মেয়ের ক্যারিয়ারের এবং বিয়ের মধ্য দ্বিতীয়টাকে বেশি গুরুত্ব দেন। একই রকম পড়াশোনা শিখে একই রকম চাকরি পেয়ে বর ও বউ যখন দু জায়গায় পোষ্টেড হয়, একজনকে চাকরি ছাড়লে হলে ছাড়বে কে? অবশ্যই মেয়েটি। 
ষষ্ট সমস্যা- ধরুন চাকরি ছাড়লো না কেউ। দুজন দুজায়গায় থাকলো, সপ্তাহান্তে বা মাসান্তে দেখা হল। দুজনের মনেই দুঃখ। সন্তান হলেও সে একজনকে মিস করবে। সমাজ বন্ধু বান্ধব মা বা শশুর শাশুড়ি এই পরিস্থিতির জন্য দুষবে কাকে? মেয়েটিকে। কার মনে অপরাধবোধ জাগবে? মেয়েটির।
সপ্তম সমস্যা-দু জনেই এক জায়গায় চাকরি পেল। চাকরির শেষে সংসার সামলাবে কে? না সামলাতে পারলে দোষ কার? মেয়েটির।
অষ্টম সমস্যা-চাকরি ক্ষেত্রে কোনো পুরুষ যদি ফষ্টি নষ্টি করতে চায়, বস যদি যৌন হেনস্থা করে, মেয়েটি কি করবে? আইনের আশ্রয় নিয়ে সে যদি যৌন হেনস্থার অভিযোগ করে, সারা অফিস কার বিরুদ্ধে যাবে? কাকে চরিত্রহীন বলবে? মেয়েটিকেই বলবে। চরিত্রের দোষ তো মেয়েদের একচেটিয়া, ছেলেদের ক্ষেত্রে ওটা গৌরবের।
নবম সমস্যা- বিয়ে ভাংলে দোষ কার? মেয়েটির। আবার বিয়ে করাই যায় কিন্তু পুনর্বিবাহের সম্ভাবনা কার বেশি? পুরুষের। বিয়েবিচ্ছিন্ন মেয়েদের সংখ্যা সবসময়ই বিয়েবিচ্ছিন্ন পুরুষের তুলনায় বেশি। 
দশম সমস্যা- সব কিছু ভেঙ্গেচুরে মুষ্টিমেয় যেসব মেয়েরা বেরিয়ে আসছে, যারা নাটক করে, রাজনীতি করে, ইঞ্জিনিয়ার হয়, পাহাড়ে চড়ে, স্নগবাদিক হয়, কবিতা লেখে, প্রতিবাদ করে তাদের সামনে এসে দাঁড়ায় নিষেদের তর্জনী। সে কি কাজ করছে তার চেয়েও বেশি আলোচ্য বিষয় হয়ে দাঁড়ায় তার চরিত্র ও চেহারা। 
নারীবাদি কথাবার্তা শুনলে অনেকেরই গা জ্বলে। নারীবাদী লেখিকাদের লেখাপত্রকে মাছির ভনভনানি সঙ্গে তুলনা করেন অনেকে। ভাই থামেন, এখনই এত বিরক্ত হচ্ছেন। আগামী বছরগুলোতে এইসব সচেতন বিষয়কেদ্রিক লেখা আরো বাড়বে। বাড়বে কারন শিক্ষিত মধ্যবিত্ত শেনীর মেয়েদের মধ্য সচেতনতা বাড়ছে। একচোখা পুরুষরা নারীবাদ শুনলেই যত রেগে যাবে ততই জ্যান্ত হয়ে উঠবে বিষয়টা। দৃষ্টিভঙ্গি পালটানোর পক্ষে এটা খুব জরুরি প্রক্রিয়া।
স্বাধীন স্বনির্ভর প্রতিবাদি হয়ে ওঠা একুশ শতকের মেয়েদের জানায় অভিনন্দন। একুশ শতকের মেয়ে, জয় থাকুক তোমার পায়ের তলায়, মাথার উপর পূর্ন মহাকাশ।

