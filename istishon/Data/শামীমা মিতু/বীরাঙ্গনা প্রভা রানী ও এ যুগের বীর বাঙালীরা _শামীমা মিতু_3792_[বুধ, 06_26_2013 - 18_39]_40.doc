বীরাঙ্গনা প্রভা রানী ও এ যুগের বীর বাঙালীরা 


‘কিরে মাগি তুই নাকি পাকিস্তানিগো লগে শুইছিলি। ‘ওই যায় পাঞ্জাবীর বউ!’ ‘হিন্দু মাগি কয় জনের সাথে ছুইছিলি?’ –এই কথাগুলো প্রভা রানী মালাকারকে উদ্দ্যেশ্য করে বলা তার এলাকার তখনকার বীর বাঙ্গালীদের মন্তব্য। কমলগঞ্জের বীরঙ্গনা প্রভা রানী মালাকার। মৌলবীবাজার জেলার কমলগঞ্জের মির্জানগর গ্রামের এক ভাগ্যাহত গৃহবধূ। 
১৯৭১ সালে মহান মুক্তিযুদ্ধ চলাকালীন সময়ে পাক হানাদারদের স্থানীয় দোসর রাজাকাররা তাকে ধরে নিয়ে তুলে দিয়েছিল পাক সেনাদের হাতে। সে সময়ের ১৫ বছরের প্রভা গ্রামের শমশেরনগর ডাক বাংলোয় পাক সেনা ক্যাম্পে পাক সেনা ও রাজাকারদের হাতে গণধর্ষনের শিকার হন। সেদিন তার সম্ভ্রমের বিনিময়ে পাক সেনা ও তাদের দোসর রাজাকারদের কবল থেকে রক্ষা পেয়েছিল কমলগঞ্জের অনেক অসহায় প্রাণ ।
বেশ আগে একটা অফিসিয়াল এসাইনমেন্ট কভার করতে গিয়েই দেখা হয়েছিল প্রভা রানী মালাকারের সাথে। সৌভাগ্য হয়েছিল তার ইন্টারভিউ করার। অনেক কথা বলার পর খেয়াল করেছিলাম প্রভা রানীর অপলক দৃষ্টির মাঝে চিক চিক করছে পুঞ্জিভূত ক্ষোভ। কিন্তু আমার চোখের কোণ ততক্ষনে ভিজে গেছে।
৩৯ বছর আগের কথা। সঠিক দিন তারিখ তার মনে নেই। বৈশাখ মাসে তার বিয়ে হয় আর শ্রাবন মাসে শুরু হয় মুক্তিযুদ্ধ। তখন স্বামী কামিনী রাম মালাকার তাদেরকে রেখে চলে যান ভারতে। প্রভা রানী যান বাবার বাড়ী পাশ্ববর্তী গ্রাম বিক্রম কলসে। মাস পনের দিন পর বিক্রম কলস গ্রামের রাজাকার নজির মিয়া ও জহুর মিয়া প্রভা রাণীকে তার মায়ের সামন থেকে জোর পূর্বক তুলে নিয়ে যায়। যেখানে পাকিস্তানী সেনা বাহিনীর সদস্যরা অবস্থান নিয়েছিল। সে রাতে পাকিস্তানি হায়েনাদের পাশবিক গণধর্ষনের শিকার হন প্রভা রানী। 
প্রভা রানী বলে চলেন। সারা রাত তাকে ধর্ষনের পর সবাই চলে গেলে ভোর রাতে কোন রকম হেটে হেটে নিজের বোনের বাড়ী আবার চলে যান। ৯ মাস যুদ্ধের পর এক দেশ স্বাধীন হয়। তার স্বামী ভারত থেকে দেশে এসে তাকে স্ত্রী হিসাবে নিজ বাড়ি আনতে গেলে তিনি আসতে রাজি হননি। স্বামীর কাছে সবকিছু খুলে বললে তার স্বামীর জবাব ছিল- তোমার মতো লাখ লাখ নারী ইজ্জত দিয়েছে দেশের জন্য। তুমিও তাদের একজন। আমার কোন দুঃখ নেই। 
স্বামীকে অনেক ভালোবাসেন প্রভা রানী। প্রানপ্রিয় স্বামী অবশ্য মারা গিয়েছে কয়েকবছর আগে। স্বামী মারা যাওয়ার পর বেঁচে থাকার জন্য বেছে নেন লেস ফিতা ফেরি করার কাজ। কেউ কোন দিন খোঁজ করেননি কেমন আছেন স্বামীহারা প্রভা রানী মালাকার। দু দুবেলা দু মুঠো ভাতের জন্য গ্রামে গ্রামে ফেরী করে যে আয় রোজগার করেন তা দিয়ে কোন রকমে ছেলে, ছেলের স্ত্রী সন্তানদের নিয়ে বেঁচে আছেন। স্থানীয় ভূমিখেকোদের করাল গ্রাসে দখল হয়ে গেলো স্বামীর রেখে যাওয়া শেষ ভিটে-মাটিটুকুও।
দেশ স্বাধীন হবার এক বছর পর ১৯৭২ সালে তার একমাত্র ছেলে কাজল মালাকারের জন্ম হয়। কিছুটা মানসিক ভারসাম্যহীন ছেলেকে মানুষ ডাকে পাঞ্জাবির জারজ বলে। প্রভা রানীকেও অনেকে ডাকে পাক সেনার বউ বলে। আক্ষেপ করে প্রভা রানী বলেন, এলাকার মানুষের নিকট মুখ দেখানো যায় না। তার ছেলে কাজল মালাকারকে বাড়ির আশপাশের নিজ ধর্ম ও বর্ণের লোকজনও গালি দেয়। 
প্রভা রানী বলেন, স্বামী আমাকে মেনে নিল। কিন্তু গ্রামের লোকজন নানা কুকথা বলে। এখন রাজাকার নেই তার পরও স্থানীয় লোকজন কটুক্তি করে, ছেলে ছেলের বউসহ এক ঘরে করে রেখেছে। দেশের জন্য ইজ্জত দিলাম আর আমারে বলে, মাগি তুই নাকি পাকিস্তানিগো সাথে শুইছিলি। এরা কারা? প্রভা রানীর প্রশ্নের উত্তর দেয়া আমার পক্ষে সম্ভব হয় না। লজ্জায় নুয়ে পড়ে আমার মাথা।
এবার আসি আমার সমসাময়িক ভাবনার কথায়। যেখানে এ যুগের বীর বাঙালীদের বসবাস। ৩- ৪ বছর হলো ফেসবুক ব্লগ ব্যাবহার করছি। শাহবাগের গণজাগরনের পর থেকে অনলাইনটা আমাদের জীবনে বেশ গুরুত্বপুর্ণ হয়ে উঠেছে। এই গুরুত্ব পাবার সাথে সাথে অনলাইনের একটা বিষয় খুব পীড়াদায়কও হয়ে উঠেছে বেশ খানিকটা। গালিগালাজ, অশ্লীল কথার প্রতিযোগিতা চারপাশে । আর তার টার্গেট যদি হয় নারী, তাহলে তো কথাই নাই। দিব্যি এর ওর সাথে শুইয়ে দেবে। মা বোন, চাচী, খালা পরিবারের যত নারী সদস্য আছে সবাইকেই পালাক্রমে ধর্ষন করতে থাকে। 
তা যাদের গালি দেয়া হচ্ছে তারা কি জামাত শিবির? না। তারা কি পাকিস্তানি? না। তারা কি মৌলবাদি? না। তারা মুক্তিযুদ্ধের চেতনা লালন করা নারী। মৌলবাদ ও সাম্প্রদায়িকতার বিরোধিতা করা নারী। তাহলে কেন এই নারীরা গালিবাজদের শিকার হচ্ছে? 
এই গালিবাজ অনলাইন ধর্ষকরা কারা? তারা কি জামাত শিবির? না। তারা কি পাকিস্তানি? না। তারা কি মৌলবাদি? না। তারা এ যুগের বীর বাঙালী। কমলগঞ্জের বাঙালীদের উত্তরসূরী। তারা প্রভা রানীর প্রতিবেশী। তার স্বামীর মতো কেউ নন। এই নব্য বীর বাঙালীদের দাবিটা অবশ্য ভিন্ন। তারা নাকি মুক্তিযুদ্ধের চেতনার ধারক বাহক। 
এরাই যদি হয় মুক্তিযুদ্ধের চেতনা ধারন কারী তাহলে বীরাঙ্গনা প্রভা রানী মালাকারকে আমি বলবো, তোমাকে যত তারা মাগি বলে সম্বোধন করবে ততই বাড়বে তোমার যুদ্ধের মেয়াদ। মুক্তিযুদ্ধ তোমার আজো শেষ হয়নি। এখনো তোমার সামনে দাঁড়িয়ে আছে পাক হায়েনারা। মুখোশ বদলেছে, পেছনের কুকুরগুলো এখনও সেই একই আছে। আমি তোমাকে ভালোবাসি বীরাঙ্গনা মা। তোমার যুদ্ধটা তাই আমাকে এগিয়ে নিতে হবেই। যত হায়েনার পদধ্বনি শুনি না কেন!

