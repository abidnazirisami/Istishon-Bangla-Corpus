সন্ধান চাই _ লাশের জন্য এ প্রতীক্ষা কি ফুরোবার নয়___



এই ব্লগপোষ্টে ভেবেছিলাম কিছুই লিখবো না। শুধু এই সন্ধান চাই পোষ্টারগুলো তুলে দেবো। কি বা লিখবো আমি। পৃষ্টার পর পৃষ্টা লিখলেও এই এক একটি পোষ্টারের পেছনের আহাজারি তুলে ধরতে পারবো না।
জীবিত হোক মৃত হোক শত শত মানুষের আর্তনাদ তাদের প্রিয় মানুষটিকে ফিরে পাবার। পঁচা হোক, গলা হোক, হোক হাড়সর্বস্ব কয়েক টুকরো মাংসপিন্ড- প্রিয়োজনের লাশ ফিরে পেতে স্বজনদের বুকফাটা কান্নার মাতম ফিরছে সাভারে ধসে পড়া ভবনের চারপাশে।
অধরচন্দ্র উচ্চবিদ্যালয় মাঠে প্রতিক্ষা লাশের জন্য। মা এসেছে ছেলের খোঁজে, বাবা খুজছে মেয়েকে। দাদি এসেছে চোখের মনি নাতিটিকে খুজতে। জীবিত যাদেরকে উদ্ধার করা হয়েছে তাদের প্রায় সবারই আত্মীয় স্বজনের খোঁজ পাওয়া গেছে। 
যত লাশ উদ্ধার করা হয়েছে ৫২ জন বাদে তা হস্তান্তর করা হয়েছে। তাহলে এই শত শত স্বজনের আহাজারি কি থামবে না? কোনো শান্তনাই যে তাদের মনকে বাঁধ মানাতে পারছে না। যে দাদিটি প্রিয় নাতির কবর জড়িয়ে জীবনের বাকিটা সময় কাটিয়ে দিতে চায়, তার মাতম যে থামছে না।
এই মানুষগুলো প্রিয় স্বজনকে আর কোনোদিন ফিরে পাবে না। কেউ কেউ এখান থেকে বাড়ি ফিরে যাবে। কেউ কেউ হয়তো 'সন্ধান চাই' নোটিশটা নিয়ে আরো কিছুদিন এখানে ওখানে ছুটে বেড়াবে। লাশ তো নয়ই, পাবে না তারা কিছুই। পাবে না কোনো সহযোগিতা। পাবে না কোনো প্রতিকার। পাবে না বিচার। চোখের জল ফেলা ছাড়া আর কিছু তাদের করার থাকবে না। হয়তো মাঝে মাঝে অপরিচিত কাউকে দেখে কোনো মা চিৎকার করে কেঁদে বলবে, ঠিক তোমার মতো দেখতে ছিল আমার ছেলেটা, মরে গেছে, না হারিয়ে গেছে, ওকে আজো পাইনি...
জীবনের নির্মমতা কেন ওদেরকেই বেছে নেয় বারবার!





















