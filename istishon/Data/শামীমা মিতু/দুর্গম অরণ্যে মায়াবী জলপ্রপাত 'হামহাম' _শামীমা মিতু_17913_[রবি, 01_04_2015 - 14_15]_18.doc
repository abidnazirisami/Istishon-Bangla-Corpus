দুর্গম অরণ্যে মায়াবী জলপ্রপাত 'হামহাম' 


স্বপন জানাল অর্ধেক পথ এখনও বাকি। জানি না সামনে আর কতটা চড়াই বাইতে হবে। পেছনে যা ফেলে এসেছি, পর্বত পাড়ি দেওয়ার চেয়ে কম কিসে? কুরমা বন বিটের অসাধারণ সুন্দর দৃশ্যাবলিও নেশা ধরাতে পারছে না। মনে কোটি টাকার প্রশ্ন, কখন দর্শন দেবেন তিনি। আমরা নয়জন জুয়েল, সানভী, রাকিব, লাইজুল, স্টিভ, জয়, সাচ্চু, নায়িম এবং আমি একের পর এক ভাঙছি পাহাড়। উদ্দেশ্য হামহাম ঝরনা।
মৌলভীবাজার জেলার কমলগঞ্জ উপজেলার রাজকান্দি রিজার্ভ ফরেস্টের একটি ঝরনা 'হামহাম'। ভারত সীমান্তের একেবারে কাছে অবস্থিত এই ঝরনার জলধারার উৎপত্তি সেই দেশেই। এ দেশের রোমাঞ্চপ্রিয় মানুষের মনোরঞ্জনের জন্যই যেন আগমন এবং পরিপূর্ণ বিকাশ। আগেই যারা দর্শন লাভ করেছেন তারা পথক্লান্তির এই বর্ণনার জন্য আমাদের অবজ্ঞা করবেন না নিশ্চয়।
রাত ১০টা নাগাদ নিজেদের আবিষ্কার করলাম ফকিরেরপুল বাস কাউন্টারে। শ্রীমঙ্গলের বাসের অপেক্ষায়। অতঃপর রাতভর বাস যাত্রা এবং আলো ফোটার আগেই শ্রীমঙ্গলে। ঝর্ণার পূর্ণ রুপ দেখতে গিয়েছিলাম বর্ষায়। 
রাতের বাস সাধারণত শ্রীমঙ্গল শহরের চৌরঙ্গী এলাকায় নামিয়ে দেয়। সকালের নাশতা সেরে অটোরিকশা নিয়ে কলাবনপাড়া। মূলত সেখান থেকেই শুরু হবে হামহামের দিকে যাত্রা। সকাল সোয়া ৮টার দিকে আমার পৌছে গেলাম কলাবনপাড়ায়। সেখানে আরেক বিড়ম্বনা। বাঁশের লাঠি হাতে দৌড়ে এলো ছোট বাচ্চারা। দাম পাঁচ টাকা, নিতেই হবে। ট্রেকিংয়ের জন্য নাকি সহায়ক। অনিচ্ছা সত্ত্বেও কিনতে হলো। চড়াই-উতরাই পার হতে হতে শেষমেশ অবশ্য লাঠির প্রয়োজনীয়তা টের পেয়েছিলাম। নিতে হলো গাইডও। স্বপন নামে এই ছেলের প্রয়োজনীয়তাও পরে টের পেয়েছি লাঠির মতোই।
হামহাম যাওয়ার মূলত দুটি পথ। প্রথম পথ গিয়েছে ঝিরিপথ ধরে। কিন্তু বাঁশমহাল ইজারার কারণে বাঁধ দেওয়ায় ঝিরি এখন পরিণত হয়েছে খালে। সে পথ দিয়ে যাওয়ার উপায় নেই। আমরা যাচ্ছি দ্বিতীয় পথে।
চারদিকে ঘনজঙ্গল। বিশেষ করে প্রচুর বাঁশবন। বেয়ে উঠছি ছোটবড় পাহাড়। আবার কখনও বেশ খাড়া পথ বেয়ে নিচে নামতে হচ্ছে। প্রচণ্ড ঝুঁকিপূর্ণ রাস্তা। তারপরেও মনে আনন্দ, নতুন জায়গা আবিষ্কারের নেশায় আত্মহারা।
অনেকটা পথ যেতে হচ্ছে হিমশীতল ঠাণ্ডা পানির ঝিরি পথ ধরে। পুরো জায়গা জুড়ে কেমন যেন সুনসান নীরবতা। অনেকটা কাচের ঘরে আটকে থাকলে যেমন লাগে অনেকটা সেরকম। তবে মাঝে মাঝেই খুব কাছে কখনও দূর থেকে ভেসে আসছে অচেনা পাখির মিষ্টি কণ্ঠের গান।
এক সময় বিশ্রামের জন্য থামতে হলো। দরদর করে ঘামছে সবাই। পানি, স্যালাইন ছিল সঙ্গে। সেটিই হলো ভরসা। মিনিট পাঁচেক বিশ্রাম নিয়ে আবার দিলাম হাঁটা। সামনে রাস্তা ক্রমেই আকাশমুখী হয়ে আসছে। সেই সঙ্গে শরীরও যেন বিদ্রোহ করা শুরু করেছে। পা চলতে চাইছে না। তবু সেই দুর্নিবার আকর্ষণ। 'হামহাম' নামটিই টেনে নিয়ে চলল। যেতে যেতে খানিকক্ষণ পরপরই গাইড স্বপনের কাছে প্রশ্ন আর কত দূর? প্রতিউত্তরে তার বিরক্তির চাহনি। এ পথে চলতে অভ্যস্ত এই পাহাড়ি মানুষটি তো আর জানে না তথাকথিত নাগরিক সভ্যতার আলো হাওয়ায় বেড়ে ওঠা আমাদের এ দেহ কতটা ভঙ্গুর।
এতক্ষণ চড়াই-উতরাই যাওয়ার পর এবার নামার পালা। নামছি আর ক্রমেই স্ষ্ট হচছে শব্দ। স্বপনের অভয়বাণী আর বেশিদূর নেই হামহাম। পাহাড় থেকে নেমে ঝিরির পথ ধরলাম অবশেষে। ঘামে ভেজা শরীর ঝিরির পানিতে ভিজিয়ে সমস্ত ক্লান্তি নিমিষেই দূর হয়ে যায়। পিচ্ছিল পাথুরে পথ, সাবধানে পা ফেলতে হয়। এভাবে প্রায় অনেকটা সময় হাঁটার পর হঠাৎ শুনতে পেলাম এক শিহরণ জাগানিয়া শব্দ। গাছের ফাঁকে দেখা যাচ্ছে হামহাম ঝরনা।
অনুভব করলাম কিছুক্ষণ আগের ক্লান্তি উধাও তবে ইচ্ছে থাকলেও পড়িমরি ছুট দিতে পারিনি। পিচ্ছিল রাস্তাআর বড় বড় পাথরে বাড়িও খাওয়ার ভয়। অনেকটা কাছে গিয়ে যখন সোজা তাকালাম প্রায় ১৬০ ফিট ওপর থেকে নেমে আসা জলরাশির সেই অসম্ভব সুন্দর দৃশ্য দেখে প্রায় বাকরুদ্ধ হয়ে রইলাম কিছুক্ষণ।
প্রবল ধারায় উপর থেকে গড়িয়ে পড়ছে পানি। চারদিকে কেমন জানি হিমশীতল পরিবেশ। এক নাগাড়ে ঝরনার পানি পড়ে যাচ্ছে ছোটবড় পাথরের ওপর। তাতেই তৈরি হচ্ছে এক কুয়াশাময় পরিবেশ। হাঁটুগেড়ে বসে সেই পরিবেশ উপভোগ করলাম অনেক্ষণ ধরে। এরপরই শুরু হলো ঝর্ণার পানিতে দাপাদাপি। ঘন্টাখানেক পরআবারো ধরলাম ঝিরিপথ, পাহাড়ি রাস্তা। ফিরে আসার পালা।





যেভাবে যাবেন
ঢাকা থেকে মৌলভীবাজার যাওয়ার সরাসরি বাস আছে। ভাড়া ৪০০-৪৫০ টাকা। এছাড়া শ্রীমঙ্গল থেকেও যাওয়া যায়। মৌলভীবাজার থেকে যেতে হবে কমলগঞ্জ। সেখান থেকে আদমপুর বাজার, বাস ভাড়া ১৫-২০ টাকা। এখান থেকে ২০০-২৫০ টাকা সিএনজি ভাড়ায় পৌঁছে যেতে পারেন আদিবাসী বস্তি তৈলংবাড়ি বা কলাবনপাড়ায়। এরপর হাঁটা রাস্তা। প্রায় ৮ কিলোমিটারের মতো পাহাড়ি পথ শেষে হামহাম ঝর্ণার দেখা মিলবে। তবে যেখান থেকেই যাওয়া হোক, কলাবনপাড়ার দিকে অবশ্যই সকালে রওনা হতে হবে।
সাবধানতা
যাওয়ার আগে অবশ্যই কলাবনপাড়ার স্থানীয়দের কাছ থেকে ভালো-মন্দ জেনে যাওয়া উচিৎ। সঙ্গে সরিষার তেল আর লবণ রাখতে হবে। কেননা প্রচুর জোঁকের আক্রমণ থেকে রক্ষা পেতে এই দুটি ব্যবস্থাই কার্যকরী।
সঙ্গে শুকনা খাবার, বিশুদ্ধ পানি আর খাবার স্যালাইন রাখতে ভুলবেন না। জীবাণুনাশক ক্রিম আর তুলা সঙ্গে নেবেন। আর খুব সাবধানে চলাফেরা করতে হবে। যাওয়া-আসা মিলিয়ে ভাড়া পড়বে ১৫০০ থেকে ২০০০ টাকার মতো।

