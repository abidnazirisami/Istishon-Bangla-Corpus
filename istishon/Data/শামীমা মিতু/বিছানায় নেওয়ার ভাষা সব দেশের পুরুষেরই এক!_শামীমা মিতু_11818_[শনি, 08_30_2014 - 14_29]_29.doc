বিছানায় নেওয়ার ভাষা সব দেশের পুরুষেরই এক!


মানুষের মতো পশুর মধ্যেও যৌন আকাঙ্খা রয়েছে। তবে পশুর এবং মানুষের যৌন-জীবন সমান নয়। কিন্তু মাঝে মাঝে শিক্ষা, নীতি, নৈতিকতা বোধ না থাকা পশুর চেয়েও পুরুষের যৌন আকাঙ্ক্ষা লাগামহীন হয়ে ওঠে। যার থেকেই উৎপত্তি হয়েছে ধর্ষন, যৌন হয়রানি নামক নিকৃষ্ট শব্দগুলো। শিশু হোক, বৃদ্ধ হোক নারী শরীর হলেই হলো। সে দেহ যে দেশেরই হোক না কেন। সে দেহ যে গোত্র,বর্ণেরই হোক না কেন। বাংলাদেশি, আফ্রিকান, আমেরিকান, সে দেহের স্বাদ সব পুরুষই গ্রহন করতে চায়। হোক না সে দেহের সাথে এক মিনিটের পরিচয়। পুরুষমাত্রই যেন যে কোনও জায়গায় যে কোনও সময়ে বস্ত্র উন্মোচনে প্রস্তুত। বিছানায় নেবার ভাষা সব দেশের পুরুষেরই এক। শরীরে টোকা দেয়ার ভাষা সব দেশের পুরুষেরই এক। ভালোবাসা না থাকলেও তাদরে শরীর জাগ্রত হতে সময় লাগে না। 
এটুকু পড়ে লেখাটাকে প্রচন্ড পুরুষ বিদ্বেষি মনে হতে পারে সবার। তবে কিছু কিছু ঘটনার মুখোমুখি হলে এমন কিছু কথাকে যথার্থ মনে হয়। তেমনই একটা ঘটনা ব্রিটিশ ব্রডকাস্টিং কর্পোরেশনের উপস্থাপক জিমি সেভিলের। তিনি ছিলেন ব্রিটেনে শিশু বিষয়ক অনুষ্ঠানের একজন নামকরা উপস্থাপক। সেভিল ১৯৯০ সালে রাণী দ্বিতীয় এলিজাবেথের জন্মদিনে ‘নাইট’ উপাধিতে ভূষিত হন। অথচ যৌন বিকারগ্রস্ত এই জিমি সেভিলই জীবদ্দশায় বিবিসি’তে তার ৪০ বছরের কর্মজীবনে শত শত শিশু-কিশোরের ওপর ভয়াবহ যৌন নির্যাতন চালিয়েছেন। তবে সেসব কথা মারা যাবারও অনেক পরে তদন্তে বেরিয়ে আসে। ২০১১ সালে ৮৪ বছরে মারান যায় এই নিকৃষ্ট।
বেশিরভাগ ক্ষেত্রেই সেভিল তার এই যৌন নির্যাতনের কাজটি করেছেন বিবিসি’র নিজস্ব ভবনেই। যৌন নির্যাতনের ঘটনা পথম পত্রিকায় প্রকাশ হবার পর ব্রিটিশ পুলিশের কাছে অন্তত ৩০০ জন অভিযোগ করে, শৈশবে কিংবা কৈশোরে তারা জিমি সেভিলের হাতে নির্যাতিত হয়েছেন। তার হাতে নির্যাতিত একজন হলেন ক্যারোলিন রবিনসন। রবিনসন ছিলেন সেভিলের বোনের সন্তান। ব্রিটিশ দৈনিক ডেইলি মেইলকে দেওয়া সাক্ষাৎকারে ক্যারোলিন বলেন, 'তার মামা ছিলেন একটা দানব, এই দানব তাকে পর্যন্ত যৌন হয়রানী করতে ছাড়েনি।' 
বিকৃত যৌনাকাংখা স্থান, কাল, পাত্র, সম্পর্কের সীমারেখাকে পরাজিত করেছে। তারপরও এখনো মেয়েদের উদেশ্য করে বলা হয় 'নিজে ঠিক হন, সব ঠিক হয়ে যাবে।' আমি বুঝিনা নিজের এ পরিবর্তন কি এবং কেন? নারীর কতটুকু পরিবর্তন হলে ধর্ষন হবে না, যৌন হয়রানি হবে না? দ্য নিউ ইন্ডিয়ান এক্সপ্রেস পত্রিকার সাংবাদিক নিবেদিতা কুমার একটা লেখা লিখেছিলেন ‘হ্যাঁ, আমি অন্তর্বাস পরি এবং কখনও এটা দেখা যায়, তো?’ শিরোনামে। তার লেখাটি হুবহু তুলে দিলাম। 
‘পুরুষরা এমনভাবে আমাদের দেখে, যেন আমরা ধর্ষিত হওয়ার জন্যই অপেক্ষা করছি। কোন উসকানি প্রয়োজন হয় না, কেবল চোখ দিয়েই পুরুষরা আমাদের বিবস্ত্র করার প্রাণান্তকর চেষ্টা করে। আমি মেট্রোতে বসলে অন্তত একবারের জন্য হলেও অদেখা আমাকে দেখতে চায় পুরুষরা। কে পুরুষদেরকে এই অধিকার দিয়েছে? বাসের ভিড়ে ওই পাপী চোখগুলো দিয়ে আমাকে অন্ধের মত হাতড়ে বেড়াবার? থিয়েটারে পপকর্ন কিনতে গেলে ‘নিষ্পাপীর’ ভান ধরে বদমাশ পুরুষরা আমাকে অনুসরণ করতে থাকে। দুই পা ক্রস করে বসলেই তোমাদের ধর্ষকামীতা জেগে উঠতে হবে কেন? আমি কি কোন মাংস পিন্ড?
পুরুষরা কি মনে করছে? রাতে বাসে চড়লে সবসময়ই তটস্থ থাকতে হলে, আমাদের কেমন লাগে? কোন না কোন পুরুষ আমার কাঁধের দিকে, পিঠের দিকে কামাতুর চোখে তাকিয়েই থাকে। এই রকম নোংরাভাবে নিজের মনবাসনা প্রকাশ করে তাকিয়ে থাকলে কি অনুভূতি হয় আমাদের?
আমি আতঙ্কগ্রস্ত হই। কেননা, পোশাক আসলে নারীদের জন্য সীমান্তের কাঁটাতার। আমাদের শরীর এই সীমান্ত পেরুলেই আক্রমণ করে বসতে পারে ধর্ষক পুরুষরা। রাতে আমি একা ভ্রমণে যাব এই ভেবে বাবা-মা দুঃশ্চিন্তাগ্রস্ত হয়ে পড়লে আমার কেমন লাগে? বাসে আমাকে নির্ঘুম রাত কাটাতে হয়। আতঙ্ক থাকে, কখন যে পুরুষদের হাত আমাদের স্বাধীনতা খর্ব করে বসবে তার কোন নিশ্চয়তা নাই।
কে পুরুষদের বলল যে, আমাদের অন্তর্বাস দেখা গেলে আর তাতে পুরুষরা কামাতুর দৃষ্টিতে তাকালে আমরা আনন্দিত হই! হ্যাঁ, আমি অন্তর্বাস পরি এবং কখনও কখনও এটা দেখা যায়। তো?
পুরুষরা বলার চেষ্টা করে যে, নারীদের পোশাকই তাদের প্রলুব্ধ হতে আকৃষ্ট করে। অথচ আমি এমন পুরুষ প্রায়ই দেখি, যারা প্রাণান্তকর চেষ্টা করে শাড়ি পরিহিত নারীর কোমর দেখার চেষ্টা করছে। পুরুষদের চোখ আরও উত্তেজিত হয়ে পড়ে, যখন তরুণ কলেজ পড়ুয়া শিক্ষার্থীরা বাসে উঠে কোন রকম ওড়না ছাড়াই। এবং হ্যাঁ, ওড়না কিছুটা এলোমেলো হয়ে গেলেই পুরুষদের মধ্যে পশু প্রবৃত্তি জেগে উঠবে কেন? অথচ পুরুষরা তখন এক দৃষ্টিতে দেখে আর হাসতে থাকে।
আমি সমুদ্র তীরে গেলে, আমার হাতে বিয়ার থাকলে পুরুষরা মনে করে তারা বিনা অনুমতিতে আমার ছবি তুলতে পারবে! যখন আমি স্বাধীনভাবে পোশাক পরি এবং কোন পুরুষের সাথে হাসি তখন কেন মন হয় তোমাদের পুরুষোচিত মানসিকতা চরিতার্থ করার উপকরণ হবে আমার দেহ?
আমার হাতে সিগারেট জ্বলার মানেই কি আমি পৃথিবীর সমস্ত পুরুষকে ধর্ষণের আমন্ত্রণ জানাই? আমার দেহকে তোমাদের চোখ দিয়ে ধর্ষণের জন্য মেলে ধরেছি? একজন নারী ও মদ্যপানকারী বলেই কি আমি পুরুষদের সহজ শিকারে পরিণত হবো?
হ্যাঁ, আমি ধূমপান-মদ্যপান, সবই করি। তাতে কি আমাকে রাস্তার সমস্ত পুরুষের সাথে বিছানায় যেতে হবে? তুমি, তোমার কন্যাকে শিক্ষা দিচ্ছ পুরুষদের পাপী চোখ থেকে নিজেকে রক্ষা করতে। কিন্তু রাস্তায় আমাকে দেখে কেবল দৃষ্টিতেই আমাকে ধর্ষণ করার আগে একটিবারও তুমি ভেবে দেখ না। তোমরা পুরুষরা, নিজেদের বোনকে উত্যক্ত করলে ক্ষেপে যাও। কিন্তু নিজেরা করার সময় দ্বিতীয়বার ভেবে দেখ না।
এখনও কি পুরুষদের মনে হচ্ছে যে তাদের পরিবর্তনের কোন প্রয়োজন নাই, পরিবর্তন কেবল আমার প্রয়োজন?

