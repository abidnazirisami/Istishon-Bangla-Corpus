কাদায় মাখামাখি এবং দক্ষিণ কোরিয়ার ‘মাড ফেস্টিভাল’


(বড় বড় উৎসব নিয়ে এই ধারাবাহিক লেখাটা শুরু করলাম। যা বিশ্বের বিভিন্ন দেশ পার হয়ে কোটি বাঙ্গালীর প্রানের উৎসব পহেলা বৈশাখে এসে শেষ হবে।)
দক্ষিণ কোরিয়ার রাজধানী সিউল থেকে ২০০ কিলোমিটার দক্ষিণের শহর বোরেয়ং। গ্রীষ্ম এলেই এ শহর এক পাগলামির উৎসবে মেতে ওঠে। বোরেয়ংয়ের এ উৎসবের নাম 'ওয়ার্ল্ডস ডার্টিয়েস্ট ফেস্টিভ্যাল' বা কাদা উৎসব। এ উৎসবে দল বেঁধে কাদার মধ্যে লুটোপুটি খায় পৃথিবীর নানাপ্রান্ত থেকে আসা পর্যটকসহ স্থানীয়রা । কাদা মেখে, নেচে কুদে আনন্দ উদযাপনের এক অদ্ভূত উৎসব এটা।
সারা পৃথিবীর বিভীন্ন দেশের মানুষ এই উৎসব এ যোগ দেয়, সারা শরীরে কাদা মেখে উদ্দাম আনন্দে মেতে উঠার জন্য। নাচার সুবিধার্থে রয়েছে মিউজিক সিস্টেম। কাদা মাখার শখ ফুরালে সবাই ঝাপিয়ে পড়ে পাশের সমুদ্রে। আছে ঐতিয্যবাহী বাজনা বাদকের দল। শুধু কাদা ছোড়াছুড়ি আর কাদা মাখামাখি করে যে এত আনন্দ করা যায়, তা এই উৎসবে অংশ নেয়া মানুষদের না দেখলে বোঝা যাবে না।
সাধারণভাবে চিন্তা করলে ব্যাপারটিকে নেহায়েতই পাগলামো ছাড়া আর কিছুই মনে হবে না। তবে কাদা উৎসবের সময় ঘনিয়ে এলেই লাখ লোকের হাট বসে যায় ছোট্ট এই শহরে। কাদায় মাখামাখির অংশ হিসেবে চলে মাড স্লাইডিং, মাড রেসলিং,মাড ম্যারাথন, ওমগা সাইজের বাথটবে সাঁতার আরো কত কি! ম্যারাথন থেকে আবার একজন ভাগ্যবান ব্যক্তিকে উপাধি দেয়া হয় কাঁদামানব!
প্রতি বছর জুলাই মাসে সিওলের কাছাকাছি এই সৈকত শহরে বসে কাদা উৎসবের আসর। অনেকের ধারণা, বোরেয়ংয়ের কাদায় নাকি আছে আশ্চর্য ঔষধি গুণ। তার টানেই বিশ্বের নানা প্রান্ত থেকে ১০ লাখেরও বেশি মানুষ কাদা উৎসবে যোগ দিতে এখানে আসে। ২০০৭ সালে এ উৎসবে যোগ দিয়েছিল রেকর্ডসংখ্যক ২২ লাখ মানুষ!
ঘটা করে এ উৎসবটি প্রথম আয়োজিত হয়েছিল ১৯৯৮ সালে। তারপর প্রতি বছরই হচ্ছে। এ উৎসব অবশ্য কেবল কাদা মাখামাখির উৎসবই নয়। এখানে আরও অনেক ব্যাপার রয়েছে। উৎসবে অনেকে গায়ে মাখা কাদা দিয়ে শরীরে তৈরি করেন নানা রকম অদ্ভুত শিল্পকর্ম। এগুলো তৈরির মাধ্যমে একে-অন্যের নজর কাড়েন।
অনেকে আবার কাদা দিয়ে পোশাক তৈরি থেকে শুরু করে বিভিন্ন বিমূর্ত ভাস্কর্যও তৈরি করেন। সব মিলিয়ে কাদা মাখার আনন্দের সঙ্গে শিল্পের ছোঁয়াই এ উৎসবকে দিয়েছে একটি জাঁকজমকপূর্ণ চেহারা। বর্তমানে এটি পরিণত হয়েছে কোরিয়ার রাষ্ট্রীয় পর্যটন বিনোদনে।
এ উৎসবের শুরু নিয়ে একটি ঐতিহাসিক প্রেক্ষাপট রয়েছে। বহুকাল আগে নাকি রোগবালাই থেকে নিস্তার পেতে রেড ইন্ডিয়ানরা গায়ে কাদা মাখত। তাদের ধারণা ছিল,এটি রীতিমতো মহৌষধের মতো। সুস্থ-সবল থাকার জন্য থকথকে কাদা মেখে সমগ্র শরীর ঢেকে ফেলত তারা। সেই কাদা শরীরে নিয়ে রোদে বসে থাকত সারা দিন। শুকিয়ে যাওয়ার পর শরীর থেকে কাদা তুলে ফেলা হতো। এ প্রক্রিয়াটি অনেকটা কবিরাজি চিকিৎসার মতো ছিল।
রেড ইন্ডিয়ানদের বিশ্বাস ছিল, কাদা মাখার ফলে রোগবালাই তাদের শরীরে বাসা বাঁধবে না। এমনকি দীর্ঘ জীবন পাওয়ারও একটা সুপ্ত আকাঙ্ক্ষা মিশে ছিল এই কাদা মাখার ব্যাপারটিতে। আধুনিক কাদা উৎসব সেই পুরনো ধারণা থেকেই চালু হয়েছে বলে মনে করেন অনেক ঐতিহাসিক।
বিশ্বের বিভিন্ন প্রান্তের মানুষ অধীর আগ্রহে অপেক্ষায় থাকেন কোরিয়ায় এসে গায়ে কাদা মাখানোর জন্য। আর তাই কোরিয়ার পর্যটন ব্যবসার খুব বড় অংশ এখন এ উৎসবকে ঘিরেই। আর এ উৎসবের জন্য কর্তৃপক্ষও সব ধরনের সুযোগ-সুবিধা ও অফার নিয়ে তৈরি থাকে দেশি-বিদেশি ট্যুরিস্টদের জন্য।
এই উৎসবকে নিয়ে বোরেয়ংবাসীর উচ্ছাসের শেষ নেই। তাদের ধারনা, শহরটিকে বিশ্বের বুকে পরিচিতির শিখরে পৌচ্ছে দেবে তাদের কাঁদা । বিগত বারো বছর ধরে বোরেয়ংইয়ের এই কাঁদা এতোটাই জনপ্রিয় হয়েছে যে এখন তা বিদেশেও রপ্তানি হচ্ছে ।
বোরেয়ং তার নিজের ব্রান্ডের কাঁদা সমৃদ্ধ সৌন্দর্য সামগ্রী প্রস্তুত করে থাকে এবং বর্তমানে শহরটি আর্ন্তজাতিক বাজারে কাঁদা বিক্রির ব্যপারে পদক্ষেপ নিচ্ছে। তারা ইতিমধ্যে চীন এবং জাপানে কাঁদা রপ্তানি করছে
ব্রাজিলেও হয়ে থাকে 'ব্লকো দ্য লামা' বা কাদা উৎসব। চীনেও ইউনান প্রদেশের আদিবাসী গোষ্ঠীগুলোরও জনপ্রিয় উৎসব এটি। চীনাদের বিশ্বাস, শরীরে কাদা মাখলে ভবিষ্যতে স্বাস্থ্যবান সুন্দর জীবনের অধিকারী হওয়া যায়।
ব্রাজিল, চীন কিংবা কোরিয়া যেখানে যে রীতিই থাকুক না কেন সর্বাগ্রে এ উৎসবটা কাদা মাখামাখির। কাদা ছোড়াছুড়ির। এ উৎসবে উপস্থিত সবাই শরীরে ইচ্ছমতো কাদা মেখে, কাদায় গড়াগড়ি করে, কাদা একে অন্যের দিকে ছুড়ে দিয়ে আনন্দ-উল্লাস করে । হাজার হাজার তরুণ-তরুণী, বৃদ্ধ, শিশুসহ সবাই বছরের এই সময়টাতে এসে মজার এই কাদা উৎসবে যোগ দেয়।
শেষ করবো আমার জীবনের ছোট্ট একটা অভিজ্ঞতা দিয়ে। আমাদের গ্রামে কাদার প্রকারভেদ আছে। কাদা কম হলে বলে প্যাড়পেড়ে কাদা। সেরম কাদারে বলে হাবড়। আর আমি ছোট বেলায় কাদায় নামতে চাইতাম না।
তো আমাদের বাড়িতে দূর সম্পর্কের এক মামা থাকতো নাম মোতালেব। ছোটবেলায় তাকে আমি মোতালেব বোলতে পারতাম না, ডাকতাম মোতায়েব। সে সবসময়ই আমার সাথে থাকতো। কাদা দেখলে বোলতাম মোতায়েব মোতায়েব প্যায়পেয়ে (প্যাড়পেড়ে) কাদা। মোতালেব তখন আমাকে কান্ধে তুলে নিতো।
সেই মোতালেব একদিন আমাকে কিনা প্যায়পেয়ে কাদা নয়, হাবড়ে ফেলে দিলো। পা পিছলে
অবশ্য আমরা দুজনেই পড়লাম। তবে দিনটি ছিলো বিশেষ, ঈদের দিন। আর আমার পরনে ছিলো নানার কিনে দেয়া পরীর মতো একখান ড্রেস। হাবড়ে পরে আমার সে কি কান্না! যতোটা না ব্যাথা পাওয়ার জন্য তারচেয়ে মনের দুখে।
এখনো ছোটবেলার কথা মনে করতে গেলে বন্ধুদের সবার আগে ঐ ঘটনায় মনে পড়ে। ওরা এখনো আমারে ক্ষেপায় মোতায়েব মোতায়েব প্যায়পেয়ে কাদা।
যাক কোরিয়ার পাবলিকদের এমনে কাদা মাখা দেইখ্যা মনে হইছে, দুকখু পাওয়ার কিছু নাই। হাবড়ে পড়ি আর প্যাড়পেড়ে কাদায় পড়ি, সবই উৎসব।

