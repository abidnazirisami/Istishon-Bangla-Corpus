আসিফ মহিউদ্দিন হত্যা মিশনের আদ্যোপান্ত 


ব্লগার আসিফের ওপর হামলার ঘটনায় ঢাকার মিরপুর, যাত্রাবাড়ি ও ঢাকা বিশ্ববিদ্যালয় এলাকা থেকে সাদ আল নাহিন (২৪), মো. কাওসার (২৬), মো. কামাল (২৩) ও কামাল হোসেনকে (২৮) গ্রেপ্তার করেছে পুলিশ। গ্রেপ্তারকৃত চারজন প্রাথমিক জিজ্ঞাসাবাদে হামলায় জড়িত থাকার কথা স্বীকার করেছে। তাদের বর্ণনা থেকেই এখানে তুলে ধরা হলো আসিফ হত্যা মিশনের পরিকল্পনা থেকে শুরু করে হামলার সমস্ত খুঁটিনাটি তথ্য।
ব্লগার আসিফ মহিউদ্দিনের উপর হামলাটি ছিল পুরোপুরি একটি পরিকল্পিত হামলা। তাকে জবাই করে হত্যার উদ্দেশ্যেই এই হামলা করা হয়। একটি ধর্মান্ধ ও উগ্রবাদি দল, আব্দুল করিম ওরফে জাবের নামের এক ধর্মান্ধ ও উগ্রপন্থী লোক এই পরিকল্পনায় নেতৃত্ব দিয়েছে। যাবের, আব্দুল্লাহ, মানিক, ফাহিম, কামাল, নবিন হোসেন, কামাল, সাদ আল নাহিন, ফিরোজসহ ১৪-১৫ জনের একটা দল আসিফকে হত্যার পরিকল্পনা করে। এদের মধ্য আব্দুল করিম হচ্ছে ব্লগার রাজিব হায়দার হত্যাকান্ডের পরিকল্পনাকারী ও নেতৃত্বদানকারী রানার সহচর। আসিফের ওপর এই হামলায়ও রানা পিছন থেকে মূল ভুমিকায় ছিল। এই হত্যাকান্ডের জন্য নাহিন ছদ্ম নাম মাসলামা, নবীন ছদ্ম নাম আবু নায়লা ও আব্দুল করিম ছদ্ম নাম যাবের ধারন করে সমস্ত কর্মকান্ড পরিচালনা করে।
গ্রেফতারকৃত নাহিন ঢাকা বিশ্ববিদ্যালয়ের ইভিনিং এম বি এ (মার্কেটিং) প্রথম সেমিষ্টারের ছাত্র। এমএলএম ব্যাবসায় বেশি মনোযোগ দেয়ার কারনে একসময় তার বিবিএ'র ছাত্রত্ব বাতিল হয়। পরে একটি বেসরকারী বিশ্ববিদ্যালয় থেকে ৫০ হাজার টাকায় বিবিএর সার্টিফিকেট কিনে সে ইভিনিং এমবিএতে ভর্তি হয়। গ্রেফতারকৃত কাওসার একজন হকার। সে ফুটপাতে মানি ব্যাগ বিক্রি করে। গ্রেফতারকৃত কামাল একজন কাঠমিস্ত্রি। আর কামাল হোসেন একটি ব্যাংকে সিকিউরিটি গার্ডের কাজ করে। 
মিরপুর ১০ নম্বর এলাকায় ভাড়া বাসায় বসবাস করা কালে ২০১২ সালের মে মাসে এলাকার দোকানদার নবীন, মানিক, ফাহিম, কামাল ও কাওসারদের সাথে নাহিনের পরিচয়। তারা একইসাথে মিরপুর ১০ নং গোলচক্কর মসজিদে নামাজ পড়ত। ওই মসজিদে নামাজ শেষে ধর্ম বিষয়ক আলোচনায় অংশ নিতো তারা। এমন এক আলোচনাতেই আবদুল করিমের সঙ্গে এই গ্রুপের পরিচয় ঘটে। তাদের কাছে আবদুল করিম নিজেকে ঢাকা বিশ্ববিদ্যালয়ের আরবি বিভাগের ছাত্র হিসেবে পরিচয় দেয়।
আবদুল করিম একদিন তাদের সবাইকে বছিলা রোডের একটি মসজিদের খতিবের কাছে নিয়ে যান। ওই খতিব শায়েখ হিসেবে তাদের সঙ্গে পরিচিত হন। তারা সবাই খতিবের ফতোয়া, কোরান হাদিসের আলোচনা শুনে তার ভক্ত হয়ে পড়ে। খতিব নিয়মিত তাদেরকে জিহাদে অংশগ্রহণের জন্য উদ্বুদ্ধ করতে থাকেন। খতিবের কাছ থেকে তারা বিভিন্ন ধরনের জিহাদি বই সংগ্রহ করে পড়াশোনা চালিয়ে যায়।
এই গ্রুপটা জিহাদী কার্যক্রম পরিচালনা করার উদ্দেশ্যে শরীর স্বাস্থ্য ঠিক রাখতে মিরপুর ইনডোর স্টেডিয়ামে টাকা দিয়ে মার্শাল আর্ট শিখতো। তারা এরকম আরও একাধিক ব্লগার ও কিছু খ্যাতিমান ব্যক্তিকে হত্যার পরিকল্পনা করেছিল। এমনকি ভারতে গিয়ে তসলিমা নাসরিনকে হত্যার পরিকল্পনাও তাদের ছিল।
২ জানুয়ারি ২০১৩ তারিখে আবদুল করিম তাদের এই দলটিকে জানায় যে, আসিফ মহিউদ্দিন নামে একজন ব্লগার, ব্লগগুলোতে ধর্ম সম্পর্কে অবমাননাকর বক্তব্য দিয়ে চলেছে। তাই তাকে উচিত শিক্ষা দেয়া দরকার। সবাই একমত হয়ে পরিকল্পনা তৈরি করে। আবদুল করিম ৩ জানুয়ারি উত্তরা ১১ নং সেক্টরে নাহিন ও নবীনকে আসিফ মহিউদ্দিনের চেহারা, তার অফিস ও বাসা চিনিয়ে দেয়। ছুরি কেনার জন্য তাদেরকে ১৫০০ তাকা দেয়। তারা বায়তুল মুকাররম মসজিদ সংলগ্ন ফুটপাত থেকে ৩টি ছুরি কেনে। রানা আবদুল করিমের মাধ্যমে দুটি সাইকেল কেনার জন্য ১৫ হাজার টাকা দেয়। সেখানে নাহিন আরো ২ হাজার টাকা যোগ করে নবীনকে সাথে নিয়ে বংশাল থেকে দুটি রেসিং সাইকেল কেনে। একটি নবীনকে দেয় এবং আরেকটি নিজের কাছে রাখে। 
পরিকল্পনা ছিল এই সাইকেল নিয়ে মিরপুর থেকে উত্তরা গিয়ে সকালে আসিফ মহিউদ্দিনকে আবদুল করিমের দেয়া চাপাতি দিয়ে হত্যা করবে। তারা আগে থেকেই জানতো, আসিফ রাত ৯টার দিকে উত্তরার অফিসে ঢোকে। সারারাত কাজ শেষে সকাল ৬টা-৭টার দিকে সে বের হয়ে উত্তরা থেকে বাসযোগে ইস্কাটনের বাসায় ফেরে। ৪ জানুয়ারি নাহিন ও নবীন সাইকেলযোগে আনুমানিক সকাল সাতটায় উত্তরা ১১ নং সেক্টরে আসিফের অফিসের সামনে যায়। একটু পর আসিফ অফিস থেকে বের হয়ে বাসায় চলে যায়। ওইদিন চাপাতির ব্যাগ নিয়ে আবদুল করিমের পৌঁছাতে ১০ মিনিটের মতো দেরি হয়। ফলে সেদিন আর তাদের পক্ষে হামলা চালানো সম্ভব হয়নি। পরবর্তী শুক্রবার, ১১ জানুয়ারি আরেক দফা হামলা ব্যর্থ হয়। ওইদিন আবদুল করিম ঠিক সময়ে পৌঁছালেও নাহিন ও নবীন পৌঁছাতে দেরি করে।
পরবর্তীতে রানা এ নিয়ে আবদুল করিমের ওপর ক্ষোভ প্রকাশ করে তাকে গালাগালি পর্যন্ত করে। তখন আবদুল করিম আসিফকে দিনের পরিবর্তে রাতে হত্যার পরিকল্পনা করে। এরপর ১৪ জানুয়ারি নাহিন বাসা থেকে বের হয়ে নবীনকে ফোনে একটা এসএমএস পাঠায়। ছোট মিষ্টি নিয়ে তাকে বনানীতে আসতে বলে। ছোট মিষ্টি সঙ্কেতের অর্থ ছিল আগে থেকে কিনে রাখা ছুরি, যা দিয়ে আসিফকে হত্যা করা হবে। নবীন সাইকেল ছাড়াই বনানীতে আসে। দুজন একত্রে উত্তরার দিকে এগোতে থাকে। আবদুল করিমও ততক্ষণে রওনা হয়েছে।
নাহিন ও নবীন বাসযোগে উত্তরার জসিম উদ্দিন রোডে নেমে পড়ে। সেখান থেকে রিকশা নিয়ে উত্তরা ১১ নং সেক্টর মসজিদে গিয়ে এশার নামাজ পড়ে। নাহিন নামাজ শেষে নবীনকে পালানোর রাস্তা চিনিয়ে দেয়। তারা দুজন আনুমানিক রাত ৯টার দিকে আসিফের অফিসের সামনে একটি ইলেকট্রিক পোলের নিচে দাঁড়িয়ে আবদুল করিমের জন্য অপেক্ষা করতে থাকে। এর মধ্যেই তারা আসিফকে রিকশা থেকে নেমে ভাড়া দিতে দেখে। তখনো আবদুল করিম চাপাতির ব্যাগ নিয়ে পৌঁছায়নি।
নাহিন ও নবীন তৎক্ষণাত সিদ্ধান্ত নেয় চাপাতির জন্য আর অপেক্ষা না করে তাদের কাছে থাকা ছুরি দিয়েই আসিফকে আঘাত করবে। দুজনে দ্রুত আসিফের দিকে এগিয়ে গিয়ে নাহিন প্রথমে আসিফের ঘাড়ে ছুরি দিয়ে কোপ বসায়। আসিফের গায়ে জ্যাকেট থাকায় ছুরিটি বেঁকে যায়। এসময় নবীনও উপর্যপরি ছুরি চালাতে থাকে। আসিফ মাটিতে পড়ে চিৎকার করতে থাকলে নাহিন ও নবীন দৌড়ে পালায়। নাহিন তার হাতের ছুরিটি ঘটনাস্থলে ফেলে যায়। কিছুদুর গিয়ে রিকশা নিয়ে তারা আবদুল্লাহপুর বাসস্ট্যান্ডে পৌঁছায়। সেখান থেকে কনক বাসে উঠে মিরপুর নেমে যে যার বাসায় চলে যায়। আবদুল করিম ১০ মিনিট পরে চাপাতির ব্যাগসহ ঘটনাস্থলে পৌঁছে আসিফের ওপর হামলার কথা জানতে পারে।
হামলাকারীরা রাতে একুশে টিভির নিউজে আসিফ গুরুতর আহত হয়ে ঢাকা মেডিকেল কলেজ হাসপাতালে চিকিৎসাধীন আছে বলে জানতে পারে। আসিফের মৃত্যু নিশ্চিত না হওয়ায় তারা আবারো তাকে হত্যার পরিকল্পনা সাজায়। পরদিন ১৫ জানুয়ারি মিরপুর ১০ নং গোলচক্কর মসজিদে রানা, নাহিন, নবীন ও আবদুল করিম একত্রিত হয়ে হাসপাতালেই আসিফকে হত্যার মিশন ঠিক করে। ওইদিনই তারা ঢাকা মেডিকেলে যায়। নবীন কৌশলে গিয়ে তার ভক্ত সেজে ওয়ার্ড নম্বর ও বেড শনাক্ত করে আসে। সিদ্ধান্ত হয় ডাক্তার সেজে নাহিন হাসপাতালে ঢুকে হার্টবিট অস্বাভাবিক বৃদ্ধি করার ইনজেকশন দিয়ে আসিফকে হত্যা করবে। নাহিন এতে রাজি হলেও হঠাৎ সে রানা ও আবদুল করিমের সঙ্গে যোগাযোগ বন্ধ করে দেয়।
এরপর ২ মার্চ ব্লগার থাবা বাবা (রাজিব) হত্যার ঘটনা জানাজানি হলে তারা সবাই একত্রে ঢাকা ছেড়ে পালায়। ৮ দিন বাইরে কাটিয়ে পরিস্থিতি বুঝে একে একে সবাই বাড়ি ফিরে আসে। এরপর থাবা বাবা হত্যাকান্ডের সূত্র ধরেই ৩০ মার্চ আসিফের ওপর হামলাকারি উপরোল্লিখিত চারজনকে গ্রেপ্তার করে পুলিশ। গ্রেপ্তারকৃতদের কাছ থেকে ঘটনায় ব্যহহৃত ১টি ছোরা, ১টি বাই সাইকেল ও জিহাদী বইসহ অন্যান্য আলামত উদ্ধার করেছে পুলিশ।

