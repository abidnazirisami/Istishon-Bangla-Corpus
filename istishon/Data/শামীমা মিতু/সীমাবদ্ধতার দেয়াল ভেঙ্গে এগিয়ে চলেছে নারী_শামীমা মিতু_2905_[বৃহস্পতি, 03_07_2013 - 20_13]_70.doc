সীমাবদ্ধতার দেয়াল ভেঙ্গে এগিয়ে চলেছে নারী


মানব ইতিহাসের সামাজিক সব আন্দোলনে রয়েছে নারীর গৌরবময় ইতিহাস। এর বাইরে তার আন্দোলনে ‘নারী নির্যাতন প্রতিরোধ’ও অন্যতম প্রধান এক অনুষঙ্গ হয়ে আছে দীর্ঘ দিন ধরেই। পাশাপাশি নারীর আছে নিজেকে প্রতিষ্ঠার তাড়না। বারবার তাকে পরীক্ষা দিয়ে প্রমাণ দিতে হয় সামর্থ্যের। মানুষের ইতিহাস বিশ্লেষণ করলে দেখা যায়, নারী কোন অংশেই পুরুষের পেছনে ছিল না। লড়াই-সংগ্রাম, যুদ্ধ-বিগ্রহ, জ্ঞান-বিজ্ঞান চর্চ্চা, শিল্প-সাহিত্য; সর্বত্রই নারী হেঁটেছে পুরুষের সমানতালে। তুলনামূলক নারীর লড়াইয়ের ইতিহাসটা বরং আরো বেশি দীর্ঘ পুরুষের চেয়ে। এতসব লড়াই করার পরও নারীর প্রতি সহিংসতা, বঞ্চনা ও বৈষম্য আজো রয়ে গেছে অনেকখানি। কিন্তু নারী তাতে দমেনি। লড়াইটা চলছে নানা মাত্রায় নানা ক্ষেত্রে।
৮ মার্চ আন্তর্জাতিক নারী দিবস। নারীর অধিকার প্রতিষ্ঠার আন্দোলনে এই দিনটি বিশেষ গুরুত্বপূর্ণ। এই দিনে স্মরণ করছি এমন কয়েকজন বাঙালী নারীকে, যারা নারীর সীমাবদ্ধতার সব দেয়াল ভেঙে বেরিয়ে এসেছেন। পথ তৈরি করেছেন মুক্তির। সেই পথে অন্যদের ডেকে চলেছেন নিরন্তর। 
দেশের প্রথম নারী ট্রেনচালক সালমা খাতুন
সালমা খাতুন ট্রেন চালান, এটা এখন পুরনো কথা। খাতুন আট বছর আগে ২০০৪ সালের ৮ মার্চ চাকরিতে যোগ দেন। তার গ্রামের বাড়ি টাঙ্গাইল জেলার ভূঞাপুরের অর্জুনাগ্রামে। সালমা খাতুন জগন্নাথ বিশ্ববিদ্যালয় থেকে পড়াশোনা শেষ করেছেন।
রেল চালক হিসেবে নিয়োগের পর টানা দু’বছর সালমা চট্টগ্রামের হালিশহর প্রশিক্ষণ একাডেমী, পাহাড়তলী ও ঢাকালোকোমোটিভ শেডসহ বিভিন্ন ওয়ার্কশপে হাতে-কলমে শিক্ষা নেন। দুই বছরের প্রশিক্ষণশেষে ঢাকা লোকোমোটিভ বিভাগে যোগ দেন। প্রথম ট্রেন চালান ২০০৬ সালের ১৮ ফেব্রুয়ারি। রুট ছিল লাকসাম-নোয়খালী।
এ কাজ করতে গিয়ে সালমাকে অনেক স্থানে অদ্ভুত অভিজ্ঞতার মুখে পড়তে হয়েছে।২০০৬ সালের ১৯ ফেব্রুয়ারি নোয়াখালী থেকে ফিরছিলেন। রাত ৮টা বেজে যায় নোয়খালীতেই। জানাজানি হয় ট্রেনে নারী চালক রয়েছেন। সোনাইমুড়ী স্টেশনে আসতেই ভিড় করে লোকজন। সালমা ট্রেন থামিয়ে সবার সঙ্গে কথা বলেন। এমন আরো অনেক সুখকর অভিঙ্গতা রয়েছে তার এই পেশায় এসে।
ইউরোপে নিউক্লিয়ার গবেষণায় প্রথম বাংলাদেশি তনিমা
ইউরোপিয়ান অরগানাইজেশন ফর নিউক্লিয়ার রিসার্চ (সিইআরএন) এ গবেষণা করার জন্য নির্বাচিত প্রথম বাংলাদেশি তনিমা তাসনিম অনন্যা । তার গবেষণার বিষয়বস্তু হিগস-বসন নামের ইলেমেন্টরি পার্টিক্যাল সনাক্তকরণ।
তনিমা যুক্তরাষ্ট্রে অবস্থিত নাসার স্পেস টেলিস্কোপ সায়েন্স ইনস্টিটিউটে স্টার ফরমেশন নিয়ে তিন মাস গবেষণা করছেন। ক্যামব্রিজ বিশ্ববিদ্যালয়ে থিউরিটিক্যাল ফিজিক্সে এক বছর অধ্যায়ন শেষে বর্তমানে তিনি যুক্তরাষ্ট্রের ব্রিন মার কলেজের অযাস্ট্রোফিজিক্সের ছাত্রী। 
জাতিসংঘের উচ্চ পদে বাংলাদেশি আমিরা হক 
জাতিসংঘের জ্যেষ্ঠ ব্যবস্থাপনা দলের অন্যতম সদস্য আমিরা হকের বর্তমান পদবি আন্ডার সেক্রেটারি জেনারেল। এ যাবৎ জাতিসংঘে দায়িত্ব পালনকারীদের মধ্যে তিনিই সর্বোচ্চ পর্যায়ের বাঙালি। জাতিসংঘ মহাসচিব আমিরা হককে জাতিসংঘের ফিল্ড সাপোর্ট ডিভিশনের আন্ডার সেক্রেটারি জেনারেল হিসেবে নিয়োগ দেন। তিনি পৃথিবীর সব শান্তিরক্ষা মিশন এবং রাজনৈতিক মিশনের দায়িত্বে নিয়োজিত আন্ডার সেক্রেটারি জেনারেল।
আমিরা হক নিউ ইয়র্ক বিশ্ববিদ্যালয় থেকে কমিউনিটি অর্গানাইজেশন ও প্ল্যানিং এবং কলম্বিয়া বিশ্ববিদ্যালয় থেকে ব্যবসা প্রশাসনে মাস্টার্স ডিগ্রি অর্জন করেন। ওহাইয়োর অঙ্ফোর্ডের ওয়েস্টার্ন কলেজ থেকে তিনি ব্যাচেলর অব আর্টস ডিগ্রি লাভ করেন। তাঁর শৈশবের শিক্ষাজীবনের কিছুটা কেটেছে আসামের শিলংয়ে। ১৯৬৫ সালে তিনি ঢাকায় ভিকারুননিসা নূন স্কুল থেকে সিনিয়র ক্যামব্রিজ (ও) লেভেল সম্পন্ন করেন। ১৯৬৬-৬৮ সাল পর্যন্ত তিনি ছিলেন হলিক্রস কলেজের শিক্ষার্থী। সেখান থেকেই তিনি মানবিকে উচ্চ মাধ্যমিক শিক্ষা সম্পন্ন করেন।
হাউজ অব কমনসে প্রথম বাঙালি এমপি রুশনারা
লন্ডনের হাউজ অব কমনসে তিনিই প্রথমবারের মতো বাঙালি এমপি নির্বাচিত হয়েছেন। রুশনারার জন্ম ১৯৭৫ সালে সিলেটের বিশ্বনাথ উপজেলায় ভুরুক গ্রামে। সাত বছর বয়সে তিনি পরিবারের সঙ্গে লন্ডন অভিবাসী হন।
নারী ক্রিকেট দলের প্রথম অধিনায়ক সালমা
২০০৬ সালে জেলা দল থেকে ডাক পান সালমা। স্বপ্নের ডানায় যোগ হলো পালক। ডাক পেলেন জাতীয় দলের ক্যাম্পে। ২০০৭ সালে প্রথম বিদেশ সফর। মালয়েশিয়ার মাঠে খেলা। টুর্নামেন্ট শেষে বিজয়ীর হাসি নিয়ে দেশে ফেরা। এর মধ্যেই স্বাক্ষর রাখলেন নিজের শক্তিমত্তার। ২০০৮ সালে সালমাকে দেওয়া হলো বাংলাদেশ মহিলা ক্রিকেট দলের ভার। ভার বহন করার মতো শক্ত কাঁধ নিয়েই মাঠে নেমেছিলেন। গেল বছর বাংলাদেশের মেয়েরা ওয়ানডে স্ট্যাটাস পেল তাঁরই নেতৃত্বে।
এভারেস্টের চুড়ায় প্রথম নারী নিশাত
বাংলাদেশের প্রথম নারী হিসেবে এবার বিশ্বের সর্বোচ্চ পর্বতশৃঙ্গ মাউন্ট এভারেস্টে লাল-সবুজ পতাকা ওড়িয়েছেন নিশাত মজুমদার। নিশাতের পর্বতারোহণের শুরুটা ২০০৬ সালে বাংলাদেশের সর্বোচ্চ চূড়া কেওক্রাডং জয়ের মাধ্যমে। এই বছর তিনি এভারেস্ট বেসক্যাম্পে যান। ২০০৭ সালে দার্জিলিংয়ের হিমালয়ান মাউন্টেনিয়ারিং ইনস্টিটিউট থেকে পর্বতারোহণের মৌলিক প্রশিক্ষণ নেন নিশাত মজুমদার। একই বছর তিনি হিমালয় পর্বতমালার মেরা পর্বতশৃঙ্গ (২১,৮৩০ ফুট) জয় করেন। ২০০৮ সালে তিনি সিঙ্গুচুলি (২১,৩২৮) জয় করেন। 
২০০৯ সালে তিনি ভারত-বাংলাদেশ যৌথ মাকালু অভিযানে অংশ নেন। ২০১০ সালে তিনি হিমালয়ের নেপাল-বাংলাদেশ মৈত্রী পর্বতশৃঙ্গ (২০,৫২৮ ফুট) জয় করেন। ২০১১ সালে নিশাত মানাসুলু অভিযানে অংশ নিয়ে ৭,০০০ মিটার পর্যন্ত আরোহন করেন।
১৯৮১ সালের ৫ জানুয়ারি লক্ষ্মীপুরের রামগঞ্জে তাঁর জন্ম। দুই বোন ও দুই ভাইয়ের মধ্যে নিশাতের অবস্থান দ্বিতীয়। নিশাত মজুমদার ঢাকা ওয়াসার প্রধান হিসাবরক্ষণ কর্মকর্তার দপ্তরে হিসাবরক্ষণ কর্মকর্তা হিসেবে চাকরি করছেন।
দেশের প্রথম নারী ওসি হোসনে আরা
২০০৯ সালের ১৭ মে বাংলাদেশ পুলিশ বাহিনীতে প্রথম নারী অসি হিসেবে নিয়োগ পান হোসনে আরা। এর আগে কোন নারী এ পদে দায়িত্ব পাননি। হোসনে আরা ১৯৮১ সালে সাব-ইন্সপেক্টরই হিসেবে পলিশ বাহিনীতে যোগদান করেন। হোসনে আরা বেগমের গ্রামের বাড়ি গাজীপুর জেলার কাপাসিয়া থানার পূবাইল গ্রামে।
 ম্যাগসেসে পুরস্কার হাতে রিজওয়ানা হাসান
এশিয়ার নোবেল হিসাবে পরিচিত ম্যাগসেসে পুরস্কার পেয়েছেন বাংলাদেশ পরিবেশ আইনজীবী সমিতির (বেলা) প্রধান নির্বাহী সৈয়দা রিজওয়ানা হাসান। বাংলাদেশে পরিবেশ-সুশাসন নিশ্চিত করতে আইনি লড়াই চালানোর স্বীকৃতি হিসাবে রিজওয়নাকে মনোনীত করা হয়। 
গত দুই দশক ধরে রিজওয়ানা বাংলাদেশে পরিবেশ-সুশাসন নিশ্চিত করতে আইনি লড়াই চালিয়ে যাচ্ছেন। ২০০৯ সালে তিনি পরিবেশের জন্য সবচেয়ে সম্মানজনক আন্তর্জাতিকপুরস্কার ‘গোল্ডম্যান পুরস্কার’ পান। একই বছর যুক্তরাষ্ট্রের প্রভাবশালী সাময়িকী ‘টাইম’ ‘এনভায়রনমেন্টাল হিরো’র তালিকায় তাকেও রাখে।
পেশায় আইনজীবী রিজওয়ানার জন্ম ১৯৬৮ সালের ১৫ জানুয়ারি।
বিশ্বের ৫০ প্রভাবশালীর তালিকায় সুমাইয়া কাজী
বাংলাদেশের মেয়ে সুমাইয়া কাজী তার মা-বাবা-ভাই-বোনদের সঙ্গে ক্যালিফোর্নিয়ার সানফ্রান্সিসকো বে এলাকায় থাকেন। লেখাপড়ার ফাঁকে ২০০৫ সালে তিনি প্রতিষ্ঠা করেন 'কালচারাল কানেক্ট ডট কম' তথা টিসিসিসি। প্রকাশ করেন সাপ্তাহিক ৫টি ই-ম্যাগাজিন। এগুলো হচ্ছে_ দ্য দেশি কানেক্ট, দ্য মিডলইস্ট কানেক্ট, দ্য এশিয়া কানেক্ট, দ্য ল্যাটিন কানেক্ট এবং দ্য আফ্রিকান কানেক্ট। শতাধিক দেশে এসব ম্যাগাজিনের গ্রাহক সংখ্যা ৫০ হাজারের বেশি। ২০০৬ সালে বিজনেস উইক ম্যাগাজিন কর্তৃক আমেরিকায় অনূর্ধ ২৫ বছর বয়েসী সেরা উদ্যোক্তার একজন হিসেবে স্বীকৃতি পান সুমাইমা কাজী। একই বছর ওই ম্যাগাজিন প্রকাশিত বিশ্বের সেরা ৭৫ মহিলা উদ্যোক্তার একজন হন সুমাইমা। সর্বশেষ 'রয়টার্স এবং ক্লাউট' এর সবচেয়ে প্রভাবশালী ৫০ কর্মকর্তা-উদ্যোক্তার তালিকায় ১৬ নম্বরে রয়েছেন সুমাইয়া কাজী।
ওয়াংগারি মাথাই পুরস্কার হাতে টেকনাফের গ্রাম্য নারী খুরশিদা
বন রক্ষায় স্থানীয় ২৮ জন নারীকে নিয়ে একটি দল গঠন করেছিলেন কক্সবাজারের টেকনাফ উপজেলার খুরশিদা বেগম। তাঁর ওই উদ্যোগের ফলে বনের গাছপালা বেড়েছে, রক্ষা পেয়েছে জীববৈচিত্র্য। বন রক্ষায় বিশেষ অবদানের জন্য ওয়াংগারি মাথাই পুরস্কারেরসম্হমান পান বাংলাদেশের খুরশিদা। খুরশিদা টেকনাফ সদর ইউনিঙনের কেরনতলী গ্রামের লোকমান হাকিমের মেয়ে। তিনি কেরনতলী মহিলা বন পাহারা দলের সভাপতি।
দেশের প্রথম মহিলা প্যারাট্রুপার জান্নাতুল ফেরদৌস
ক্যাপ্টেন জান্নাতুল ফেরদৌস বাংলাদেশের প্রথম নারী প্যারাট্রুপার। সম্প্রতি সিলেটের জালালাবাদ সেনানিবাসের পানিছড়া এলাকায় তিনি বিমান বাহিনীর একটি বিমান থেকে প্যারাসুটের মাধ্যমে সফলভাবে মাটিতে অবতরণ করেন। এ বছর ৭ ফেব্রুয়ারি প্রথম বিমান বাহিনীর বিমান থেকে এক হাজার মিটার উচ্চতা থেকে প্রতিসেকেন্ডে ৫ মিটার বেগে সফলভাবে ভূমিতে অবতরণ করেন। তিনি রাত্রিবেলাসহ সর্বোমোট ৬টি জাম্প এর মধ্যে সম্পন্ন করেন। এতদিন কোন নারী ছত্রীসেনা হতে সাহস দেখাননি। জান্নাতুল ফেরদৌসের বাড়ি ব্রাহ্মণবাড়িয়া। চার ভাই- বোনের মধ্যে তিনি তৃতীয়।
স্মরণ করি, শ্রদ্ধা জানাই সেইসব মহিয়সী নারীকে
বেগম রোকেয়া : নারী জাগরনের পথিকৃত
বেগম সুফিয়া কামাল : বাংলাদেশের শ্রেষ্ঠ মহিলা কবি
নুরজাহান বেগম : বেগম পত্রিকার সম্পাদক
আইরিন খান : মানবাধিকারের প্রবক্তা ও নেতা । পৃথিবীর বৃহত্তম মানবাধিকার সংগঠন অ্যামিনেষ্টি ইন্টারন্যাশনালের মহাসচিব । তিনিই প্রথম নারী এবং এশিয় ও বাংলাদেশী হিসেবে ২০০১ সালে এ দায়িত্ব পালন করেন ।
নভেরা আহমদ : বাংলাদেশের প্রথম নারী বাষ্কর ।১৯৯৭ সালে ভাষ্কর্য শিল্পে অবদানের জন্য তাকে একুশে পদকে ভূষিত করা হয় ।
তারামন বিবি : বীর প্রতীক খেতাবপ্রাপ্ত মুক্তিযোদ্ধা । মহান স্বাধীনতা যুদ্ধের বীর সেনানী ।
ইলা মিত্র : তেভাগা আন্দোলনের নেত্রী, যিনি আদিবাসীসহ সকল মানুষের কাছে "রানী মা" নামে পরিচিত ছিলেন
নীলিমা ইব্রাহিম : বাংলা একাডেমীর প্রথম নারী মহাপরিচালক ।১৯৬৯ সালে বাংলা একাডেমী পুরষ্কার ও ২০০০ সালে একুশে পদক লাভ করেন । সবচেয়ে আলোচিত বই : আমি বীরঙ্গনা বলছি ।
জাহানারা ইমাম : শহীদ জননী জাহানারা ইমাম পশ্চিমবঙ্গের মুর্শিদাবাদ জেলায় জন্মগ্রহন করেন । বাংলা সাহিত্যে অসামান্য অবদানের জন্যে তিনি ১৯৮৮ সালে "বাংলাদেশ লেখিকা সংঘ সাহিত্য পুরস্কার" ও "কমর মুষতারী সাহিত্য পুরস্কার" লাভ করেন । ১৯৯১ সালে তিনি "বাংলা একাডেমি পুরস্কার" লাভ করেন।
কুমুদিনী হাজং : টঙ্ক আন্দোলনের বিপ্লবী নারী ।
আনোয়ারা সৈয়দ হক : বাংলাদেশের প্রথম নারী, যিনি মনোরোগ চিকিৎসার ক্ষেত্রে খ্যাতি অর্জন করেন ।
ইয়াসমিন : বাংলাদেশে নারী নির্যাতনের প্রতীক হিসেবে উচ্চারিত নাম । পুরো নাম : মোসাম্মৎ ইয়াসমিন আখতার, ১৯৯৫ সালের ২৪ আগস্ট তার মৃত্যুর পর থেকে এ দিনটি "নারী নির্যাতন দিবস" হিসেবে পালিত হচ্ছে ।
কাঁকন বিবি : "মুক্তিবেটি" নামে খ্যাত বাংলাদেশের মুক্তিযুদ্ধের সাহসী যোদ্ধা ।
জাহেদা খানম : স্থাপত্য প্রকৌশল ও নির্মাণ ব্যবসায় বাংলাদেশের প্রথম নারী শীর্ষ কর্মকর্তা ।
জোহরা বেগম কাজী : বাংলার প্রথম মুসলমান নারী চিকিৎসক । তার সেবাদানের স্বীকৃতিস্বরুপ পাকিস্তান সরকার তাকে ১৯৬৪ সালে সর্বোচ্চ "তকমা-ই-পাকিস্তান" খেতাবে ভুষিত করে ।
তাহেরন নেসা : প্রথম বাঙালি মুসলিম নারী গদ্যলেখক ।
তাহেরুন্নেসা আবদুল্লাহ : বাংলাদেশের নারীদের মধ্যে প্রথম সরকারি চাকরিতে যোগদানকারী । নারী-পুরুষ নির্বিশেষে তিনিই প্রথম বাংলাদেশের নাগরিক যিনি ১৯৭৮ সালে রেমন ম্যাগসাইসাই পুরস্কার লাভ করেন ।
নাজমুন আরা সুলতানা : বাংলাদেশের প্রথম নারী বিচারপতি । ২০০০ সালের ২৮মে হাইকোর্টে বিচারক হিসেবে শপথ গ্রহন করেন ।
নুরজাহান মুরশিদ : বাংলাদেশের ইতিহাসে মন্ত্রিসভায় প্রথম নারী সদস্যা ।
পলা মনজিলা উদ্দিন : ব্রিটেনে প্রথম বাঙালি নারী কাউন্সিলর । লর্ড সভায় প্রথম ও একমাত্র বাঙালি ব্যারনেস পলা ১৯৯৮ সালের ২০ জুন হাউস অব লর্ডসে লেবার পার্টির একজন সক্রিয় "পিয়ার" হিসেবে ঘোষিত হন ।
প্রীতিলতা ওয়াদ্দেদার : ব্রিটিশরবিরোধী আন্দোলনে প্রথম নারী শহীদ এবং চট্রগ্রাম অস্ত্রাগার লুন্ঠনকারীদের অন্যতম ।
ফারিয়া লারা : বাংলাদেশের প্রথম নারী যিনি পাইলটদের প্রশিক্ষক হওয়ার জন্য প্রশিক্ষণ গ্রহণ করেন । প্রশিক্ষণ শেষ করতে পারলে তিনিই হতেন দেশের প্রথম নারী পাইলট প্রশিক্ষক ।
বিবি রাসেল : বাংলাদেশের প্রথিতযশা ফ্যাশন ডিজাইনার । ১৯৯৬ সালের ফেব্রুয়ারিতে প্যারিসে "উইভারস অব বাংলাদেশ" শিরোনামে বাংলাদেশের পক্ষে প্রথম ফ্যাশন শো করেন ।
মেহেরুন্নেসা : বাংলাদেশের মুক্তিযুদ্ধে প্রথম নারী শহীদ ।
মেহেরুন্নেসা খাতুন : বাংলাদেশের প্রথম আইনজীবী ।
রানী হামিদ : কমনওয়েলথ ও এশিয়ার শীর্ষস্থানীয় দাবা খেলোয়াড় ও ক্রীড়াবিদ ।
সৈয়দা কানিজ ফাতেমা : রোকসানা নামে পরিচিত বাংলাদেশের প্রথম নারী বৈমানিক।
রোকেয়া খাতুন : প্রথম বাঙালি মুসলমান চলচ্চিত্র শিল্পী ।
সাঈদা খানম : বাংলাদেশের প্রথম নারী আলোকচিত্র শিল্পী ।
সিতারা বেগম : বাংলাদেশের মুক্তিযুদ্ধে বীরপ্রতীক খেতাব প্রাপ্ত দু'জন নারীর অন্যতম।
হাসিনা আশরাফ : বাংলাদেশের প্রথম নারী সাংবাদিকতার পথিকৃৎ ।

