সাভারে লাশভর্তি গাড়ি এবং মৃত্যুপুরীতে ১৫ ঘন্টা


সাভারের অধর চন্দ্র উচ্চ বিদ্যালয়ের মাঠে লাশভর্তি গাড়ি আসছে, শত শত মানুষ হুমড়ি খেয়ে পড়ছে, এই গাড়িতে থাকতে পার মা-বোন, বাবা-ভাই কিংবা কোনো আত্মীয়। লাশ পড়ে আছে সারি সারি। ক্রমেই লম্বা হচ্ছে সেই সারি।
কারো মাথা থেতলে গেছে, কারো হাত পা আলাদা হয়ে গেছে। বুকের পাজর ভেঙ্গেছে, কারো শরীরে রড এফোড় ওফোড় হয়ে গেছে। সে দৃশ্য ভাষায় বর্ননা করার মত না। কিছু ছবি তোলা হয়েছে যার ভয়াবহতা এতোই যে তা কখনো কোথাও প্রকাশ করার মতো না। যে ছবিগুলো শুধু ব্যক্তিগত দুঃস্বপ্নের স্মৃতি হয়েই তাড়া করবে সারা জীবন। এখনো যারা বেচে আছে, যাদের এখনো দেহে প্রান আছে তাদের বাচার আকুতি জানানোর শক্তিটুকুও শেষ হয়ে আসছে ধীরে ধীরে।
উদ্ধারকারীদের উদ্ধার তৎপরায় অনেকেই ক্ষুব্ধ। ধসে পড়া ভবনের পেছন দিকে কয়েকশ লাশ পড়ে আছে বলে জানিয়েছেন স্থানীয়রা। সর্বশেষ অবস্থা, যারাই এখন জীবিত উদ্ধার হচ্ছেন, উপস্থিত সকলে তাকে বুকে টেনে নিচ্ছে। সে নারী হোক আর পুরুষ। যাক একটা লাশ অন্তত কমলো।
খুব বেশি হিসেবের প্রয়োজন পড়ে না, সাধারন হিসেবেই বলা যায় মৃতের সংখ্যা বেড়ে হাজার ছাড়িয়ে যাবে।
সংখ্যার বিচারে তাহলে কেন এই লুকোচুরি। সরকারী হিসেবে এখন পর্যন্ত মৃতের সংখ্যা ১৮৫ জন। উদ্ধার করা হয়েছে হাজার খানেক মানুষকে। উপরের দুই তলায় শুধু ৪ টি গার্মেন্টসে কাজ করতো সাড়ে ৬ হাজার পোশাকশ্রমিক। তাহলে কি সত্যি মৃতের সংখ্যা ১৮৫ হতে পারে। যে সরকারের আমলেই বড় কোনো দুর্ঘটনা ঘটেছে লাশ গুম করার অদ্ভুত খেলায় মেতেছে সবাই। ফটিকছড়িতে শিবিরের তান্ডবে নিহত ছাত্রলীগ কর্মীদের মৃতের সংখ্যা কি আসলেই তিন ছিল?
মৃত লাশ গুম করার এই অসুস্থ প্রবনতা কবে থামবে। কেন সারা জীবন ধরে লাশ খুজে যেতে হবে স্বজনদের।
উদ্ধার হওয়া প্রতিটা মানুষ জানাচ্ছেন, বের হওয়ার সময় শত শত লাশ পড়ে থাকতে দেখেছেন তারা।
১২ ঘন্টা মৃত্যকুপে আটকে থেকে জীবিত উদ্ধার হওয়া জেসমিন বলেন, আমি আর আমার বান্ধবী লতা একসাথে সকালে গার্মেন্টসে আইছি। আমার চোখের সামনে পড়ে ছিল লতা, পুরো শরীর থেতলে গেছে। দেয়ালের সাথে আটকে ছিল।
শাহিন হাওলাদার জানান, তার পাশেই একজন গর্ভবতী মহিলা কাতরাচ্ছিল। বাচার জন্য কাকুতি মিনতি করছিল। পিলারের অন্যপাশে থাকায় কোনো ভাবেই উদ্ধার করতে পারেননি তাকে।
আমার ভাইগ্না ফোন কিরে কইলো, এই ঘরে আমার সাথে ৫০-৬০ জন এখনো বাইচা আছে। আমাগে বাচান। নিঃশ্বাস নিতে কষ্ট হচ্ছে সবার। পানি খাবার কিছু চাইনা, আমাগে বাচান।
ধ্বসে পড়া ভবনের সামনে এসব বলেই আহাজারি করছেন রফিকুল মিয়া। হাতে ধরা মোবাইল। লাউডস্পিকারে দিয়ে সবাইকে শোনাচ্ছেন তার ভাইগ্নার কথা আর চিৎকার করে করে কাদছে্ন।
ওই কক্ষে এখনো ৫০-৬০ জন এখনো বেচে আছে। পাশে ৭-৮ জনের লাশ পড়ে আছে গার্মেন্টসের মেশিনের সাথে আটকে। আটকে পড়া ভাগ্নে কাকুতি মিনতি করছে্ন, আমাদের তাড়াতাড়ি এখান থেকে বের করে নেন। ফোনে কথা বলা যাচ্ছে, কিন্তু উদ্ধারকারীরা তাদের ট্রেস করতে পারছে না।
মধ্যরাতে ভবনের নীচে আটকে পড়াদের আহাজারি, সারিসারি লাশ আর অপেক্ষমান স্বজনদের আর্তনাদে ভারী হয়ে উঠেছে সাভারের আকাশ। কাদছে মানবতা, কাদছে ১৬ কোটি মানুষ। এই আহাজারি সইবার শক্তি আমাদের নেই। এতো লাশ, এতো কান্না এবারো কি বহু কাগজে ছাপ ফেলে, টিআরপি বাড়িয়ে হিমঘরে জায়গা করে নেবে? আর জন্তু জানোয়ারদের উল্লাস কি চলতেই থাকবে?

