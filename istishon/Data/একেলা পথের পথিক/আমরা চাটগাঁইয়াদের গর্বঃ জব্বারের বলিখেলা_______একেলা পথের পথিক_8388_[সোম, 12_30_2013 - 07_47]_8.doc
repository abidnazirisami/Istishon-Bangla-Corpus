আমরা চাটগাঁইয়াদের গর্বঃ জব্বারের বলিখেলা______



রেসলিং বর্তমান বিশ্বের অন্যতম একটি বিনোদন। রেসলিং এর বাংলা নাম কুস্তি। কুস্তি অনেক পুরাতন একটি খেলা। মধ্যপ্রাচ্যে এই খেলাটির একসময় ব্যাপক জনপ্রিয়তা ছিল। বর্তমানে অলিম্পিক সহ বিভিন্ন ক্রীড়া প্রতিযোগিতায় কুস্তি একটি অন্যতম ইভেন্ট। বিশ্বের বিভিন্ন স্থানের মতো বাংলাদেশেও কুস্তি খেলার রয়েছে অনেক জনপ্রিয়তা । কুস্তি শব্দ থেকে এসেছে বলি আর বলি শব্দটি এসেছে বলবান থেকে । মুঘল আমলে বিত্তবান এবং ভূ-স্বামীরা নিরাপত্তা ও আভিজাত্য প্রদর্শনের জন্য বেতনভোগী নামীদামী কুস্তিগির পুষতেন। তাদের দৈহিক শক্তির শ্রেষ্ঠত্ব প্রমাণ হতো বলী খেলার মাধ্যমে। যে বলবান কুস্তিতে বিজয়ী হতেন তাকে বলী বলা হতো।
১৯০৯ খ্রিস্টাব্দ, বাংলা ১৩১৫ সালের ১২ বৈশাখ আবদুল জব্বার প্রথম এই নিজ নামে লালদীঘির মাঠে বলীখেলার এই প্রতিযোগিতার সূচনা করেন। তিনিই থাকতেন এই খেলার সভাপতি । তার মৃত্যুর পর এই প্রতিযোগিতা জব্বারের বলী খেলা নামে পরিচিতি লাভ করে। বলীখেলাকে কেন্দ্র করে লালদিঘী ময়দানের আশে পাশে প্রায় তিন কিলোমিটার জুড়ে বৈশাখী মেলার আয়োজন হয়। এটি বৃহত্তর চট্টগ্রাম এলাকার সবচেয়ে বৃহৎ বৈশাখী মেলা।
প্রবীণ ব্যক্তিদের কাছে জানা যায়, বাঙালি সংস্কৃতির বিকাশ এবং একই সঙ্গে বাঙালি যুবসম্প্রদায়ের মধ্যে ব্রিটিশবিরোধী মনোভাব গড়ে তোলা এবং শক্তিমত্তা প্রদর্শনের মাধ্যমে তাদের মনোবল বাড়ানোর উদ্দেশ্যে আবদুল জব্বার বলীখেলার আয়োজনের সিদ্ধান্ত নেন। ব্যতিক্রমধর্মী ক্রীড়া প্রতিযোগিতা আয়োজনের জন্য ব্রিটিশ সরকার আবদুল জব্বার মিয়াকে খান বাহাদুর উপাধিতে ভূষিত করলেও তিনি তা প্রত্যাখ্যান করেন। ব্রিটিশ ও পাকিস্তানি আমলে বৃহত্তর চট্টগ্রাম ছাড়াও বার্মার আরাকান অঞ্চল থেকেও নামী-দামি বলীরা এ খেলায় অংশ নিতেন।
জব্বারের বলীখেলা ইতিমধ্য শতবর্ষে পা দিয়েছে ।। চট্টগ্রামের অধিবাসীরা প্রতিবছর জব্বারের বলী খেলা দেখার জন্য অধীর আগ্রহে অপেক্ষা করে থাকে। টান টান উত্তেজনাপূর্ণ এই বলী খেলা বা কুস্তি খেলা দেখে তারা খুবই আনন্দ পান। সাধারণ মানুষের কাছে জব্বারের বলীখেলা হিসেবে প্রসিদ্ধ এ খেলার আসল আকর্ষণ মেলা। খেলাকে কেন্দ্র করে তিন দিনের আনুষ্ঠানিক মেলা বসার কথা থাকলেও কার্যত পাঁচ-ছয় দিনের মেলা বসে লালদীঘির ময়দানের চারপাশের এলাকা ঘিরে। তাই অনেকে বলীখেলার পরিবর্তে একে বৈশাখী মেলা হিসেবেই চিনে। জব্বার মিয়ার বলী খেলা ও বৈশাখী মেলা চট্টগ্রামের ঐতিহ্য, সংস্কৃতি ও অহংকারে পরিণত হয়েছে। বর্তমানে দেশের সবচেয়ে বড় লোকজ উৎসব হিসেবে এটিকে চিহ্নিত করা হয়।
দিনক্ষণ যত ঘনিয়ে আসে দেশের নানাপ্রান্ত ঝড়ো হাওয়া, রোদের গনগনে আঁচ উপেক্ষা করে দূরদূরান্ত থেকে ক্ষুদ্র ও কুটির শিল্প ব্যবসায়ীরা নিজেদের তৈরি জিনিসপত্র নিয়ে আসতে শুরু করে মেলায়। নিত্য প্রয়োজনীয় জিনিস থেকে শুরু করে বাহারি পণ্য এ মেলা থেকে সংগ্রহ করে থাকেন। এছাড়াও বিভিন্ন ধরনের শৌখিন জিনিসপত্রসহ মাটির ব্যাংক, হাড়ি-পাতিল, আসবাবপত্র, পাটি, মাদুর, জুয়েলারি পণ্য, ক্রোকারিজ সামগ্রীসহ নানা নিত্য প্রয়োজনীয় পণ্যের সমাহারও ।। আনুষ্ঠানিকতার অপেক্ষা না করেই দোকানিরা তাদের পছন্দসই স্থানে বিক্রি শুরু করে দিয়ে থাকেন আগ থেকে ।। গরম থেকে রক্ষা পেতে যেমন বিক্রি হয় হাতপাখা, তেমনি শীতল পাটি, মাটির কলস কোন কিছুই বাদ থাকেনা মেলায়। আরো থাকে বিভিন্ন প্রকারের সৌখিন দ্রব্য সামগ্রী। মেলাকে ঘিরে লালদীঘির ময়দানে নাগর দোলা, সার্কাস ও বিচিত্রানুষ্ঠানের আয়োজন করা হয়ে থাকে।
সুষ্ঠুভাবে মেলা এবং বলী খেলা সম্পন্ন করতে জোর প্রস্তুতি নেয়া হয় । মেলা উপলক্ষে নিরাপত্তার ব্যাপারে পুলিশসহ আইন শৃংখলা বাহিনীর সদস্যরা থাকে সদা তৎপর এবং যে কোন নাশকতামূলক কর্মকাণ্ড মোকাবেলায় থাকেন সদা প্রস্তুত ।। জাতি, ধর্ম, বর্ণ সবাই মিলে এই মেলায় অংশ নিয়ে থাকেন ।। 
বিঃদ্রঃ ছোটবেলায় মেলায় যাওয়ার জন্য বাবার যে কোন কথা মেনে নিতাম ।। বাবা বলত তাড়াতাড়ি খেয়ে ঘুমিয়ে পোর আর ঘুম থেকে উঠলে মেলায় নিয়ে যাবো ।। মা গোসল করিয়ে দিত আমিও লক্ষী ছেলের মত ভাত খেয়ে ঘুমিয়ে পরতাম দুপুরে আর সন্ধ্যার দিকে বাবার সাথে মেলায় যাওয়া নাগর দোলায় চরা, এটা সেটা কেনার বায়না ধরে বাবাকে বিরক্ত করা কত কিছু ।।আর আজ বাবাও আছে মা আছে কিন্তু সেই ছোট বেলা আর নেই তাই বাবার কাছে বায়না ধরে বলতে পারিনা  বাবা আমাকে মেলায় নিয়ে যাবেনা ?? আমি কিন্তু তাড়াতাড়ি খেয়ে শুয়ে পরেছিলাম দুপুরে তুমি আমাকে সন্ধ্যায় মেলায় নিয়ে যাবে বলে ??  আজ আমার বলতে ইচ্ছে করে বাবা চল মেলায় যাই আজ আমি তোমাকে নিয়ে যাবো তুমি যা চাইবে তাই কিনে দেব কিন্তু পারিনা কোথায় যেনো একটা বাঁধা জমে থাকে মনের গহীনে ।। 

