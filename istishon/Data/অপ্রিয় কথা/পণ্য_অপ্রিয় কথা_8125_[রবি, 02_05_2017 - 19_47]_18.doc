পণ্য


পণ্য
---------
বিকেল পাঁচটা বাজে, গার্মেন্টস ছুটি হয়ে গেল। মিলি, রত্না, সোনালি, এরা একসাথে বেরিয়ে পড়ল। ওরা দ্রুত পায়ে হাঁটছে বাস ধরার উদ্দেশে। বাসায় ফিরে আবার রান্না করতে হবে। প্রতিদিন এক নিয়ম। ভোরে ঘুম থেকে উঠা, স্নান করা, আবার ভাত-তরকারি রেঁধে টিফিন বক্সে ভরে কাজে নিয়ে যাওয়া, যাতে দুপুরে খাওয়া যায়। সেখানে আবার গাধার খাটুনি। কের কের কের সেলাই মেশিনের শব্দ। কাজ ঠিকমতো না হলে সুপার ভাইসারের অশ্রাব্য গালি। ৭টা থেকে ৫টা ডিউটি। জীবনটা পুরাই যান্ত্রিকময়। অসহ্য! কিছুক্ষণ পর মিলির মোবাইলে ফোন।
-হ্যালো?
-আজকে আসবে?
-কজন আছে?
-তিনজন।
আচ্চা আসছি বলে মিলি ফোন কেটে দিল। রত্না আর সোনালিকে বলল, -তোরা যা, আমি একটু খালুর বাসায় যাব।
বুঝছি বলে ওরা চলে গেল।
মিলির বাবা নেই, মা দীর্ঘদিন ধরে অসুস্থ, স্তন ক্যান্সার। প্রতিদিন অনেক টাকার ওষুধ লাগে। দুটি ছোট ভাই। প্রাইমারিতে। থ্রি-ফোরে পড়ে। মিলির আগের স্কুল জীবনের কথা মনে পড়লে তার কান্না আসে। তাদের গ্রামের বাড়ি ফেনী। তার বাবা ছিলেন চালের ব্যবসায়ী। মিলিকে কখনো সংসার নিয়ে চিন্তা করতে হয়নি। তার দায়িত্ত্ব ছিল মনোযোগ দিয়ে পড়া-লেখা করে ভালো রেজাল্ট করা। তার আবার গল্প কবিতা উপন্যাস পড়ারও জোক ছিল। মিলির বাবার ইচ্ছে ছিল মেয়ে ব্যারিস্টারি পাস করবে। হাইকোর্টে বড় বড় মামলা লড়বে। কিন্তু মিলির বাবা বিকাশ মল্লিক এই স্বপ্ন বেশিদিন দেখতে পারেননি। এক রাতে তার বাবার দোকানে ডাকাতি হয়। সর্বস্ব লুট করে নিয়ে যায় ডাকাতরা। তবুও বিকাশ হাল ছাড়েনি, বাড়ি-ভীটে বন্ধক রেখে, কিছু মানুষের কাছ থেকে ধার কজ্ব নিয়ে আবার ব্যবসাটা দ্বার করানোর চেষ্টা করল। ব্যবসা চলছে ভালই।
পরিশ্রমী মানুষরা একটু কষ্ট কাটিয়ে উঠলেই শালার ঈশ্বরেরও বোধহয় তা সহ্য হয়না। মিলিদের পরিবারে চরম বিপত্তিটা ঘটল সেদিন। একদিন দুপুরে বিকাশ মল্লিক দোকান বন্ধ করে সাইকেল চালিয়ে বাড়ি আসার সময় পেছন থেকে একটা ট্রাক এসে মেরে দেয়। একেবারে জায়গাতেই খতম! পরে মিলিরা অবশ্য গাড়ির কোম্পানি থেকে ২০ হাজার টাকা পেয়েছিল। এদেশে গাড়ি এক্সিডেন্ট হলে একটা মানুষের জীবনের বিনিময়ে ২০ হাজার টাকা পাওয়া যায়! এটা এদেশের আইন! বিকাশ মল্লিক মারা যাওয়ার মাস খানেক পর কজ্বধারেরা তার বাড়িতে এসে প্রতিদিন জ্বালাতে থাকে। একদিন এক মুসলিম পাওনাদার বন্ধু এসে স্বর্গীয় বিকাশ মল্লিকের বৌ কৃষ্ণা মল্লিককে বলে, -বুদি তুমার মাইয়া ত কুব সোন্দর। দেখতে পরীর লাহান। তারে আমার লগে বিয়া দিয়া দেও। রানী বানাইয়া রাখমু। তোমার সব দেনা শোধ কইরা দিমু। সেই আমার দুই নাম্বার বৌ অইবো আর কি, সমস্যা কি? এখন ত হিন্দু মুস্লিম বিয়া অয়।
কৃষ্ণা মল্লিক লজ্জায় মুখ নিচু করলেন। তার চোখ থেকে টপ টপ করে পানি পড়ছে।
-বুদি ভাইবা জানায়েন বলে মুসলিম লোকটি উঠে চলে গেল।
মিলি স্কুলে যায়না দুমাস পেরিয়ে গেল। এস এস পরীক্ষার প্রস্তুতিটা সেই ভালোভাবে নিয়েছিল। বাবা মারা যাওয়ার পর সবকিছু যেন লণ্ডভণ্ড হয়ে গেল। ভর্তির ফি জমা দিতে পারেনি। কথা ছিল প্রিয় বান্ধবীদের নিয়ে একসাথে হলে পরীক্ষা দিতে যাবে। পরীক্ষা শেষে হল থেকে বেরিয়ে বন্ধুদের সাথে গল্প করতে করতে বাড়ি আসবে।
মিলিদের পাড়ার রেনু দি। তিনি চট্টগ্রামে গিয়ে গার্মেন্টসে চাকরী করছেন বছর তিনেক ধরে। রেনুর মা চিকিৎসার অভাবে মারা যাওয়ার পর তার বাবা কোথায় চলে গেছেন তার কোনো খোঁজ পাওয়া যায়নি। রেনুর এক দুর সম্পর্কের মামা তাকে চট্টগ্রামে এনে ইপিজেডে গার্মেন্টসের চাকরীতে ঢুকিয়ে দেয়। এই ব্যস্ত শহর। প্রচন্ড মানুষের ভীড়। বড় বড় পাকা দালান। দিনরাত গাড়ি চলাচল। বিকট শব্দে হর্ণ! রেনু প্রথমে দেখে হাঁফিয়ে উঠেছিল। এগুলো মানুষ নাকি যন্ত্র?
মিলির মা মিলিকে কয়েক দিন ধরে বলে আসছে রেনুর সাথে গার্মেন্টসের চাকরী করতে। প্রথমে সে না করেছিল, এখন না বলার উপায় নেই। অভাব যেন দিন দিন তাদের গ্রাস করছে। এর কয়েকদিন পর রেনু ঈদের ছুটিতে বাড়ি এসে মিলিকে নিয়ে যায়। মিলি এখানে থাকার পরিবেশ দেখে হতবম্ব হয়ে যায়। দুপাশে লম্বা টিন শীট আর পাশে বেড়া দিয়ে ছোট ছোট ঘর, মাঝখানে সরু গলি। পুরো কলোনি চিৎকার চেঁচামেচিতে ভরা। এখানে নারী-পুরুষ গায়ে গা লাগিয়ে কথা বলছে। কেউ তাদের ডাক দিচ্ছে না। এখানে রাতে গাদাগাদি করে থাকতে হয়। এই কলোনিতে কেউ চাকরী থেকে আসে বিকেল পাঁচটায়, কেউ সন্ধ্যায়, কেউ রাত দশটায়, কেউ পুরো রাত আসেই না।
বছর খানেক পর মিলি তার ছোট দুভাই আর মাকে শহরে নিয়ে আসে। এক রুমের একটা বাসা ভাড়া নেয়। দুভাইকে প্রাইমারি স্কুলে ভর্তি করিয়ে দেয়। এখানে আসার তিন মাসের মাথায় তার মা কৃষ্ণার ব্রেস্ট ক্যান্সার ধরা পড়ে। মিলি চারিদিকে অন্ধকার দেখে। ডাক্তার এই এক্সরে দে, এই পরীক্ষা দে, এই ঔষধ দে, সেই ঔষধ দে। এই যেন টাকার খেলা! এতো টাকা পাবে কোথায় সে? মাকে বাঁচাতে না পারলে এই পৃথিবীতে সেই এতিম হয়ে যাবে। তার আপন বলতে ছোট দুভাই ছাড়া আর কেউ থাকবে না। মাকে যেকোনো মুল্যে বাঁচাতেই হবে। সেই বান্ধবী শেলীর সাথে দেখা করে। শেলী চাকরীর ফাঁকে মাঝে মাঝে উপরি আয় করে। একথা মিলি জানত। একদিন শেলী মিলিকে ওখানে নিয়ে যায়।সেদিন মিলির উপর কি হয়েছিল, তার কি অভিজ্ঞতা হয়ে ছিল সেই অনুভূতি প্রকাশ করতে আমার হাত কাঁপছে! শুধু এইটুকু বলব, একটা নরম কোমল সুন্দর ফুলকে সেদিন কে যেন পিষে দিয়ে গেল!
শেষমেষ মিলির মা আর বাঁচেনি। মিলির মা গত হয়েছে পাঁচ বছর হয়ে গেল। এর মধ্যে এই শহরের অনেক কিছু পাল্টে গেছে। তার ভাই দুটো আর ছোট নেই। গলায় টাই পড়ে, সু পড়ে, কাঁধে ব্যগ ঝুলিয়ে নেভী স্কুলে পড়তে যায়। শুধু পাল্টায়নি মিলি। মিলি আগে ছোট বেলায় বিজয়া দশমীর সময় পাড়ার কাকু-কাকিমাকে প্রণাম করে দশ টাকা, বিশ টাকা পেতো। এখন সেই শ'তিনশ টাকা পায়। তবে প্রণামী নয়, বকশিস! সেই সুন্দর কোমল মিলি এখন যৌনযন্ত্র হয়ে গেছে। আজ ওর হাতে, কাল ওর হাতে, এভাবে মিলি হাতে হাতে পণ্যের মতো বদলাতে থাকে......

