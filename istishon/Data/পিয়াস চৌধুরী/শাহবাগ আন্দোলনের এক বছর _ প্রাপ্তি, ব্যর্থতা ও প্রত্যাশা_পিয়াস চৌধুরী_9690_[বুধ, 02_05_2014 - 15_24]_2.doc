শাহবাগ আন্দোলনের এক বছর _ প্রাপ্তি, ব্যর্থতা ও প্রত্যাশা


দেখতে দেখতেই কখন যে পুরো একটা বছর পার করে দিলো শাহবাগ আন্দোলন, টেরই পেলাম না! শাহবাগ আন্দোলনের সাথে জড়িত সবাইকে আমার শুভেচ্ছা ও অভিনন্দন।
শুধুই কাদের মোল্লার ফাঁসির রায়ের দাবিতেই আন্দোলনটি হয়ে আসছে ভাবলে ভুল হবে। আমি মনে করি, কেবল যুদ্ধাপরাধীদের সর্বোচ্চ শাস্তির দাবি নয়, বাঙালি জাতীয়তাবাদে উজ্জীবিত তরুণ সমাজের মুক্তিযুদ্ধের চেতনায় দেশ গড়ে তোলার আকাঙ্ক্ষার প্রতিফলন ছিলো এই স্ফুরণ।
গত বছর ফেব্রুয়ারির প্রথম সপ্তাহে যখন কাদের মোল্লার রায়ের বিরুদ্ধে তরুণ সমাজ অনলাইনে ক্ষোভে ফুঁসে উঠেছিলো, তখনও সম্ভবত কেউ ভাবতে পারেন নি এ থেকে পরে এত ব্যাপক একটা আন্দোলনের জন্ম হবে। এমনকি শীতের এক সন্ধ্যায় অনলাইন তরুণদের ফেইসবুক ইভেন্টের প্রেক্ষিতে গড়ে ওঠা গণজমায়েতই যে দেশ-কাঁপানো একটা বিপ্লবে রূপ নেবে, এ কথাই বা ভাবতে পেরেছিলেন ক’জন? শাহবাগের আন্দোলন যে বাংলাদেশের জন্য দ্বিতীয় মুক্তিযুদ্ধ, এ তো বহু প্রাক্তন মুক্তিযোদ্ধারই স্বীকৃতি। এখন পর্যন্ত বাংলাদেশের এ শতাব্দীর ইতিহাসে জনতার আন্দোলন হিসেবে সম্ভবত এটিই সবচেয়ে বড় ঘটনা, এ ব্যাপারে কেউ দ্বিমত করবেন বলে মনে হয় না।
তবে সত্যি কথা বলতে কী, এ আন্দোলন এর চেয়েও বড় কিছু হতে পারত। আওয়ামী লীগ সরকারের গঠিত ট্রাইব্যুনাল যুদ্ধাপরাধীদের ন্যায়বিচার করার প্রতিশ্রুতি নিয়ে কাজ শুরু করলেও কাদের মোল্লার প্রতি ন্যায়বিচার করতে পারে নি। একই ঘটনা আমরা দেখেছি শীর্ষ যুদ্ধাপরাধী গোলাম আজমের ক্ষেত্রেও। সে সময় যুদ্ধাপরাধীদের বিচারে লীগ সরকারের সদিচ্ছা নিয়েও প্রশ্ন উঠেছিলো। এমন অবস্থায় শাহবাগ আন্দোলন হয়ে উঠেছিলো একাত্তরের চেতনায় বিশ্বাসী সাধারণ মানুষের আস্থার প্রতীক। এ আন্দোলন পরবর্তীতে হতে পারত একটি নির্ভরযোগ্য রাজনৈতিক প্ল্যাটফর্ম, যা চলমান দ্বিদলীয় স্বৈরতন্ত্র থেকে দেশের সাধারণ মানুষকে মুক্তি দিতে পারত। কিন্তু পরবর্তীতে তা আর হতে পারে নি সরকারী দলেরই অপপ্রয়াসে। স্বাধীনতাবিরোধীদের অপপ্রচার এবং তা নিয়ে সরকারের নিষ্ক্রিয় ভূমিকার ফলে এ আন্দোলনের আরও বড় হয়ে ওঠার সম্ভাবনা অনেকটাই নষ্ট হয়ে যায়।
ফেব্রুয়ারীতেই ‘থাবা বাবা’ ছদ্মনামধারী ব্লগার আহমেদ রাজীব হায়দারের হত্যাকাণ্ড এবং থাবা বাবা সহ কয়েকজন নাস্তিকের ধর্মবিরোধী লেখালেখি ফলাও করে প্রচারিত হয় আমার দেশ সহ একাধিক পত্রিকায়। তখন থেকে এ আন্দোলনের সাথে জড়িত নেতৃস্থানীয়রা নিজেদের সাচ্চা মুসলমান প্রমাণ করতে গিয়ে আন্দোলনের সেক্যুলার ভাবধারাকে ধ্বংস করে ফেলেন। এখানে স্মর্তব্য, নব্বইয়ের দশকে জাহানারা ইমাম ঘাতক-দালালবিরোধী আন্দোলন শুরু করলে মৌলবাদী গোষ্ঠী আন্দোলনের বিরুদ্ধে একই ধরনের অভিযোগ করেছিলো, কিন্তু শহীদ জননী সেসবে কান না দিয়ে মূল লক্ষ্যে অবিচল থেকেছেন। আর এখন মৌলবাদীদের ধমক শোনামাত্র নিজেরা মাথায় টুপি পরে, মিরপুর-মতিঝিল-সাভার সমাবেশের আগে হুজুর ডেকে মিনি-মিলাদ মাহফিলের আয়োজন করে একেকজন ‘নেতা’ খাঁটি মুমিন বান্দা বনে গেলেন!
সেই অস্থির সময়ে অপপ্রচারকারীদের বিরুদ্ধে সরকার কোন ব্যবস্থা না নেয়ায় শত্রুপক্ষ উৎসাহ পায় এবং এরই ধারাবাহিকতায় শাহবাগবিরোধী হেফাজতে ইসলাম সোচ্চার হয়। আর এর পরের কাহিনী তো আমাদের সবারই জানা – হেফাজতের ঢাকা-তাণ্ডব, ৫ মে শাপলা চত্বরে আলেম হত্যার আজগুবি কাহিনীর বিস্তার এবং লীগ ও শাহবাগের কথিত ইসলামবিরোধিতার গুজবের মহামারী। এ ধরনের বিভ্রান্তির কারণে দেশের একটি বিরাট সংখ্যক মানুষের মধ্যেই শাহবাগবিরোধী মনোভাব জেগে ওঠে। এ কথা কারো অজানা নয় যে দেশের অধিকাংশ মানুষই অশিক্ষিত ও ধর্মপ্রাণ। তাই ধর্মের ধুয়া তুলে যেকোন কিছুকেই এখানে হালাল করে ফেলা যায়। ধর্ম ’রক্ষা’র ডাকের বিপরীতে বাঙালি জাতীয়তাবাদ ও মুক্তিযুদ্ধের চেতনা দেশের সাধারণ মানুষের কাছে মোটেই আকর্ষণীয় মনে হয় না। কিছু দিন আগেই একটা খবরে পড়েছিলাম, জামায়াতীদের অপপ্রচারে বিভ্রান্ত হয়ে গ্রামের সরল মানুষেরা বিশ্বাস করে ফেলেছে যে আওয়ামী লীগ ইসলামের শত্রু, তাই এদের বিরুদ্ধে জিহাদ করার উদ্দেশ্যে তারা গ্রামের রাস্তা ও ব্রিজ ধ্বংস করে বেহেশতের স্বপ্ন দেখছে। এ ঘটনা দেখে আমি ফেইসবুকে ক্ষুব্ধ হয়ে লিখেছিলাম, বাঙালি মুসলমান আসলে একেবারেই বোকা, ধর্মের আফিম গেলালেই তারা সব ভুলে যায়। শেষে নিজেদের স্বার্থে আঘাত লাগলে যখন আফিমের মৌতাত কেটে যায়, তখনই তাদের হুঁশ ফেরে, জাতীয়তাবাদের মর্মটা টের পায়। একাত্তরে তেমনই হয়েছিলো।
তাই এমন পরিপ্রেক্ষিতে এদেশের সাধারণ মানুষের কাছে শাহবাগ আন্দোলনের মর্মবাণী পৌঁছাবে কি না, বা পৌঁছালেও মানুষ তাকে গ্রহণ করবে কি না, সেটা একটা গুরুত্বপূর্ন প্রশ্ন।
তবে শাহবাগ আন্দোলনের ব্যাপারে আমি এখনই হাল ছেড়ে দিতে নারাজ। এ আন্দোলনকে বোধ হয় এর ঘোর বিরোধীরাও একেবারে ব্যর্থ বলতে পারবেন না। এ আন্দোলন না হলে কাদের মোল্লার ফাঁসি হত না, অন্য যুদ্ধাপরাধীদের প্রতি ন্যায়বিচারের ক্ষেত্রেও ট্রাইব্যুনালের ওপর চাপ থাকত না। তার চেয়ে বড় কথা হলো, এ আন্দোলনটা না হলে বাঙালি জাতীয়তাবাদ ও একাত্তরের আদর্শের প্রতি এক বিশাল জনগোষ্ঠীর আবেগ ও সমর্থনের চিত্রটাও চোখে পড়ত না। আর এ কারণেই এ আন্দোলন নিয়ে এখনও আশাবাদী হই। আমার মতে, এ আন্দোলনকে কার্যকর করার জন্য গ্রামেগঞ্জে আন্দোলনের বার্তা ছড়িয়ে দিতে হবে। হেজাবি (হেফাজত-জামায়াত-বিএনপি) অপপ্রচারের বিরুদ্ধে মানুষের মধ্যে সচেতনতা সৃষ্টি করতে হবে। তারা যে ধর্মটাকে স্রেফ নিজেদের স্বার্থে ব্যবহার করছে, সেটা তাদেরকে ভালোভাবে বুঝাতে হবে। সেই সাথে আন্দোলনের মূল এজেন্ডা, অর্থাৎ যুদ্ধাপরাধীদের বিচারের মাধ্যমে সর্বোচ্চ শাস্তি কার্যকরের ব্যাপারটাও কিন্তু মাথায় রাখতে হবে।
অরুণ প্রাতের তরুণ দলের গড়ে তোলা শাহবাগ আন্দোলনের হাত ধরেই বাংলাদেশ একাত্তরের মুক্তিযোদ্ধাদের কাঙ্ক্ষিত গন্তব্যে এগিয়ে যাক; দেশ জঙ্গীবাদ-মৌলবাদ ও যুদ্ধাপরাধীমুক্ত হোক; ইহলৌকিক (সেক্যুলার), সাম্যবাদী, ন্যায়পরায়ণ ও গণতান্ত্রিক কল্যাণ রাষ্ট্র হিসেবে বাংলাদেশ গড়ে উঠুক, এ প্রত্যাশা করি।
জয় বাংলা।

