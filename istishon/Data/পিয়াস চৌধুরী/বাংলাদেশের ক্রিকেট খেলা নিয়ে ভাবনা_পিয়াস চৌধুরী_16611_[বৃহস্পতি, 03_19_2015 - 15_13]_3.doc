বাংলাদেশের ক্রিকেট খেলা নিয়ে ভাবনা


ভালো-মন্দ যে উপায়েই হোক না কেন, ইন্ডিয়া জিতে গেছে। আম্পায়ারদের তিনটি সিদ্ধান্তকে বিতর্কিত বলা হচ্ছে, সেগুলো নিয়ে আলোচনা করা যাক।
 মাশরাফির বলে রায়নার এলবিডব্লিউটা দেয়া হয় নি, ঠিক আছে। হক-আইতে দেখাচ্ছিলো বল লেগস্টাম্পের বাইরে পিচ করেছিলো, এটা মেনে নিচ্ছি। কিন্তু হক-আই প্রযুক্তি প্রায় শতকরা ৫০ ভাগ সময় ভুল প্রেডিকশন দেয়, এই অজুহাতে ইন্ডিয়া ডিআরএস বাধ্যতামূলক করার ব্যাপারে বারবার ভিটো দিচ্ছে, এটাও মেনে নিতে হবে। আজকের খেলায় মাশরাফির বলে অন-ফিল্ড কল যদি আউট হত আর রায়না যদি রিভিউএর আবেদন করত, তাহলে কিন্তু সে পার পেত না। রুবেলের ফুলটস বলে শর্মার ক্যাচ আউট নিয়ে নতুন করে বলার কিছু নেই। ওটা যে আউট ছিলো তা শেন ওয়ার্ন, ভিভিএস লক্ষ্মণের মত কিংবদন্তীরা স্বীকার করেছেন। সে যাত্রা বেঁচে গিয়ে শর্মা পরের ২৪ বলে ৪৭ রান করেছে। শুধু তাই না, ঠিক সেই সময়েই আমাদের খেলোয়াড়দের মনোবল পুরোপুরি ভেঙে গিয়েছিলো, যা তাদের শরীরী ভাষা থেকেই বোঝা গেছে। কাজেই ম্যাচের টার্নিং পয়েন্ট বলা যায় ৪০-তম ওভারের সেই বলটিকেই। মাহমুদউল্লাহর ক্যাচের সময় টিভির সামনে ছিলাম না, তাই এ নিয়ে মন্তব্য করা আমার জন্য অসমীচীন। তবে যত দূর জানি, এসব ক্ষেত্রে বেনিফিট অফ ডাউট ব্যাটসম্যানের পক্ষেই যায়। এটা যদিও কোন নিয়ম না, স্রেফ এক ধরনের কনভেনশন, তবুও দুর্বল দলের ব্যাটসম্যান সবল প্রতিপক্ষের বিরুদ্ধে এ সুবিধা চাইতেই পারেন।
সব মিলিয়ে একটা কথাই বলবো: আজকের খেলায় নৈতিক বিজয় আমাদেরই হয়েছে :তালিয়া: 
এবার বাংলাদেশ দলের পারফর্মেন্সের প্রসঙ্গে আসি। আজ বাংলাদেশের বোলিং পারফর্মেন্স নিয়ে আমার আক্ষেপ নেই। রান আটকে রেখে চাপে ফেলার কাজটা তারা খুব ভালোভাবেই করেছেন। শেষের ১৫ ওভারে দেড় শ'র মত রান এসেছে বটে, তবে ধোনি, রায়নার উইকেটগুলো সময়মত পাওয়াতে আর বেশি বাড়ে নি প্রতিপক্ষের স্কোর। শর্মা যথাসময়ে আউট হয়ে গেলে বাংলাদেশ ২৬০-এর নিচে ভারতকে আটকাতে পারত, আমার বিশ্বাস।
ফীল্ডিঙের সমস্যাটা কাটছেই না আমাদের। বিশেষ করে ফীল্ডার প্লেইসমেন্ট। ডীপ ফাইন লেগ না রেখে লেগ স্টাম্পে ফুলটস বল, নতুন ব্যাটসম্যান আসার পর একটা স্লিপ (জাদেজার আউটসাইড এজ থেকে যে চার হয়েছিলো, সেই সময়ই সে আউট হয়ে যেত স্লিপ থাকলে) না রাখা, স্পিন বোলিঙের সময় স্কয়্যার লেগ আর পেইস বোলিঙের সময় থার্ড ম্যান নিয়মিত না রাখা আর বোলারদের কাছে ফেরত পাঠানো বলগুলা ঠিকমত আটকাতে না পারা (নাসিরের বুকের নিচ দিয়ে চলে যাওয়া বলগুলা বেশি চোখে পড়ছিলো) বাংলাদেশের টার্গেটকে কমপক্ষে ৩০-৪০ রান বাড়িয়েছে। টুকটাক ফীল্ডিং মিস হয়েছে, সেগুলো নিয়ে মাশরাফি অতো চেঁচামেচি না করলেও পারতেন। এই দলের প্রায় সবাই নবীন খেলোয়াড়, এই ব্যাপারটা নেতা হয়ে ভুলে গেলে চলবে না।
আজকের সবচেয়ে বাজে দিক ছিলো ব্যাটিং। এই ম্যাচের ১৯৩ বাংলাদেশের এই টুর্নামেন্টের সর্বনিম্ন স্কোর, যা আগে ছিলো শ্রীলঙ্কার বিপক্ষে করা ২৪০। শুরুতে তামিম "ধরে দিবানি" মোড activate করে বেশ কিছু স্ট্রোক প্লে দেখিয়েছিলেন, কিন্তু ইনিংসটাকে বড় করতে পারেন নি। তাই অন্যান্য ম্যাচের মতই শুরুতেই দুই ওপেনারকে হারিয়ে মাহমুদ আর সৌম্যর কাঁধে ইনিংস গড়ার জোয়াল এসে পড়েছিলো। তাঁরা ভালোই এগোচ্ছিলেন, কিন্তু মাহমুদউল্লাহর আউটের পর আর তেমন বলার মত পারফর্মেন্স কেউ করে দেখাতে পারেন নি। শেষের দিকে নাসির আর সাব্বির ভালো খেলে কেবল পরাজয়ের ব্যাবধানই কমিয়েছেন।
যাই হোক, পুরো টুর্নামেন্টে দলের পারফর্মেন্স নিয়ে আমি হতাশ নই। প্রথমবারের মত কোয়ার্টার ফাইনালে উঠেছি, আশা করছি জীবদ্দশায় বাংলাদেশের প্রথম বিশ্বকাপ জয় দেখে যেতে পারবো। এই টুর্নামেন্টে সৌম্য, সাব্বির আর তাসকিনের মত নবীন খেলোয়াড়দের পারফর্মেন্স প্রশংসার দাবি রাখে। মাশরাফি, সাকিব, মুশফিক আরেকবার নিজেদের জাত চিনিয়েছেন। নতুন পজিশনে খেলতে শুরু করা মাহমুদউল্লাহ তো রীতিমত ইতিহাসই গড়ে দিয়েছেন। আর রুবেল... শুধু বলতে চাই, তাঁর পারফর্মেন্সে আমরা ভীষণ happy! :থাম্বসআপ: 
এখন ছেলেরা নিরাপদে ঘরে ফিরে আসুক, তাদের এই পারফর্মেন্স অব্যাহত থাকুক এটুকুই আশা করছি।

