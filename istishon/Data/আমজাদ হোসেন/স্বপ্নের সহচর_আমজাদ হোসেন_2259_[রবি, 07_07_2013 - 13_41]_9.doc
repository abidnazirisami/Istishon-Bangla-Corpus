স্বপ্নের সহচর



যেসব প্রতিবাদী হাত আকাশ ছুয়েঁছিলো
যেসব বিক্ষুব্ধ প্রাণ উঁচিয়ে ধরেছিলো তাদের স্পর্ধিত গ্রীবা,
তীব্র হলুদ রোদে সেইসব দাবী আদায়ের মিছিল শব্দের ঝংকার তুলে
এফোড়-ওফোড় করেছিলো সবুজ জমিন;
সেইসব দাবী আদায়ের মিছিলে আমিও ছিলাম ।
সেই দিন তোমরা বলেছিলে সমাজ বদলের কথা
সেই দিন শুনিয়েছিলে পুরাণের ফিনিক্স পাখির গল্প,
সেই দিন তোমরা গেয়েছিলে এক মহান প্রার্থনা সঙ্গীত-
যে সঙ্গীতের রচয়িতা ছিলো কোন এক সুমহান সন্ত;
খানিক বুঝে খানিক না বুঝে বেসুরো গলায়
সেই কোরাস সঙ্গীতে আমিও মিলিয়েছিলাম গলা ।
কোন এক অভিমানী তরুণীকে জারুলের ছায়ায় প্রতীক্ষায় রেখে
কোন এক মধ্যবিত্ত বাবার স্বপ্নকে ভুলে থেকে,
কোন এক স্নেহময়ীর অতল ভালবাসার আলিঙ্গণ ছেড়ে
অনেক অনেক ব্যক্তিগত লাভ-ক্ষতির খেরোখাতা ছিঁড়ে
তোমরা হাতে হাত রেখেছিলে পরম বিশ্বাসে;
সেইসব স্বাপ্নিক পথচলা আর দৃপ্ত শপথে আমিও ছিলাম ।
ছেঁড়া-মলিন বইটি বদলে পড়তে পড়তে
তোমরা তর্কে মাততে- চেতনার রং নীল নাকি গাঢ় লাল,
গণসঙ্গীতের সেই উদ্দাম ট্রেনে গোধূলী যখন আলগোছে চুমু খেত
জাহাঙ্গীরের ঝুপড়ির ডালপুরী আর চা তখন ক্লান্ত;
অবিরাম সিগারেটে তোমরা বুঝতে চাইতে উদ্বৃত্ত মূল্যের একাল-সেকাল,
সবুজ স্বপ্নগুলো তখনো বিবর্ন হয়নি মোটেও;
তোমাদের সেই অভিলাষী পথচলায়
আমিও ছিলাম হয়ে অভিঘাত ।
তোমরা যখন রাঙ্গিয়ে তুলতে সাদা দেয়াল শব্দাবলী আর কবিতায়,
তোমাদের অক্ষরগুলো হাসত স্বপ্ন হয়ে;
সেইসব নীরব রাতে তোমাদের সাথী হতো জোনাকী আর চাঁদ ।
বিশাল আকাশের নিচে নি:সঙ্গ রেললাইন ধরে
তোমাদের সাথে সেদিন আমিও হেঁটেছিলাম ।।

