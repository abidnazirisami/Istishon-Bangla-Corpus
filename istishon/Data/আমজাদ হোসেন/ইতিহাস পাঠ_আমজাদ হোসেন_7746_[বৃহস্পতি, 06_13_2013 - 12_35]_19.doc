ইতিহাস পাঠ


 ইতিহাস পাঠ
খরস্রোতা নদীর প্রাগৈতিহাসিক তান্ডব আমরা শ্রুত হই
আমাদের পূর্বপুরুষের বিস্মৃত পুরানে,
তবু হাটুজল ছপছপিয়ে সেই সব সমুদয় নদী পার হয়ে যেতে যেতে
আমাদের হটাৎ মনে পড়ে যায় এসব গালগল্পের অসারতা ।
আমরা চুপচাপ অভিশাপ দেই আর দীর্ঘশ্বাসকে করি প্রলম্বিত ।
ইতিহাসের মনোযোগী পাঠক হিসেবে আমরা জানি
শায়েস্তা খাঁর আমলে টাকায় পাওয়া যেত আট মন চাল
তবু সহস্রাব্দের লক্ষ্যমাত্রার তোড়ে চাপা পড়ে যাওয়া মন্বন্তরের প্যারাডক্স
আমরা বেমালুম ভুলে যাই,
যেমন ভুলে যাই শুকিযে যাওয়া শিউলী বকুল কথামালা
আর নব্য দাসপ্রথার কথকতা ;
গার্ডিয়ানের পিঠ চাপড়ানো আর্টিকেলে
আমরা শ্রুত হই দেশের তরতর করে হিমালয়ে উৎরে যাওয়ার গল্প ।
আমরা জানিনা চড়ুই-এর কেন ঘর নেই
স্বপ্নের বেসাতি নিয়ে লোহিত কিংবা প্রশান্ত সাগরে
সে ক’ফোটা চোখের জল ফেলেছিলো-সে প্রশ্ন
আমাদের মনে জাগেনি কখনও ।
আমরা শুধু দেখি বৈশাখী ঝড়ে উড়ে যায় বাবুই-এর শৈল্পিক নিবাস ।
বিনয়ের পাগলামো কিংবা জীবনানন্দের ট্রামে চাপার গল্প আমরা জেনে যাই
যেমন জেনে যাই মনরোর আত্মহত্যার ফিরিস্তি,
শুধু জানতে চাই না ওদের বিষাদের ঠিকুজি।
আমরা এভাবেই করে থাকি ইতিহাস পাঠ ।

