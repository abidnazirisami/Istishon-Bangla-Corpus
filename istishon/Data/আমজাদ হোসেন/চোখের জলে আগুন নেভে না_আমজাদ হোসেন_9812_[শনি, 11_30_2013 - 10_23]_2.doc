চোখের জলে আগুন নেভে না


চোখের জলে আগুন নেভে না
আগুনে ক’ফোটা চোখের জল পড়েছিলো
সে হিসেব আমাদের জানা নেই,
যেমন জানা নেই আরো কতো চোখ
বেদনায়-শোকে হয়েছে আর্দ্র ।
কিন্তু আমরা এখন জানি
চোখের জলে আগুন নেভে না।
আমাদের এই উপত্যকাকে শ্মশানভূমি বা বিরানভূমি
কোন চেহারায় ওরা দেখতে চায়-তা আমাদের জানা নেই,
কিন্তু ওদের চেহারাটা আমাদের জানা;
তাতে মানুষের আদল আছে শুধু
বাকিটা পিশাচের,জানোয়ারের-হায়েনার ।
অফিসফেরত যে কেরানী এক ছড়া কলা নিয়ে বাড়ী ফিরছিলো,
আদালত ফেরত যে উকিল মেয়ের জন্য কিনেছিলো ছোট্ট ফ্রক,
অনেক দিন জমিয়ে যে কিশোরটি কিনেছিলো শীতের জ্যাকেট;
ওদের শরীরের সাথে সাথে
ঔসব পসরা কিভাবে পুড়েছিলো-আমরা তা জানি না ।
কিন্তু বার্ণ ইউনিটে ওদের যণ্ত্রণাকাতর আর্ত-চিৎকার
আর মাংসপোড়া গন্ধ যে “গদিখেকো” পিশাচদের কাছে পৌছায়নি
সে খবর আমাদের নিশ্চিতভাবে জানা ।
আমরা এখন জানি-
বাধ্য হয়ে কাজে যাওয়া মানুষগুলো
ঘরে নাও ফিরতে পারে ।
টিফিন কেরিয়ার দুলিয়ে গার্মেন্টসে যাওয়া কিশোরীটির শরীর
যেকোন মূহুর্তে পেট্রোলবোমায় অঙ্গার হতে পারে,
তেমার-আমার বারবিকিউ হয়ে যাওয়া
শরীর খুবলে ওরা রসিয়ে রসিয়ে নৈশভোজ করবে কিনা;
তা অবশ্য ওরাই বলতে পারে ।
কিন্তু আমরা বলতে পারি
ওদের ইতিহাসে রবীন্দ্রনাথ নেই,নজরুল নেই
নেই লালন ফকির কিংবা হাসন রাজা,
ওদের ইতিহাসে আছে পৈশাচিক বুদ্ধিজীবি হত্যা ।
আমার অঙ্গার শরীর
তোমার উড়ে যাওয়া হাত কিংবা
হাজারো মায়ের আর্তনাদ,
ওদের মনে কোন অনুভূতিই যোগায় না ।
তাই বুকের আগুনটুকু নিয়ে
বুক চিতিয়ে দাঁড়াও,
আর কান্না নয়,
কেননা চোখের জলে আগুন নেভে না ।।

