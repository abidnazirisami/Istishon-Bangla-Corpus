বিষন্ন পাখির ঝরে যাওয়া পালক___


 
কাঙ্খিত মৃত্যু এসে গেলে
পুনরায় বাঁচতে ইচ্ছে করে ভীষণ,
যেমন কাঙ্খিত সঙ্গম সাঙ্গ হলে
ফিরে আসে ধূসর ক্লান্তি আর বিষাদ ।
হাত থেকে ফসকে গ্যাছে যে রঙ্গীন বেলুন
ইচ্ছে করে আকাশ থেকে ধরে নিয়ে আসি ঐ নচ্ছারটাকে-
আর বেঁধে রাখি বা হাতের কনিষ্ঠায় ।
আমার কৈশোর প্রেমের সখীরা সবাই
এখন দু-এক সন্তানের জননী,
তবুও ওদের সারল্যমাখা কিশোরী মুখটাই শুধু মনে পড়ে ।
অংকে একবার ৭০ পেয়ে খুব কেঁদেছিলাম,
ঐ পরীক্ষাটা আবার দিতে ইচ্ছে করে ।
কত উচ্ছল ছিল শৈশবের আলপথ
কুয়াশামাখা শিউলী-বকুল ভোর
আর বাণের জলে অফুরান স্নানবেলা,
বাউকুড়ানী বাতাস ঘুরিয়ে ঘুরিয়ে
এনে ফেললো বিশ্রী কংক্রীটে,
এখন আর হাহাকার কাটে না ।
তপ্ত বালু শুষেছে যে জল- তা বুঝি আর ফিরে পাওয়া যায় না!

