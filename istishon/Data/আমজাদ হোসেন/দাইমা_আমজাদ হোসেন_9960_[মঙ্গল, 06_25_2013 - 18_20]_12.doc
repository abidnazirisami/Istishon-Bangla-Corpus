দাইমা



(১)
ছোট্ট একটা পুটুলি বগলদাবা করে হনহন করে এগিয়ে যাচেচ্ছ ফেলানীর মা । সে আশেপাশের ৮/১০ টি গ্রামের একমাত্র দাইমা । দীর্ঘাঙ্গী,শ্যামবর্ণা,পেটা শরীর । প্রয়োজন হলে খাটতে পারে ভূতের মত । কোন গরুর গাড়ী বা পালকি না থাকলেও হেঁটেই চলে যেতে পারে ৪/৫ মাইল । গর্ভবতী মায়েদের প্রয়োজনে রাত দু’টো-তিনটে কোন বিষয় না ।এই গ্রামের বুড়োরা বাদে বাকী সবার তার হাতেই জন্ম । শুধু এই গ্রাম কেন আশেপাশের সব গ্রামের একই চিত্র । দু-চারজন শহর সংশ্লিষ্ট পরিবার বাদে সবার ভরসা ফেলানীর মা ।
(২)
-ফেলানীর মা, কই যাও ?
-ঐ রামনগর যাইতাছি ।
-কার বাড়িতে যাও ?
-জগা পোদ্দারের ছেলের বউ পোয়াতী, ব্যাথা উঠছে ।
-একটু জিরাইয়া নেও ।
-এহন জিরানোর টাইম নাই । মানুষ মরে, আর উনি আইছে খাজুইরা আলাপ করতে
-কি দিবো কইছে নাকি ??
-আমিতো চাইছি ২ মুটকি চাইল (৪০ কেজি), একটা ভালো মিলের কাপড় আর পুনার টেকা ।
-দিবোতো?
-আগেতো হগলেই কয় দিমু, কাম খালাস অইয়া গেলে খালি পিছলায় । এক মুটকি চাইল আর পাতলা ত্যানা কাপড় দিয়া বিদায় করে । এহন কথা রাহো, আমি যাই ।
-আইচ্ছা যাও, ভালো কইরা খালাস কইরো । মরলে কইলাম জগা পোদ্দার খবর করবো ।
-মরা-বাঁচা কি আমার হাতে ? ডাক্তারগো হাতে কি মরে না?? আমার হাতে আর কয়জন মরছে !
- হ হ ঠিক আছে, যাও তাইলে ।
-হ যাইগা, আল্লাহ ভরসা ।
ফেলানীর মা তাড়াতাড়ি জগা পোদ্দারের বাড়ির দিকে পা বাড়ায় ।
(৩)
বাড়ির উঠানে ছোট্ট একটা আঁতুর ঘর করা হয়েছে, সেখানে জগা পোদ্দারের বউ বসে আছে । বাইরের বারান্দায় জগা পোদ্দার চিন্তিমুখে হুকা খাচ্ছে । আশেপাশের বাড়ি থেকে বউ-ঝিরা এসেছে । তবে সবাই মূলত: ফেলানীর মার জন্যই অপেক্ষা করছিলো । ফেলানীর মা আসতেই সবার মধ্যে এক ধরনের স্বস্তি । আঁতুরঘরে পোয়াতী বউটার জান্তব চিৎকার শোনা যাচ্ছে ।
-এতক্ষণে তুমার আসার সময় অইলো? আরো তাড়াতাড়ি আইতে পারলা না??
-আমিতো দেৌড়ায়াই আইলাম ! গাড়ি-ঘুড়া তো আর নাই ।
-যাও তাড়াতাড়ি ঢুকো ঘরে।
-গরম পানি,আগুণের মালশা-এইগুলা আছেতো?
-হ হ যাও-যাইতাছি, আর কিছু শুকনা কাপড় লাহবো ।
- ঠিক আছে কুন চিন্তা কইরো না, আল্লাহ ভরসা ।
জগা পোদ্দার উঠানে পায়চারী করছে ।তার ছেলে গিয়েছে গঞ্জে । সে শুধু ফেলানীর মায়ের ভরসায় থাকতে রাজি হয়নি । জগা পোদ্দার অবশ্য বলেছিলো দরকার হবে না । তার ৫ ছেলে-মেয়ের সবাইতো ফেলানীর মায়ের হাতেই জন্মাইছে । ছেলে ঠিক ভরসা পায় নি । কিন্তু সে তো এখনও এসে পেৌছালো না, ওদিকে রাত বাড়ছে । হটাৎ আঁতুড় ঘর থেকে বাচ্চার কান্নার আওয়াজ শোনা যায় । জগা এগিয়ে যায় ।
-কি খবর ?
-তোমার আরেক বউ জন্মাইলো ।
-ধুর বেটি । বউমা কেমন আছে হেইডা ক।
-গাছ-ফল দুইডাই সহি-ছালামতে আছে । কও শুকুর আলহামদুলিল্লাহ ।
-চুপ থাকো । আমারে কয় আলহামদুলিল্লাহ কইতে ! আমি কি তগো জাতের?
-তাইলে তুমি তুমাগোটা কও । আমারে কিন্তু চাইল ২ মুটকি দিতে অইবো, সাথে ভালো মিলের কাপড় আর ১৫ টেকা ।
-আইচ্ছা তা দেহা যাইবো...এহন তুমি ২/৪ দিন বউমার সাথে থাহো ।
-তা থাকুমআনে ।
- ঠিক আছে, আমি যাই, মন্ডপঘরে খবরডা দিয়া আসি ।
-যাও যাও ।
(৪)
-কি ফেলানীর মা, কই থিকা আইলা?
-ওই মন্ডল বাড়ি থিকা ।
-কোন খবর আছে নাকি ?
-ইনতাজের পোল অইছে ।
-কও কি ! ভালো খবরতো!!
-খবরতো ভালই, খালি আমার পাওনা-গন্ডার ব্যালায় হাত টানাটানি ।
-ক্যান..দেয় নাই তোমারডা ?
- দিছে মোটে ১৫ সের চাইল আর ১৫ টেকা । কাপড় পড়ে দিবো কইছে । এহন নাকি তাগো হাত খাটো।
- তা তুমি কি কইলা?
-আমি কইলাম-তুমার খাটো হাত লম্বা অইবো কবে ?
-ভালইতো কইছো
-হ..তা তুমি কই থিকা আইলা? মনে অয় পূইজা কইরা আইলা?
- হ..রতন সাইগো বাড়িতে নারায়ন পূজা অইলো ।
- কও কি ! নারায়ন পূইজায় আমারে দাওয়াত দিলো না সাই । পামানি, অগো বাড়িতে পোয়াতি আছে, আমারে ডাকলে যামু না ।
-তমি কি না যায়া পারবা?
-হেইডাইতো অইছে মুস্কিল!
-হুম..
-তা রতন সাই প্রণামী কি দিল ?
-সোয়াসের আতপ চাইল,সোয়া সের ডাইল,৭টা গামছা,১ টা ধুতি আর ২১ টেকা ।
-ম্যালা কিছুইতো পাইছো একবেলা মুন্তুর-ফুন্তুর পইড়া , আর আমার বেলায় লোকে ১০ সের চাইল আর ১টা কাপড় দিয়াই কাম সারে ।
-এইসব শাস্ত্রের নিয়ম , তুমি বুঝবা না ।
-না বুঝলাম, তয় নিয়মডা ভালই, আমি যমের সাথে টানাটানি কইরা মানুষের জীবনডা বাঁচাই-হেইডা কেউ দ্যাহে না !
-তুমিওতো কম পাওনা !
- আর পাওয়াপাওয়ি । দনিকাল যা পড়ছে! বড়লোকের বউ-ঝিরা সমানে প্যাট কাইটা আসতাছে গঞ্জের হাসপাতাল থিকা ।আইচচ্ছা তুমিই কও ঠাহুর..এত মানুষ আমার হাতে জন্মাইলো-অসুবিধা কি অইছে ?
-এহনতো দিনকাল বদলাইতাছে-মানুষ আর দাইগো উপুর ভরসা পায় না ।
-আমিতো আর কুন কাম জানি না, বয়সও অইয়া গেল, খামু কি ?
-ক্যান..তুমার ফেলানীর কাছে যাইবা..
-ফেলানী কি আর আমার আপন মাইয়া, তাছাড়া ওরাই খাইবার পারে না তো আমারে খাওয়াইবো !
- তাইলেতো মুস্কিল-ই ।
-আইচ্চ্ছা..এই গিরামের এতগুলা মানুষ আমার হাতে জন্মাইলো, আমি তাগো দাইমা, হেরা আমারে দেখপো না ?
-দেখপো দেখপো..তুমি চিন্তা কইরো না ।
(৫)
ফেলানীর মার কাজ ইদানিং কমে গেছে । তাছাড়া বয়সও হয়েছে । লোকজন এখন আর অপ্রশিক্ষিত দাই-অভিঞ্জতাই যাদের সম্বল-তাদের উপর খুব একটা ভরসা পায় না । শহরে গিয়ে হাসপাতালে ভর্তি হয়, কেউ কেউ সিজার করতে শুরু করেছে । ফেলানীর মা’র তাদের উপর খুব রাগ । সে ক্রমাগত সিজার করার বিরুদ্ধে অপপ্রচার চালায় ।
-বু..হুনছো নাকি ?
-কি ?
-ছলিমের বউ নাকি পেট কাটাইছে !
-হ হুনছি..তো কি অইছে?
-পেট কাটা বাচ্চা কি ভালো অয় ! তাগো অসুখ-বিসুখ লাইগাই থাহে, রুগা-দুব্বল অয়-জানো না?
তাই নাকি ?
-হ..আমি কি তুমার কাছে মিছা কতা কমু ! ৩০ বছর ধইরা দাইয়ের কাম করি । আমি কি জানি না মনে করছো ! এসব করলে আল্লাহ নারাজ অয় ।
-তরে কইছে কেডা?
-তুমি মেৌলবীগো কাছে হুইনা দেইহো..
-আমারতো খাইয়া-দাইয়া আর কাম নাই-এই কথা মেৌলবীরে জিগাইবার যামু !
-তয় কতাডা কইলাম মিছা না, জমিরের পুলাডারে দ্যাহো নাই?
-ওর নাকি ওইডা অসুখ, কি একটা নাম কইছে ডাক্তারে ।
-আরে ওসব কিছু না । পেট কাটাইরে অইরহমই অইবো ।
-ফেলানীর মা..তুমারে কি মাইনষে ডাহে নাকি কামে ?
-কি করি কওতো বুব...এদিকে বয়সও যায় যায়, আর মাইনষেরও পেট কাটার ধুম লাগছে ।
-হুম..মুস্কিল-ইতো অইলো তুমার ।
-বু..আমারে ১ সের চাইল দেও না । ঘরে খাওনের কিছু নাই ।
-কার্তিক মাসতো-১ সের দিবার পারুম না-আধসের দিতাছি ।
-আইচ্ছা তাই দেও ।
(৬)
ফেলানীর মার বয়স হয়েছে । ঠিকমতো দাইয়ের কাজ করতে পারে না, আগের সেই তাগতও নেই । তাই কেউ আর তাকে দাইয়ের কাজে ডাকে না । তাছাড়া দিন দিন দাইয়ের উপর মানুষের ভরসা কমছে । রোগী নিয়ে সবাই হাসপাতালে যায়-নয়ত বাড়িতে নার্স নিয়ে আসে । ফেলানীর মা’র ঠিকমতো দিন চলে না ।এর-ওর বাড়িতে চেয়ে-চিন্তে তার দিন চলে । কেউ ঠিকমতো সাহায্য করে না । অথচ আশেপাশের কয়েক গ্রামের ১০ থেকে ৪০ বছর বয়সী সব মানুষই তার হাতে জন্মেছে । সে প্রধান বাড়ির পুকুর চালায় একটা কুড়েঁঘরে থাকে । ঋণের দায়ে তার নিজের বাড়িটি বিক্রি করতে হয়েছে । আস্তে আস্তে লোকজন আর তাকে খুব একটা সাহায্য করে না । ফেলানীর মা প্রতি হাটবার ব্রীজের গোড়ায় বসে ভিক্ষা করে । সকলের দাইমা ফেলানীর মা’র আগের দাইমা পরিচয় আস্তে আস্তে মুছে যায । সে এখন শুধুই ভিক্ষুক ।
(৭)
-বাবাগো কিছু ভিক্ষা দেও, ৪ আনা -৮ আনা যা পারো ।
- তুমি ফেলানীর মা না !
-হ..তুমি কেডা বাবা ?
-আমি শামীম,রহিম মৃধার ছেলে ।
-ওহ..তা তুমি আমারে দ্যাহো নাই ।
-আমি অনেকদিন কুয়েতে ছিলাম,আজ আসলাম । তুমি আমার দাইমা আছিলা ..মনে আছে?
-হ..হ.মনে পড়ছে..বাবা আমার এহন খুব অভাব , আমারে দুইডা টেকা দিবা?
-এই নাও ৫ টেকা দিলাম
শামীমের অনেক দিন পর ফেলানীর মাকে দেখে খারাপ লাগে । কিন্তু গ্রামের যারা প্রতিদিন দেখে,তাদের চোখ সওয়া হয়ে গেছে ।যেন হাটবারে ভিখক্ষা করাই তার নিয়তি ! সপ্তাহে ২ দিন হাট হয়..ওই দুই দিনই ফেলানীর মা’র যা একটু ইনকাম হয়-তা দিয়ে পুরো সপ্তাহ চলে না । খেতে না পেয়ে এবং অযত্ন অবহেলায় ফেলানীর মা ধীরে ধীরে আরো দুর্বল হয়ে পড়ে ।
(৮)
আজ বাজারে এম.পি আসবে । এই এলাকার জনপ্রতিনিধি । নির্বাচিত হবার পর এটাই তার প্রথম এলাকায় পদার্পণ । প্রস্তুতিতে কোন ঘাটতি রাখেনি দলের নেতা-কর্মীরা । মাইকিং, স্টেজ,জমায়েত সবই ভালোভাবে হচ্ছে । নেতা বক্তুতা দিবেন ৪ টার দিকে । তার আগে স্টেচ গরম করে রাখছে স্থানীয় নেতারা । নেতা এলেন তিনটার দিকে । স্থানীয় নেতাদের সাখে কথা বলে,হালকা নাস্তা সেরে নেতা ৪ টার দিকে স্টেজে উঠলেন এবং একটা আবেগময় বক্তুতা দিলেন । দিলেন অনেক প্রতিশ্রুতি । যারা গামছা পরে খাল-নদী পেরিয়ে এসেছে-তারা শুনলো বড় বড় সেতুর প্রতিশ্রুতি,বেকাররা শুনলো চাকরির প্রতিশ্রুতি,এলাকার কলেজ-হাইস্কুলে নতুন ভবনের প্রতিশ্রুতিও পেলো এলাকাবাসী ।অর এমপি নগদ দিলেন ২০ হাজার টাকা । ১০ হাজার মসজিদের ফ্যান আর কার্পেটের জন্য এবং৫ হাজার কলেজের ও ৫ হাজার হাইস্কুলের ছেলে-মেয়েদের মিষ্টি খাবার জন্য । জনসভায় আসা হাজার হাজার ছাত্র-ছাত্রী নেতার নামে জয়ধ্বনি দিচ্ছিলো । সবকিছুই ভালভাবে শেষ হতে চলেছে । নেতা সকলের সাথে করমর্দন করতে করতে তার দামী গাড়ীতে গিয়ে উঠবেন এমন সময় নেতার সামনে এসে হাত-পা জরিয়ে ধরলো ফেলানীর মা-
- বাবা ..আমি তুমারে ভোটা দিছিলাম...
-এই কে এটা.. কে?
- আমি এই গিরামের সকলের দাইমা । এখন কাম করবার পারি না । কেউ আম,ারে আর দ্যাহে না । আমারে তুমি বাঁচাও ।
- হেই..কি করছো..ছাড়ো ছাড়ো...
-তুমি তো দ্যাশের রাজা..তুমি আমারে দেখবা না!
নেতা বিরক্তিতে নাক কুঁচকে ফেলেছে । ফেলানীর মা নেতার পা জড়িয়ে ধরে আছে.. নেতা ঘৃণায় নাক কুঁচকে ফেলেছে । রাগে তার চোখ-মুখ লাল হয়ে গেছে;
-এই কে আছো,একে সরাও তাড়াতাড়ি..এত মিসম্যানেজম্যান্ট..যত সব রাস্কেলদের নিয়ে আমার কাজ-কারবার !
স্থানীয় নেতাদের অনেকেই হই হই করে তেড়ে আসে দাইমা ফেলানীর মার দিকে । পাতি নেতাদের কেউই হয়তো ফেলানীর মাকে ধাক্কা দিয়ে ফেলে দেয় । যে ধাক্কা দেয়-সেও ফেলানীর মায়ের হতে জন্মেছিলো...ফেলানীর মা তাকে চিনতে পারে-শমসের । জন্মের সময় সে একটুও কাদছিলো না ।
(৯)
ফেলানীর মা আজ মারা গেছে । আসলে মারা গেছে হয়ত আগেই । আজ সকালে প্রধান বাড়ির কাজের মেয়ে ফেলানীর মা অনেক বেলাতেও ঘুম থেকে উঠছে না দেখে দরজা ধাক্কায় ।কোন সাড়াশব্দ না পেয়ে সবাইকে খবর দেয় । জানাযা হবে বাদ আছর ।
জানাযা শুরু হয়েছে , মাওলানা ইউসুফ মোনাযাত শুরু করেছে । সে ফেলানীর মা’র অনেক গুনকীর্তন করতে থাকে । হটাৎ সে- ফেলানীর মা আমার দাইমা আছিলো ..আমি তারে কোনদিন সাহায্য করি নাই বলে কাঁদতে শুরু করে । কিছুক্ষণ পর দেখা যায় আরো অনেকেই কাঁদছে । কেউ কাদছে নীরবে, কেউ হু হু করে..কেউ লজ্জায়, কেউ অনুতাপে, আর কেউ অনুশোচনায় ।
জীবিত অবস্থায় কেউ ফেলানীর মাকে দ্যাখেনি...
মরার পর সবাই তার জন্য কোরাসে কাঁদছে ।

