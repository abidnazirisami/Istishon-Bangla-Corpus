কি আছে ___কি নেই


 -তোর জীবনে কি কি নেই রে, সোনা?
: আমার ছেলেবেলার মাঠটা নেই,
নেই কলাই-মটর ক্ষেতে ইচ্ছেময় গড়াগড়ি ।
বানের জলে ক্লান্তিহীন স্নানবেলা নেই,
নেই খোলামাঠে নীলের সামিয়ানায় ছেঁড়া ঘুড়ির অবিরাম উড়াউড়ি ।
দুরুদুরু বুকে আম কুড়ানো কিংবা অবুঝ অসভ্যতা নেই,
নেই অপটু হাতে বানানো ভেলায় ইচ্ছেভ্রমণ ।
-তোর নেই-এর লিস্টিতো অনেক বড়,সোনা !
এবার বলতো তোর কি কি আছে?
: আমার পঁচা-গন্ধময় বুড়িগঙ্গা আছে,
আছে কংক্রীটের শক্ত দেয়াল ।
শোকেসে বন্দী এ্যালবাম আর দেয়ালে ঝুলানো ছেলেবেলা আছে,
আছে অবিশ্বাস আর ঘৃণার মণ্ত্র ।
৫ বছরে ভোট আর অর্থহীন গণতন্ত্র আছে,
আছে তিলে তিলে নি:শ্বেষ হওয়ার গল্প ।
এবার বলতো সোনা, তোর কি কি হারিয়েছে?
: আমার বিস্ময়মাখা চোখ দু’টি হারিয়েছে,
হারিয়েছে জিভের অমৃত স্বাদ ।
পাখির ছানার খোজেঁ কেটে যাওয়া অলস দুপুর হারিয়েছে,
হারিয়েছে অনেক তাপ্পি মারা ফুটবল ।
বৃষ্টিতে ভেজার উদ্দাম দিন হারিয়েছে,
হারিয়েছে ক্লান্তিহীন অবিরাম আড্ডা ।
এবার বলতো সোনা, তোর কি চাই?
: আমার বিস্ময়বোধ আর সারল্যটুকু ফেরত চাই,
চাই এক চিলতে উঠোনের রোদ ।
চিড়িয়াখানার বদলে জঙ্গলটুকু ফেরত চাই,
চাই শান্ত নদীর জল ।
অংকের বদলে কবিতার রাজনীতি চাই,
চাই অর্থময় যাপিত জীবন ।
ইসস...চাইলেই এ্যাত্তকিছু পাওয়া যায় বুঝি!
গাজার ছিলিমে দম দে, নয়তো ফোট্ ।

