বাঘা


(১)
ঢাকা-আরিচা মহাসড়ক থেকে রাস্তাটি সোজা দক্ষিন দিকে নেমে গেছে ।বর্ষায় কর্দমাক্ত থাকে,কোথাও ভাঙ্গা বাশেঁর সাকো পার হয়ে যেতে হয় । শীতকালে একহাঁটু ধূলো-বালি । সে রাস্কাটি ধরে কিছুদুর হাঁটলেই পড়বে দিগন্ত বিস্তৃত ফসলের ক্ষেত,চারদিকে সবুজের সমারোহ । কোথাও কোথাও অযত্নে বর্ধিত তালগাছ তাড়িয়ে আছে প্রহরীর মত । গ্রীষ্মের এক দুপুরে প্রচন্ড গরমে অতিষ্ট হয়ে জনা দু’য়েক পথিক তালগাছের ছায়ায় বসে জিরোচ্ছিল । হটাৎ একজন অপর জনের মনোযোগ আকর্ষণ করে-
:এই দ্যাখ দ্যাখ...
:কি হল?
: ঐ যে দ্যাখ..কালোমতো কি একটা নড়ছে আর দুরে সরে যাচ্ছে ।
:কই কিছু দেখছি নাতো!
:ভালো করে দ্যাখ..চোখের মধ্যে কি ইয়ে ঢুকিয়েছিস নাকি !!
:হ্যা..দেখতে পেয়েছি । একি! ওটাতো আমাদের দিকেই আসছে ।
: হ্যা..কি করি বলতো? ভয় লাগছে ।
: আমারওতো ভয় লাগছে ।
: দিনের বেলায় আর ভয় কি ? আল্লাহ ভরসা ।
কালো বিন্দুটি আস্তে আস্তে পথিক দু’জনের দিকে সরে আসতে থকে । কাছে আসার পর দেখা যায় ওটা একটা কুকুর । ওর নাম বাঘা । পরে আমরা বিস্তারিত বাঘা সম্পর্কে জানবো ।
(২)
ঝন্টু মাতব্বরকে একনামে সবাই চিনে । কালো, লম্বা ৬ ফুটের মত, কাকলাশের মত চেহারা-যেন ঝরে পড়া কোন কাক । মাঠের একপ্রান্তে দাড়িয়েঁ যখন হাঁক দেয়—“ ঐ কোন খানকির পুলারা ভরা ক্ষেতের মধ্যে বরহি (ছাগল) ছাড়ছে রে?? ধরবার পারলে বরহি কইলাম তোগে মাইর.....দিয়া ঢুকাই দিমু “ তখন অনেকেরই অন্তরাত্মা কেঁপে উঠে । পেশায় ঝন্টু মাতব্বর সম্পন্ন কৃষক হলেও তার আরো “ইনকাম সোর্স” আছে । রাবণের গুষ্টির মত তার পরিবারেও অনেক মানুষ । তার ২ পক্ষ মিলে ৭ ছেলে আর ৪ মেয়ে । এছাড়া বাড়ির রাঁখাল-কামলা মিলে বেশ বড়সড় সংসার । সুতরাং ধান্ধা ঝন্টু মাতব্বরকে করতেই হয় । বিভিন্ন বিচার-সালিশীতে সে উভয় পক্ষ হতে টাকা খেয়ে রায় পাল্টে দেয় । এছাড়া গ্রামের হাটে তার আরো কিছু বাঁধা ইনকাম আছে । খাজনাদার, ফড়িয়া,পকেটমার-সবাই তাকে কিছুটা সমীহ করে । কিন্তু আমরা মূলত: ঝন্টু মাতব্বরের বড় ভাই মেঘা ও তার কুকুর বাঘা-কে নিয়ে কথা বলবো ।
(৩)
মেঘা এই গ্রামের সবচেয়ে সম্পদশালী ব্যক্তি ।জমি-জিরাত,রাখাল কামলা তার অনেক । গ্রামের সবচেয়ে বড় খড়ের গাদাটি তার বাড়িতেই শোভা পায় । গ্রামের একমাত্র দো’তলা ঘরটি তার বাড়িতে, আশেপাশের গ্রাম থেকেও তার দোতালাটি নজরে পড়ে । কিন্তু মেঘা মানুষটি বড়ই নির্বিরোধী । চাষবাস দেখা শোনা ছাড়া সে একটি কাজই করে-তার পোষা কুকুর বাঘার যত্ন । গ্রামদেশে কুকুরের জন্য এমন মহব্বত এর আগে কেউ দেখেনি । মেঘা ও তার কুকুর বাঘাকে নিয়ে বিভিন্ন গল্প প্রচলিত আছে । তার কতগুলো সত্যি,কতগুলো কিছুটা বাড়িয়ে বলা ।
*
৮৮ সালের বন্যায় যখন সমস্ত গ্রাম পানিতে তলিয়ে যায়,তখন প্রায় সবাই আশ্রয় নিয়েছিলো ঢাকা-আরিচা মহাসড়কে । গরু-ছাগল,মানুষ সবাই । তবে সম্পন্ন বাড়ির বউ-ঝিরা নিজেদের বাড়িতেই থাকতো ঘরের মধ্যে বাশেঁর মাচা বেঁধে । ঐ বন্যার সময়ের কোন একদিন মেঘা তাদের ডিঙ্গী নেৌকা নিয়ে বাজারে যাচ্ছিল বড় সড়কে তার গরু-ছাগলগুলোকে দেখাশুনা করতে । মাঝি নেৌকা ছেড়ে দিয়েছে, হটাৎ মেঘা শুনতে পায় বাঘার তীব্র ঘেউ ঘেউ চিৎকার ।
:চাচা..বাঘাতো খুব ডাকতাছে।
: হুনতাছিতো, কি অইছে তাতে ?
: মনে অয় আপনের সাথে যাইতে চায়?
: না...বাঘা বাড়িতেই থাকুক ।
: কিন্তুক যদি পাছে পাছে সাঁতার দেয়?
: না আমরা ম্যালা খানিক চইলা আইছি । বাজারতো বাড়ি থিক্কা পাক্কা ১ মাইল । বাঘা আসপার পারবো না ।
বাজারে পেীছার কিছুক্ষণ পর দেখা যায় বাঘাও মনিবের পিছনে পিছনে সাঁতরে বাজারে এসে উপস্থিত ।
**
এক বার মেঘা মেয়ের বাড়ি হতে ফিরছিল । পথিমধ্যে তাকে ডাকাতে ধরে, সঙ্গে কিছু টাকা-পয়সা ছিল, হাতিয়ে নিতে যাচ্ছিল। কিন্তু হঠাৎ বাঘার অতর্কিত আক্রমণে ডাকাত চার জন কোনমতে জান নিয়ে পালিয়ে যায় ।
-চাচা ভাল আছেন নাকি?
-হুম..
-একটা খবর হুনলাম সত্যি নাকি
?
-হুম...সত্যি
-একটু খুইলা কন না!
-আমি আমার মাইয়ার বাড়ি থিকা আসতাছিলাম । একটু রাইত অইছিল । ঠাকুরকান্দির আগের মোড়টায় আইছি সবে..৩/৪ জন ডাকাইত আমারে ঘিরা ধরল । একজন একখান ছুরি বাইর কইরা যা আছে দিতে কইলো । আমি টেকা-পয়সা যা সাথে আছিলো বাইর করতে যামু অমনি বাঘা আইসা ওইগুলারে কামরাইরা ধরলো ।
-বাঘা আপনের সাথে আছিলো না?
-হ সাথেই আছিলো..একটু আগায়া গেছিলো
-তারপর কি অইলো
-তারপর আর কি! ওই শালারা মাগো-বাবাগো কইয়া পলাইবার পথ পায় না ।একজনরে তো বাঘা কামরাইয়া ধরছিলো ।পাছার গোশত খুইলা নিছে আমার বাঘায় ।
-ভাল অইছে ।
-যব্বর বাঁচা বাঁচলি অইদিন-খালি বাঘা সাথে আছিলো বইলা ।বাঘারেওতো একখান কোপ দিছিলো । পশ্ত হাসপাতালে নিয়া গিয়া ডাক্তার দেখাইছি ।
-হুমম..আল্লাহ যা করেন ভালোর জন্যই করেন ।
(৪)
জৈষ্ঠের শুরুতেই বৃষ্টি হয়েছে । সমস্ত গ্রামের মানুষ সীমাহীন ব্যস্ততায় ফসল বুনেছে । আউশ,আমন,পাট,তিল-এসব ফসলে মাঠ এখন ভর্তি । সবাই ব্যস্ত ক্ষেত নিড়াতে । মেঘাও তার জমিগুলা ঘুরে ঘুরে দেখছে । একটা ক্ষেতে সে দেখে ৩-৪ টি ছাগল ফসল খাচ্ছে । ছাগলে ক্ষেত খাওয়া মানে ফসলের বারোটা বাজা ।মেঘার খুবই রাগ হয় । সে তার রাখাল-কামলাদের নির্দেশ দেয় ছাগলগুলাকে ধরে নিয়ে তার বাড়িতে নিয়ে বেঁধে রাখতে । ছাগলগুলা এই গ্রামের কাশেম আলীর । তার বউ সারাদিন ছাগলগুলাকে খুজেঁছে,পায়নি । পথে একজন তাকে বলে দেয় যে ছাগলগুলা মেঘা ধরে নিয়ে গেছে তার ক্ষেত খাওয়ার অপরাধে । মেঘার বাড়ি তাদের বাড়ি হতে বেশ খানিকটা দুরে । সে একা যেতে সাহস পায় না । স্বামীর জন্য অপেক্ষা করতে থাকে । সে কাজ থেকে ফিরলে তাকে পাঠাবে ।
:মেঘা আমাগো বকরিডি ধইরা নিয়া গ্যাছে ।
:কুন সময় নিছে ।
:নিছেতো সেই সকাল বেলা ।
:সকাল বেলা নিছে..এহন আমারে কইতাছো নিয়া আসতে । তুমি গিয়া আনবার পারলা না ।
: আমি সারাদিন বকরিডিরে পাগলের মতো খুঁজছি, সইন্ধ্যা অইয়া গেল-তখন হুনলাম মেঘায় ধইরা নিয়া গেছে ।তুমি যাইয়া নিয়া আসো ।
: আমি তর বকরি আনবার পারুম না, এহন গেলেই মেঘার বউ’র গাইল হুনতে অইবো ।তুই বকরি বাইন্ধা পালতে পারোস না ?
: কতক্ষুন আর বাইন্ধা পালা যায় ! যাওনা..নিয়া আসো-বকরিডি আমার সারা দিন না খাওয়া ।
: আইচ্ছা যাইতাছি ।
(৫)
সন্ধ্যা মিলিয়েছে বেশ কিছুক্ষণ হল । কাশেম আলী মাঠে হালচাষ করে যে অবস্থায় ফিরেছিলো সেই অবস্থায়ই মেঘার বাড়ির দিকে পা বাড়ায় ।তার বাড়ি যেতে যে কারোরই ভয় লাগে । ভয় লাগে তার কুকুর বাঘার জন্য । তাই কাশেম হাতে একটা আইলা নড়ি (হাল চাষ করতে গরু পিটানোর চিকন লাঠি-যার মাথায় মোটা সূচ লাগানো থাকে ) নিয়ে নিল । বাড়িতে ঢুকে কাশেম মেঘাকে ডাকে । কিন্তু কোন সাড়াশব্দ না পেয়ে আরো জোরে ডাকে আর বাড়ির ভিতরে ঢুকে যায় । মেঘা হয়ত ধারে কাছে ছিলো না...ভেতরের বাড়িতে ছিলো... । হটাৎ কাশেম কিছু বুঝে উঠার আগেই বাঘা ঘেউ ঘেউ করতে করতে এসে কাশেমকে আক্রমন করে খাবলে ধরে । কাশেম মিয়া খুবই ভয় পেয়ে যায় এবং তীব্র চিৎকার করতে থাকে । বাঘা আরো জোরে তাকে খাবলাতে থাকে । দিকবিদিকজ্ঞানশ্যন্য হয়ে কাশেম তার হাতের আইলা নড়িটি জোরে ঠেলে ঢুকিয়ে দেয় বাঘার দিকে । অন্ধকারে কি হয়েছে ঠিক বোঝা যায়না না-শুধু বাঘার কাতর চিৎকার আর কাশেম আলীর তীব্র চিৎকারে এক নারকীয় পরিস্থিতির সৃষ্টি হয় । বাড়ির বউ-ঝি’রা ভেতর বাড়ি হতে চিৎকার করছিলো ..”বাঘা মইরা গেলো..বাঘারে মাইরা ফালাইলো “ বলে । হটাৎ কোথা থেকে যে মেঘা এল হাতে একটা শাবল নিয়ে-সেটা দিযে কাশেম আলীকে এলোপাথারি পেটাতে থাকে । পাশের বাড়ি থেকে সাথে এসে যোগ দেয় তার ভাই ঝন্টু মাতব্বর । দু’ই ভাই মিলে কাশেমকে পেটাতে থাকে আর কাশেম তীব্র যণ্ত্রণায় চিৎকার করতে থাকে । ওদিকে বাঘার কাতর চিৎকারতো আছেই । বাঘার চোখ দিয়ে গল গল করে রক্ত পড়ছে । আইলা নড়িটি তার চোখে ঢুকে গিয়েছিলো । পাড়া-প্রতিবেশীরা কাশেমের গোঙ্গানী শুনে ছুটে এসে কাশেমকে উদ্ধার করে হাসপাতালে নিয়ে যায় । আর মেঘা ক্রমাগত আস্ফালন করতে থাকে আর কাঁদতে থাকে যে তার বাঘা বুঝি আর বাঁচবে না !
(৬)
তিন মাস হয়ে গ্যাছে মেঘা আর ঝন্টু মাতব্বর জেলে । কাশেম শেষ পর্যন্ত বেঁচে আছে-তবে একহাত থেঁতলে যাওয়ায় ঐ হাত দিয়ে কোন কাজ করতে পারে না । মামলা চলছে । উপযুক্ত সাক্ষ্য-প্রমাণ পাওয়ায় এবং আদালতে মেঘার সরল স্বীকারো্ক্তি পাওয়ায় বিচারকের রায় দিতে একটুও ভাবতে হয়নি । উকিল মেঘাকে যখন জিজ্ঞেস করে যে সে কেন কাশেমকে এভাবে পিটিয়েছে-সে অকপটে বলে যে বাঘাকে বাঁচাতেই সে কাশেমকে এভাবে পিটিয়েছে । ঝন্টু মাতব্বরের ২ বছর আর মেঘার ৫ বছরের জেল হয় ।
(৭)
আজ সোমবার । মেঘা আজ জেল থেকে ছাড়া পাবে । তার বউ নানারকম রান্না-বান্না করছে । চিংড়ি মাছের বড়া, ডাল ভর্তা, শুটকি,২ রকম মাছ, পায়েস –সবই আছে । কিন্তু এসবের চেয়ে বড় দুশ্চিন্তা বাঘাকে নিয়ে । বাঘার একটা চোখ নষ্ট হয়ে গিয়েছিলো । আর এক চোখ দিয়েই সে ক্রমাগত কাদত । কাদত মেঘার জন্য । তার বিছানার পাশে এসে বসে থাকত আর এক চোখে অঝোরে ঝরত জল । কাদার জন্য ২ চোখ লাগে না । শেষের দিকে বাঘা আর কিছুই খেতো না । ঠিক ১ বছর ১৭ দিন পর বাঘা মারা যায় ।
মেঘা এসেছে , সঙ্গে জ্ঞাতিগোষ্ঠীর অনেকেই । অনেকেই গিয়েছিলো মেঘাকে জেলগেট থেকে নিয়ে আসতে । তার স্ত্রী মেঘাকে শরবত খেতে দেয় আর তালপাখা দিয়ে বাতাস করতে থাকে । কিন্তু মেঘার সেদিকে ভ্রুক্ষেপ নেই ।
: আমার বাঘা কই? বাঘা...বাঘা..
: কথা কস না ক্যান? কি অইছে আমার বাঘার ??
: বাঘা চইলা গ্যাছে ।
: আমারে মিছা কতা কবি না, তুই আমারে ছাইড়া যাইতে পারোছ..কিন্তু বাঘা যাইবো না । ঠিক কইরা ক বাঘার কি অইছে ।
শেষেরদিকে মেঘা বদ্ধ উন্মাদ হয়ে যায় । সবাইকে জিজ্ঞেস করতো তারা বাঘাকে দেখেছে কিনা । ছোট ছোট বাচ্চা ছেলে-মেয়েরা মেঘাকে খেপাতো-
“ঐ দেখা যায় মেঘা
মেঘার ছিলো বাঘা,
বাঘায় দিলো দাগা
ঐ দেখা যায় মেঘা ...”
বাঘাকে ছাড়া মেঘা খুব বেশীদিন বাচেঁনি । তার মৃত্যুর ২য় বার্ষিকী পালিত হচ্ছে আজ ।

