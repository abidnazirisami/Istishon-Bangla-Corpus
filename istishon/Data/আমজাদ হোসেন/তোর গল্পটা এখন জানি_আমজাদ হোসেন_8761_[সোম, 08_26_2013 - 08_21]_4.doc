তোর গল্পটা এখন জানি


 তোর নষ্টালজিয়ার পূর্বপুরুষের কোন স্মৃতি নেই
নেই কোন অখ্যাত নদীর গল্প ।
শীর্ণ একজোড়া হাতের কোমল স্পর্শ
গলে পড়েনি তোর নবীন শরীরে ।
তুই কখনো রাত জেগে শুনতে যাসনি
ভাসান যাত্রা আর গাজির গান ।
তোর নষ্টালজিয়ায় নেই ফুটবল মাঠ
যেমন নেই আম কুড়ানোর দিন ।
তোর ইশকুলবেলায় নেই কোন সবুজ
নেই ইশকুল পালিয়ে মাছ ধরা
কিংবা রঙ্গীন ঘুড়ির দুরন্ত বিকেল ।
শেষ কবে শিশিরে ভিজিয়েছিস পা
শেষ কবে ডুব-সাঁতার-এ জলরং হয়ে
দুরু দুরু বুকে ফিরেছিস বাড়ি
সেই গল্প তোর একদম মনে নেই ।
তোর ঠিকানায় কখনো আসেনি ডাকপিয়ন
কেউ তোকে লিখেনি ভুল বানানে চিঠি ।
তবুও তোর গল্প আমরা অনায়াসে জেনে যাই ।
আমরা জানি তুই ভালবাসিস স্কাইপি
আমরা জানি তুই ভালবাসিস বন্ধুদের
আমরা জানি তুই ভালবাসিস থ্রি জি
আমরা জানি তুই ভালবাসিস জীবনের মানে খুঁজতে ।
আমরা এখন আরো জানি-
কেন তুই তোর মা’কে ধরে মারিস
কেন তুই বাবার সামনে তেড়িয়া হয়ে দাঁড়াস,
কেন তুই তোর বোনের পার্স হতে টাকা সরাস
কেন তুই নতুন করে মরে যাস ।

