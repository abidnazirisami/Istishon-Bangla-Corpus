ভালো থেকো রমা’দি___________


রমাদিকে প্রথম দেখি চেরাগী পাহাড়ের রাস্তায় । চেরাগী পাহাড়ের মোড়ে আমাদের অন্তহীন আড্ডা চলতো । প্রতিদিনই সকাল থেকে মাঝরাত অবধি এবং কখনও কখনও রাত ভোরেও শেষ হতো না আমাদের আড্ডা । এই রকমই এক বিকেলে শিবুদা’র হোটেলে বসে আছি...আমি আর প্রীতম । রাস্তা দিয়ে রমা চেীধুরী যাচ্ছিল । প্রীতম আমাকে দৃষ্টি আকর্ষণ করে বলে, ঐ যে রমা চেীধুরী যায় । আমি জিজ্ঞেস করি...রমা চেীধুরী কে ? তখন রমা চেীধুরীর সম্পর্কে জানতে পারি কিছু তথ্য...রমা চেীধুরী শহীদ জননী...শহীদের রক্তঋণ শোধ করতে বা তাদের প্রতি সম্মান দেখানোর জন্য খালি পায়ে হাটেন । আমি একটু নড়েচড়ে বসি । যখনকার কথা বলছি...তখন ২০০২ সাল । বিশেষ দিবস ছাড়া মুক্তিযুদ্ধ..শহীদ এসব নিয়ে কে আর মাথা ঘামায় (যদিও তখন শোভা পেত রাজাকারের গাড়িতে জাতীয় পতাকা ) । এরপর মাঝে মাঝেই রমা চেীধুরীর সাথে দেখা হতো । আস্তে আস্তে পরিচয় এবং রমা চেীধুরী আমার ও আমাদের রমা’দি হয়ে ওঠেন ।যতবারই রমা’দির সাথে রাস্তায় দেখা হতো-আমার মনটা এক অদ্ভুত গ্লানিতে ভরে উঠত । একজন রমা চেীধুরী রাস্তা দিয়ে হেটে যাচ্ছেন খালিপায়ে.. চৈত্রের রোদ...শ্রাবণের বৃষ্টি.....ডাস্টবিনের ময়লা কোন কিছুর ভ্রুক্ষেপ করছেননা; আর আমরা দিব্যি চটিজুতো বা কেডস মচমচিয়ে রাস্তা ধরে হেঁটে যাচ্ছি, রমাদিকে দেখছি বই ফেরি করছেন..অক্লান্ত পরিশ্রম করছেন-তা নিয়ে কেউই তেমন চিন্তিত নয় ।সবাই রমা’দির এই ত্যাগকে খুব স্বাভাবিকভাবেই নিয়েছে (দু-একটি ব্যতিক্রম ছাড়া)-তার অন্তর্দহন বা প্রতিবাদকে আমলে নেয়নি কেউ, কেউ খোজেঁনি তার বিষাদের ঠিকুজি । ৭১-এ অনেকেই তাদের প্রিয়জনকে হারিয়েছে এবং নীরবে বেদনা পুষে রেখেছে-তাদের সবার খবর আমরা জানি না । কিন্তু রমা’দি জীবিকার তাগিদেই সাহিত্যকর্মকে বই আকারে প্রকাশ করে সমাজের মধ্যবিত্ত এবং কখনও কখনও ধনী সম্প্রদায়ের দ্বারে দ্বারে ঘুরেছেন । কেউ কেউ তার বই কিনতো..কেউ কিনতো না । যারা বই কিনতো তারা হয়তো তাদের দায়িত্ব পালন হয়েছে ভেবে আত্মতুষ্টি পেতো, কিন্তু কেউই তার বিষাদ এবং প্রতিবাদটাকে ওইভাবে ধরতে পারেনি । আমাদের এই সমাজে একজন শহীদ জননীকে নিজের রচিত বই ফেরি করে জীবিকা নির্বাহ করতে হয়, আবার একজন বীরশ্রেষ্ঠ-এর সন্তানকে চায়ের দোকানে কাজ করতে হয়! 
রমা’দির সহকারী সংস্কৃতিকর্মী আলাউদ্দিন খোকন ভাইয়ের সুবাদে রমা’দির সব খবরই পেতাম । মাঝে মাঝে যেতাম তার সাথে দেখা করতে ।একজন মানুষের জীবনের চাহিদা কত কম হতে পারে এবং কত কম গৃহস্থালী সরঞ্জাম দিয়ে যে একজন মানুষ দিন যাপন করতে পারে সে সম্পর্কে আমার ধারণাকে ভেঙ্গে-চুরে দিয়ে এই সন্নাস্যীনিতুল্য মানবী শোনাতো তার স্বপ্নের কথা,তার যণ্ত্রণার কথা । পরপর দুই শিশ্ত সন্তানকে মুক্তিযুদ্ধসময়কালীন অসুস্থতায় রমাদি হারায় যথাক্রমে ৭১’এর ডিসেম্বরে এবং ৭২ এর ফেব্রুয়ারীতে । আরো পরে সে হারায় তার কিশোর সন্তান কবি দীপংকর টুনু’কে । আত্মজের প্রতি অতৃপ্ত ভালবাসা বোধ করি রমা’দি অনেকখানি দিয়েছেন প্রাণীকূলকে । বিড়াল পুষেন রমা’দি ।গন্ডা খানেকের কম বিড়াল কখনও তার লুসাই ভবনের খুপড়ি ঘরে দেখিনি । অনেক কষ্টে উপার্জিত অর্থে বিড়ালকে খাওয়াতেন মাছ-দুধ । নিজের খাওয়া নিয়ে খুব একটা মাথা ঘামাতে দেখতাম না,কোনমতে শাক-পাতা হলেই চলে যেত ।তখন খুব রাগ হোত এ নিয়ে (মুখে অবশ্য কখনও কিছু বলিনি, খোকন ভাইকে বলতাম )। এখন অবশ্য বুঝি রমা’দির আকুলতাটা কোথায় । জীবনকে নতুন করে চেনার যে প্রক্রিয়া তার শুরু রমা’দি, সিদ্দিক ভাই ( সিদ্দিক আহম্মেদ) এদের হাতেই । সমাজের প্রত্যাশিত মূল্যায়নে মুখাপেক্ষী না হয়ে নিজেরা নিজেদের কাজটি করে যাচ্ছেন নীরবে-নিভৃতে ।নতুন কোন লেখা লিখলে যেমন মন দিয়ে শুনতাম..তেমনি রমাদি’র অনেক লেখা নিয়ে বিতর্কও করতাম সেই সময়ে, কিন্তু সেসবও খুব একটা প্রাসঙ্গিক কিছু না । প্রাসঙ্গিক বিষয় হচ্ছে এ সমাজে একজন শহীদ জননী,একজন বীরাঙ্গনা,একজন লেখিকা,একজন প্রাবন্ধিক একজন কবির নিরন্তর লড়াই । লড়াইটা যেমন নিজের টিকে থাকার,তেমনি মুক্তিযুদ্ধ-যা কারো কারো রাজনিতক সুবিধা আদায়ের একটা প্রপঞ্চ-সেখানে এই সমাজকে,সমাজের মানুষকে চোখে আঙ্গুল দিয়ে বুঝিয়ে দেয়া..৭১ কে ভোলা যায় না, একাত্তরকে ভোলা উচিত নয় । বছরে ৩-৪ দিন মুক্তিযুদ্ধকে স্মরণ নয়,রমা’দি আমাদের বুঝিয়ে যাচ্ছেন লড়াইটা নিরন্তর ...স্মরণটা সার্বক্ষণিক, প্রজন্ম থেকে প্রজন্মের । সে একা একা লড়াইটা চালিয়ে নিয়ে যাচ্ছেন দীর্ঘদিন-কোন কিছুর প্রত্যাশা ছাড়াই ।
রমা’দি কখনও কারো অনুকম্পা নেননি, এখনও তা প্রত্যাশা করেন না । তিনি নিজে একজন সাহিত্যিক, সাহিত্যকেই বেছে নিয়েছেন তার মাধুকরী জীবনে । এখন আর আগের মত হাঁটতে পারেন না । অসুস্থ রমা’দির তার সেই ছোট্ট এক কামরার ঘরটাতেই কেটে যাচ্ছে সময় । আমরা আমাদের নিজেদের নৈতিকতার জায়গা থেকেই তার বই কিনে তাকে সহযোগিতার হাত বাড়িয়ে দেব-এমনই নিবেদন করছি সবার প্রতি ।
রমাদীর আয়ু হোক আরো দীর্ঘ আর সংগ্রাম হোক নিরন্তর । কত আলতু ফালতু লোক দীর্ঘ জীবন পাচ্ছে...রমাদি তোমার বাঁচাটা ভীষণ জরুরী ।ভালো থেকো রমাদি...সবসময় ।

