আম্মিকে লেখা চিঠি


আম্মি....
চাঁদের পাহাড় কিংবা ফুলের গন্ধে ঘুম আসে না আমি পড়িনি
আমি পড়িনি কাকাবাবুর সাথে সন্তু-জোজো কি কি অভিযানে গিয়েছিলো
অপরাজিত-পথের পাঁচালীর অপু-দুর্গা কখনও আমার মনে স্থান পায়নি
আমি জানি না শেষের কবিতা উপন্যাস নাকি কবিতা ।
যখন আমার কল্পলোকে ভেসে বেড়াবার কথা
যথন আমার বন্ধুদের সাথে এ্যাডভেঞ্চার করে সময় কাটানোর কথা
যখন আমার ক্রিকেট ব্যাট আর ফুটবল নিয়ে সময় কাটাবার কথা
যখন আমার লুকিয়ে লুকিয়ে কবিতা লেখবার কথা
যখন আমার পাঠ্যবইয়ের নিচে চাপা দিয়ে পড়বার কথা শিব্রাম..সুকুমার..শরদিন্দু...মানিক...আর
বাংলা সাহিত্যের সব সুমহান আখ্যান;
সেই সময় আমার হাতে তুলে দিয়েছ কম্পিউটারের মাউছ..
স্মার্ট ফোন আর বোকা বাক্সের রিমোট ।
আম্মি...তুমি কেন ভাবোনি আমাদের পাড়ায় কোন খেলার মাঠ নেই !
আমার পড়ার টেবিলে কেন নেই হাকল বেরি ফিন!!
কেন আমার পিসি লক করা ?
কেন তুমি আমার ব্যাগ কখনও খুঁজে দ্যাখোনি ?
কেন তুমি ভাবোনি আমার হাতখরচ কেন দিন দিন বাড়ছে??
আম্মি...আমার সরকারী চাকুরে বাবার তোষকের নিচে
কেন এত টাকা থাকে-সেই প্রশ্ন আমার মনেও জাগতে পারে,
আমিও জানতে চাইতে পারি তোমরা কিসের পেছনে ছুটছো?
আমি ফেরত চাইতে পারি একটা সুন্দর ইশকুলবেলা
সবুজ ধান ক্ষেতের আল ধরে চলে যেতে যেতে
আমিও বুকে পুষতে পারি যমুনা-শঙ্খ-সোমেশ্বরী ।
আম্মি...
জানি এসব তোমরা ভেবেও দ্যাখোনি
ভেবে দ্যাখোনি আমি কি খাচ্ছি...কি পড়ছি...কার সাথে ঘুরছি
ইয়াবা কিংবা এম্পুলের কোন সংস্করনে আমি আসক্ত সেসব তোমার মনে কখনও আসেনি,
তবুও নেশার টাকা জোগাড় করতে যখন আমি ছিনতাই করি
কিংবা ধরা পড়ে গণপিটুনিতে হটাৎ মরে যাই
তখনও কিন্তু তোমার কথা আমার মনে পড়ে ।
শেষ মুহুর্তেও আমি ভাবি...
আম্মি.. কতদিন তুমি আমায় আদর করনি!

