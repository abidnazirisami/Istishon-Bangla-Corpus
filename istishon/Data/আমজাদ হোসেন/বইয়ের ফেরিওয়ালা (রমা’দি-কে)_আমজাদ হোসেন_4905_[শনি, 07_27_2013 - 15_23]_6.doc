বইয়ের ফেরিওয়ালা (রমা’দি-কে)



এই শহরের চেনা রাস্তায় তুমি ক্লান্ত পদক্ষেপে নগ্নপায়ে হেঁটে যাও
হেঁটে যাও তোমার কাঙ্খিত কিংবা অনাকাঙ্খিত দরজায় ,
তোমার পায়ের সাথে সাথে ইতিহাস হাটেঁ,
আর তোমার সমস্ত চেতনায় ৭১।
পিচঢালা কালো পথ কিংবা রাস্তার ধূলো
তোমার চরণ ছুয়েঁ ক্ষমা চায়,
ক্ষমা চায় ঐ পবিত্র পদযুগলকে মলিন করেছে বলে ।
ইট,বালি,কলার খোসা,বিস্কুটের প্যাকেট,হারিয়ে যাওয়া
বাজারের ফর্দ-সবাই অধোবদনে লজ্জিত,
শুধু লজ্জিত নয় যাদের জন্য তুমি বইয়ের ফেরিওয়ালা,
লজ্জিত নই আমরাও-যারা সুশীল আর সভ্যতার দাবিদার ।
আমরা জানতে চাইনি-তুমি রোজ কি দিয়ে ভাত খাও,
আমরা জানতে চাইনি-তোমার এক রুমের ভাড়া কত ;
আমর জানতে চাইনি-কেন তুমি বিড়াল পোষো!
আমরা জানতে চাইনি-কেন তুমি পাটিতে ঘুমাও!
আমরা জানতে চাইনি-কেন তুমি বইয়ের ফেরিওয়ালা??
তুমি তোমার দু:খ-যণ্ত্রণার গল্প লিখেছ কালো কালিতে
তুমি তোমার বাক্সবন্দী স্মৃতি ছড়িয়ে দিয়েছ “নীল বেদনার খামে”
তুমি তোমার লাঞ্ছনা আর সংগ্রামের কাহিনী বয়ান করেছো একাত্তরের জননী-তে
তুমি তোমার বুকের ধনদের খুজেঁছ একগন্ডা বিড়ালে;
ভালই করেছ-মানুষ নয় তুমি বিড়াল পুষেছ ।
রমা’দি আমার খুব অভিমান ছিলো-
কেন তুমি নিজে না খেয়ে বিড়ালকে খাওয়াও !
কেন তুমি বিড়ালকে উৎসর্গ করো বই!!
যে সমাজে তোমাকে বছরে ৩৬৫ দিন প্রভাত ফেরি করতে হয়,
যে সমাজে তোমাকে হতে হয় বইয়ের ফেরিওয়ালা;
একদিন-দু’দিন নয় ৪২ বছর যাবৎ নীরব মিছিলে
নিজেই পোস্টার হয়ে বলতে হয় “এসো শোধি শহীদের রক্ত ঋণ;
সেই সমাজে মানুষের চেয়ে বিড়ালই উপযুক্ত ।
তবুও বলি, কারো কারো হৃদয়ে তুমি ছিলে,
তুমি ছিলে কারো কবিতায়,গল্পে কিংবা শ্রদ্ধায়,
কারো কারো চোখের জলের ডায়রির পাতায় ।
বুকের হিমে তুমি আছো,তুমি আছো সকলের ভালবাসায় ।
নগ্নপদী হে পবিত্র জননী
চাইলেই কি তোমায় ভোলা যায় !!

