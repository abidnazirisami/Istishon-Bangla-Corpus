শহরতলী



যদিও ইহা রবীন্দ্রনাথের লেখা নয়,তবুও ইহা রাবিন্দ্রিক । কারণ জীবন এখানে উহ্য নয়, বিরাজিত-ভীষণভাবেই ।
এইমাত্র স্যানিটেশন-ওপেন ডেফিকেশনের উপর লেকচার ঝাড়লো যে ভদ্রলোক-সেই গলির মোড়ে নর্দমার ধারে জিপার খুলে দাঁড়ায় । এইখানেও শোভা পায় বহুবর্ণা সিনেমা সুন্দরীদের বর্ণিল পোষ্টার-যদিও ওদের মেকি হাসি-কান্না আমাদের জীবনে কোনই প্রভাব ফেলে না । আমরা কেবল ওদের মসৃণ উরু আর স্তনাংশ দেখে ক্রমাগত সিটি মেরে যাই|
আমাদের এখানে শাহরুখ খানের মত দেবদাস কেউ না থাকলেও পেটে বাংলা পড়লে অনেকেই ওর চেয়ে ভালো ডায়লগ দেয়। আমাদেরও আছে ভুরি ভুরি হলেও হতে পারতো “মো: রফিক”-শুধু কেউ চান্স দেয়নি বলেই...|
আমরা কেউই কবিতা পড়ি না, গল্প পড়ি না
আমাদের সবার জীবনই একেকটা জীবন্ত গল্প-কবিতা;
কেউ দায়িত্ব নিয়ে সেসব লিখে নেয় না ক্যানো??
আমরা নিজেদের মায়ের দিকে ফিরেও তাকাই না
অবশ্য মা সিরিয়াল দেখে মাঝেমধ্যেই কাদিঁ ।
আমাদের সময় নেই নিজেদের বউদের দিকে প্রেমার্দ্র নয়নে তাকাবার,
কিন্তু কারিনা-ক্যাটরিনা-মাধুরীদের স্বপ্নে পেলে ফালাফালা করতে মোটেও ছাড়ি না ।
আমরা প্রতি ৫ বছরে একবার ভোট দেই, তারপর ৫ বছর যাকে ভোট দিয়েছি তার চোদ্দগুষ্টি উদ্ধার করে গালাগাল করি । আবার সুযোগ আসলে দেখে নেব ভেবেও ওদের মতই কাউকে ভোট দিয়ে নাগরিক দায়িত্ব পালন করি ।
আমরা আর কিছুই পারি না ।
শুধু দৈনন্দিন চাহিদার লিস্টি থেকে
টুপটাপ খসিয়ে দেই আরো কিছু চাহিদা-বাঁচার তাগিদেই ।
এটা কোন গুরুজীর লেখা নয় , এটা আমাদেরই প্রতিদিনের কাহিনীমিশ্রিত প্যাচাল ।

