লবণ


লবণ
- আমজাদ হোসেন
(১)
বুক সমান পানি ভেঙ্গে আঁকুপাকু করে সামনে এগোতে থাকে নান্নু । তাড়াতাড়ি বাড়ি পেৌছতে হবে । কোচরভর্তি শালুকগুলোর দিকে সে তৃষ্নার্ত নয়নে তাকায় ।আজ খাওয়াটা জব্বর হবে । চুলার আগুনে ফেললেই কেল্লা ফতে । কিছুক্ষণ পর তুইলা নিয়া লবণ দিয়া খাইতে..ওহ.হ..জিহ্বায় জল এসে যায় নান্নুর ।কিন্তু লবণের কথা চিন্তা করেই ওর শিশ্ত মনটা চোপসানো বেলুন । ওর বাপ বাড়িতে লবণ আনেনা দুই মাস হল । আনবোই বা কি কইরা ! লবণের সের ৪০ টেকা ।অথচ চাইল-যা খাইয়া গুষ্টিশুদ্ধা মানুষ বাচেঁ তার দাম ৩ টেকা । এইডা আল্লাহুর কেমন বিচার ! লবণের দামডা একটু কমাইয়া দিলে কি হয়!! আর চাইলের দাম,অবশ্য চাইল না অইলেও মানুষ বাচেঁ । এই গিরামের বেশিরভাগ মানুষইতো প্রায় দিনই ভাত খাইতে পায় না ।কচুশাক,হেলেঞ্চা,ঘেচু,কলার ভাদাইল, কলাই সেদ্ধ আর এসবের সাথে গমের জাউ বা মিষ্টিআলু –এইসবই সবাই খায় । কেউ কেউ অবশ্য ভাতও খায় । হরি পন্ডিতের বাড়িতে এবং মুসলমান বাড়ির দুই-চার ঘরে ভাত রান্না অয় ।গতকাল ইশকুলে আরমান খাঁর পুলার কি ফুটানি !
-নান্নু, কি দিয়া খাইছোস?
-কচু শাক আর খইলসা মাছ ।
-তার সাথে আর কি আছিলো ওইডা ক ।
-ক্যান??
-তোগো বাড়িতে ভাত রান্না অয়?
-ভাত রান্ধে না! তাইলে কি আমরা তোগো বাড়িতে গিয়া ভাত খাই ??
-খাইতে আইলেই দিবো কেডা? ভাত তাও এক-আধদিন চাইলে দিতে পারে,তয় লবণ দিবো না । লবণের দাম জানস?
-জানমু না ক্যান? সবাই জানে ৪০ টেকা সের ।
-হুম..আব্বা কইছে লবণের দাম আরো বাড়বো ।তাই আব্বায় ঠিক করছে-লবণের ব্যবসা করবো ।চিটাগাং থিকা লবণ আনবো ।
-তাইলে কি লবণের দাম কমবো ??
-ধুর গাধা!! আব্বায় লবণ আনলে কি আর লসে বেঁচবো ?
লবণের কথা চিন্তা করতে করতে নান্নু আরো মনমরা হয়ে যায় ।এদিকে হাঁটতে হাঁটতে নান্নু প্রায় বাড়ির কাছাকাছি এসে পেৌছেসে । বাড়ির কাছাকাছি এসেই সে তার মায়ের চিল্লানী শুনতে পায় আর সম্বিত ফিরে পেয়ে দেৌড় দিয়ে বাড়িতে ঢুকে ।
(২)
-কই গেছিলি তুই এই খাড়া দুপুরবেলা ?
-বিলে গেছিলাম ।
-বিলে গেছিলি কি কামে ? মাছ ধরার সময়তো এখনও আসে নাই ।
-না , মাছ ধরতে যাই নাই ।
-তাইলে কি মরতে গেছিলি? ছাগলগুলা খুঁইজ্যা খুঁইজ্যা আমি পাগল অইয়া গেলাম..আর তুই বিলে বিলে ফাল পারছ। কি কামে গেছিলি ক তাড়াতাড়ি।
- ম্যালাগুলা শালুক তুললাম ।
- কস কি! দেহি দেহি কতগুলা ।
-হুম..ম্যালাগুলা ।
-এগুলা এহন রাইন্ধা দ্যাও ।
- রান্ধুম কিরে ! এগুলাতো পুড়াইয়া খায় ।
-ঐডাই রান্ধা । পান্নু কো মা ?
-পান্নু ঘুমায়তাছে ।
- পান্নু দেখলে খুব খুশি অইবো ।
-হ..তোর আব্বাও খুশি অইবো ।
- মা..পান্নরে নিয়া কাইলকা শালুক তুলবার যামু..তাইলে আরো বেশি শালুক পামু ।
-খবরদার ও এহনও ছোট. . সাঁতার জানে না । ওরে সাথে নিবি না । তুই একা যাইস ।
-আইচ্ছা ।
-অহন তাড়াতাড়ি যা, নাইয়া আয়;মিষ্টিআলু সেদ্ধ কইরা রাখছি,নাইয়া আইসা খাবি ।
-যাইতাছি, মা.. আমি কইলাম মিষ্টিআলু লবণ দিয়া খামু । লবণ ছাড়া খাইতে একটুও ভালো লাগে না ।
-লবণ কনে পামু বাজান..তর বাপে ঘিওর হাটে যাইবো সামনের বুইধবার । ঐদিন লবণ আনবার কমু । অইদিন হাটে থিকা চাইলও আনবো ।
-মা..তাইলে বুইধবারে আমরা ভাত খামু..লবণ দিয়া ।
- হ.হ..খাইসস্যানে..এহন যা, নাইয়া আয় ।
-যাইতাছি ।
(৩)
নান্নুর মা তার ছাগলগুলার খোজেঁ বাড়ির সামনের পালানে (শস্য ক্ষেত) এসেছে । তার সবেধন নীলমণি ৩টি ছাগল । কিন্তু এই ছাগলগুলাও বেঁচতে হবে । পোয়াতিটাকে রেখে বাকি দুইটা বিক্রির কথা চিন্তা করছে আছিয়া । নান্নুর মা ভাবতে থাকে..দ্যাশটার কি অইলো..এমন অবস্থা অইলে মানুষ ক্যামনে বাচেঁ ! পানির দ্যাশ বইলা মাছ পাওয়া যায়-তাও সবসময় না । কিন্তু ভাতের বড় কষ্ট !! কয়দিন আগেও চাইলের দাম আছিলো ১ টেকা । দেখতে দেখতে তা বাইরা অইলো ৩ টেকা । আর লবণের নামতো মুহেই (মুখ) আনা যায় না । লবণ আছিলো আট আনা । তা থিকা একলাফে ২ টেকা..৫ টেকা..১০ টেকা ..১ কুড়ি...২ কুড়ি । ভাবা যায় !! লবণের দাম ৪০ টেকা !! অথচ একদিন কামলা দিলে পাওয়া যায় ৩ টেকা । তা দিয়া ১ সের চাইল খালি অয় । তেল –লবণ মানুষ ক্যামনে কিনে! লবণ খাওয়াতে মানুষ ভুইলাই গ্যাছে । তাও যদি সবদিন কাম থাকতো তাও একটা কথা আছিলো । মানুষটা (নান্নুর বাবা) অভাবে অভাবে-ঠিকমতো না খাইয়া পাগল পাগল অইয়া গ্যাছে । বড় মাইয়াডা তবু বুঝে..নান্নুও । কিন্তু পান্নুরে নিয়া বড় জ্বালা । খালি লবণ দিয়া ভাত খামু..লবণ দিয়া ভাত খামু ...কইরা কান্দে । আছিয়ার বুকটা খুব মুচড়ায় । পোলাপানগুলারে একটু ভাতও যদি ঠিকমতো না খাওয়াইতে পারলাম তাইলে বাঁইচা থাইকা কি লাভ ! বুধবার ঘিওর হাটে ছাগল দুইডা বেঁচলে যে টেকা পাওয়া যাইবো –তা থিকা নান্নুর বাপেরে চাইল আর তার সাথে একটু লবণ আনতে কইতে অইবো ।অইখান থিকা একটু লবণ সরাইয়া রাখতে অইবো চালের বাতায় (ছনের ঘরের ছাউনি ) । ছোট পুলাডার বয়স মাত্র ৫ বছর । ওই বেশি অবুঝ । ও যহন লবণের জন্য মাথা খাইয়া ফালায়-তহন একটু লবণ দিতে অইবো । আর ২ দিন পরই পুলাপান লবণ দিয়া ভাত খাইতে পারবো ভেবেই আছিয়ায় মনটা খুশিতে ভরে উঠে । সে তাড়াতাড়ি ছাগলগুলোর কাছে এগিয়ে যায় ।
(৪)
-এইডা কুন বিচার হইলো খা-সাব ? কাম করলাম ৪ দিন । ৪ দিনে তিন চাইরা ১২ টেকা । আর আপনে দিতাছেন ৮ টেকা ।
-কয় টেকা দিবো তরে ? পাট ধুইছোস ৪ দিন..হেই পাট কত কইরা বেচছি জানস?? ৪০ টেকা মণ । বেইচা কিনছি একসের ডাইল, আধসের লবণ আর একখান ইলিশ মাছ । এহন তগোই দিমু কি, আমারই বা রইলো কি??
-তাইলে কি আপনে আমারে বাকী ৪ টেকা দিবেন না?
-দিমু না তাতো কই নাই । পিয়াজ বুনবি..মরিচ বুনবি ..রসুন বুনবি..আউশ ধান বুনবি –তহন নিবি । যা অহন যা ।
-সেতো ১ বছরের মামলা ।এহন দিন ক্যামনে চলবো ? ২ সের চাইল না অয় কিনলাম, কিন্তু তেল লবণ কিনুম কি দিয়া । এক কাম করেন ..আপনের বাড়ি থিকা ছোট একমুঠ লবণ দিবার কন না ..
- আরে যা যা । অইছোস কামলার বাল-তার আবার লবণ খাওয়ার শখ ! এই গিরামে আমি আর হরি পন্ডিত ছাড়া কোন ব্যাটায় লবণ খায়?? আরে লবণ না খাইলে কি মানুষ বাঁচে না ।
- তা বাচেঁ । তয় পরানডা খালি লবণ দিয়া ভাত খাইবার চায় –সাথে শইল মাছের সালুন ।
- বাঁইচা থাকলে কত খাবি । সরকার লবণের কন্ট্রোল খুলবো-তখন দেখা যাইবো ।
-তাইলে কি লবণের দাম কমবো?
-কন্ট্রোল খুলুকতো তখন দেখিস..এখন যা ।
- শুনতাছি বিপিন সাই’র গোডাউনে নাকি ম্যালা লবণ ইস্টক করছে।
-করলে করছে..তা দিয়া তোর কাম কি? অইছোস আদার ব্যাপারী..নিবার চাস জাহাজের খবর!! তুই দেখছোস নিজের চোখে ??
-না দেহি নাই ।
-তাইলে?? যা এহন বাড়ী যা, পরে কামে লাগলে ডাকুম ।
নান্নুর বাপ আস্তে আস্তে বাড়ী চলে যায়...আর আরমান খাঁ চিন্তিতমুখে হুকা টানতে টানতে এই মনুষ্যসৃষ্ট দুর্ভিক্ষের ফায়দা আরো কিভাবে নেয়া যায় সেই পরিকল্পনা করতে থাকে ।
(৫)
ঘিওর হাট । হাটের পাশেই একটা নদী । সারি সারি নেৌকা পাড়ে বাঁধা । নেৌকাই এই অঞ্চলের একমাত্র বাহন । লোকজন নেৌকা নিয়ে সওদা কেনা-বেচা করতে হাটে আসে । নান্নুর বাপ হাটে এসেছে ২ টা ছাগল নিয়া, সাথে তার ৫ বছরের ছেলে পান্নু ।
-তুই এহানে চুপ কইরা বইসা থাকপি । কুনদিকে যাবি না ।
-আইচ্ছা আমি কুনদিকে যামু না । তুমি কুন সময় আসবা আব্বা..?
-আসুম...ছাগলডা বেইচা..চাইল-ডাইল কিনুম, তারপর
-লবণ কিনবা না?
-কিনুম..এহন চুপ মাইরা বইসা থাক ।
-আমার খুব খিদা লাগছে আব্বা...খাওয়ার জিনিস কিছু আইনো
--ঠিক আছে..আনুম ।
-আব্বা তাড়াতাড়ি আইসো কইলাম
- আইচ্ছা ..আইচ্ছা..
(৬)
পড়ন্ত বিকেল , পান্নুর বাবা আনসার আলী ছাগল বেচে ৪৫ টাকা পেয়ে ১৫ টাকায় ৫ কেজি চাল, ২ টাকায় ১ কেজি খেসারী ডাল,১০ টাকায় ১ পোয়া লবণ কিনে ।আর কিছু না কিনলেও চলে । হটাৎ কি মনে হতে মিষ্টিপট্টি থেকে আধাসের চিড়া, আধাপোয়া চিনি আর ছোট একহাঁড়ি দই কিনে। ক্ষিদায় তার পেট চোঁ চোঁ করছে। কতদিন হয় পেট ভরে কিছু খাওয়া হয় না! কচু-ঘেচু, শাক-পাত, গমের জাউ আর মিষ্টি আলু খেয়ে কি আর দিল ঠান্ডা হয়! নৌকায় একটা সানকি আর জগ আছে। ঘাটের পাশে টিউবওয়েলও আছে। সুতরাং খাবার আয়োজনে বাধা নেই। আনসার আলী বারে বারে সদ্য কেনা দই-চিড়া-চিনি আর লবণের দিকে তাকায়। তার জিভ দিয়ে লালা পড়তে থাকে। এক মূহুর্তের দেরিও যেন সহ্য হচ্ছে না। পারলে এই ভরা হাটের মধ্যেই দই-চিড়া নিয়ে বসে পড়ে। সে দ্রুত নৌকার দিকে পা চালায়।
(৭)
-আব্বা, কি আনছো?
-চাইল-ডাইল-লবণ সবই আনছি।
-তোমার হাতের খুটিতে ঐটা কি?
-দই
-দই দিয়া কি অয়?
-কি অয় দেখবিহানে।
আনসার আলী সানকিতে চিড়া ঢেলে পানিতে ভেজায়। এরপর ভালো করে ধুয়ে নেয়। তারপর পুরো হাড়িঁ দই সানকিতে ঢেলে চিনি-লবণ দিয়ে মাখে। তার চোখ চকচক করে ওঠে। সে হাপুসহুপুস করে দই-চিড়া খেতে থাকে।
-আব্বা, কি খাও? আমিও খামু....
-খাইস..আমি একটু খাইয়্যা নেই।
-না. আমিও খামু তুমার সাথে ।
পান্নু খাওয়ার জন্য সানকিতে হাত দিতে দেলেই আনসার আলী খপ করে তার হাত ধরে ফেলে। তারপর পান্নুর দুই হাত একত্র করে নিজের বাঁ হাত দিয়ে ধরে থাকে, আর ডান হাতে চলে হাপুসহুপুস করে দই-চিড়া খাওয়া। ওদিকে পান্নু চিৎকার করে কাঁদছে।
-আব্বা, কি খাও আমিও খামু...আমারে দ্যাও, আমিও খামু, আমার ক্ষিদা লাগছে....
এসবের কোনও দিকে আনসার আলীর কোনও ভ্রুক্ষেপ নেই। সে দ্রুত খেয়ে চলে। আশেপাশের নৌকা থেকে লোকজন এ দৃশ্য দেখে প্রথমে একটু চমকালেও পরক্ষণে বুঝতে পেরে আনসার আলীকে অকথ্য গালি-গালাজ করতে থাকে, কিন্তু সেসবের কিছুই তার কানে এসে পৌঁছায় না। তার ছেলে তাড়স্বরে কাঁদছে “আব্বা কি খাও আমিও খামু...আমিও খামু.....”। আনসার আলী খেতেই থাকে। তার সমস্ত মনোযোগ দই-চিড়ার ওই বড় সানকিতে। আশেপাশের লোকজনের গালি-গালাজ, ছেলের তীব্র স্বরে কান্না - কিছুই তার খেয়ালে আসে না। সে খেয়ে চলে। সানকিতে আর চার-পাঁচ লোকমা দই-চিড়া অবশিষ্ট আছে। হঠাৎ সে ছেলের দিকে তাকায়। লবণের ঠোঙ্গা থেকে এক খাবলা লবণ সানকিতে ছিটিয়ে দেয়।
-খা হারামজাদা, খা! দ্যাখ কি স্বাদের জিনিস খাইলাম এতক্ষণ।
পান্নু হামলে পড়ে দই-চিড়ার সানকির উপর। কিন্তু প্রথম গ্রাস মুখে তুলতেই তার মুখ কুঁচকে আসে। সারা মুখ তিতা।
(৮)
পান্নুর দু’গাল বেয়ে জল গড়াচ্ছে। ক্ষিদেয় পেট চোঁ চোঁ করছে আর অভিমানে সে নৌকার গলুইয়ে মুখ ঠেকিয়ে রেখেছে। নৌকা চলেছে বাড়ির দিকে। সুন্দর চাঁদ উঠেছে আকাশে, পানিতে পড়ে চিকচিক করছে। কিন্তু সেদিকে নজর দেবার বা বুঝবার ক্ষমতা পান্নুর নেই। পেটে ক্ষুধা থাকলে প্রকৃতির সৌন্দর্য বোঝা যায় না। সে শুধু ভাবছে, দই এত তিতা কেন!

