থোকবরাদ্দ


এইচ,আই,হামজা
রাতের আঁধার কেটে ঐ বুঝি ভোর হল
নির্মল বাতাসে মসজিদ হতে আজানের ধ্বনি ভেসে আসছে
শত সহস্র বছরের ঘুমন্ত এ শহর
রাতের সকল নিস্তব্ধতা ঝেড়ে এখনি জেগে উঠবে
পথিকের পদধ্বনিতে উবে যাবে ঘুম
সমাজের চোখে রাস্তার টোকাই
ঘুম কাতুরে সেও বেরিয়ে যাবে রুজির সন্ধানে ছেঁড়া বস্তা হাতে
গ্রামের সরল মেয়েটি লাজ লজ্জা ভুলে স্বহাস্যে হেঁটে যাবে পথ
গার্মেন্টসের সেই যান্ত্রিককলে
মাস শেষে সামান্য বেতন
দুবেলা ডাল ভাত মোটা কাপড়
কাগজে মোড়ানো ঝুপড়িঘরে শহরের একচিলে যাদের বাস
বড়ই আজব এ জীবন
কিছু মানুষের আজব এক সংগ্রাম
যারা মোটা গলায় বলে আমি তাদের বলছি
অন্য বস্ত্র শিক্ষা চিকিৎসা বাসস্থান ফিরিয়ে দাও ওদের সকল মৌলিক অধিকার
ওরা বলে বড়ই হাসালে হে কবি
এতো সব কি ওদের মানায়
ওসব ওদের জন্য নয়
ভবনধ্বসে স্বপ্নময় জীবনের অকাল মৃত্যু
আগুনে ঝলসানো নিথর অঙ্গার দেহ
নষ্ট মেয়ে বা ধর্ষিতার অপবাদ
এটাই তো ওদের ফাণ্ডামেন্টালিজম
এটাই তোমাদের জন্য গণতন্ত্রের থোকবরাদ্দ
এই তোমাদের জন্য ঢের
আর বাকী যা কিছু জোটে সব বোনাস

