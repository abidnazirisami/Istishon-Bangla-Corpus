শূন্যে চড়ে বেড়াই 


 এইচ,আই,হামজা
ঘুণে ধরা কাঁচা বেড়া স্যাতে স্যাতে কাদা মাটি
ল্যাট্রিনের দুর্গন্ধ
পান্তা নুন আর পেয়াজেই যাদের দিন চলে যায়
সেখানে তিনি অস্তিত্বহীন
গগনচুম্বী অট্টালিকা
মার্বেল খচিত টাইলস চোখ ধাঁধানো ঝাড়বাতি
রোস্ট ফিরনী পোলাও
রতি শেষে আয়েসে গা এলানো কমল বিছানা
এখানে তিনি সর্বদা সেবায় নিয়োজিত
প্রয়োজনের অধিক সন্তান
ছেঁড়া ময়লা সেকেলে এক সুতির শাড়ি
ওদের প্রয়োজন নেই দাক্তারের
তাকে ডাকলেই সব লেটা চুকে যায়
ওসব মানিস না হারামজাদা
ওসব ইহুদী শয়তানদের কাজ
পেটের সন্তান নষ্ট করা কবিরা গুনাহ
জানস না
তার দুনিয়ায় অভাব কিসে শুনি
দগদগে ঘা মাছি ভন ভন
কানা খোঁড়া বেশ্যা টোকাই
এরা একে অপরের আপনজন
বাবা বড় সখ করে নাম রেখেছিল আহ্লাদী
আহ্লাদী এখন মা তবে বয়স বড়জোর বার কি তের
আসালাতু মিনাল খায়রুন নাউ
দিনের শুরু লম্বা সিরিয়াল
ধাক্কা ধাক্কি ছোট ছোটি
পাতের ভাত শেষ না হতেই ডাক এলো
রেশমি যাবি না সময় নাই
গোগ্রাসে এক ঢোক পানি গলায় গেলো কি গেলো না ভোঁ দৌড়
যুগ বদলেছে বদলেছে শাসক
শুধু বদলায়নি ওরা আজও ক্রীতদাস
এখানেই শুধু তাকে দেখা যায়
টাইট জিন্সপ্যান্ট টি শার্ট হেয়ার স্টাইল কোট স্যুট টাই
ব্যাংক এনজিও স্বার্থের একপেশে মিছিলে ওরাই ধারক বাহক
সভা সমিতি মিছিল মিটিং কনফারেন্স সেমিনার
ভর্তুকি চাই ভর্তুকি চাই আরও ভর্তুকি চাই
আর এখানেই ঈশ্বর ওদের সাথে লিয়াজো করে শূন্যে চড়ে বেড়াই

