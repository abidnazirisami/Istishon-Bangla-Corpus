কবিতা মানে


- এইচ,আই,হামজা
কবিতার পঙক্তি দিয়ে প্রথম প্রেমের প্রকাশ
কবিতায় দেখি মায়ের মুখ কবিতায় করি উল্লাস।
কবিতায় আঁকি রঙধনু কবিতায় না পাওয়ার হতাশ
কবিতায় দেখি ভবিষ্যৎ কবিতায় খুঁজে ফিরি ইতিহাস
কবিতায় হাসি কবিতায় কাঁদি কবিতায় রচি গান
কবিতায় বিপ্লবী প্রতিবাদের প্রথম আহ্বান
কবিতায় মা, মাটি, কবিতায় ভালোবাসি দেশ
কবিতা আমার আসাদের রক্তমাখা শার্ট জ্বলে ওঠা বাংলাদেশ
কবিতায় খুঁজি রূপ রস গন্ধ জীবনের প্রতিচ্ছবি
কবিতায় দেখি পূব আকাশে ভোরের রবি
কবিতা মানে কুসংস্কারে পতিত অন্ধজনার আলো
কবিতা মানে আঁধারের সাগর ডিঙিয়ে নতুন পথে চলো
কবিতা মানে আমার চোখে প্রেয়সীর হঠাৎ অভিমান
কবিতা মানে মাঠভরা সবুজ ধান
কবিতা মানে মায়ের কোলে যুদ্ধ ফেরত খোকার অশ্রুজল
কবিতা মানে অনেক কষ্টে পাওয়া কৃষকের ঘামের ফসল
২৯/০৩/২০১৫ ঢাকা
কুরিল বিশ্বরোড

