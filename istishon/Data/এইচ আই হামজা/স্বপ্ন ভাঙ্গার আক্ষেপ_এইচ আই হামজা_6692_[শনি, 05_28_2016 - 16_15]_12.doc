স্বপ্ন ভাঙ্গার আক্ষেপ


বিমূর্ত রাতে কল্পনার স্কেচে
নিয়ন আলোয় দেখা তোমার প্রতিরূপ
কবিতা তুমি অর্ধাঙ্গিনী আমার
শরীর থমকে দাঁড়ায়
ধ্বনিত উপশিরায় বাজে সঙ্গমের মাদুল
কেয়াফুল হাসে লজ্জাবতী লাজে
প্রহরী রাতের প্রতিটি তারা প্রতিটি ক্ষণ
আধো ঘুম টুটে শরত প্রহরে
দেখি এ যেন এক আশ্চর্য কবিতা
সূর্য কিরণের দেমাগি অহংকারে পশ্চিম দিগন্ত হাসে
কল্পনার রঙ ফিকে হয়ে আসে বাস্তবতা
এ কবিতা নয় প্রতিবিম্ব রাতের দর্পণ
কবিতারা সবুজ পাহাড়ে মেঘ হয়ে ভাসে
হিমালয় হয়ে দক্ষিণের বসন্ত ডাকে
ঋতুরাজ সাজে নব সাজে
এলো চুল তার আকাশে উড়ে
ব্যথাতুর ছলনার চতুর খেলায়
স্বপ্ন ভেঙে যাবে তুমি হারিয়ে যাবে
রয়ে যাবে শুধু স্বপ্ন ভাঙার আক্ষেপ

