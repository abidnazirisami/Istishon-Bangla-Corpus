গানের স্যারের ভাইয়ের কি হয়েছে_ 


 ১
এদেশেই থাকেন তো? না থাকলেই বা কি? কোন এক সময় ত ছিলেন। ভিনদেশের নাগরিকত্ব নিলেই বা কি? একসময় তো দেশের পাসপোর্ট ছিল। এক সময় এদেশের রাস্তায় হেঁটেছেন, স্কুল কলেজে পড়েছেন, ‘২৬শে মার্চ স্বাধীনতা দিবস’ মুখস্থ করেছেন, ভাষা আন্দোলনের ওপর রচনা লিখেছেন। ব্যস এতেই হবে। আপনার অধিকার আছে। আর থাকলে কিন্তু কাজটা করা উচিৎ। খুব বেশি না হোক, অল্পস্বল্প। কাজটা কি? এখনও বোঝেন নি? ভাবনা, দেশ ভাবনা। দেশে কি হচ্ছে, দেশ কোথায় যাচ্ছে– এসব আর কি। ভাবনা যদি নাই আসে, অন্ততঃ ভাবছেন এমন ভাব করলেও চলবে। যেখানে সুযোগ পাবেন দেখাবেন। চায়ের স্টল থেকে শুরু করে মিডিয়া। মন খারাপ করছেন কেন? মিডিয়ায় অ্যাকসেস না থাকলেও তো দেখাতে পারেন। কাজটা বেশ সোজা। ফেসবুকে মাঝে মাঝে স্ট্যাটাস দিবেন, দেশের নেতা নেত্রীকে গালাগালি করবেন, বুদ্ধিজীবীদের কটাক্ষ করবেন। মহামনীষীদের বাণী ‘কোট’ করবেন। মাঝে মাঝে প্রশ্ন তুলবেন। ‘ও কেন এই কাজ করল’ কিংবা ‘এই বিষয়ে দেশের বরেণ্য কোন ব্যক্তির মতামত কি?’ ব্যস।
শুরু করে দিয়েছেন? বেশ তো, কি নিয়ে বেশী চিন্তিত? নতুন নির্বাচন হবে কি না? আওয়ামীরা এই জঘন্য নির্বাচন কেন করল? ও আপনি অন্য পক্ষের? সেক্ষেত্রে ভাবতে পারেন বিএনপি-জামায়াতের উপজেলা নির্বাচনে জয়ে নতুন কোন পরিস্থিতির সৃষ্টি হতে যাচ্ছে কি না? বেশী সংখ্যক উপজেলা জিতলে কি হবে? না, মনে হয় না আপনি এতোটা চিন্তিত। ঠিক ধরেছি না? আসলে আপাততঃ আপনার চিন্তা হয়তো বাংলাদেশের ক্রিকেট পারফর্মেন্স নিয়ে কিংবা মালয়েশিয়ার বিমান নিয়ে। পত্রিকা হয়তো পড়ছেন। পড়তে হয় তাই পড়া। কি আছে সেখানে বলুন তো? বিরোধী নেতা নেত্রী কিংবা আওয়ামী নেতা নেত্রীদের হুংকার। এই তো। এই করে ফেলব, সেই করে ফেলব। কিংবা লম্বা সব দাবীর ফিরিস্তি, নির্বাচন দাও, এই দাও সেই দাও। এর কোনটা আপনার অজানা। এর কোনটা ঘটতে যাচ্ছে? তারপরও আপনি এসবের ওপর চোখ বুলাচ্ছেন। কারণ আপনার কিছু করার নেই। অফিসের জন্য আরেকটু পরে রওয়ানা দিলেও চলবে। এই সময়টা কাটাতে একটু পত্রিকা দেখা। সেই সময়ে খানিকক্ষণ একটু ভেবে ফেলুন। ভালো লাগবে-- দেশ ভাবনা।
এই ক্রিকেট মৌসুমে আরেকটি ভাবনা বেশ ভালো মার্কেট পাচ্ছে। বিদেশী দালাল ফর্মুলা। আপনি নিজেও কাজটা করতে পারেন। ক্রিকেট খেলায় কাউকে সাপোর্ট করতে দেখলেই লাগিয়ে দিন। কাকে সাপোর্ট করছে তাঁর ওপর নির্ভর করে প্রশ্ন তুলে ফেলুন তার জাতীয়তা নিয়ে। সব দেশ নিয়ে অবশ্য এই ন্যাকামি করবেন না। কেবল ভারত আর পাকিস্তান নিয়ে করবেন। নেপাল, হংকং এসব দেশের সাপোর্টার খুব বেশী পাবেন না, আর পেলেও তাঁদের কোন তকমা দিতে যাবেন না। কোন মার্কেট ভ্যালু নেই। শ্রীলংকা কিংবা সাউথ আফ্রিকার ও নেই। অন্য কোন দেশের সাপোর্টারকেও ঘাঁটাবেন না, ওদের নিয়ে বাঙ্গালির কোন সমস্যা নেই। আসল মার্কেট পাবেন শুধু ঐ দুটি দেশের সাপোর্টার কে গালি দিলে। ফেসবুকে লাইকের পর লাইক আসবে। শেয়ার এর পর শেয়ার। কমেন্ট আর কমেন্ট। সেখানে দুই দেশের সাপোর্টারের ঝগড়া। সেখান থেকে মুক্তিযুদ্ধ, রাজাকার—দেখতে দেখতে দারুণ জমজমাট এক স্ট্যাটাস হয়ে যাবে। সাপোর্টারের জন্ম, মৃত্যু, বিবাহ, ভবিষ্যৎ চিন্তা সব নিয়েই প্রশ্ন করা যাবে।
শুধু জাতীয়তা না। টি টুয়েন্টির ওপেনিং এর পরে ইদানীং আবার সংস্কৃতি নিয়েও ঘ্যন ঘ্যন শুরু করেছে অনেকে। আপনিও করতে পারেন। অনুষ্ঠানে হিন্দি গান কেন? দেশি সংস্কৃতি কোথায়? বাউল ভাটিয়ালি গান কেন নাই। নজরুল গীতি, পল্লী গীতি। বিসিবি কেও দুএক পশলা গালি দিতে পারেন। ভারতীয় চ্যানেল দেখা ব্যাপারটাকেও দালালের মাপ কাঠিতে ফেলা যায় কি না, এব্যাপারে ফেসবুক আর ব্লগ সেলিব্রিটিরা এখনও উচ্চস্বরে কথা বলা শুরু করেন নি। ওরা এদেশের চ্যানেল দেখাতে দেয় না, এ নিয়ে মাঝে মাঝে ঘ্যান ঘ্যান করে মিডিয়া। আসলে এসব লেখালেখি কিংবা চিন্তা করতে ঠিক বারণ নেই। চাইলেই করতে পারেন, তবে মনে হয় না মার্কেট পাবেন। তবে ভুলেও এ আর রহমানের পারফর্মেন্স, একনের গান, উদিত নারায়ণের গান এসব ভালো লেগেছে কিনা, সে সম্পর্কে একটা কথাও বলবেন না। আপনার গায়ে তকমা লেগে যাবে। মাইলস নিয়ে দুকথা বলতে পারেন। এখানে রাজনীতি খুঁজতে পারেন। গায়ে অন্ততঃ বিজাতীয় হওয়ার তকমা লাগবে না।
২
বাহ ছেলেটা তো খুব সুইট। আপনার ছেলে? স্কুল থেকে আসলো বুঝি?
বলতো আঙ্কেল, আজকে স্কুলে কি শিখলে?
--আজকে আমাদের স্কুলের গানের স্যারের ভাইয়ের কি যেন হয়েছে। সারা গা রক্তে ভেসে গেছে।
--কি হয়েছে?
--জানি না। গান করছিল, আমার ভাইয়ের রক্তে রাঙানো...। আচ্ছা আঙ্কেল কি হয়েছে গানের স্যারে ভাইয়ের?

