‘এখানে আস্তিকতার সার্টিফিকেট দেয়া হয়’


১
ভাইজান, এই ঠিকানাটা কোথায় বলতে পারবেন?
কোন ঠিকানা?---- ও আচ্ছা, আস্তিকতার সার্টিফিকেট লাগবে?
জ্বি ভাই, খুব সমস্যায় পড়েছি।
কি সমস্যা?
আমার বাচ্চার স্কুলে ভর্তির জন্য। আমার আগের ছেলেটার জন্য কেবল জন্ম নিবন্ধন সার্টিফিকেট লেগেছিল। এবারো তাই নিয়ে গেলাম। এবার বলে কিনা আস্তিকতার সার্টিফিকেট লাগবে। এই ঠিকানা দিয়ে দিল।
সরকার থেকে এবার নতুন এই নিয়ম করেছে। নাস্তিক দের নিয়ে অনেক ঝামেলা হল না? শাহবাগে? তারপর থেকে এই নিয়ম চালু হয়েছে।
আমি তো ভাই দেশের বাইরে ছিলাম এক বছর।
তাই বলুন। একবছর আগের দেশ আর এখনকার দেশ এক না। এখন প্রতি পদে পদে আপনাকে প্রমাণ করতে হবে আপনি আস্তিক।
কিভাবে প্রমাণ করবো ভাই? আল্লাহ্‌র ওপর বিশ্বাস তো মনের ব্যাপার। আমার মনে কি আছে তার প্রমাণ কি করে দিই?
ওখানে যান বুঝতে পারবেন।
কলেমা মুখস্থ আছে। নামাজ সব সময় পড়া হয় না, রোজা রাখার চেষ্টা করি। এতে হবে? হাসেন কেন ভাই?
বাড়ীর মেয়েরা বোরখা পরে?
না।
আপনার বড় ছেলে যে স্কুলে সেখানে কি ছেলে মেয়ে এক সঙ্গে পরে?
হ্যাঁ। সমস্যা হবে নাকি?
২
কি চাই? সার্টিফিকেট?
জি
বসেন।
আমার বাচ্চাকে এবার প্লে তে দিতে চাই। ওরা একটা সার্টিফিকেট জমা দিতে বলেছে।
জানি। ‘প্লে গ্রুপ’ মানে কিন্ডার গার্ডেন ধাঁচের স্কুল। ওখানে কেন দিতে চান?
বাড়ির কাছে হয়। স্কুল্টাও ভালো।
ছেলেমেয়ে একসঙ্গে পড়ে না?
তা পড়ে।
তাহলে? এমন স্কুলে কি পড়ানো ঠিক?
আর তো কোন উপায় নাই ভাই। আশে পাশে তো কোন বয়েজ স্কুল নাই। আর এই বয়সে কি কোন সমস্যা হবে?
হতে কতক্ষণ? আজকাল কার যা যুগ।
এখন কি করবো?
কি করেন?
ইঞ্জিনিয়ার।
তাহলে পয়সা পাতি ভালোই আছে।
আমি তো ভাই সরকারী চাকরী করি না।
প্রাইভেট? বেতন কেমন?
সৌদি তে একটা কন্সট্রাকশান কোম্পানিতে ছিলাম।
বেতন তো ভালোই দেয়।
এখন তো আর নাই। এবছর কন্ট্রাক্ট শেষ হওয়াতে একেবারে চলে এসেছি।
কাজের কথায় আসি। পরিবারে কেউ রাজনীতি করে?
না।
ভালো করে মনে করে দেখেন। আত্মীয় স্বজন, বন্ধু বান্ধব এমন কেউ।
তাঁর সঙ্গে আস্তিকের কি সম্পর্ক?
অনেক ব্যাপার আছে ভাই। আমাদের অনেক চাপের মুখে থাকা লাগে। আপনি বুঝবেন না। বলেন আছে?
বন্ধু বান্ধব দু একজন তো আছেই।
কোন দল করে?
আগে তো পিএনপি করতো। এখন কি করে জানি না।
একটু ফোন করে জানেন। বড় নেতা?
তা তো জানি না। ছোট বেলার বন্ধু।
ফোন করলে ধরবে?
আমার বাসার কাছেই বাসা। মাঝে মাঝে রাস্তায় দেখা হয়। অনেকদিন ফোন করি না।
আপনার জন্য সুপারিশ লিখে দিতে পারবে?
তা বোধহয় দিবে।
বোধ হয় না, সুপারিশ আনতেই হবে।
না পারলে?
না পারলে অনেক হ্যাঙ্গাম আছে।
মানে?
মানে অনেক প্রশ্ন করা হবে।
কি প্রশ্ন?
প্রথম প্রশ্ন হবে, আপনি কখনও ব্লগে লিখেছেন?
না।
তারপরে প্রশ্ন হবে, পরিচিত কেউ শাহবাগে গেছিল?
সবার খবর তো বলতে পারবো না।
তাহলে তো হবে নারে ভাই। নতুন আইনে এখন নাস্তিকের আত্মীয়ও নাস্তিক। নাস্তিকের সঙ্গে পরিচয় থাকলেও আপনি নাস্তিক।
আমি জানব কি করে? কোন মানুষ নাস্তিক না আস্তিক? আমি তো কারো মনের ভিতর ঢুকতে পারবো না।
মনের ভেতর তো ঢুকা লাগবে না। ঐ যে, শাহবাগে গেলেই হল, নাস্তিক।
এতো সব আত্মীয় স্বজন, সবাইকে কি এক এক করে জিজ্ঞেস করবো?
শোনেন ভাই, আপনি কি করবেন জানি না। আমারে লিখিত দিতে হবে, যে আপনার চৌদ্দ পুরুষের মধ্যে কেউ শাহবাগ আন্দোলনের সঙ্গে যুক্ত ছিল না।
যদি পরে দেখা যায় কেউ ছিল?
ধরা না পড়লে তো সমস্যা নাই। কিন্তু আপনার শত্রু কেউ যদি খবর দেয়, ধরেন আপনার মামাতো বেয়াই, শাহবাগে গেসিল, তাইলেই সমস্যা। আপনিও সমস্যায় পড়বেন, আমারেও ফালাইবেন।
এখন উপায়?
কিছু পয়সা খরচ করলে আমি রিস্ক নিয়ে সার্টিফিকেট দিতে পারি। তবে কোন ঝামেলা হলে, মানে কেউ যদি প্রমাণ দাখিল করে আপনার কোন আত্মীয় শাহবাগে গেছিল, তাইলে আবার ক্যান্সেল করে দিব।
আর কোন উপায়?
আপনার সেই পিএনপি করা বন্ধুর সুপারিশ আনতে পারলে কোন সমস্যা হবে না। এমনিই দিয়ে দিব। আপনি যদি খুশী হয়ে কিছু দেন, সেটা অন্য কথা।
অন্য কোন দলের সুপারিশে হবে না?
কিছু দলের সুপারিশ দিলে তো উল্টা ফল হবে। কোনোদিনই সার্টিফিকেট পাবেন না। তবে আরও কিছু দলের সুপারিশে কাজ হয়। তবে সেগুলা আপনি পাবেন না।
কেন?
বোঝেন না সেই দলগুলো কোন দল? সেসব দল নিজেদের লোক ছাড়া কারো জন্য কিছু করে না।
কিছুটা বুঝছি। আমাকে তাহলে কি করতে বলেন?
বন্ধুর কাছে সুপারিশ আনতে যাবেন?
ইচ্ছা করছে না।
তাহলে কিছু খরচ করেন, সার্টিফিকেট দিয়া দিই। তবে খুব সাবধান, কেউ যেন জানতে না পারে। সবাই জিজ্ঞেস করলে বলবেন, আত্মীয় স্বজনের ভিতর অনেকে পিএনপি করে। তাইলেই আর কোন সমস্যা হবে না।

