রেবেকা মোমেন কি প্রবলেম না সল্যুশান_


ভারতে ঘটা দুটো সাম্প্রতিক ঘটনা বেশ আলোচনায় এসেছে। প্রথমটি হচ্ছে চলন্ত বাসে ‘ইফ টিজিং’ করা তিন যুবককে দুই বোনের ধোলাই এবং গওহর খানকে করা চপেটাঘাত। যদিও দুটো ভিন্ন ঘটনা, তবে দুটো ঘটনার পেছনে যে মানসিকতা কাজ করে, টা হচ্ছে, ‘মোরাল পুলিশিং’। আমাদের কি পরিধান করা উচিত, কেমন ভাবে চলা উচিত, আমাদের সংস্কৃতি কি বলে ইত্যাদি ইত্যাদি বিষয়ে চলে আসা নিয়মের সংকলন। এবং বলাই বাহুল্য, এই নিয়মগুলো কেবল নারীদের জন্যই প্রযোজ্য।
দুইবোন কর্তৃক ‘ইভ টিজারকে’ ধোলাই দেয়ার ঘটনাটি ঘটে ভারতের হরিয়ানা প্রদেশে। নেহাত কেউ একজন বাসযাত্রী পুরো ঘটনাটি ভিডিও করে এবং ঘটনাটি অভিনব, তাই মিডিয়াও ঘটনাটি লুফে নেয়। সেই দুই বোনের ইন্টারভিউ থেকে শুরু করে তাদের আর্থিক পুরস্কার দেয়ার ঘটনাও ঘটেছে। সেই বখাটেত্রয় গ্রেফতারও হয়েছে। এটাও ঠিক, একই রকম দ্বিতীয় কিংবা তৃতীয় ঘটনা, সমপরিমাণ পাবলিসিটি পাবে না। এবং তখন ঘটনার রিয়াকশানও একই রকম হবে না। খুব শক্ত খুঁটির জোর না থাকলে, পরের ঘটনার প্রতিক্রিয়া সেই নারীর জন্য অশুভও হতে পারে এবং শুরু হবে ‘মোরাল পুলিশিং’। ‘নিশ্চয়ই মেয়েটা এমন কিছু করেছিল, তা না হলে সবাইকে ছেড়ে ওকে টিজ করতে গেল কেন?’
অনুষ্ঠান সঞ্চালক হিসেবে স্টেজে অবস্থান করা গওহর খানের চপেটাঘাতের কারণ ছিল তাঁর পোশাক। চপেটাঘাত কারীর বক্তব্য, পড়নের পোশাকটি অতিরিক্ত ছোট ছিল আর তাই রাগান্বিত হয়ে তাঁর এই কাণ্ড। ব্যাপারটা নিয়ে বাহ্যিকভাবে বা বলা যায় মিডিয়ায় বেশ শোরগোলও হচ্ছে। কেউ ঘটনাটি দেখে মজা পাচ্ছেন, কেউ নারী স্বাধীনতা নিয়ে বক্তব্য দিতে দিতে মুখে ফেনা তুলছেন। তবে সমাজে এমন অনেকেই রয়েছেন, যারা মনে মনে ভাবছেন, ‘ঠিক করেছে। ওকে থাপ্পড় মারাই উচিত।‘ সেই ‘মোরাল পুলিশিং।‘ সেই সংস্কৃতি, নিয়ম কানুন, এবং ভুক্তভুগী সেই নারী।
এতো সাতকাহন গাইলাম একটি কারণে। সম্প্রতি এদেশের জনৈকা সংসদ সদস্যাও সেই লাইনেই কথা বলে কিঞ্চিৎ (??) সমালোচিত হয়েছেন। তবে সেটাও মিডিয়া বা বলা যায় বাহ্যিকভাবে। আসলে সমাজে প্রচলিত এমন অনেক ব্যাপার আছে, যা আমরা সরাসরি স্বীকার করি না। মনে মনে করলেও বাহ্যিকভাবে না। কারণ সেটা করলে নিজেদেরকে প্রগতিশীল দেখানো যায় না। যারা এই মুহূর্তে বাইরে বাইরে সেই সংসদ সদস্যাকে গালি দিচ্ছেন, তাঁরা নিজের কন্যার ব্যাপারে কিন্তু সেই সংসদ সদস্যার মতো একই মনোভাব প্রকাশ করেন। ‘বেশি রাত করো না।‘ কিংবা ‘এসব কি ড্রেস পরেছো’ অথবা ‘এখন বড় হয়েছ, এসব পোশাক পরে বাইরে বেরোবে না।‘ খোঁজ নিলে দেখা যাবে এসব উপদেশ কখনও না কখনও তাঁরা তাদের কন্যাদের দিয়েছেন।
মূল সমস্যাটা কোথায়? এতো হিপোক্র্যাসি কেন? সব চেষ্টা কেবল বাহ্যিকভাবে প্রগতিশীল সাজবার চেষ্টা কেন? মন থেকে কিংবা একেবারে ব্যক্তি জীবনে কি সত্যিই আমরা প্রগতিশীল? কিংবা যে সমাজে বাস করছি, আমার প্রগতিশীল মানসিকতা কি আমি সেই সমাজে ছড়িয়ে দেয়ার চেষ্টা করেছি? যে ‘খাপ নেতা’কে সমালোচনা করছি ‘মেয়েদের জিনস না পড়ার’ ফতোয়া দেয়ার জন্য, তাঁকে শিক্ষিত করার চেষ্টা কতোটা করেছি। দুইএকজন সমাজপতিকে গালিগালাজ না করে, সেই সমাজকে প্রগতিশীল করতে চেষ্টা করছি না কেন?
খুবই সহজ কাজ হচ্ছে, সেই মেয়েকে গালিগালাজ করা, যে একটু আঁটসাঁট পোশাক পড়েছে। তাঁর চেয়েও সহজ হচ্ছে মিডিয়ায় এসে, প্রগতিশীল সেজে, সেই গালিগালাজকারীকে একহাত দেখে নেয়া। কিন্তু উল্টোটা কি আমরা কেউ করি? সেই ছেলেকে কিংবা সেই ছেলেটির পরিবারের খবর কি নেই? সেই পরিবারে কি ঘটছে? তাঁরা সেই ছেলেকে কি শিক্ষায় শিক্ষিত করছেন। যে পরিবারে সে বড় হচ্ছে, সেখানে একজন মেয়েকে কিভাবে দেখতে শেখানো হচ্ছে, একজন মানুষ হিসেবে না একটি মাংসপিণ্ড হিসেবে। অথবা তার কুকীর্তির জন্য বাসায় কোন নালিশ এলে তার পরিবার তাকে আদৌ শুধরানোর চেষ্টা করছে কি না? নাকি বাড়ির সবার উত্তর হয়, ‘ছেলেরা তো হবেই আগ্রাসী...।‘
ঘুরে ফিরে আমাদের অবস্থান এসে থামছে সেই ‘স্ট্যাটাস কো’ বজায় রাখবার মানসিকতায়, কিংবা আরেকটু পিছিয়ে যাওয়ায়। যেহেতু একসময় এদেশের নারীরা অতিমাত্রায় আবৃত পোশাক পড়ত কিংবা ঘরে থাকতো এবং অনেকের ধারণা সেই সময় ‘ইভ টিজিং’ কম হত, তাই সেটাকেই সমাধান ভেবে অনেকেই ঘড়ির কাঁটা পেছনে ঘোরাতে চাইছেন।
আসলে আমাদের সবার ভেতরেই আছে একজন করে রেবেকা মোমেন। আর এসব রেবেকা মোমেন আমরাই তৈরি করেছি। খোঁজ নিলে দেখা যাবে, প্রায় প্রতিটি ‘রেপ কেস’ই ঝুলছে, নয়তো কেস তুলে নেয়ার জন্য হুমকি আসছে এবং বেশিরভাগ ক্ষেত্রেই সেই অভিযোগ কারিনী রণে ভঙ্গ দিয়েছেন এবং সুবিচার না পেয়ে ব্যাপারটিকে তাঁর নিয়তি বলে মেনে নিয়েছেন। ব্যতিক্রমধর্মী এমন ঘটনায় দুইএকজনের কাছে ধোলাই খেলেও, মূল মানসিকতা সেই একই জায়গায় আটকে আছে, ‘আগ্রাসী ছেলেরা ইভ টিজিং করবেই’, ‘পোশাকের জন্য যে কেউ যখন খুশী মেয়েদের চড় মারতেই পারে’।
দেশের আইন শৃঙ্খলার যে অবস্থা, বিচারের যে ধীর গতি, তাতে কখনই কোন ‘আগ্রাসী ছেলে’ শাস্তি পাবে না এবং নারীর সঙ্গে করা এসব আচরণ কখনই থামাবে না। আমরা ভালো করেই জানি, এদেশের পুরুষরা শুধরাবে না। ‘প্রিভেনশান’ই তাই একমাত্র রাস্তা। নিজের মেয়েকে রক্ষার যে রাস্তা আমাদের চোখে পড়ে, তা হচ্ছে, ‘ওদেরকে আবার অবরোধবাসিনী কর’। পথে কোন যুবতী না থাকলে ‘ইফ টিজিং’ করবে কাকে? রেপই বা করবে কিভাবে?’ নারীর প্রতি আমাদের অন্যায় আচরণের হোয়াট অ্যা সল্যুসান।

