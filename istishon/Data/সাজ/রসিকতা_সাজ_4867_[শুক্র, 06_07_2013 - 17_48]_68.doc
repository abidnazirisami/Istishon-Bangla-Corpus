রসিকতা


ছাত্র হিসেবে আহামরি কিছু ছিলাম না। পড়াশুনাও করতাম মাঝারি গোছের এক স্কুলে। শহরের সব ভালো স্কুলে ভর্তি পরীক্ষায় ফেল করে নিজের যোগ্যতার স্বাক্ষর আগেই রেখেছিলাম। নতুন আরেক যোগ্যতার প্রমাণ রাখলাম বার্ষিক পরীক্ষায়—প্রথম হলাম। ছোট্ট এই বাঁশবনের রাজত্ব—এই শিয়ালের কপালে জুটে গেল।
স্কুলটার প্রধান সুবিধা ছিল যেকোনো সময় ভর্তি হওয়া যায়। ফলে বছরের মাঝামাঝি সময় কেউ এলেও সমস্যা নেই। বদলীর চাকরী করেন এমন বাবা মার সন্তান দের জন্য—একটি আশ্রয়স্থল। মাঝে মাঝেই নতুন মুখের দেখা পাওয়া যায়। নতুন একজন ছাত্র সেদিন ভর্তি হয়েছিল। দারুণ রাশভারী। কারো সঙ্গেই তেমন কথা বলে না। টিফিন আওয়ারে গুটি গুটি পায়ে আমার পাশে এসে বসল। জিজ্ঞেস করলো, ‘তোমাদের এখানে ভালো ছাত্রদের জন্য ফার্স্ট বেঞ্চ ফাঁকা রাখা হয় না?’
কি দুঃখে যে প্রথম বেঞ্চে বসি! পাশের বন্ধুর সঙ্গে ফিসফিস করে গল্প করা যায় না, পাঠ্যবইয়ের আড়ালে রেখে গল্পের বই পড়া যায় না, স্যারের পড়া ধরার শখ হলে প্রথম শিকার হয় প্রথম বেঞ্চ।
আমি তো ফার্স্ট বয় হওয়ার জন্য প্রথম বেঞ্চে বসার সুযোগ পাইনি। উচ্চতায় খাটো হওয়ার কারণে পেছনে বসি না-- বোর্ড দেখতে অসুবিধা হত। সকাল সকাল এসে জায়গা আমাকে নিজেকেই ধরতে হয়। তোমাকে বসতে হলে সকালে আসতে হবে—সে যতই ভালো ছাত্র হও। কথাটা অবশ্য সেই সহপাঠীকে বলি নি—অচিরেই সে পুরো ক্লাসে ‘পাগলা’ হিসেবে পরিচিতি পেল।
২০০৯ সালে এসে বুঝলাম আমার সেই সহপাঠীর সমগোত্রীয় লোকের অভাব নেই। প্রথম বেঞ্চে বসতে না দিলে স্কুলেই আসবো না—পড়াশুনা গোল্লায় যাক—এমন মানসিকতার লোকের সংখ্যা নিতান্ত কম না। একটা ব্যপার ভেবে মনে মনে হাসলাম, যদি সত্যিই মেধার ভিত্তিতে বা ম্যাট্রিকে প্রাপ্ত নম্বরের ভিত্তিতে সংসদে আসন নির্ধারণ করা হয়—কি হবে?
পাঠান সম্প্রদায় এর বুদ্ধিমত্তা নিয়ে প্রচুর রসিকতা চালু আছে। এমনই এক রসিকতা বল্বার লোভ সামলাতে পারছি না। একবার এমনই এক বুদ্ধিমান পাঠান হন্তদন্ত হয়ে পুলিশের কাছে এসে হাজির হল। বলল, আমার বাসায় চোর ঢুকেছিল। বেটাকে ধরে বেধে রেখেছি। তাড়াতাড়ি চলেন আমার সঙ্গে, ওকে ধরবেন।
‘ভালো মত হাত পা বেঁধে রেখেছো তো?’
‘না, শুধু পা বেঁধেছি। কারণ দৌড়াবে তো পা দিয়ে’
‘যদি হাত দিয়ে পায়ের রশি খুলে ফেলে?’
এবার নিজের ভুল বুঝতে পারলেন পাঠান। তবে নিরাশ হলেন না।
‘তারপর ও চলুন। যাকে ধরেছি—সে ও আমার মতই পাঠান। এই বুদ্ধি যখন আমার মাথায় আসে নি—ওর মাথায় ও আসবে না।‘
আমরা পাঠান দের অনেক আগেই হারিয়েছি। বালাই বাহুল্য ওদের চেয়ে আমাদের বুদ্ধি অনেক বেশী। হাত দিয়ে রশি খোলার মত বুৎপত্তি আমাদের আছে। তাই যতই আমাদের ৯০ দিনের রশি দিয়ে বাঁধবার চেষ্টা করা হউক না কেন—সুযোগ পেলেই আমরা হাত দিয়ে সেই রশি খুলে সংসদ ছেড়ে পালাই।
একবার এক বৃদ্ধ তাঁর এক বন্ধুকে দাওয়াত করলো। বাসায় ভোজনপর্ব চলাকালীন মেজবান বৃদ্ধ তাঁর স্ত্রীকে ‘হানি’ ‘ডার্লিং’ ‘জান’ এমন সব সম্ভাষণ করে ডাকতে লাগলো। মেহমান বৃদ্ধ মুগ্ধ হয়ে শুনল। একসময় থাকতে না পেরে বলল, ‘তোমাদের ভেতরে এই বয়সে ও এতো প্রেম? খুব ভালো লাগছে দেখতে’
‘ব্যাপারটা আসলে তা না। ওর নাম আমি বছর পাঁচেক আগেই ভুলে গেছি। ভয়ে জিজ্ঞেস করতে পারছিনা। তাই এসব বলেই কাজ চালাচ্ছি।‘
বৃদ্ধ বয়সে স্মৃতি লোপ পাওয়ার করুণ সেই গল্প পড়ে কেন যেন হাসলাম। মানসিক বিকৃতি হতে পারে। ক্ষমা চেয়ে নিচ্ছি। কারণ এই গল্প পড়ে হাসবার অনুমুতি দিলে পুরো দেশবাসীকে হাসতে দিতে হবে। ৮৬ বা ৯৬ এর নির্বাচন কে ভুলে যাওয়ার জন্য। ভুলে গেছি নব্বই এর আন্দোলন, গণতন্ত্রে ফেরা।
অপ্রয়োজনীয় ‘চতুর্দশ সংশোধনী’। বিচারক সংকটের কথা বলে বিচারকদের অবসরের বয়স বাড়ানো হল। তৈরি হল নতুন এক সন্দেহ। ধারণা তৈরি হল নিজের পছন্দের লোক কে তত্ত্বাবধায়ক সরকারের প্রধান করার জন্যই এই সংশোধনী। তৈরি হল বিভীষিকা,আবার মুখোমুখি প্রধান দুই দল। প্রায় হতে যাওয়া ২২শে ফেব্রুয়ারীর নির্বাচন, অবশেষে ১/১১ আবির্ভাব-- সবই বোধহয় ভুলে আছি।
তাই—‘পঞ্চদশ সংশোধনী’ আনলাম। সুপ্রিম কোর্টের একটি রায়ের বাহানা দিয়ে। যার ফলে বাতিল করে দিলাম ‘ত্রয়োদশ সংশোধনী’—যার কারণে পেয়েছিলাম তত্ত্বাবধায়ক সরকার। পারস্পরিক অবিশ্বাসের এই পরিবেশে একমাত্র আশার আলো নিভিয়ে দিলাম—নতুন কোন প্রদীপ না জ্বালিয়েই। ভুলে গেলাম এমন সব সুযোগেই পেছনের দরজা দিয়ে আসে ‘জরুরী অবস্থা’। 

