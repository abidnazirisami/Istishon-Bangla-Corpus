ইউ আর উইথ মি অর এগেনস্ট মি


যারা কথা বলা (টক শো) বা লেখালেখির ভুবনে যারা আছেন, বিশেষ করে যারা রাজনীতি কিংবা রাজনৈতিক ব্যক্তিত্ত্বদের কার্যকলাপ নিয়ে, তাঁদের নিত্যসঙ্গী হয়ে উঠছে একটি উপাধি। ‘দালাল’। সাধারনতঃ দর্শক, শ্রোতা কিংবা পাঠকরাই এই উপাধি দিয়ে থাকেন। অনেক সময় ‘অ-দর্শক’ কিংবা ‘অ-পাঠক’ রাও দিয়ে থাকেন। কাজটা সাধারনতঃ করে থাকেন, অন্যের কাছে শুনে কিংবা বাজারে প্রচলিত গুজবের কারণে। কখনও ফেসবুকের ফ্রেন্ড লিস্টে কারা আছেন তার ওপর ভিত্তি করে। কখনোবা আবার কোন পেজ এ ‘লাইক’ দেয়া আছে তার ওপর ভিত্তি করে। ব্লগে লেখে কিনা, কিংবা লিখলে কোন ব্লগে। যাচাই করার হাজারো উপায়। প্রত্যেক বক্তা এবং লেখককেই নিয়মিত যাচাই করা হচ্ছে।
দর্শক, শ্রোতা কিংবা পাঠকরা সাধারনতঃ বক্তব্য বা লেখাটি পড়ে এই উপাধি দান করেন। আর ‘বিদগ্ধ (?)’ শ্রোতা বা পাঠক প্রথম কয়েক পঙক্তি শুনে বা পড়েই সিদ্ধান্ত নিয়ে ফেলেন। তবে দুই ক্ষেত্রেই ‘উপাধি’ প্রদানে পাঠক খুব বেশি দেরি করেন না। বেশিরভাগ ক্ষেত্রেই দুটি কারণে উপাধিটি জোটে। কারো সমালোচনা করার জন্য বা কারো প্রশংসা করার জন্য। ‘উপাধি’ গুলো ও বেশ গৎবাঁধা। ‘আওয়ামী দালাল’ কিংবা ‘বিএনপি কিংবা জামাতি দালাল’। কেউ যদি দুই দলকেই গালমন্দ করেন, তবে ‘বামপন্থী’ কিংবা ‘চীনা বাম’। কখনও কারো মনে একবারও জাগে না, কেউ নিজ দলের আত্মসমালোচনা করছেন। কখনও কেউ ভাবেন না, কেউ একটি দলকে ভালোবেসে, সে দলের ভালোর জন্য এসব সমালোচনা করছে।
দর্শক, শ্রোতা কিংবা পাঠককে খুব দোষ দেয়া যায় না। টক শো বক্তা কিংবা লেখালেখি যারা করছেন, তাঁদের পুরনো রেকর্ড ঘাঁটলে একটা ব্যাপার পরিস্কার হয়ে যায়। আর তা হচ্ছে, সমালোচনা সাধারনতঃ একটি বিশেষ দলেরই করেন। একই কাজ অন্য দল করলে চুপ করে থাকেন কিংবা তা অন্যায় মনে করেন না। ফলে প্রশ্ন জাগে, তাঁরা কি খুব সৎ? কেবল বিবেকের তাড়নায় একাজ করছেন? সরকার কিংবা বিরোধী দলের নোংরা চেহারা সবার সামনে তুলে ধরতে এই কলম কিংবা বাকযুদ্ধ? হয়তো। আবার ‘হয়তো না’। কখনও এসবের পেছনে উদ্দেশ্য থাকে। থাকে উচ্চাভিলাষ। কখনও আবার এমন সব বক্তব্য বা লেখার বিনিময়ে কিছু উপঢৌকন জুটে। তাই দেখা যায় প্রায়শই প্রশংসা, চাটুকারিতায় পরিণত হয়। আর সমালোচনা, কুৎসায়। এবং তা একমুখী।
তারপরও টক শো কিংবা লেখালেখি চলে। গালাগাল চলে। উপাধি প্রদান চলে। সরকারের দুর্নীতি কিংবা অপকর্মের সমালোচনা করলে আপনাকে হতে হবে, ‘বিএনপির দালাল’ আরও একটু বেশি সমালোচনা করলে হয়ে যাবেন ‘জামায়াত কিংবা রাজাকার’ আর একটু বেশি করলে, ‘যুদ্ধাপরাধী দের বিচার নস্যাৎ করতে চায়’। উল্টোটাও ঘটে। বিরোধী দলের অবরোধ, হরতাল কিংবা ধ্বংসাত্মক রাজনীতির সমালোচনা করলে, ‘আওয়ামী দালাল’ বিরোধী দলের সাংগঠনিক দুর্বলতা নিয়ে কথা বললে, ‘বাকশাল ফেরত আনতে চাচ্ছে’। সঙ্গে থাকবে হুমকি, ‘ক্ষমতায় আসি, তারপর দেখাবো’।
এখানেই শেষ না। কারণও জানিয়ে দেয়া হয়। ‘বিক্রি হয়েছে’। দর দাম সম্পর্কেও আন্দাজ দেয়া হয়। ‘কোন পদ’, ‘প্রমোশান’ কিংবা ‘বিদেশ ভ্রমণ’ অথবা ‘কোন টিভি চ্যানেলের লাইসেন্স’। ঘটনা গুলো কি একেবারেই ঘটে না? ঘটে। এবং প্রায়শই ঘটে। আর তাই দর্শক কিংবা পাঠককে কোন দোষ দিতে আমি নারাজ। এক সরকারের আমলে নিগৃহীত হলে সেই ‘বুদ্ধিমান ব্যক্তি(?)’ চেস্টায় থাকেন অন্য আমলে তা পুশিয়ে নিতে। ফলে এসব ‘কথা জীবি’ দের সম্পর্কে দর্শক এবং পাঠকদের মতামতের সারাংশ দাঁড়াচ্ছে, যারা টক শো কিংবা লেখালেখি করেন, তাঁদের দুটি পরিচয়, হয় আওয়ামী নয়তো জাতীয়তাবাদী।
এর বাইরে সাধারনতঃ কেউ যেতে চান না। যদি যানই, তবে ‘বামপন্থী’ অর্থাৎ আওয়ামী সমালোচনা করছে কিন্তু বিএনপি এবং জামাতকেও গালি দিচ্ছে। আর কাউকে বিএনপিপন্থী বলবেন না জামাতপন্থী বলবেন তা নির্ভর করছে, তাঁকে কতটা অপছন্দ করেন। আর যুদ্ধাপরাধী বিচার প্রশ্নে ‘মান সম্পন্ন’ জাতীয় কথা বলছে? না ‘ষড়যন্ত্র’ বলছে। এইটুকুই নড়াচড়ার জায়গা। এর বাইরে পরিচয়ের আর কোন সুযোগ নেই। নিজে স্বীকার করে নিলে ভালো। না করলে আপনাকে বড় জোর দুইদিন সময় দেয়া হবে। এরপরে দর্শক কিংবা পাঠক নিজ দ্বায়িত্বে আপনার গায়ে ‘লেবেল’ লাগিয়ে দিবে। প্রায় শতভাগ সম্ভাবনা ‘লেবেল’ টা দেয়া হবে সমালচনার কারণে। যার সমালোচনা বেশি করবেন, আপনি অন্য দলের ‘দালাল’।
মৌখিক ভাবে ‘গনতন্ত্রে বিশ্বাসী’ বললেও কোন দলই সত্যিকার অর্থে তা না। কোন দলেই নিয়মিত কাউন্সিল হয় না। কোন নির্বাচন হয় না। নেতৃত্বে কে আসবে তা ঠিক করেন, ‘ম্যাডাম’ কিংবা ‘নেত্রী’। ফলাফল? চাটুকার সর্বস্ব, দুটি দলের ওপর মহল। নেতা যদি একটি কথা মুখ ফসকে বলে ফেলেন, বাকী দলের তখন একমাত্র কাজ হয়, সেই কথার মাহাত্ম প্রচার করা। ‘যুগান্তকারী সিদ্ধান্ত’, ‘এর চেয়ে সঠিক সিদ্ধান্ত আর হয় না’। বিরোধী নেত্রী যখন ‘পাগল এবং শিশু’ তত্ত্বের কথা বলেছিলেন, পুরো দল মেতে গিয়েছিল, তা সত্য প্রমাণে। দলের কারো মনে একবারও মনে হয় নি, এই বক্তব্য দলের কি মারাত্মক ক্ষতি করছে। ঘটনা আরও এগোল এবং ১৫ই ফেব্রুয়ারী ঘটলো। এরপরে ১১৪। চতুর্দশ সংশোধনী নিয়েও একই অবস্থা। ম্যাডাম চাইছেন, অতএব, এই সংশোধনীর চেয়ে শুদ্ধ আর কিছু হতে পারে না। পরিণাম ৩২।
এবার আওয়ামীদের পালা। তত্ত্বাবধায়কের জন্য ‘জান কোরবান’ করে দিতে উদ্যত আওয়ামী নেত্রী কিছুদিন সাব জেলে থেকে অনুধাবন করলেন, ‘তত্ত্বাবধায়ক’ এর মূল সমস্যা হচ্ছে, এই সিস্টেমে ক্ষমতা কিছুদিনের জন্য ‘অরাজনৈতিক লোকের’ হাতে চলে যাচ্ছে। আর ‘এরা’ রাজনৈতিক নেতাদেরকে হেয় করতে পিছপা হচ্ছে না। ফলে তিনি নতুন ফর্মুলা আনলেন। প্রায় তত্ত্বাবধায়কের মতই, তবে তা থাকতে হবে রাজনীতিবিদ দের হাতে। এমনকি শীর্ষ পদ টিও। এর প্রধান সুবিধা, ‘কাকের মাংস কাক খাবে না’। দলে যেহেতু চাটুকার ছাড়া আর কেউ নাই, তাই জেলে গেলে কেউ গরজ করে কোন আন্দোলন করবে না। কোন প্রতিবাদ মিছিল হবে না।
কথাটা বিরোধী নেত্রীকে আপ্রাণ বোঝানোর চেষ্টাও করলেন। ‘জেলে যেতে হবে’ বলে আশঙ্কার কথাও জানালেন। লাভ হল না। ‘স্বরাষ্ট্র’ দেয়ার কথাও বললেন। পাঁচ বছর কোন কারচুপি করিনি এবং করবো না এমন আশ্বাস দিতে দিতে মুখে ফেনা তুলে ফেললেন। কাজ হোল না। অবশেষে, ভোটার বিহীন আরেক ‘১৫ই ফেব্রুয়ারী’ হতে যাচ্ছে। এবারের দিনক্ষণ নির্ধারিত হয়েছে ‘৫ই জানুয়ারী’। এবং যথারীতি, চাটুকার গ্রুপ, নেত্রীর গুণগানে ব্যস্ত। ৫টি সিটি কর্পোরেশানে হারবার পরও, এদের স্তুতির বিরাম নেই। কারো মুখে একবারের জন্যও শোনা যাচ্ছে না, ‘এই গোঁয়ার্তুমি দলটির জনপ্রিয়তায় ধ্বস নামাচ্ছে। ‘বাকশাল’ কিংবা ‘ছিয়াশির নির্বাচনে’র মত, আরেকটি কলঙ্ক দলের সঙ্গে যুক্ত হতে যাচ্ছে। কেউ যদি এই আশঙ্কার কথা বলতে যান, উপাধি হাজির হয়ে যাবে, ‘রাজাকার’।
এই মানসিকতা সর্বত্র। এরশাদ সাহেব, ‘ইলেকশানে’ যোগ দিলে হয়ে যান, ‘গনতান্ত্রিক’। যোগ না দিলে হয়ে যান, ‘স্বৈরতান্ত্রিক’। বামরা ইলেকশানে না আসলে হয়ে যায়, ‘চীনা’ কিংবা ‘মুক্তিযুদ্ধ বিরোধী’। আর আসলে, দেশপ্রেমিক। অন্যদিকের অবস্থাও এমন কিছু মধুর না। তাঁরা আজ তত্ত্বাবধায়ক প্রশ্নে যা বলছেন, ৯৬ কিংবা ২০০৬ এ এসব কথা তাঁরা নিজেরাই শুনতে চান নি। আর সব কিছুর মুলে ছিল, দলীয় প্রধানের প্রতি ক্রীতদাস সুলভ সমর্থন। যে কারণে দলীয় প্রধানরাও নিজ নিজ দলে এই ফর্মুলা চালু করেছেন, ‘আইদার ইউ আর উইথ মি অর এগেনস্ট মি’।

