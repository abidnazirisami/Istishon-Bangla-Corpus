‘শাহবাগ আন্দোলনের কর্মী’—এই লেবেলের পেটেন্ট কার_


শাহবাগ আন্দোলনের কি খবর? বেঁচে আছে? না মৃত্যু হয়ে গেছে? কিংবা হয়ে থাকলে মৃত্যুর দিনক্ষণ কোনটা। এসব নিয়ে আলোচনা কিংবা বিতর্ক হতে পারে। আওয়ামী আর বাম দুজনেই দুজনকে কাঠগড়ায় দাঁড় করাবে। চুল ছেঁড়াছেঁড়ি হবে, তবে ফলাফল মনে হয় না আসবে। মৃত কিংবা পঙ্গু যাই বলা হোক, ঘটনাটা কবে ঘটেছিল? কেউ বলবে যেদিন লাকি মার খেয়েছিল, কেউ বলবে রুমী স্কোয়াড শুরুর দিন। কেউ বলবে ৬ই মে, যেদিন হেফাজতের ওপর ক্র্যাকডাউনের পরে মঞ্চ ভেঙ্গে দেয়া হয়েছিল। আবার কেউ হয়তো অস্বীকার করবেন, গণজাগরণ মঞ্চ বহাল তবিয়তেই আছে। যে চেতনা নিয়ে এই মঞ্চ তৈরি হয়েছিল, সেই চেতনার মৃত্যু নেই, ইত্যাদি, ইত্যাদি।
কেউ আবার, অন্য কাউকে এই নিয়ে আলোচনা করতে দেখলেই তেড়ে আসেন, এসব নিয়ে আলোচনার মানেই হচ্ছে জামায়াতকে শক্তিশালী করা। তবে তারা নিজেরা আবার ফেসবুক আর ব্লগে গালাগালির বন্যা বইয়ে দিলে সমস্যা নেই। একে অপরকে গালি দিয়ে, একে অপরকে ছোট করে, এরা ভাবছেন, এতে বুঝি তাঁর অবস্থান উচ্চ থেকে উচ্চতর হচ্ছে। এই আন্দোলনে নিজের অবস্থান প্রমাণ করতে মোক্ষম যে অস্ত্রটা ব্যবহার হচ্ছে তা হচ্ছে অন্যকে ছোট করা। এতে দুই পক্ষের কর্মীদের অনেকেরই আপত্তি নেই। আন্দোলনের কর্মী হিসেবে নিজের পরিচয় দিতে এই মুহূর্তে আওয়ামী, বাম সবাই তৎপর। তবে এক গ্রুপ আবার অন্য গ্রুপের দাবীকে কটাক্ষ করতে ছাড়ছে না। অন্য গ্রুপের কেউ এই পরিচয় দিলে, ব্লগস্ফেয়ারে শুরু হচ্ছে গালাগালির মহোৎসব।
লাকি যেদিন মার খেয়েছিল, সেদিন একজনকে বলেছিলাম, ব্যাপারটা লুকানোর চেষ্টা করছেন কেন? উত্তর ছিল, জানাজানি হলে, বিরাট গোলযোগ শুরু হয়ে যাবে। মনে মনে হেসেছিলাম, আপনারা স্বীকার না করলে কি কেউ জানবে না? তাঁর চেয়ে বরং স্বীকার করুন কি হয়েছে, খুঁজে বের করুন কোথায় ভুল হয়েছে আর পদক্ষেপ নিন, যেন এমনটা আর না হয়। বলাই বাহুল্য তা হয় নি। মঞ্চে দলীয় নেতা কর্মীদের আনাগোনা শুরু হয়ে গেল। একসময় মঞ্চ হয়ে উঠলো রাজনৈতিক নেতা হতে আগ্রহীদের বিজ্ঞাপন স্থল।
আন্দোলনটা প্রথমে বেশ স্বতঃস্ফূর্ত ছিল। তাঁর চেয়েও বেশী ছিল অরাজনৈতিক। কি মতাদর্শে বিশ্বাসী তাঁর চেয়ে বড় হয়ে উঠেছিল আমরা কি চাই। একই চাওয়া, একই গন্তব্য, যে সঙ্গে থাকতে চায়, থাকবে। কে নেতা, সে কি বলছে তা নিয়ে কেউই উৎসাহী ছিল না। কখনও কখনও বড় বড় বুলি আওরানো, গতানুগতিক ভাষণ হচ্ছিল ঠিকই, তবে তা মুখ্য আকর্ষণ ছিল না। কেউ শুনছে, কেউ শুনছে না, এমন একটা পরিস্থিতি। তবে পুরো প্রচেষ্টাটা রাজনৈতিক রূপ নিতে দেরি হোল না। এখানে দুকথা বললেই সবাই শুনছে। বামেরা চাইলো নিজেদের ভঙ্গুর অবস্থা শুধরাতে আর আওয়ামীরা চাইলো ভোট বাড়াতে।
ওদিকে টিভি কাভারেজ পাওয়ার সঙ্গে সঙ্গে এলো খ্যাতি। ‘টক শো’ আর সরাসরি সম্প্রচার অনেককেই রাতারাতি স্টার করে দিল। এবার শুরু হোল আত্মপ্রচারের প্রতিযোগিতা। সেখানে মূল বাঁধা হচ্ছে প্রতিপক্ষ। তাই শুরু হোল প্রতিপক্ষকে ঘায়েল করার প্রচেষ্টা। এবার প্রতিপক্ষ কিন্তু নিজেরা। একসময় বাম আর আওয়ামী সংগঠনগুলোর ভেতর নেতৃত্বের ভাগাভাগি নিয়ে কোন্দল চরমে উঠলো। ব্লগপাড়া আর ফেসবুকে গালাগালির জোয়ার এলো। গালি দেয়ার জন্য বিশেষ বাহিনী তৈরি হোল। আন্দোলনের গতি প্রকৃতি পাল্টাতে অবশেষে তৈরি হোল ‘রুমি স্কোয়াড’।
‘চীনা বাম’ আর ‘সরকারের লেজুড়বৃত্তি’ এই দুই শিরোনামে দুই পক্ষ একে অপরকে আক্রমণ শুরু করল। থামানোর চেষ্টা আর ব্যর্থতা এই দুইএর মধ্য ঘুরপাক খেতে থাকে মঞ্চের কার্যক্রম। নেতৃত্বে ছিল না কোন দূরদর্শিতা। আন্দোলন কিভাবে জোরদার করা যায় তা নিয়ে না ভেবে চেষ্টা চলল নেতৃত্বে কে থাকবে। আওয়ামী বড় দল, তাই তারাই এর প্রথম দাবিদার। বামেরাও ছাড় দিতে নারাজ। ফলে একজনের সিদ্ধান্তকে অন্য জন ছোট করতে ব্যস্ত হয়ে পড়ল। যার অবশ্যম্ভাবী পরিণতি পেতে দেরি হোল না।
এমন সময় মাঠে আগমন ঘটলো ‘হেফাজত’ বাহিনীর। জামায়াত নিজেরা যেহেতু সরাসরি নামতে পারছে না, তাই অন্য নামে মাঠে নামল। বিরোধ দেখানোর চেয়ে তাঁদের বেশী উৎসাহ বিশৃঙ্খলা সৃষ্টিতে। মিছিলের নাম করে কেবল শাহবাগে যাওয়ার চেষ্টা। রাজিব হত্যার পরে তাঁরা নাস্তিক ইস্যু নিয়ে বাজার গরম করলো। আওয়ামী লীগ দেখল এদের বিরুদ্ধে গেলে ধর্মে ভক্ত মানুষদের ভোট হাতছাড়া হবে। তাই শুরু হোল তোষণ নীতি। অচিরেই বুঝল, ‘হবে না’। তবে ততোক্ষণে দুই কুলই হাতছাড়া হয়ে গেছে। তাই ৬ই মে দুইজনকেই মাঠ ছাড়া করল।
রায়ের আগের দিন শাহবাগ দখল করলেই হবে এই ফর্মুলা দিয়ে সাইদী জয় হোল। প্রচুর ভাংচুর, হত্যা ঘটলো। তারপরও ব্যাপারটাকে শাহবাগের বিজয় বলে মনে হয়েছিল। মনে হয়েছিল মুক্তিযুদ্ধের চেতনা জিতছে। ভুল ভাঙতে দেরি হোল না। বাকী রায় ঝুলানো শুরু হোল। এমন সময় রিজভি আর রাজ্জাক সাহেবের ভেতর বৈঠকও হোল। সিদ্ধান্তও হোল কে যাবজ্জীবন আর কে ফাঁসি। প্রথমে লম্বা জেল এর রায়টা দেয়া হোল। কিছু সমালোচনা, ‘আঁতাত হয়েছে’ এমন কথা বলা হলেও পরের রায়ের পরে অনেকের মুখ বন্ধ করা যাবে। নিজেদের বাহিনিকেও তখন নামান যাবে, ‘আঁতাত আওয়ামী লীগ করে না’ এইসব বচন নিয়ে। সঙ্গে বোনাস হিসেবে থাকবে বিএনপির সঙ্গে জামাতের আঁতাতের কিছু নিদর্শনের চিত্র।
‘আঁতাত হচ্ছে’ কিংবা ‘সরকার বিরোধী স্লোগান’ দিয়ে ‘আওয়ামীদের’ ছাড়াই পুনরায় মাঠ গরম করতে চাইলো বামেরা। তাদের এমনিতেই পায়ে বল নেই। তাঁর ওপর ‘আওয়ামী লাঠি’ সরে যাওয়ায় তাঁরাও বেশ ভঙ্গুর অবস্থায় আছে। হরতাল ডাকা আর গুটি কয়েক কর্মী নিয়ে শাহবাগে অবস্থান নিতে যেয়ে আবিস্কার করল, তাঁদের হরতালে কেউই সাড়া দেয় নি। নেহাত পরের রায় ফাঁসি এসেছে, নইলে মঞ্চের মানুষগুলোর মুখ দেখবার মত হত। এখন শেষ রায়কেই নিজেদের জয় বলে চালাবে। তবে দেশবাসীর কাছে তাঁদের খুব একটা সম্মান আর নেই। তাঁরা ভালমতই জানে, বাকী রায়গুলো সরকার ও আওয়ামী আঁতাত অনুযায়ী ই হবে, মঞ্চ সেখানে থাকুক, আর না থাকুক।
শাহবাগ আন্দোলন কে আর টেনে লম্বা করা যাবে না সবাই বুঝে গেছে। যা ফায়দা লোটার এখনই লুটতে হবে। এই আন্দোলনের সঙ্গে কে কতটা যুক্ত তা প্রমাণে নেমে পড়েছে অনেকেই। বলাই বাহুল্য, এখানেও গোল বেঁধেছে। ‘শাহবাগ কর্মী’ হওয়া নিয়ে। বাম কিংবা আওয়ামী রাজনৈতিক অঙ্গনে নিজের অবস্থান উজ্জ্বল করতে দুই দলের কর্মীরাই এখন নিজের নামের পাশে নতুন একটা লেবেল লাগাচ্ছে—‘শাহবাগ আন্দোলনের কর্মী’। এবং যথারীতি সেখানেও দু পক্ষের কাঁদা ছোঁড়াছুড়ি শুরু হয়ে গেছে। একদল আরেক দলকে এই ‘কর্মী’ র তকমা দিতে রাজী না। প্রশ্ন আরও দেখা দিচ্ছে। ‘কবে থেকে’ কিংবা ‘কত দিন’ শাহবাগে গিয়ে থাকলে তারা নিজেদের কর্মী দাবী করতে পারবে। প্রশ্নের এখানেই শেষ না। এই তকমা দেয়ার ‘সোল এজেন্সী’ কার? কার বরাবর দরখাস্ত করে সার্টিফিকেট নিতে হবে? নিজেই নিজেকে ‘কর্মী’ উপাধি দিলে তাঁর শাস্তি কি?
কিছু মধ্যস্ততা কারী ‘টাইপ’ ও আছে। এভাবে নিজেদের ভেতর ঝগড়া করলে জামায়াতের লাভ। তাই ঝগড়া না করে ভাগ বাটোয়ারা করে নেন। ‘আওয়ামী শাহবাগ কর্মী’ আর ‘বাম শাহবাগ কর্মী’। আর লেবেল দেয়ার দ্বায়িত্ব নিজেদের কাছে রাখেন। মনে হচ্ছে কাহিনী আরও বহুদুর গড়াবে। এই আন্দোলনকে আরও কত হেয় করা যায় তাঁর প্রতিযোগিতা আরও কিছুদিন চলবে। এই দুই স্বার্থপর ভগ্নাংশ এই মহান আন্দোলনকে এভাবে শেষ করবে জানলে জামায়াত হয়তো কখনই এতো খরচ করে হেফাজত বাহিনীকে হেলিকপ্টারে চড়িয়ে ঘুরাতো না। এদের অন্তর্কলহ উস্কে দিলেই তো কেল্লা ফতে। শুধু বলতে হত ‘এতো যে কষ্ট করে সারাদিন স্লোগান দিচ্ছ, লাভের গুড় কিন্তু অন্য পক্ষ খাবে। জলদি এই আন্দোলনের পেটেন্ট নিজের নামে করে নাও’।

