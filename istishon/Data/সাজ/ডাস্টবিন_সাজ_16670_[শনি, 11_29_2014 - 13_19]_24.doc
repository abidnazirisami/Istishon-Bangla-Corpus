ডাস্টবিন


এখানে সেখানে ময়লা ফেলার মধ্যে কোথায় যেন একটা মজা আছে। বাসে বসে খাওয়া পটেটো চিপস এর খোসাটা খাওয়া শেষে নিজের কাছে রেখে দেয়া এবং সুযোগ মত কোন ডাস্টবিনে ফেলে দেয়ার ঘটনা বেশ বিরল। খোসাটি জানালা দিয়ে রাস্তায় ফেলেননি এমন লোক বোধকরি পাওয়া যাবে না। সঙ্গের বাচ্চাটি বাসে উঠলে বমি করে জেনেও সঙ্গে কোন ব্যবস্থা রাখেন না, এমন লোকও নেহাত কম না। কখনও সাবধানী কন্ডাক্টার শিশু আছে এমন যাত্রীকে আগেই একটি করে পলি ব্যাগ দিয়ে দেয়। এবং সেক্ষেত্রে কিছুটা রক্ষা হয়, তবে তেমন সাবধানী কন্ডাক্টারের অভাবে, বমির পাশে বসে, নাকে রুমাল চেপে যাতায়াত করা লোকের সংখ্যা নেহাত কম না। তবে মজার ব্যাপার হচ্ছে, কন্ডাক্টারের দেয়া সেই পলিব্যাগটি বমিতে ভর্তি হওয়ার পরে, সেই ব্যাগটিও যাত্রীটির বদান্যতায় জানালা দিয়ে তার গন্তব্যের উদ্দেশ্য যাত্রা করে।
এই অভ্যাসে বাঁধা দিতে বাঙ্গালীর জীবনে আমদানি হয় ‘ডাস্টবিন’। যদিও ব্যাপারটা কেবল শহর অঞ্চলেই সীমাবদ্ধ। তারপরও ধীরে ধীরে বাঙালি অভ্যস্থ হয়ে উঠছে। অন্ততঃ বাসা বাড়ীর যাবতীয় ময়লা একত্র করে রাখার জন্য প্রায় সব বাড়িতেই আমদানি হয়েছে একটি ময়লা রাখার বালতির। সাধারণতঃ নতুন এবং মজবুত কোন বালতিকে এই দ্বায়িত্ব দেয়া হয় না। এজন্য যোগ্যতম বালতিটি হচ্ছে পুরনো কিংবা হাতল ভেঙ্গে যাওয়া কোন বালতি। বিশেষ ক্ষেত্রে বালতির দেয়ালেও ভাঙ্গনের লক্ষণ স্পষ্ট থাকে। এবং প্রায় ক্ষেত্রেই ময়লা নিয়ে যাওয়ার সময় কিছু কিছু ময়লা পরে পথ নষ্ট হয় এবং অনেকটাই অবশ্যম্ভাবী ঘটনা হিসেবে প্রতিবেশিদের গঞ্জনা শুনতে হয়। যদিও সেই প্রতিবেশির বালতিটির অবস্থাও তথৈবচ। মোদ্দাকথা কোন এক বিচিত্র কারণে ময়লা ফেলার ক্ষেত্রে এই ধরনের বালতিই তার একচ্ছত্র আধিপত্য বজায় রেখে চলেছে।
ঘটনা এখানেই শেষ হয়না। পরের সমস্যার উৎস হচ্ছে ডাস্টবিনের স্থান এবং বাড়ীতে ঠিকে কিংবা সার্বক্ষণিক বুয়ার উপস্থিতি এবং বয়স। খুব কপাল নিয়ে জন্মালে, আপনি একটি সার্বক্ষণিক এবং কম বয়সী বুয়া পাবেন। আর তেমন হলে সম্ভবতঃ আপনি আপনি হাতে আকাশের চাঁদ পেয়েছেন। আর সঙ্গে যদি পেয়ে যান বাড়ীর খুব কাছেই একটা ডাস্টবিন, তবে তো সোনায় সোহাগা। তবে যেসব এলাকায় আশেপাশে ময়লা ফেলার জায়গা নেই, এবং বাসায় ঠিকে কিংবা পার্ট টাইম বুয়ার সাথে যে কন্ট্রাক্ট হয়েছে, তার মধ্যে ময়লা ফেলা না থাকে কিংবা আপনার সঙ্গে খুব ভালো বনিবনা নেই, সেখানে হয়তো আপনাকে কিংবা বাড়ীর অন্য কাউকে কষ্ট করে ডাস্টবিন পর্যন্ত যাওয়ার ঘটনাটা ঘটাতে হয়। আর তেমন না হলে, আপনার ময়লা ফেলা নির্ভর করছে আপনার মুন্সিয়ানা ওপর।
আপনি দক্ষ হলে বেশির ভাগ ক্ষেত্রেই এই ময়লাগুলো জানালা কিংবা ব্যাল্কনি থেকে নেমে এসে নিজের আবাসস্থল খুঁজে নেয়। কাজটা প্রায়ই করে থাকলে, ধরে নেয়া যায়, আপনার এই স্বভাব সম্পর্কে সবাই অবহিত। এবং সেক্ষেত্রে এনিয়ে পাড়া প্রতিবেশির সঙ্গে সম্ভবতঃ আপনার মাঝে মধ্যে বচসাও হয়। বিশেষ করে যার বাড়ীর কাছাকাছি আপনি ময়লাটা ফেলেন। এরপরে আপনার অভ্যাস পাল্টানো নির্ভর করে বচসায় আপনার দক্ষতার ওপর। রমণী হিসেবে আপনি মুখরা হলে সাধারণতঃ পাল্টায় না। কিছুদিনের হয়তো বিরাম হয়।
আজকে বেতন পেয়ে রাস্তার পাশে বিক্রির জন্য রাখা ইলিশ মাছটি দেখে লোভ জেগেছে। আজকে রাতেই খাবেন। কিনেও ফেললেন আর স্ত্রীকে মাছের আসল চেহারাটি দেখানোর জন্য আস্ত নিয়ে আসলেন। এরপরে স্ত্রী যদি না রেগে মাছ কাটতে বসেন তবে একটু পরেই ময়লা ফেলার ব্যাপারটা আসবে। এই শীতের রাতে পলিব্যাগে করে ময়লা নিয়ে বেরোবেন? না, লাগবে না। আপনার এই সমস্যা সমাধানে এগিয়ে আসবে আপনার সহধর্মিণী। ‘ময়লাটা দাও, ফেলে আসি’ এই প্রস্তাবের উত্তরে প্রথমেই দেখতে পাবেন একটি দুষ্টুমির হাসি আর শুনতে পাবেন উচ্ছ্বসিত কণ্ঠের একটি উত্তর, ‘লাগবে না, জানালা দিয়ে ওদিকে ফেলে দিয়েছি। কেউ দেখেনি।‘
শহর অঞ্চলে পরিস্থতির কিছু উন্নতি হওয়া শুরু হয়েছিল তবে পুরোপুরি হয়নি। সবাই না গেলেও বেশ অনেকেই নিয়মিত ডাস্টবিনে ময়লা ফেলতে যান। শহরাঞ্চলে যারা এই কষ্টকর কাজটা করেন, তারা গিয়ে একটা জিনিস প্রায়ই দেখতে পান, আর তা হচ্ছে, ময়লা মূল ডাস্টবিন ছড়িয়ে চারপাশ ঘিরে ফেলেছে। আসল ডাস্টবিনে ময়লা ফেলতে গেলে তাঁকে বিস্তর ময়লা পারি দিয়ে মূল ডাস্টবিনের কাছে পৌছতে হবে। ফলে যে ঘটনাটা ঘটে, তা হচ্ছে, ময়লা ফেলার জন্য মূল ডাস্টবিন পর্যন্ত যাওয়ার কষ্টটি কেউই করেননা। সবাই সেই ছড়িয়ে থাকা ময়লার মাঝে আরও কিছু ময়লার সংযোজন করে চলে আসেন। ডাস্টবিন বেচারা ময়লার আশায় একাকী পথ চেয়ে থাকে। আর ডাস্টবিনের চারপাশ ঘিরে যে চিত্রটির জন্ম হয়, তা হচ্ছে ময়লা বিহীন ডাস্টবিনকে ঘিরে রয়েছে একরাশ ময়লা।
সাফল্য আসল অন্যভাবে। বাঙ্গালিকে মানুষ করার জন্য নতুন যে চলটি সাফল্য আনল, তা হচ্ছে, বাড়ী থেকে ময়লা সংগ্রহ করার ব্যবস্থা। সিটি কর্পোরেশান থেকেই সাধারণতঃ এই ব্যবস্থা করা হয়। অতি কৃপণ সম্প্রদায় ছাড়া প্রায় সবাই এই ব্যবস্থাটি গ্রহণ করেছেন। স্থান ভেদে মাসিক পঞ্চাশ থেকে পাঁচশত টাকা মাসিক দিতে হয়। আপনাকে কিংবা বাড়ীর কাউকে এই ময়লা সেই ময়লা সংগ্রহকারীর কাছে পৌছে দিতে হবে। এই কষ্টটি করতে না চাইলে ব্যবস্থা আছে। কোন কোন স্থানে ময়লা সংগ্রহকারীর সহকারী আপনার দরজা থেকে ময়লাটি নিয়ে যাবে, বিনিময়ে তাঁকে কিছু বখশিশ দিতে হবে। এই ব্যবস্থাটি, সবচেয়ে বেশি বাঙ্গালিকে, কিছুটা হলেও পরিচ্ছন্ন থাকতে শিখিয়েছে বা বলা যায় বাধ্য করেছে। যদিও, জোর করে, তারপরও তারা শিখেছে। তবে পুরোপুরি শেখেনি কিংবা বলাআ যায় সবক্ষেত্রে তারা এই শিক্ষার প্রয়োগ করে না।
বিশেষ করে রাস্তাঘাট আর পার্কে। পার্কে যথারীতি ময়লা ফেলার জন্য ডাস্টবিন দেয়া থাকলেও সেটা বেশ ফাঁকাই থাকে। যতটুকু যা ময়লা, পটেটো চিপসের খোসা, চকলেটের প্যাকেট কিংবা আইসক্রিমের কাগজটি, সবই এখানে ওখানে গড়াগড়ি খায়। ‘আম্মু চিপস শেষ’ কথাটি বলার পরে শিশুটি যে উত্তরটি মায়ের কাছ থেকে শুনতে পায় তা হচ্ছে, ‘প্যাকেটটা ফেলে দাও’। বাদামের খোসা তো বলাই বাহুল্য। সিগারেটের প্যাকেট থেকে শুরু করে শেষ টুকরাটিও পার্কের ঘাসের আড়ালে থেকে যায়। ডাস্টবিন বেচারা তীর্থের কাকের মত তাকিয়ে থাকে।
এই অবস্থার পরিবর্তন কি আমরা আদৌ চাই? বোধহয় না। কারণ আমরা শিশুটিকে কখনই শেখাই না, আইসক্রিমের খোসাটা ডাস্টবিনে ফেলতে। পার্কে গল্প করতে বসা কপোত কপোতী কখনই বাদামওয়ালার কাছে একটি অতিরিক্ত ঠোংগা নেয় না, খোসাগুলো ফেলার জন্য। আর ঐযে বললাম, এখানে সেখানে ময়লা ফেলতে আমরা একটা আলাদা আনন্দ পাই। আর সবাইকে লুকিয়ে ফেলতে পারলে তো ভাবি যুদ্ধ জয় করে ফেললাম। তাই পুরো সভ্য (যদি আদৌ হই) হতে সম্ভবতঃ আমাদের আরও কিছুদিন লাগবে। আরও বেশ কিছুদিন এভাবেই চলবে। ডাস্টবিন গুলোও আমাদের দিকে তাকিয়ে থাকবে তীর্থের কাকের মত।

