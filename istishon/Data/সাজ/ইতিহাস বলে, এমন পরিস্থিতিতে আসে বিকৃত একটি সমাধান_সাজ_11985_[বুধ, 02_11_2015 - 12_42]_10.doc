ইতিহাস বলে, এমন পরিস্থিতিতে আসে বিকৃত একটি সমাধান


বর্তমান অচলাবস্থার ইতি কিভাবে হবে, এই নিয়ে পরিচিত যে কয়জনের কাছেই জানতে চেয়েছি, একটি উত্তরই পেয়েছি, ‘এমন কিছু যেখানে কেউই জিতবে না’। অর্থাৎ যে সমাধানে একজনের পরাজয়, সেই সমাধান সম্ভব নয়। সরকারের পক্ষে যদি বন্দুকযুদ্ধের মাধ্যমে জেতা সম্ভব হত, তবে এতদিনে তাঁরা জয় ছিনিয়ে নিত। আর অবরোধ কিংবা হরতাল দিয়ে যে জয় আসবে না, তা সম্ভবতঃ বিরোধী দলও জানে। তবে কেউই যেটা জানে না, তা হচ্ছে, ‘উইন উইন ফর্মুলা’ কোনটা।
পত্রিকার পাতা খুললেই চোখে পড়ছে অজস্র কলাম। মজার ব্যাপার হচ্ছে, ঘুরে ফিরে সকলের বক্তব্য একটাই, ‘সংলাপ’ কিংবা ‘আলোচনা’। বিভিন্ন যুক্তি উত্থাপন করে এই দুই নেত্রীকে বোঝানো হচ্ছে, সংলাপ না করলে, দেশের জন্য কি সমূহ বিপদ অপেক্ষা করছে। তাঁদের দেয়া বক্তব্যে রয়েছে রাশি রাশি যুক্তি—কেন তাঁর দেয়া এই উপদেশ দুই দলের নেত্রীরই মেনে নেয়া উচিৎ। মজার ব্যাপার হচ্ছে যারা এমন দাবী করছেন, তাঁদেরকে কটাক্ষ করে আবার কলাম লেখা হচ্ছে, ‘১/১১র কুশীলব’ বলে। বোঝানো হচ্ছে, এরা নিরপেক্ষ হওয়ার ভান ধরলেও, আসলে এরা নিরপেক্ষ নন, ইনাদের আসল ধান্ধা, ‘তত্ত্বাবধায়কের সময় পদ পাওয়া’।
সবাই যে সংলাপ বা আলোচনায় বসতে বলছেন এমনটা না। বেশ অনেকেই আছেন এই সুযোগে কোন না কোন দলের প্রতি তাঁদের আনুগত্য প্রকাশ করছেন। প্রায় প্রত্যেক দলেরই কিছু না কিছু ভাড়াটে ‘দলীয় বুদ্ধিজীবী’ আছেন। তাঁদের প্রধান কাজ, নিজের দল যে সঠিক কাজটি করছেন, তার পক্ষে যুক্তি উপস্থাপন করা। মজার ব্যাপার হচ্ছে এরা যুক্তি আমদানী করেও ফেলেন। এরা গণতন্ত্র হত্যারও যেমন যুক্তি পান, মানুষ পোড়ানোরও তেমন যুক্তি পান। বন্দুক যুদ্ধকেও সঠিক বলেন আবার হরতালের ভাঙচুরকেও ন্যায়সঙ্গত বলেন। কেউ এর প্রতিদান সঙ্গে সঙ্গে পেয়ে যান আবার কেউ অপেক্ষায় থাকেন তাঁর পক্ষের সরকার আসবার।
বুদ্ধিজীবীদের মধ্যে যারা আওয়ামী ভাবধারার, তাঁদের কেউ কেউ সরাসরি সরকারী চাটুকারিতা শুরু করেছেন, বর্তমানে ঘটা সব ধরণের নাশকতামূলক ঘটনার জন্য বিরোধী দলকে দায়ী করছেন। আবার কেউ কেউ বিভিন্ন তথ্য উপাত্ত বিশ্লেষণ করে বোঝাচ্ছেন, আওয়ামী লীগ মন্দের ভাল। বিএনপিপন্থী বুদ্ধিজীবীদের এমনিতেই বেশ আকাল। যাও আছেন তাঁরাও আছেন বেশ ভয়ে। বিএনপি আদৌ ক্ষমতায় আসতে পারবে কি না, সেই ব্যাপারে তাঁরা নিজেরাও যেহেতু খুব নিশ্চিত না, তাই খুব জোরে শোরে চিৎকার করছেন না। টকশোর ঝগড়া জমানোর জন্য যদিও এখনও তাঁদের কদর আছে, তারপরও আইসিটি আইনের কবলে পড়ার ভয়ে তাঁদের বেশিরভাগই খুব বেশি উচ্চবাচ্য করছেন না।
এতো বকবক করবার উদ্দেশ্য একটাই, এসব কলাম কোন কাজে দেবে না। সংলাপ যে এই সমস্যা থেকে উত্তরণের একটা উপায়, তা দুই নেত্রীই জানেন। আবার এও জানেন, সংলাপ মানেই ছাড় দেয়া। আর এই মুহূর্তে কারো পক্ষে ছাড় দেয়া সম্ভব না। তত্ত্বাবধায়ক সরকার কিংবা পদত্যাগ দুটোর কোনটাই মেনে নেয়া, আওয়ামী নেত্রীর পক্ষে সম্ভব না। আবার ২০১৯শে নির্বাচন কিংবা আওয়ামী নেত্রীকে সরকারের নেতৃত্বে রেখে নির্বাচন, কোনটাই বিএনপি মানবে না। যে সমাধান সবাই আশা করছেন বা ধারণা করছেন দুই দলই একটু ছাড় দিলে হতে পারে, তা হচ্ছে, মধ্যবর্তী নির্বাচন কিন্তু আওয়ামী নেত্রীকে সরকার প্রধান রেখে। একটু ঠাণ্ডা মাথায় ভাবলেই বুঝবেন, এই সমাধান সম্ভব না।
যে সমাধান আওয়ামীদের পক্ষে মেনে নেয়া সম্ভব, তা হচ্ছে, আওয়ামীরা যাবে কিন্তু বিএনপি ক্ষমতায় আসবে না। বিএনপির পক্ষেও মেনে নেয়া সম্ভব, আওয়ামীরা ক্ষমতা থেকে সরছে এবং অন্য কেউ এসেছে। দুই পক্ষই ঢোল পিটিয়ে বেড়াবে, আমরা জিতেছি। সমাধানটা কেমন যেন ১/১১ টাইপ লাগছে? সমস্যা সেখানেই। আরেকটা ১/১১ ঘটানোর মত সাংবাধানিক সুযোগ বর্তমানে নেই। সংবিধান সংশোধনের অন্যতম কারণ ছিল, ১/১১ যেন না ঘটে, তা নিশ্চিত করা। ফলে তেমন কিছু ঘটবে বা ঘটানোর সাহস কেউ দেখাবে, এমনটাও মনে হচ্ছে না।
কমবেশি সবাই মেনে নিতে শুরু করেছেন, এভাবেই চলবে। ‘পোড়া মানুষের ছবি’ কিংবা বিএনপি নেতাদের আত্মগোপনের খবর’। অন্যদিকে বহির্বিশ্বের নেতাদের দুইদিন পরে পরে ‘দুশ্চিন্তা’ প্রকাশ করে বিবৃতি দিবে। মোদী কি ভাবছে কিংবা মার্কিন রাষ্ট্রদূতের কোন কথার কি তাৎপর্য, এসব বিশ্লেষণ করেই আপাততঃ কিছুদিন চলবে। বিএনপিও যে নতুন কোন আইডিয়া নিয়ে মাঠে নামবে, এমন প্রত্যাশা কেউ করছে না। আওয়ামীরাও যে ঘুরে ফিরে, ‘জামায়াতকে ছাড়ো’ কিংবা ‘নাশকতা কোন সমাধান না’ জাতের কথাবার্তা দিয়ে কাজ চালাবে, সেটাও বোঝা যাচ্ছে।
ফলে এই মুহূর্তে যদিও সব বুদ্ধিজীবীরা উদ্বেগ আর উৎকণ্ঠা দেখিয়ে কলাম লিখে কলমের কালি শেষ করছেন, আমার ধারণা, পুরোটাই বেকার যাচ্ছে। লেখাগুলো এখন একঘেয়ে লাগছে না বিরক্তিকর লাগছে তা নিয়ে একটা অনলাইন ‘পোল’ হতে পারে। লেখাগুলো পড়ে সবাই যা করছেন তা হচ্ছে, কে বেশি চামচাগিরি করছেন কিংবা কে দল পাল্টানোর ধান্ধা করছেন, তার একটা পর্যালোচনা করছেন। সত্যিকারের যে লেখাগুলো সবাই হুমড়ি খেয়ে পড়ছে, তা হচ্ছে, ‘ভেতরের খবর’ জাতীয় রিপোর্ট। সেনাবাহিনী আসবে? কিংবা সেনাবাহিনী বর্তমান অবস্থা নিয়ে কি ভাবছে—এমন কোন খবরের জন্য সবাই উন্মুখ হয়ে বসে আছে।
এই অঞ্চলের সিনেমাগুলোতে একসময় ‘চুমু’র দৃশ্যকে সেন্সর করা হত। দুটি ফুল দিয়ে কিংবা পর্দা দিয়ে ঢেকে বোঝানো হত, কিছু একটা ঘটছে। সেন্সর আদৌ করা উচিৎ কি না, সেই ব্যাপারে একটা কলাম পড়েছিলাম। লেখক বোঝাতে চেয়েছিলেন, এভাবে অশ্লীলতা বন্ধ করা যাবে না। অশ্লীলতা হোক আর প্রেম হোক, যে কারণেই পরিচালক এমন দৃশ্য দেখাতে চান না কেন, তাঁকে সেই সুযোগ দিন। সুযোগটা সবাই পেলে তখন দৃশ্যটা নান্দনিকভাবে উপস্থাপিত হবে। আর তেমনটা হলে, পরিচালক এমন সব দৃশ্যকে নান্দনিক ভাবে পরিবেশন করার চেষ্টা করবেন। আর সুযোগ না দিলে, তিনি যা করবেন, তা হচ্ছে ফাঁক ফোঁকর খুঁজবেন, কিভাবে ‘সেক্স’ ব্যাপারটাকে সিনেমায় আনা যায়। আর তাই, কখনও ‘ভ্যাম্প’এর অশ্লীল নাচ, কখনও অতিরিক্ত আর দীর্ঘক্ষণ ব্যাপী ‘রেপ’ এর দৃশ্য, এসব দিয়ে তিনি এই কাজটি সারবেন। আইনের চোখে ঠিক কিন্তু বিকৃত একটি সমাধান।
দেশে চলমান বর্তমান পরিস্থিতির মত পরিস্থিতি এদেশে আগেও এসেছে। যেসব সমাধান তখন কার্যকরী হয়েছিল, তাঁর অনেকগুলোই এখন আইন করে বন্ধ করা হয়েছে। ইতিহাস বলে, এমন পরিস্থিতিতে আসে বিকৃত একটি সমাধান। দেখা যাক এবার কি হয়।

