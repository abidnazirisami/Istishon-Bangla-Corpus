ইয়োলো জার্নালিস্ট


সুযোগটা আপনি পেলে আপনিও লুফে নিতেন। আবার এটাও ঠিক, আপনিও কাউকে বলতেন না কিভাবে সুযোগটা পেলেন। তাই কিভাবে পৌঁছলাম, কে আমার সোর্স, এনিয়ে অযথা প্রশ্ন করবেন না। আপনার বিশ্বাস করা না করা নিয়ে আমি চিন্তিত না, কথাগুলো বললাম শুধু জানানোর জন্য যে, অবশেষে আমি অ্যাপয়েন্টমেন্ট পেয়েছি। শুধু পাইনি, রীতিমত ইন্টারভিউও নিয়েছি। ইন্টারভিউ নিতে গিয়ে কিছু ভুল করেছি, তবে ভুলগুলো হয়েছে অভ্যাসের কারণে। আসলে এতদিন ইন্টারভিউ নিয়েছি মানুষের। নামীদামী হোক আর সাধরন জনতা হোক, মানুষ তো। আর সেসব ইন্টারভিউ নেয়ার যেসব ফর্মুলা বা প্রশ্ন, তার অনেকগুলোই না চাইলেও ঠোঁটে এসে গিয়েছিল। তবে লেখার সময় এডিট করিনি। পুরোটাই হুবহু রেখেছি। যাইহোক, গেটম্যান বা দারোয়ানকে ফেস করতে হয়নি। সেই টিপিক্যাল ভিজিটিং কার্ড ধরিয়ে দেয়া, ডাকের জন্য অপেক্ষা করা, কোনটাই ঘটেনি। সোজা গিয়ে তাঁর সামনে বসে পড়লাম। এরপরেই প্রথম ভুলটা করলাম। নিজের কার্ড এগিয়ে দিতে দিতে বললাম,
--আমি এসেছি তাহাদের সময় ডট কম থেকে।
উনি মৃদু হাসলেন। বললেন
--জানি
নিজের ভুল মেনে নিয়ে বললাম
--সরি, আসলে সব জায়গায় এভাবে নিজেকে ইন্ট্রডিউস করা অভ্যাস হয়ে গেছে তো। আপনার সঙ্গে কখনও দেখা হবে ভাবিনি...ইনফ্যাক্ট আপনাকে দেখার আগে পর্যন্ত বিশ্বাসই হয়নি...
উনি আমাকে থামিয়ে দিলেন।
--এতোটা যখন আসতে দিয়েছি, বুঝতেই পারছ, আমি নিজেও চাই ইন্টারভিউটা হোক।
নিজেকে এতক্ষণ বেশ চালাক মনে হলেও এখন বুঝতে পারছি, ততোটা বুদ্ধিমান আমি না। আমি এখানে আসিনি, আমাকে আনানো হয়েছে। এসব ভাববার সময় এখন না। ইন্টারভিউ এ মন দিলাম। প্রথম প্রশ্ন করলাম
--কেমন আছেন?
--চলে যাচ্ছে।
--আই ওয়ান্ট টু মিন, এই যে পৃথিবীর অবস্থা, যুদ্ধ বিগ্রহ, মারামারি কাটাকাটি, এসব দেখেও বলছেন, চলে যাচ্ছে?
--পৃথিবীটা বানিয়েছিলাম কেন? খেলব বলেই তো?
-- তা ঠিক। বাট এতো নির্মমতা দেখেও আপনি স্থির থাকতে পারেন?
--দেখো, খেলাটা তো সেটাই। পৃথিবী বানালাম, মানুষ সহ সব পশুপাখি বানালাম। এরপরে ওদের ছেড়ে দিলাম। তোমাদের বিচার বুদ্ধিমত চল। আমি শুধু খেলা দেখব।
--তা দেখুন। বাট খেলারও তো একটা নিয়ম আছে। আই মিন...
--দেখো, খেলা যখন শুরু করি, তখনই এই খেলার রুলও ঠিক করে দিই। আর সেটা হচ্ছে এই খেলায় আমি ইন্টারফেয়ার করব না। তাই যত নৃশংস ঘটনাই ঘটুক না কেন, খেলা চলাকালীন এই রুল আমি পাল্টাবো না।
--যত অন্যায় অবিচারই হোক?
--ইয়েস।
--কবে থামবে এসব?
--ভবিষ্যৎ নিয়ে কোন প্রশ্নের উত্তর দেব না। এটাও একটা রুল।
পরিবেশ বেশ থমথমে হয়ে গেল। আসলে উনার সম্পর্কে যে একটা বেশ উদার ছবি মনের ভেতর ছিল, সেখানে বড়সড় একটা ধাক্কা লাগায় মনটা কেমন যেন বিস্বাদ হয়ে গেল। তবে নিজেকে সামলে নিলাম। তবে সিরিয়াস আলাপের মুডটা নষ্ট হয়ে গেল। বললাম
--বেশ। অন্য একটা আলাপ করি।
--পিকে তো?
হেসে ফেললাম। ভুলেই গিয়েছিলাম, আমি অন্তর্যামীর ইন্টারভিউ নিচ্ছি। বললাম
--হ্যাঁ
--বল, কি জানতা চাও।
--প্রশ্নটাও তো আপনার জানা।
--তা জানি, তোমার পাঠকরা তো আর জানে না। তাঁদের বোঝার জন্য হলেও জিজ্ঞেস কর।
--ওকে। সিনেমাটা সম্পর্কে আপনার মতামত?
--খারাপ লাগেনি।
-- ব্যাস?
--সিনেমার মেকিং, স্ক্রিনপ্লে, এসব নিয়ে মতামত চাও, না বক্তব্য নিয়ে।
--বক্তব্য নিয়ে।
--বক্তব্যে নতুন একটা ফর্মুলা এনেছেন ডিরেক্টর, সেটা লক্ষ্য করেছো?
--কি?
--এতদিন তোমরা, মানে মানুষরা দুটো গ্রুপে ছিলে, আস্তিক আর নাস্তিক। সিনেমায় নতুন একটা গ্রুপ শুরু হতে যাচ্ছে।
--একটু বুঝিয়ে বলবেন?
--সিনেমায় বলা হয়েছে সৃষ্টিকর্তা বলে একজন আছে, তবে তাঁর সান্নিধ্যের জন্য মিডলম্যানের দরকার নেই। ইনফ্যাক্ট পুরো সিনেমায় আসলে মিডলম্যানদেরকে কটাক্ষ করা হয়েছে। দিস ইস দ্যা থার্ড গ্রুপ। আস্তিক উইদাউট মিডলম্যান।
--বাট এই মিডলম্যানরাই তো আপনাকে বাঁচিয়ে রেখেছে।
--না। আমাকে বাঁচিয়ে রেখেছে ভয় আর বিশ্বাস। মৃত্যু ব্যাপারটাও একটা ফ্যাক্টর। মৃত্যুর পরে কি, তা নিয়ে গল্প ফাঁদা সবচেয়ে সোজা, কারণ প্রমাণ দেয়া লাগছে না।
--আর ওরা এই দুটোই ইউজ করছে।
--নট অনলি দ্যাট। ওরা নিজেরা কিন্তু আমাকে ভয়ও পায় না আর বিশ্বাসও করে না। আমার নাম করে যা খুশি তাই বলে বেড়াচ্ছে, করে বেড়াচ্ছে, আর তোমরা তা তাকিয়ে তাকিয়ে দেখছ। আমার ওপর বিশ্বাস থাকলে ওরা এটাও বিশ্বাস করতো, আমি সব দেখছি। আমাকে ভয় করলে তাঁরা এসব কাজ করতেও ভয় পেত। তা কিন্তু ওরা করছে না। আর তোমরাও ওদের কোন প্রশ্ন করছো না।
--মানে আমাদের উচিৎ এইসব মিডলম্যানদের বিরুদ্ধে সোচ্চার হওয়া?
--আগেই বলেছি, আমি ইন্টারফেয়ারও করবো না, কোন অ্যাডভাইসও দেবো না। তোমাদের চিন্তা করার শক্তি দিয়েছি, বুদ্ধি দিয়েছি। এখন খেলবে তোমরা, আমি শুধু খেলা দেখব।

