'' হুমকির সম্মুখিন সুন্দরবন এর জীববৈচিত্র্য ''


 
সুন্দরবন সমুদ্র উপকূলবর্তী নোনা পরিবেশের সবচেয়ে বড়  ম্যানগ্রোভ  বনভূমি হিসেবে অখন্ড বন যা বিশ্বে সর্ববৃহৎ । বাংলাদেশ ও ভারতের  পশ্চিমবঙ্গ জুড়ে বিস্তৃত এই অনন্য অসাধারন ম্যানগ্রোভ বনভুমি । সুন্দরবনের মোট আয়তন প্রায় ১০,০০০ বর্গকিলোমিটার ,এবং এই মোট আয়তনের ৮১ শতাংশ অর্থাৎ প্রায় ৬,০১৭ বর্গকিলোমিটার রয়েছে বাংলাদেশে , বাকি ১৯ শতাংশ ভারতের পশ্চিমবঙ্গে । ১৯৯৭ সালে সুন্দরবন ইউনেস্কো বিশ্ব ঐতিহ্যবাহী স্থান হিসেবে স্বীকৃতি পায় । 
সুন্দরবন আমাদের গর্ব ও আমাদের অহঙ্কার। ১৯০৩ সালে প্রকাশিত প্রেইন এর হিসেব মতে সর্বমোট ২৪৫টি শ্রেণী এবং ৩৩৪টি প্রজাতির উদ্ভিদ রয়েছে। সুন্দরবনের জলাভূমিতে প্রায় ১২০ প্রজাতির মাছ আছে , পাখি আছে ২৭০ প্রজাতির; স্তন্যপায়ী পশু আছে ৪২ প্রজাতির; সরীসৃপ আছে প্রায় ৩৫ প্রজাতির , আর উভচর প্রাণী আছে প্রায় ৮ প্রজাতির। সুন্দরবনের বাস্তুসংস্থান মৌলিক প্রকৃতির এবং যা বন্য প্রাণীর বিশাল আবসস্থল। ২০০৪ সালের সর্বশেষ হিসাব অনুযায়ী , সুন্দরবনের বিশ্বখ্যাত রয়েলবেঙ্গল টাইগার এর সংখ্যা প্রায় ৪৪০ টি (এর মধ্যে পুরুষ বাঘ ১২১টি, বাঘিনী ২৯৮টি এবং বাঘ শাবকের সংখ্যা ছিল ২১টি), যা সারা বিশ্বে বাঘের একক অবস্থান হিসেবে সর্ববৃহৎ । 
সুন্দরবন দেশের মোট আয়তনের ৪.২ শতাংশ এবং মোট বনাঞ্চলের ৪৪ শতাংশ। গাছ-পালা, পশু-পাখি, সরীসৃপ, মৎস্য সম্পদের প্রার্চুতা ও নদ-নদীতে বিস্তৃত সুন্দরবন শুধু জীব বৈচিত্র্যের উৎস নয়, প্রত্যক্ষ
ও পরোক্ষভাবে সুন্দরবন সংলগ্ন এলাকার ১০ লাখ মানুষের জীবন-জীবিকার উৎস হিসেবে অবদান রাখছে। এছাড়াও ঘূর্ণিঝড় জলোচ্ছাসের মত প্রাকৃতিক দুর্যোগের ক্ষয়-ক্ষতি থেকে উপকূলীয় অঞ্চলকে রক্ষা করে আসছে। অথচ সুন্দরবন সুরক্ষার বিষয়টি উপেক্ষা করে দীর্ঘদিন ধরে অবাধে বৃক্ষ নিধন, নির্বিচারে মৎস্য সম্পদ আহরণ, পশু হত্যা ও পাচার করার কারণে হুমকির মুখে পড়ে সুন্দরবনের জীব-বৈচিত্র্য।
সুরক্ষায় কার্যকরী কোন পদক্ষেপ না থাকায় ইতোমধ্যে সুন্দরবন থেকে বিলুপ্ত হয়েছে দু’প্রজাতির উভচর প্রাণী, ১৪ প্রজাতির সরীসৃপ, ২৫ প্রজাতির পাখি ও ৫ প্রজাতির স্তন্যপায়ী প্রাণী।
গত একশ বছরে সুন্দরবন থেকে ইতো মধ্যে ২৯ প্রকার প্রাণি বিলুপ্ত হয়েছে । তার মধ্যে রয়েছে বাঘরোল, চিতা বিড়াল, বার্কিং হরিণ ,বন্য মহিষ, দু’প্রজাতির গন্ডার,ভোঁদড়, শুশুক(ডলফিন), সর্দার গুইসাপ, গুই সাপ, কাঠা, চিরুনি, কচ্ছপ, ময়াল, দৈত্য বক, সাদা পেচা ,সমুদ্র ঈগল, মেছো বাঘ, সাগর কাঁকড়া, সাগর কুসুম, সাগর শসা, শকুন, পেঁচা, রক্তবর্ণ মেছো শামুক, মিঠে পানির কুমির, নীল গাই, নেকড়ে, সোয়াম্প ডিয়ার, সরসপাখি । এসব প্রাণী বিলুপ্তির পেছনে মানুষের ভূমিকাই প্রধানকারন হিসেবে চিহ্নিত হয়েছে । এছাড়া জলবায়ু পরিবর্তন এবং চোরাকারবারী ও শিকারীদের কারণে হুমকির মুখে পড়েছে।
সুন্দরবনের জীববৈচিত্র্য । বিশেষ করে সুন্দরবন এর বাঘ এর সংখ্যা হ্রাস এর পেছনে মুল কারন এই জলবায়ু এবং চোরাকারবারি । ২০১২ এর বাঘশুমারি অনুযায়ী বাঘ এর সংখ্যা ২৫০ এর নিচে । অনুমেয়-২৪৬ ।
প্রানী বিজ্ঞানী ড. রেজা খান জানান, দেশে যে পরিমান বাঘই থাকুক দ্রুত এর সংখ্যা কমতে শুরু করেছে। এর কারণ হিসেবে তিনি প্রত্যক্ষ ও পরোক্ষভাবে জলবায়ু পরির্তনকেই দায়ী করেন। তিনি বলেন, এর প্রভাবে একদিকে বন ধ্বংস হচ্ছে, অন্যদিকে ধ্বংস হওয়া এলাকায় নতুন বসতি গড়ে উঠছে। এতে বনের ওপর নির্ভরশীল মানুষের সংখ্যাও বাড়ছে। আর এ কারণে বাঘের স্বাভাবিক চলাচলের স্থান ক্রমশ সঙ্কুচিত হচ্ছে।
পৃথিবীর বৃহত্তম ম্যানগ্রোভ বন সুন্দরবন ভয়াবহ পরিবেশ বিপর্যয়ের সম্মুখীন হওয়ার বিষয়টি উদ্বেগজনক। প্রকৃতি ও মানুষের নিষ্ঠুর আচরণে আমাদের গর্বের সুন্দরবন ক্রমেই শ্রীহীন হয়ে পড়ছে। পাশাপাশি বনের অনেক প্রাণী ও উদ্ভিদ প্রজাতি বিলুপ্ত হওয়া আশংকা দেখা দিয়েছে। এটি মোটেই কাক্সিক্ষত নয়। বছরের পর বছর ধরে অপরিকল্পিতভাবে বনজসম্পদ আহরণের ফলেই যে এমন ভয়ংকর পরিণতির দিকে এগিয়ে চলেছে বিশ্বখ্যাত সুন্দরবন, তা বলার অপেক্ষা রাখে না। এ ধ্বংসলীলা বন্ধে অবিলম্বে পদক্ষেপ নেয়া উচিত। গত এক দশকে সুন্দরবন এলাকায় লবণাক্ততা বেড়েছে ৫০ থেকে ৬০ শতাংশ। এভাবে লবণাক্ততা বাড়তে থাকায় সুন্দরবনের বৃক্ষরাজি নানা রোগে আক্রান্ত হচ্ছে। সুন্দরবনের অন্যতম উদ্ভিদ এবং যে গাছের নামে এ বনের নামকরণ হয়েছে, সেই সুন্দরী গাছও ব্যাপকভাবে আগামরা সংক্রামক রোগে আক্রান্ত হচ্ছে। বিশেষজ্ঞদের আশংকা, জলবায়ু পরিবর্তন ও লবণাক্ততার প্রভাবে আগামী দুদশকের মধ্যে সুন্দরবন থেকে সুন্দরী গাছ বিলীন হয়ে যেতে পারে। তখন হয়তো নতুন করে এ বনের নামকরণের প্রয়োজন হবে!
রকৃতির অনন্য উপহার অসংখ্য সম্পদরাজিতে ঐশ্বর্যমণ্ডিত সুন্দরবন কিছু মানুষের দুর্বৃত্তপনায় ধ্বংস হয়ে যাবে, এটা কোনোভাবেই মেনে নেয়া যায় না। কিন্তু বাস্তবতা নির্মম । নিমেষে ধ্বংসের মুখে পতিত হচ্ছে সুন্দরবন এর ঐশ্বর্য , প্রাণী বৈচিত্র্য এবং উদ্ভিদ প্রজাতি হুমকির সম্মুখে পতিত । 
সুন্দরবন আমাদের অহঙ্কার , সুন্দরবন আমাদের গর্বের পরিচয় , একে রক্ষা করতে এগিয়ে আসতে হবে আমাদের । ইতোমধ্যে সুন্দরবন রক্ষায় ১০১ সদস্যের একটি জাতীয় কমিটি গঠন করা হয়েছে। সাবেক তত্ত্বাবধায়ক সরকারের উপদেষ্টা সুলতানা কামালকে আহ্বায়ক ও বাংলাদেশ পরিবেশ আন্দোলনের (বাপা) সাধারণ সম্পাদক আবদুল মতিনকে সদস্যসচিব করে ওই কমিটি গঠন করা হয়।
কমিটি সুন্দরবনের পাশে রামপালে তাপবিদ্যুৎকেন্দ্র নির্মাণ ও সুন্দরবনের জন্য ক্ষতিকারক অন্যান্য কর্মকাণ্ড প্রতিরোধে আন্দোলন করবে। প্রাথমিকভাবে তাঁরা এ আন্দোলন বিষয়ে একটি অবস্থানপত্র ও কর্মকৌশল তৈরি করবেন।সুন্দরবন রক্ষার্থে এমন উদ্যোগ এর সাথে আমরা সম্যকভাবে পরিচিত । কিন্তু প্রশ্ন হল , পূর্বের বিফলতা নতুন উদ্যোগ কেও বাধাগ্রস্থ করবে না তো ?? মানবমনের সহজাত অবিশ্বাসের আশঙ্খা ।
সুন্দরবন রক্ষা করতে বন বিভাগের কর্মীদের আরও বেশি আত্মনিয়োগ করতে হবে । পাশাপাশি এগিয়ে আসতে হবে বিভিন্ন সংগঠন এর । কতৃপক্ষের কড়া নজরদারি এবং প্রাণীবৈচিত্র্য ও উদ্ভিদবৈচিত্র্য রক্ষার্থে এগিয়ে আসতে হবে স্থানীয় প্রশাসনকে । সর্বোপরি আমাদের সকলের আন্তরিক প্রচেষ্টা পারে বাংলাদেশের গর্ব এই সৌন্দর্যের লীলাভূমি সুন্দরবনকে রক্ষা করতে । 

