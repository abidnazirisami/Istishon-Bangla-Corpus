তখন সংগ্রাম চলবে, তুমি শুধু তাকিয়ে থেক


‘থাবা বাবা’ নামটা শুনলেই একটা নাস্তিক মুরতাদের কথা মনে হয়, তাই না ? হঠাৎ করেই আপনার কর্ণকুহরে মনে হয় একটা অপবিত্র শব্দ ধাক্কা খেয়ে যায়। আর শোনা মাত্রই ওযু করে নিজেকে আরেকটি বারের জন্য পবিত্র করে ফেলতে ইচ্ছে করে। প্রচণ্ড ঘৃণায় মুখ দিয়ে থুতু বের হয়ে আসে, তাই তো? কাদের মোল্লার ফাঁসি কার্যকর হয়েছে- কথাটা শুনে কি খুব শান্তি লাগে? নাকি সেটাকে অযৌক্তিক বিচার বলে চালিয়ে দিতে বেশি স্বাচ্ছন্দ্যবোধ করেন?
কথা দুইটি শুনে যদি আপনার কিরূপ ভাবান্তর ঘটে, তা বলা মুশকিল। আর যদি কোন ভাবান্তর নাও ঘটে, তাহলে কিছু বলার নেই আমার। বিপরীতে আপনি বলতেই পারেন, আমার নিজস্ব মতামতের এত দরকার কিসের? আমি সাধারণ মানুষ। পেট-নীতিতেই পড়ে থাকতে অনেক স্বাচ্ছন্দ্যবোধ করি। ওসব রাজনীতি আর ধর্মীয় বাগ-বিতণ্ডায় যাবার কোন ইচ্ছে আমার নেই।
আপনার উত্তরটা যদি ঠিক এরকমই হয়, তাহলে সত্যিই আপনাকে আমার বলার অনেক কিছু আছে।।
একটু আগে আপনিই তো বললেন, আপনি সাধারণ মানুষ। আপনি যদি সাধারণ মানুষই হয়ে থাকেন, তাহলে আপনার একটা হাত কেটে দিই কি বলেন? অবাক হচ্ছেন? এটা আবার কোন ধরনের উগ্রপন্থী নিয়ম ! গণতান্ত্রিক দেশে সাধারণ মানুষ হয়ে বেঁচে থাকতে হলে কি হাত হারিয়ে বাঁচতে হবে নাকি? নাকি এটা স্বাধীনভাবে থাকবার আরেকটি শর্ত! আমি বলব, হ্যা তাই করতে হবে। আবারো অবাক হচ্ছেন? অবাক হবার কিছু তো নেই। একজন সাধারণ মানুষ হয়ে অবশ্যই আপনার অধিকার আছে স্বাধীনভাবে বাঁচার, সব কিছু জানবার, বোঝবার। এবং আর দশটি সাধারণ অধিকারের মতন আপনারও অধিকার আছে মুক্তমনে কথা বলার। কিন্তু আপনার এই স্বাধীনতায় কেউ যখন রক্তচক্ষুর ভয়ানক ছাপ ফেলে, তখন সেটা কি আপনার কাছে গ্রহণযোগ্য হয়? নাকি আর দশটা সাধারণ প্রতিবাদের মতন আপনি সেটারও প্রতিবাদ করতে মাঠে নামেন? সমস্যাটা যখন আপনার, তখন আপনি নিজেকেই প্রশ্ন করুন। বিবেকবোধ আর সেন্সিটিভিটি থাকলে আশা করি যুতসই একটা উত্তর পাবেন নিজের ভেতর থেকেই। তবে দুঃখের বিষয়, আপনার সাধারণ ভাবে বাঁচতে হলে কিনা হাতটা হারিয়েই বাঁচতে হবে ! অন্তত: এই দেশে। প্রমাণ চান? তাহলে আসুন-
২০১৩ সাল, ৫ ফেব্রুয়ারি। কসাই কাদের মোল্লার ফাঁসির দাবীতে ঢাকার শাহবাগ চত্বরে এসে জড়ো হয় কয়েক তরুণ প্রাণ। দাবী তাদের একটাই- “রাজাকারের ফাঁসী চাই।” গুটি কয়েক প্রাণ থেকে লাখো প্রাণের মিলনমেলা এই শাহবাগ চত্বর, পরিণত হয় প্রজন্ম চত্বরে। সে কথা আপনাদের সকলেরই জানা, তাই ঘটা করে বলবার মতন তেমন কিছু নেই। কসাই কাদেরের বিরুদ্ধে প্রায় সবগুলো মামলাই সন্দেহাতীতভাবে প্রমাণিত হবার পরও আদালত ফাঁসির পরিবর্তে যাবজ্জীবন কারাদণ্ড প্রদান করে, আর তখনই নেমে আসে বিপত্তি। বলাই বাহুল্য, কসাই কাদেরের বিরুদ্ধে মামলাগুলোর এক একটার শাস্তিস্বরূপ কমপক্ষে ১০ বার করে ফাঁসি দেয়া যেতে পারে। কিন্তু তা না করে যাবজ্জীবন নামক একটি স্বান্তনাবাণী হাতে ধরিয়ে দেওয়া হয় আমাদের। আর তখনই এদেশের গুটি কয়েক সচেতন প্রাণ-তরুণের মাঝে নেমে আসে অশান্তির দাবানল। আবারো জ্বলে উঠে ৭১ এর আগুন। সেই আগুনকে বুকে নিয়ে তারা রাজপথে নেমে আসে। কাঁপিয়ে দেয় বাংলার রাজপথ। অযৌক্তিক রায়কে মেনে না নিয়ে কণ্ঠে তোলে প্রতিবাদ। প্রতিবাদের অগ্নিকন্ঠ দেখেছিল সেদিন পুরো বিশ্ব। বিশ্বকে জানান দিয়েছিল- বাংলার মানুষ আজো সচেতন তাদের অধিকার আদায়ে। দেশের একজন সাধারণ মানুষ হয়ে দেশকে রাজাকার মুক্ত করাতো একটা সাধারণ নাগরিক অধিকার। তাই আপনি যদি একজন সাধারণ মানুষ হয়ে থাকেন, তাহলে আপনি বাদ যাবেন কেন আপনার এই অধিকার আদায় থেকে? বরঞ্চ এই অধিকার আদায়ের জন্য রাজপথে নেমে প্রতিবাদ করাটা একটু বেশিই স্বাভাবিক আপনার জন্য। দুঃখের বিষয়, সেটা করতে গেলেই আপনাকে হাত হারাতে হবে। এক একটা প্রতিবাদী কণ্ঠ হচ্ছে, এক একটা প্রতিবাদী হাত। এক একটা প্রতিবাদী কণ্ঠ, এক একটা অগ্নিস্ফুলিঙ্গ। আগুন কোন বাঁধা মানেনা। বাঁধাধরা গণ্ডিকে পুড়িয়ে বাধাহীন নতুন রাজত্বই তার ঠিকানা।
দেশের মাটিকে রাজাকার মুক্ত করতে যারা সেদিন রাজপথে নেমেছিল, তাদেরই একজন আহমেদ রাজীব হায়দার শোভন ওরফে থাবা বাবা। পেশায় একজন স্থপতি। যার মেধার স্বাক্ষর হয়ে থাকবে ‘মুক্তিযুদ্ধের স্মৃতিসৌধের নকশা’, যা মন্ত্রণালয়ের অনুমোদন পেয়েছে। পাশাপাশি তিনি ছিলেন একজন ব্লগার এবং অনলাইন অ্যাক্টিভিস্ট। শাহবাগ আন্দোলনের অন্যতম একজন অগ্নিস্ফুলিঙ্গ। দেশের মাটির প্রতি অনুভব করা ভালোবাসার টানে যিনি সেদিন ছুটে গিয়েছিলেন শাহবাগ চত্বরে। কণ্ঠে মেলেছিলেন অধিকার আদায়ের স্বাভাবিক প্রতিবাদ। সেটাই তার কাল হয়ে দাঁড়ায় শেষ পর্যন্ত। অচিরেই নিজের প্রাণ বিসর্জন দিয়ে যেতে হয় শত্রুর অতর্কিত হামলায়।
শত্রুর শক্ত জবানবন্দি- “ঈমানী দায়িত্ব পালনে তারা রাজীবকে হত্যা করে”
বিশ্লেষণ করলে এর পিছনে তাদের যুক্তি মূলত দুইটি।
১। রাজীব হায়দার ছিলেন একজন নাস্তিক। আল্লাহর প্রতি তার কোন বিশ্বাস নেই। তিনি বিশ্বাস করেন না আল্লাহ আর তার রাসুল বলতে কেউ আছে।
২। ব্লগে, ফেসবুকে তিনি ইসলাম বিদ্বেষী লেখা চালিয়ে যেতেন।
এবার আসুন কিছুটা আলোচনা করি কারণ দুইটির উপরে।
একজন মানুষের প্রধান পরিচয় তিনি মানুষ। একটি মানুষ দেখতে কালো না ফর্সা, বেটে না লম্বা তা মোটেই মাথা ঘামানোর বিষয় নয়। একটি লোক মাংস দিয়ে ভাত খাবে, নাকি আলু ভর্তা দিয়ে ভাত খাবে, সেটা বোধ করি একান্তই তার ব্যক্তিগত ব্যাপার। ঠিক তেমনি একজন লোক স্রষ্টায় বিশ্বাস করবেন কি করবেন না, নবী-রাসুলে বিশ্বাস করবেন কি করবেন না, সেটাও তার একান্তই ব্যক্তিগত ব্যাপার। সে বিষয়ে স্রষ্টার মাথা ঘামানোটাও আমি অযৌক্তিক বলে মনে করি। এবং এটাও মনে করি যে, তার এই নাস্তিক্য বিশ্বাসের কারণে নিশ্চয়ই কারো পেটের ভাত হজমে অসুবিধা ঘটার কথা নয়। রাজীব হায়দার স্রষ্টায় বিশ্বাস করতেন না, সেটা সে স্পষ্টভাবেই বলেছে। তো তাতে কি হয়েছে? তিনি স্রষ্টায় বিশ্বাস করতেন না, ভালো কথা। তাই বলে আপনাদের স্রষ্টা কি পঁচে গেছে? নাকি গো ধরে বসে ছিল যে, ঐ ব্যাটাকে কুপিয়ে না হত্যা করলে তার অভিমান কিছুতেই ভাঙ্গবে না? ব্যাপারটা যদি ঠিক এরকমই কিছু একটা হয়, তাহলে চোখ বন্ধ করেই বলে দেওয়া যায়, আপনাদের স্রষ্টার অস্তিত্ব বড়ই অসুবিধাজনক। কাউকে কুপিয়ে হত্যা না করলে তার অভিমান ভাঙ্গে না !
তাহলে, সমস্যাটা কার? আপনাদের স্রষ্টার, নাকি আপনাদের? নাকি থাবা বাবার ?
মানুষ হিসেবে জন্ম নিলে মানুষ হিসেবে সাধারণ অধিকার তো থাকবেই। কারো অধিকার খর্ব করবার মতন কোন অধিকার কারোরই নেই, সে আমি –আপনি যে-ই হই না কেন। আগেই বলেছি, একজন সাধারণ মানুষ হয়ে অবশ্যই আপনার অধিকার আছে স্বাধীনভাবে বাঁচার, সব কিছু জানবার, বোঝবার। এবং আর দশটি সাধারণ অধিকারের মতন আপনারও অধিকার আছে মুক্তমনে কথা বলার। স্বাধীনভাবে মতপ্রকাশ আপনার জন্মগত অধিকার। একজন সচেতন নাগরিক হয়ে আপনি সেই সুযোগ অবশ্যই গ্রহণ করবেন। ফেসবুক, ব্লগ কিংবা অনলাইন পত্রিকা কিংবা সামাজিক যোগাযোগের বিভিন্ন সাইটে আজ আমার-আপনার মতন সাধারণ মানুষই কথা বলে। বিভিন্ন বিষয়ে তাদের বিভিন্ন অভিজ্ঞতা, যুক্তি আর মতামত তুলে ধরেন। এগুলোকে সবার মতের একটা মিলনমেলা বলা যায়। গণতান্ত্রিক দেশে মত প্রকাশের স্বাধীনতা তো থাকবেই। তাই এসব সামাজিক যোগাযোগের মাধ্যমগুলোতে আপনার মতামত তুলে ধরবার অধিকার আছে। দেশের যে কোন বড় পরিবর্তন আনতে হলে সবার আগে তার তরুণ সমাজকে পরিবর্তন করতে হয়। প্রযুক্তির এই যুগে ফেসবুক এবং ব্লগই হয়ে পড়েছে সামাজিক যোগাযোগের একটি বড় প্ল্যাটফরম। তাই দেশের যে কোন গুরুত্বপূর্ণ ইস্যুতে আজকাল সবার আগে ফেসবুকই এবং ব্লগই বড় ধরনের অবদান রাখে। কাদের মোল্লার ফাঁসির পরিবর্তে যখন যাবজ্জীবনের আদেশ দেয় আদালত, তখন স্বভাবতই সবার আগে ঝড় শুরু হয়ে যায় ফেসবুক এবং ব্লগগুলিতে। আন্দোলনের ডাক ওঠে কিছু চিহ্নিত এবং ঘৃণিত যুদ্ধাপরাধীদের সর্বোচ্চ শাস্তি দেবার জন্য। এবং এসব চিহ্নিত অপরাধীরা একটি রাজনৈতিক দলের গুরুস্থানীয় ব্যক্তিত্ব। যারা ৭১ এর পর মুখোশ পালটে লেবাস ধারণ করেছিল ধর্মীয় নেতার। আর ঝামেলাটা ঘটে সেখানেই। একে তো তারা যুদ্ধাপরাধী, তার উপর আবার ধর্মীয় নেতার লেবাস পড়ে আছে। আর তাই ৭১ এর চেতনা ধারণ করা এদেশের যুবসমাজ ক্ষোভে ফেটে পড়ে এই রায়ের বিরুদ্ধে। প্রতিবাদী কণ্ঠে মাতিয়ে তোলে টেকনাফ থেকে তেঁতুলিয়া। দেশের সীমানা পার হয়ে আন্দোলনের ডাক চলে যায় পুরোবিশ্বে। আর তখনই সুযোগ সন্ধানী একটি মৌলবাদী গোষ্ঠী মাঠে নামে গা-ঢাকা দিয়ে। টার্গেট করে আন্দোলনের ডাক দেওয়া ব্লগারদের। আর এসব ব্লগারদের মধ্য থেকে বাছাই করে আহমেদ রাজীব হায়দার শোভনকে। কারণ রাজীব হায়দার অনলাইনে এসব চিহ্নিত অপরাধীদের বিরুদ্ধে দীর্ঘদিন ধরেই লিখে আসছিলেন।
এত মানুষ থাকতে শোভনকে কেন বাছাই করা হয়, প্রশ্ন উঠতেই পারে? সম্ভাব্য কারণ দুইটির এতক্ষণ ব্যাখ্যা করেছি। এখন শুধু যুক্তি দুইটির সঙ্গে সামঞ্জস্যতা দেখাবো বাস্তবতার । রাজীব হায়দারকে হত্যা করে এবং হত্যা পরবর্তী ‘সে যে একজন নাস্তিক ছিলেন’ -সেটা জনগণের সামনে তুলে ধরতে পারলেই সাধারণ মানুষের আর কিছু বলার থাকবেনা- ঠিক এমন ধারনা থেকেই রাজীবকে বাছাই করা হয় খুনের জন্য।
আর এই হত্যার জন্য বিভিন্ন পরোয়ানা কিংবা উস্কানিমূলক বক্তব্য হত্যার আগেই পাওয়া যায় ইন্টারনেটে । তার একটি প্রমাণ নিচে দেওয়া হল। আরো অনেক প্রমাণই ছিল। কিন্তু সেগুলো কর্তৃপক্ষ নিজ দায়িত্বে মুছে দিয়েছেন। 
 
এখানে দেখতেই পাচ্ছেন, কিভাবে উপস্থাপন করা হয়েছে রাজীব হায়দারকে। এই ব্লগটিতে অনেকদিন ধরেই ঢুকতে চেয়েছি, কিন্তু পারিনি। কারন ব্লগারটি নাকি তার একাউন্ট নিজেই মুছে নিয়ে চলে গেছেন । তারিখটা ভালো করে খেয়াল করুন। ১১, ফেব্রুয়ারী, ২০১৩। অর্থাৎ, রাজীব খুনের মাত্র ৪ দিন আগে। ব্লগটির পরবর্তী অংশ দেখাতে পারলে ভালো হত। কিন্তু ব্লগটি মুছে দেবার কারনে আপাতত তা পারছি না। তবে, আরেকটি তথ্য দিচ্ছি। আশা করি, দুধের জল ঘোলে মেটাবেন।জনকন্ঠের এই রিপোর্টটিতে পরিষ্কার ভাবেই এই ঘটনা সম্পর্কিত অনেক তথ্য এবং উপাত্ত দেওয়া হয়েছে। যা হয়ত আপনার অনেক প্রশ্নেরই উত্তর চোখের সামনে এনে দেবে।
শাহবাগ আন্দোলন একদিনের ফসল নয়। মাসের পর মাস, বছরের পর বছর চলতে থাকা ব্লগার এবং অনলাইন অ্যাক্টিভিস্টদের অক্লান্ত পরিশ্রমের ফসল এই শাহবাগ আন্দোলন। তার প্রমান এখানেই পাবেন। বাংলাদেশের অন্যতম খ্যাতিমান ব্লগার আসিফ মহিউদ্দিনের দেওয়া সাক্ষাৎকার এটি। এখানে স্পষ্ট করেই বলা আছে, শাহবাগ আন্দোলনটা একদিনের ফসল নয়। সাক্ষাতকারের লিংকটি এখানে। 
আজ রাজীব হত্যার এক বছর। আজ একবছর তোমাকে হারিয়েছি আমরা। কিন্তু, আজো তোমার খুনের বিচার করতে পারিনি। এ ব্যর্থতা আমাদের।
তোমাকে ছুঁয়ে যখন আজীবন সংগ্রামের শপথ নিয়েছিই, তখন সংগ্রাম চলবে। তুমি শুধু তাকিয়ে থেক।
একটি আন্দোলন গড়ে তোলা এত সহজ কাজ নয়। একটি মানুষকে জ্ঞানের আলো দেখানো, সত্যের পথে বজ্রকন্ঠ তুলতে শেখানো নেহায়তে স্বাভাবিক কাজ নয়। অনেকটা দুঃসাধ্য। আর এই দুঃসাধ্য কাজটিকেই সাধ্য করেছে দেশের কয়েক তরুণ প্রাণ। একটি দেশের স্বার্বভৌমত্ব রক্ষায় যারা নিস্বার্থ কাজ করে যাচ্ছেন, আজ থেকে হাজার বছর পরেও ইতিহাসের বুকে জ্বলজ্বল করে এই প্রাণগুলো বেঁচে থাকবে। প্রতিবাদ করতে রাজপথে নামবে। অধিকার আদায়ের জন্য প্রয়োজনে মরতে প্রস্তুত থাকবে। একটি সোনার বাংলাদেশ উপহার দেবে- এটাই তো স্বার্থকতা।

