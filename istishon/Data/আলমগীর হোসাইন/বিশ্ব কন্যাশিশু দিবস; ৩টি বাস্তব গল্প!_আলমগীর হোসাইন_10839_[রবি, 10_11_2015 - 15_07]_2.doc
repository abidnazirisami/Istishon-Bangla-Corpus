বিশ্ব কন্যাশিশু দিবস; ৩টি বাস্তব গল্প!


ইউনেস্কো ২০১১ সালে ১১ই অক্টোবরকে 'বিশ্ব কন্যাশিশু দিবস' হিশেবে ঘোষণা করেছে। আজ কন্যাশিশু দিবস। আসুন, তিনটা টুকরো ঘটনা শুনুন, সত্য ঘটনা, আমাদের দেশেরই।
১। ইসমাত আরা, ঝিকড়গাছার মেয়ে। পঞ্চম শ্রেণি পড়ুয়া এ মেয়ে মারা গেছে ২০১৪ এর আগষ্টে। কারনটা বেশ অদ্ভুত, তার যৌনাঙ্গে দুইটা সাপের বাচ্চা পাওয়া গেছে!
কেমন করে তার জরায়ুতে সাপ আসলো? খোঁজখবর করে ধারনা পাওয়া গেল যে সে তার পিরিয়ডকালীন ব্যবহৃত ন্যাকড়াগুলো শুকাতে দিতে ঘরের পিছনের জঙ্গলা জায়গায়। লোকচক্ষুর আড়াল এবং কিছুটা অন্ধকারাচ্ছন্ন বলে এটাকেই সঠিক জায়গা বিবেচনা করে ঘরের সবাই যাবতীয় 'গোপন' পরিধেয় শুকাতো এখানেই!
কোন এক ফাঁকে সাপের বাচ্চা দুটি ইসমাত আরার ন্যাকড়ায় আশ্রয় নেয় এবং এগুলো সহই সে ন্যাকড়াটি ব্যবহার করে। স্কুলে তার যখন বেশ অস্বস্তি হচ্ছিলো সে লজ্জায় কাউকে কিছু বলতে না পেরে এক পর্যায়ে জ্ঞান হারায় এবং চার দিন হাসপাতালে থাকার পর তার মৃত্যু হয়।
২। সায়রা ইসলাম। ঢাকার গোপিবাগের মেয়ে, বয়স আট। দীর্ঘ্যদিন যাবত মনোরোগ বিশেষজ্ঞের তত্ববধানে থেকেও অবস্থার উন্নতি নাই। পুরুষ ডাক্তার তার কাছে ঘেষতেও পারেনা। এমনকি তার বাবাও না। পুরুষ দেখলেই সে আতঙ্কে চিৎকার করতে করতে জ্ঞান হারায়।
ছোটকাকা তাকে এমনই যৌন নিপীড়ন করেছে যে তার জরায়ু এবং পায়ুপথ একসাথে হয়ে গেছে, বাকশক্তি নষ্ট হয়েছে এবং প্রায় দুই বছর ধরেই সে মানসিক প্রতিবন্ধী হিশেবে না মরে বেঁচে আছে।
৩। তৃতীয় মেয়ের নাম রাখা হয়নি এখনো। আইসিডিডিআরবিতে রাখা আছে। আর কিছুদিন পর সরকারী শিশু আশ্রমে হস্তান্তর করা হবে তাকে।
কুড়িল বস্তির পাশে এক ফ্ল্যাটে ভাড়া থাকতো ময়মনসিংহ থেকে আসা এক দম্পতি। স্বামী রাশেদুল একটা মোটর গ্যারেজে কাজ করতো। স্ত্রী হোসনেআরাও একটা দোকানের সেলসম্যান ছিলো। কন্যা সন্তান জন্ম দেওয়ার পর রাশেদুল হোসনেয়ারাকে হাসপাতালে রেখেই পালিয়ে যায়। এদিকে হাসপাতালের বিল দিতে না পেরে হোসনেয়ারাও এক ফাঁকে নবজাতক শিশুটিকে ফেলে কেটে পরে!
আমাদের দেশে কন্যাশিশুদের প্রতি অবজ্ঞা, অবহেলা, নির্যাতন, যৌন নিপীড়ন, সামাজিক দেয়াল ইত্যাদি হয়তো কিছুটা কমে এসেছে তবে তা একেবারেই যথেষ্ট না। উপরের তিনটা ঘটনাই সাম্প্রতিক সময়ে বিভিন্ন পত্রিকায় এসেছে। আমাদের যে কেবল শিক্ষা ও সচেতনতার অভাব তা কিন্তু না। আমাদের বিবেক বিবেচনাবোধ ও মনুষত্বেরও রয়েছে চূড়ান্ত ঘাটতি।
একটা শিশুকে কেন আমরা পিরিয়ডকালীন নিরাপদ পরিবেশ দিতে পারিনা? কেন সে তার শারীরিক সমস্যা শেয়ার করার মত নির্ভরতা খুঁজে পায়না? একটা বাচ্চা মেয়ে কেন যৌন লিপ্সার শিকার হবে? কেন সে নিজের আত্মীয়স্বজনের কাছেও যৌনপন্য হবে? এই আধুনিক ও বিশ্বায়নের যুগেও কেন আইয়্যামে জাহেলিয়াতের মত একটা কন্যাশিশুর জন্ম তার পিতাকে অসুখী করবে?
আমরা একটা শিশুকে 'ছেলেশিশু' বা 'মেয়েশিশু' না বলে মানবসন্তান বলতে পারিনা কেন!

