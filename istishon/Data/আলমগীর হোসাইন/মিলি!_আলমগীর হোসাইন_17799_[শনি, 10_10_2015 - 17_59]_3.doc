মিলি!


-কই তুমি?
-এইতো... পুলের মাথায়...
-আবার ওখানে! একবার না মানা করলাম? ওখানে কী কর?
-বিড়ি খাই!
-ইয়াক! কতবার বলেছি খচ্চরদের মত কথা বলবানা। বিড়ি খাই মানে কি! তুমি না সিগারেট ছেড়ে দিয়েছো!
-তাই নাকি! আচ্ছা।
-আচ্ছা মানে! কান ধরে ১০১ বার উঠবস করালে যদি তোমার শিক্ষা হয়।
-এখন করবো? সাথে দুইটা ছোট ভাই আছে, আজগর ভাইও আছে...
-আজগর ভাইটা আবার কে?
-পান-বিড়ির ভ্রাম্যমাণ বিক্রেতা। খুবই রসিক মানুষ। তার পানও খুব রসের, একবার খাইলে বারবার খাইবেন টাইপ। আমি খাচ্ছি। তোমাকেও একদিন খাওয়াবো।
-শাটআপ! রস বেশি হয়ে গেছে তোমার? কি সব আজেবাজে লোকের সাথে ঘোরো সারাদিন! তোমার কি জীবনেও কমনসেন্স হবেনা?
-হবে... হয়ে যাবে... তুমি আছোনা! হে হে হে... তাছাড়া হলুদ শার্টটাও আর পড়িনা তো!
-এইরকম বিশ্রীভাবে হাসবা না তো, ঘেন্না লাগে। শোন, ১৫ মিনিটের মধ্যে গোসল করে ভাল কাপড় পড়ে মোড়ের দোকানটার সামনে হাজির হবা। ঠিক ১৫ মিনিট।
-টাইমটা একটু বাড়ানো যায়না? আজগর ভাইকে চা খাওয়াবো বলে বসিয়ে রেখেছি...
-আমার চেয়ে পানওয়ালা বেশি হয়ে গেল? ১৫ মিনিটের ১ সেকেণ্ড বেশি হলে এই জীবনে আর আমার চেহারা দেখবা না, বলে দিচ্ছি। আর কাকের মত না, সাবান ডলে ভালমতো গোসল করে আসবা। টাকা আছে কত তোমার কাছে?
-বিড়ির দাম দিয়ে আর ছিয়ান্ন টাকা থাকবে।
-ছিয়ান্ন! এইসব স্টুপিড ওয়ার্ড কোথায় পাও তুমি?
-আজগর ভাই খুব সুন্দর করে ছিয়ান্ন বলে। আমি পারিনা, আজগর ভাইয়ের মুখে শুনবা? খুব মজা পাবা দেখো!
-থাকো তোমার ছিয়ান্ন নিয়ে। যত্তসব!
কি আশ্চর্য! মিলির মুখেও ছিয়ান্ন কি অদ্ভুত সুন্দর শোনাচ্ছে! অথচ আমি সেই কবে থেকে শুনে শুনে প্র‍্যাকটিস করছি, মানাচ্ছেই না... কিছু ব্যপার বোধহয় বিশেষ বিশেষ কারো ক্ষেত্রেই শুধু মানায়। মিলি নিঃসন্দেহে বিশেষ একজন। আজগর ভাইও কী?
তাহলে আমিই কেবল বিশেষত্ব বিহীন!
আচ্ছা, মিলি ঠিক কতটা সময় অপেক্ষা করে ফিরে যাবে?

