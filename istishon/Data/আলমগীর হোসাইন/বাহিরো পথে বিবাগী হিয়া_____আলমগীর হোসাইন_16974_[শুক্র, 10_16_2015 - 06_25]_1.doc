বাহিরো পথে বিবাগী হিয়া____


ক্ষেত এবং ক্ষ্যাত শুনতে একই কিন্তু প্রথমটার প্রোডাক্টিভিটি আছে, ফসল উৎপাদনের। আর দ্বিতীয়টা উৎপাদন করে বিরক্তি কিংবা বড়জোর করুনা; আহারে, ছেলেটা এমনিতে ভালই... কিন্তু এক্কেবারেই ক্ষ্যাত।
আমি দ্বিতীয়টা, মানে ক্ষ্যাত আরকি। লোকের বিরক্তি উতপাদনে আমার ক্ষমতা কিংবদন্তী পর্যায়ের। আবার করুনাও অঢেল পাই। আমার যে একেবারেই গুণ নাই তাও কিন্তু না। মিলির মন খারাপ হলেই আমাকে ফোন করে। আবার ভেবে বসবেন না আমি মন ভাল করে দিতে জানি! মিলি আমাকে ফোন দেয় কেবল খারাপ লাগা মনটাকে ভুলে থাকতে। আমার এতেই চলে যায়, চাহিদা কম। জীবনে তো কম অভিজ্ঞতা হল না আর।
-শোন, একটা গীটার নিও তো। আমার মন খারাপ হলে বাজিয়ে শোনাবে।
-গীটার! আমি তো বাজাতে পারিনা।
-শিখে নাও। ওই হারামজাদাটা ভাল বাজায়, কিন্তু ওরটা শোনার ইচ্ছা নাই।
-কিভাবে শিখবো? আমার তো গীটার নাই।
-মুশকিল তো! বাইক আছে না? তাহলেই হবে। বেক্কলটার বাইকে চড়বো না, তোমার পিছনে বসে গাধাটার নাকের ডগা দিয়ে বাতাস খেতে যাবো। সারাদিন বেড়াবো।
-বাইক কই পাবো! সাইকেল একটা ছিল, ভাইয়ের উত্তরাধিকার সূত্রে পাওয়া। এখন সেটাও নাই।
-এই ফোন রাখ্ তুই। ফোন রাখ্ শালা ইন্টেলেকচুয়ালের বাচ্চা। তোকে ফোন করাই ভুল হইছে। মন ভাল করার জন্য দুইটা কথা বানাইতেও জানস না, না?
-আচ্ছা স্যরি... পরেরবার থেকে বানাবো!
-চুপ! আর জীবনে যদি তোকে ফোন করি তাহলে আমি জুঁই আর জুঁই মিলি। তোর কি আছে নাই আমি জানিনা? তবুও যখন বলি, কেন বলি তুমি বোঝনা? নাবালক তুমি?
ফোন রেখে দিলেও আমার টেনশন হবার কিছু নাই। মিলি আবার ফোন দিবে। এবার বোধহয় একটু দেরিতেই দিবে, সবচেয়ে অপছন্দের জুঁইয়ের সাথে নিজেকে তুলনা করা মানে চূড়ান্ত রাগ! মিলির আরেকটা ব্যপার হল যখন রেগে যায় তখন আর সম্বোধনের ঠিক থাকে না। কখনো তুই, কখনো তুমি, আপনি আবার কখনো কোন প্রকার সম্বোধন ছাড়াই কথা চালিয়ে নিতে পারে একনাগাড়ে।
-কী শোনানোর ইচ্ছা?
-একটা নতুন গান পেয়েছি, কনিকা বন্দ্যোপাধ্যায়ের। তোমাকে পাঠাচ্ছি, শুনো।
-যেসব গান পাঠানো হয় সবটা তো ওই বুড়ো হাঁদাটার। শুনবো না এসব হাবিজাবি।
-বুড়ো হাঁদা! রবীন্দ্রনাথ বুড়ো!
-ঘুম পাচ্ছে।
ফোন কেটে দিলো হুট করে।
রাত প্রায় তিনটা। হারামজাদাটার সাথে রাগ করলে মিলি ঘুমাতে পারেনা। এখনো জেগে আছে। দুবার ফোন দিয়েছে, কোন কথা বলেনি। ওপাশ থেকে স্পষ্ট শোনা যাচ্ছে কনিকার গলায় 'বুড়ো' হাঁদাটার গান বাজছে 'বাহিরো পথে বিবাগী হিয়া, কিসের খোঁজে গেলি...'। আমার পাঠানো গান। করুনা করে এতটুকু জানান দিতেই নিঃশব্দ এই ফোনকল।
আচ্ছা, আমি কেন ঘুমাইনি এখনো!

