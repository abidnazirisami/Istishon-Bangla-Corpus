হাতটা একটু বাড়িয়ে দিতে পার__ 


 জানো প্রিয়তমা, আমি আজকাল খুব চমৎকার অভিনয় পারি।
এমন অভিনব অভিনয় তুমি হয়তো কোনদিন দেখোনি
সারাটাদিন প্রয়োজনীয় ও অপ্রয়োজনীয় নানা কাজে ব্যস্ত থাকার সুনিপুন অভিনয়ে
পালিয়ে থাকতে পারছি আমার মনের আদালত থেকে;
কিভাবে যেন তোমাকে আমার অভিশপ্ত ছায়া থেকে বাঁচিয়ে রাখতে পারছি আমি।
অথচ এরকম হবার কথা ছিল না...
নিজেদের আবিস্কারের একের পর এক ধাপ আমরা পেরিয়ে যাচ্ছিলাম
ছোট ছোট হাসি, কান্না, সুখদুঃখ আর খুনসুটির ছলে...
খুব ভালো বন্ধুত্বের আড়ালে
ধীরে ধীরে আমরা রচনা করছিলাম এক অমর ভালবাসার কথাকাব্য।
আমি কখনই তোমাকে সরাসরি বলিনি
কিন্তু তুমি খুব ভালভাবেই জানতে,
তুমি ছাড়া আমার পৃথিবী নিস্তব্ধ শ্মশান ছাড়া আর কিছুই নয়। 
আসলে ছোটবেলার থেকেই আমি এরকম ছন্নছাড়া উদাস
নিজের পছন্দ-অপছন্দ, ভালো মন্দ নিয়ে কখনও মাথা ঘামাইনি।
সত্যি বলতে কি, আমি ভালবাসতে পর্যন্ত জানতাম না।
আমার মনটা হয়তোবা তোমাকে নিয়ে কল্পনার অতীত অসম্ভব সুন্দর এক স্বর্গ তৈরি করছিল,
কিন্তু আমি শুধু বুঝতাম আমার পৃথিবী তুমি ছাড়া কিচ্ছু না।
তুমি আমাকে কষ্ট দিতে পার, এটা ছিল আমার কাছে পৃথিবীর সেরা রসিকতা।
তুমি আমাকে কষ্ট দাওনি,
তুমি শুধু করেছিলে সেটাই, যা তুমি করতে পারতে।
বিশ্বাস করো রুদ্রের সাথে পাশাপাশি তোমাকে যেদিন দেখলাম, আমি একটুও অবাক হইনি।
কেন অবাক হব বল?
সারাটাদিন অমানুষিক আড্ডা আর রসিকতায়
একসাথেই আমরা মাতিয়ে রাখি সবকিছু।
কিন্তু আমার সবচেয়ে প্রিয় বন্ধুটির সাথে সেদিন তোমাকে দেখার পর
কোন কষ্ট কিংবা যন্ত্রণা নয়,
খুব অদ্ভুত একটা অনুভুতির জন্ম হল আমার বুকের বাঁ পাশটায়।
ঠিক সেই মুহূর্তে মনে হল আমার স্বর্গটা বোধহয় ভেঙ্গে পড়ছে
কেন এরকম মনে হল, আমি আজো জানি না।
কিন্তু সেটাই যে আসলে ভাঙ্গনের পদধ্বনি, তা আমি জানতাম না।
কেন যেন তোমাকে আমি হারিয়ে ফেলতে থাকলাম আমার বাহুডোর থেকে।
আমাকে দেয়ার জন্য আলাদা করে রাখা তোমার সময়গুলো ধীরে ধীরে কমে যেতে থাকলো
কোন গানিতিক সূত্র না মেনেই।
কিন্তু একটাবারের জন্যও আমি তোমাকে ছাড়া আমাকে চিন্তা করিনি।
আসলে চিন্তা করার ক্ষমতাই হারিয়ে ফেলেছিলাম।
তাই তুমি যখন ঘোষণা করলে তুমি রুদ্রকে ভালোবাসো
আমি হাসতে হাসতে মারা যাচ্ছিলাম।
এতো মজার রসিকতা কে কবে শুনেছে, বল?
কিন্তু হঠাৎ কি হল বলতে পারব না
আমার পৃথিবীটা এলোমেলো হয়ে গেলো।
আসলে বিস্ময়ের প্রথম ধাক্কাটা বুঝতেই পারিনি আমি।
যখন বুঝলাম তখন হঠাৎ মনে হল আমার হৃদস্পন্দন বন্ধ হয়ে গেছে।
মহাবিশ্বের নিয়মকানুন ভঙ্গ হয়ে গ্রহ-নক্ষত্রের মাঝে ভয়াবহ সংঘর্ষ হতে পারে,
কিন্তু তোমার আমার ভালবাসার স্বর্গ এভাবে বিলীন হতে পারে না।
কি অদ্ভুত দেখ তো...
আমার কথাটাই শেষপর্যন্ত ফলে গেলো।
যদিও তোমার সাথে সেই প্রচণ্ড বর্ষণমুখর ওই সকালে
পরিচিত হবার পর থেকে
আমি প্রতি মুহূর্তে চেয়েছি
পৃথিবীর সবচেয়ে সুখী মানুষটি যেন তুমি হও।
কিন্তু আজ তোমার মুখের দিকে আমি চাইতে পারি না।
আমাদের ভালবাসার বিলীন হয়ে যাওয়া সেই স্বর্গের
মরে যাওয়া গোলাপগুলোর মতো নিষ্প্রাণ আজ তোমার চোখদুটো
ক্লিওপেট্রার চোখ দুটো লজ্জায় বন্ধ হয়ে যেত যে চোখ দেখে।
আমার সাদাকালো এ পৃথিবীতে আজ ধূসর তুমি
লক্ষ যোজন দূরে হারিয়ে যাচ্ছ একটু একটু করে।
তোমার হাতটা একটু দেবে?
তোমার হাতটা নিয়ে সেই পাগলামিটা করিনি কতদিন।
খুব ইচ্ছে করছে শেষবারের মত পাগলামিটা করতে।
জানি উচিৎ হবে না,
কিন্তু কেন যেন শেষবারের মতো আমার এ অভিশপ্ত ভালবাসার
শেষ চুম্বনটা এঁকে দিতে ইচ্ছে করছে তোমার অধরে...
চিৎকার করে বলতে ইচ্ছে করছে
ভালবাসি তোমাকে...

