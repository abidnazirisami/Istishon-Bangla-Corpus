 ব্রেস্ট ক্যান্সার--- এক নিঃশব্দ ঘাতকের পদধ্বনি___ 


যদিও অনেক দেরি হয়ে গেলো পোস্টটা দিতে, তারপরও যদি সবার মধ্যে এই ভয়াল দানব সম্পর্কে একটু হলেও সচেতনতা জাগে, তবেই এই লেখার সার্থকতা... 

২০১৩ সালের অক্টোবর মাস। সারা বিশ্বে অক্টোবর মাসটি পালিত হচ্ছে ব্রেস্ট ক্যান্সার সচেতনতার মাস হিসেবে। স্তন ক্যান্সার নামক এক ভয়াল নিঃশব্দ দানবের ব্যাপারে মানুষের মাঝে আরও সচেতনতা সৃষ্টিই এই মাসের মূল লক্ষ্য। পাঠকদের মনে প্রশ্ন উঠতে পারে, এতো ক্যান্সার থাকতে ক্যান্সারকে আলাদাভাবে গুরুত্ব দেবার কারন কি? এর কারন হল ক্যান্সারের মধ্যে বিশেষ করে নারীদের ক্ষেত্রে এটির বিস্তৃতি সবচেয়ে নিঃশব্দ ও ভয়াবহ। প্রতি বছর লক্ষ লক্ষ নারী মারা যাচ্ছেন এই ক্যান্সারে আক্রান্ত হয়ে। এর মধ্যে একমাত্র মার্কিন যুক্তরাষ্ট্রেই প্রতি বছর আক্রান্ত হচ্ছে প্রায় ২০ লাখেরও বেশী নারী এবং প্রতি ১৩ মিনিটে মারা যাচ্ছে একজন হতভাগী। আগে ধারনা করা হত পৃথিবীতে জরায়ু ক্যান্সার সবচেয়ে বেশী সংখ্যক নারী আক্রান্ত হন। কিন্তু সাম্প্রতিক এক পরিসংখ্যানে বেরিয়ে আসে এক ভয়াবহ তথ্য। পরিসংখ্যান বলছে, পৃথিবীতে ক্যান্সারে আক্রান্ত মহিলাদের মাঝে প্রায় ১৭-১৭% শতাংশই ব্রেস্ট ক্যান্সারে আক্রান্ত হন, ফুসফুসের ক্যান্সারে আক্রান্ত হন ১০% আর জরায়ুর ক্যান্সারের শিকার হন প্রায় ৮% নারী। কোন ক্যান্সারই ছোট নয়। কিন্তু সবচেয়ে আশঙ্কাজনক হচ্ছে, আমাদের দেশসহ পুরো পৃথিবীতে নারীদের জরায়ু ক্যান্সারের ক্ষেত্রে যতটুকু সচেতনতা রয়েছে, তার চেয়ে ব্রেস্ট ক্যান্সারে সচেতনতার পরিমান অনেক কম। 
যেহেতু বর্তমান পরিসংখ্যান বলছে পৃথিবীর প্রতি ৮ জন নারীর একজন তার জীবনের যেকোন সময়ে এই মরনব্যাধিতে আক্রান্ত হতে পারেন, সুতরাং একে হেলাফেলার পর্যায়ে নেবার কোন সুযোগ নেই। পুরুষ কিংবা নারী যে কারোরই স্তন টিস্যু থেকে উদ্ভব হওয়া এই মরনবীজ তার প্রভাব বিস্তার করা শুরু করে খুব ধীরে ধীরে। তবে নারীদের এই রোগ হবার সম্ভাবনা পুরুষদের চেয়ে ১০০% বেশী। 

কিন্তু যখনই ফুটে উঠে, তখনই ট্রিটমেন্ত শুরু করতে পারলে এই ক্যান্সার ছড়িয়ে পড়া রোধ করা সম্ভব। আজকাল চিকিৎসা বিজ্ঞানের অভূতপূর্ব উন্নতির পরেও ক্যান্সার বিশেষত ব্রেস্ট ক্যান্সারে আক্রান্ত ও মৃতের সংখ্যা খুবই আশঙ্কাজনক। আর উন্নয়নশীল ও অনুন্নত বিশ্বে এই অবস্থা আরও শোচনীয়। কেননা এইসব দেশে আজো ব্রেস্ট ক্যান্সার একটা ট্যাঁবু... উন্নতবিশ্বেই যেখানে এখনও অনেক পরিবার এইসব ব্যাপারে রক্ষনশীল, সেখানে উন্নত বিশ্বের কথা বলাই বাহুল্য। নারীরা অনেক সময় এই ব্যাপারটা গুরুত্বই দেন না। অথবা বুঝতে পারলেও পরিবারের পুরুষ সদস্যকে বলতে সাহস পান না। শেষপর্যন্ত যখন অবস্থা খুব জটিল হয়ে যায়, তখন প্রকাশ পেলেও কোন লাভ হয় না। অতি প্রিয়জন হারিয়ে যান নিঃশব্দে। অথচ যদি এই ব্যাপারগুলো পরিবারের মধ্যে খোলাখুলি আলোচনা করা সম্ভব হত, তবে বাঁচানো যেত লাখ লাখ প্রান, আপনজন। 

ক্যান্সারের করাল গ্রাস
বাংলাদেশে মহিলাদের যেসব ক্যান্সার বেশী হয়, তার মধ্যে অবশ্য এগিয়ে আছে জরায়ু মুখের ক্যান্সার। কিন্তু স্তন ক্যান্সার যে জরায়ুর মতই ভয়াবহ, তার প্রমান প্রতি বছর প্রায় ৩০-৩৫ হাজার নারী এই রোগে আক্রান্ত হওয়া। দুঃখজনক হলেও সত্যি, এইযে পরিসংখ্যানটা পাওয়া গেছে সেটা পাওয়া গেছে শহরে এবং আধুনিক নারীসমাজের উপর চালানো এক জরিপে। কিন্তু অজপাড়াগাঁ, দূরবর্তী অঞ্চল, যেখানে এখনও আধুনিকতা কিংবা এইসব বিষয়ে সচেতনতা গোরে উঠেনি, সেখানকার খবর আমরা জানি না। সেখানে হয়তোবা মৃত্যুর আগেও নারীরা জানতে পারেন না, কোন রোগে তারা মারা গেলেন। শুধু একটা তথ্য পাওয়া যায় এই রোগের ভয়াবহতা সমর্থনে। ১৯৮৫ থেকে ২০০৫ পর্যন্ত সময়ে বিভিন্ন হাসপাতালে ক্যান্সার রোগের চিকিৎসা নিতে আসা রোগীদের মধ্যে ব্রেস্ট ক্যান্সারে আক্রান্ত রোগীর পরিসংখ্যান দেখলে একটা আইডিয়া পাওয়া যাবে... 
ঢাকা মেডিকেল কলেজ হাসপাতাল--- ২২.৭৪% 
রাজশাহী মেডিকেল কলেজ হাসপাতাল--- ২৫.৫৮%
সিলেট ওসমানী মেডিকেল কলেজ হাসপাতাল-১৭.৪৬%
চটগ্রাম মেডিকেল কলেজ হাসপাতাল --- ২০.৪৬%

Bangladesh Cancer Awareness Forum brings out a procession from Shahbagh in the capital to observe Breast Cancer Awareness Day on
10th October. 
 ৫০ বছরের বেশি বয়সীদের ঝুঁকির মাত্রা সবচেয়ে বেশি। স্তন ক্যান্সারে যতোজন আক্রান্ত হন তাদের ৮০ ভাগেরই বয়স হচ্ছে ৫০-এর ওপর। সেই সাথে যাদের পরিবারে কারোর স্তন ক্যান্সার রয়েছে তাদেরও এই ক্যান্সারে আক্রান্ত হওয়ার সম্ভাবনা প্রচুর।
Bangladesh Cancer Awareness Forum নামের একটা সংগঠন নিরলস পরিশ্রম করে যাচ্ছে ব্রেস্ট ক্যান্সারে সম্পর্কে সচেতনতা সৃষ্টি করার জন্য। ১০ই অক্টোবর ব্রেস্ট ক্যান্সার সচেতনতা দিবস পালনের মাধ্যমে তারা জনগণকে সচেতন করার চেষ্টা করছেন। ফোরামের কোঅরডিনেটর ডঃ মোঃ হাবিবুল্লাহ তালুকদার এ সম্পর্কে বলেন, ব্রেস্ট ক্যান্সার সম্পর্কে সচেতনতা এবং প্রতি মাসে মিনিমাম একবার পরীক্ষার মাধ্যমে এই রোগে মৃত্যু এড়ানো সম্ভব। কেননা প্রথমেই যদি এই রোগটা ধরা পড়ে, তবে এর নিরাময় পুরোপুরি নিশ্চিত। বাংলাদেশের প্রায় সব হাসপাতালেই এই রোগের লক্ষন পরীক্ষার ব্যবস্থা আছে। তারপরও নারীরা যদি সচেতন হয়ে প্রতি মাসে মিনিমাম একবার নিজেরাই নিজেদের স্তন পরীক্ষা করে দেখেন যে কোন রকমের LUMP কিংবা অন্যকোন অসঙ্গতি ধরা পড়ছে কিনা,তবে সেটা সবচেয়ে ভালো হয়। ৫০ থেকে ৭০ বছর বয়সী নারীদের প্রতি তিনবছর পর পর ব্রেস্ট স্ক্রিনিং বা ম্যামোগ্রাম করানো উচিত। ম্যামোগ্রাম হচ্ছে এক্স-রে’র মাধ্যমে নারীদের স্তনের অবস্থা পরীক্ষা করা। সাধারণত প্রাথমিক অবস্থায় ক্যান্সার এতো ছোট থাকে যে বাইরে থেকে সেটা বোঝা সম্ভব হয় না। কিন্তু ম্যামোগ্রামের মাধ্যমে খুব ছোট থাকা অবস্থাতেই বা প্রাথমিক পর্যায়েই ক্যান্সার নির্ণয় করা যায়। প্রাথমিক পর্যায়ে ধরা পরলে ক্যান্সার থেকে সুস্থ্য হয়ে ওঠার সম্ভাবনা প্রচুর থাকে। আর এই পরীক্ষার জন্য মাত্র কয়েক মিনিট সময় লাগে। 

এর ফলে রোগটা প্রতিকার করা সহজ হয়। একমাত্র সচেতনতাই পারে এই মরনব্যধিকে রুখতে... 
আমি জানি আমাদের মত রক্ষনশীল দেশে এই রোগ নিয় কথা বলাটাই একটা বিব্রতকর বিষয়। শতকরা ৯৫% নারীও এই ব্যাপারটা নিয়ে কথা বলতে চাননা। কিন্তু আমাদের একটা ব্যাপার আগে পরিস্কার হতে হবে। আমরা কি আজাইরা লজ্জার দোহাই দিয়ে আমাদের মা,বোন,স্ত্রী,আত্মীয়-স্বজনদের ধীরে ধীরে মরতে দেব?? তারা ধীরে ধীরে মৃত্যুর দিকে এগিয়ে যাবে আর আমরা অদ্ভুতুড়ে এক সমাজব্যবস্থার দোহাই দিয়ে তাদের চুপ থাকতে বাধ্য করবো?? আমার মনে হয় আমাদের পুরুষদের এই ব্যাপারে সবচেয়ে উৎসাহ নিয়ে এগিয়ে আসা উচিৎ। সহজভাবে পরিবারের সদস্যদের সাথে এই ব্যাপারটা খোলাখুলি আলোচনা করলে নারীদের মনে থাকা অযথা বিব্রতকর মনোভাবটা কেটে যাবে। আর কাওকে আমার নানী কিংবা আমার চাচাতো বোনের মত হঠাৎ চলে যেতে হবে না। ক্যান্সার প্রায় অর্ধেক শরীরে ছড়িয়ে যাবার পর আমার বোনের ট্রিটমেন্ত শুরু হয়েছিল,চিকিৎসকরা আফসোস করেছিলেন, আর কয়েকটা দিন আগে যদি আনা যেত...ওরা মারা যাওয়ার পর খুব অবাক হয়ে ভেবেছিলাম, মানুষের জীবনমরণও আজ আমরা সমাজের তথাকথিত রক্ষনশীলতার মোড়কে আবদ্ধ করে ফেলেছি... কি অদ্ভুত এই সমাজব্যবস্থা। তাই আসুন , আমরা আমাদের দৃষ্টিভঙ্গি পরিবর্তন করি, এক নিঃশব্দ ঘাতকের নীলবিষ থেকে বাঁচাই আমাদের প্রিয়মানুষগুলোকে... তাদের হাসিমুখগুলোর জন্য এই চাওয়াটা কি খুব বেশী???????? 

