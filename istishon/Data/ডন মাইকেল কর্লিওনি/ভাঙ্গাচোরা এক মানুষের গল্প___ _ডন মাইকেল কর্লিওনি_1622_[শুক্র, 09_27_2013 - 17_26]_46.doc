ভাঙ্গাচোরা এক মানুষের গল্প___ 


শুক্রবারের দিনেও টানা ৩ ঘণ্টা লাগায়ে মতিঝিল থেকে বাসায় ফেরার পরে যে এইরকম পিউর ড্রামার মুখোমুখি হব, ভাবি নাই। ঘরে ঢুইকাই হাতমুখ না ধুইয়া ল্যাপটপখানা চালু করতে না করতেই আম্মুর গগনবিদারী চিৎকার। অন্য কেউ হইলে ভাবত মনে হয় রোজ কেয়ামত শুরু হয়া গেছে। কিন্তু আমি আম্মুর এই চিৎকারের মানে জানি। হাজার হইলেও পিচ্চিকাল থেকে সামান্য জ্বর হইলেই আম্মুর এইরাম চিৎকারের সাথে অভ্যস্ত। আম্মু যেইমাত্র জানতে পারব আমার জ্বর হইছে, সঙ্গে সঙ্গে এমন চিৎকার দিব যেন তার সাতরাজার ধন চুরি হয়া গেছে। আর আমার আব্বু শুরু করবো তার বিখ্যাত হাহাকার। এই হাহাকার চলতেই থাকবে যতক্ষণ না পর্যন্ত জ্বর একটু কমবে। যেহেতু ছোটবেলার থেকেই আমাকে চোখে চোখে রাখার ২৪ আওয়ার'স ডিউটি দেখলে যে কারোর মনে হতে পারে, আমার পিতামাতা পারলে আমাকে সিন্দুকে ভরে রেখে চাবিটা গিলে ফেলতে পারলে সবচেয়ে খুশি হতেন। সুতরাং এইটা কোন নতুন ব্যাপার না। নতুন ব্যাপারটা হল আম্মু প্রতিদিনের মত আমার পিঠে হাত বুলিয়ে আমাকে হাতপা ধুয়ে আসার জন্য তেল মাখাতে না আসালে আমি জানতেই পারতাম না , আমার শরীরে ১০৪ ডিগ্রি জ্বর। যদিও সারাদিনের ঘটনা প্রবাহ জানলে মাতাপিতা দুজনেরই স্ট্রোক করবার সম্ভাবনা আছে। সাত সকালে ঘুম থেকে উঠেই অনুভব করলাম, আমার গলার মধ্যে মাউনট এভারেস্ট ঢুকে গেছে। নাকের অগ্রভাগ থেকে শুরু করে মাথার পিছের গ্রে সেলগুলায় পর্যন্ত ভয়াবহ জ্যাম লেগে গেছে। সর্দিরা কোনভাবেই অক্সিজেন কিংবা কার্বনডাইঅক্সাইড, কাওকেই আর আসতে কিংবা যেতে দিতে রাজি না। ফলাফলে বেচারারা মুখ দিয়ে যাওয়া আসা করছে। আর আমাকে দেখাচ্ছে হাঁ করে থাকা একজন আদর্শ মফিজের মত। অন্যকেউ হলে হয়ত এই শরীর নিয়ে বেরত না। কিন্তু মানুষটা যে আমি, মন কিংবা শরীর, কাওকেই কোনদিন পাত্তা দেই নি। মাঝে আবার চুলটা আর্মি ছাঁট দিতে মন চাইল। দিলাম সৈন্য ছাঁট। প্রচণ্ড ঠাণ্ডা লাগার পরেও ১ ঘণ্টা ধরে গোছল করলাম। এরপর বীরপুরুষের মত ঘোড়ায় চড়ে থুক্কু বাসে করে বেরিয়ে পড়লাম বিশ্বজয় করতে। যার ফলাফল এল কিছুক্ষনের মধ্যেই। সারাটাদিন ঠাণ্ডা সর্দির সাথে ভয়াবহ যুদ্ধ চলল। অকালমৃত্যু বরন করল দুই বক্স টিস্যু পেপার।আর সেই সাথে শুরু হল আমার পুরনো বন্ধুর বাঁশি বাজানো। একজন ভাই এই বাঁশির উৎসস্থল নিয়ে আগ্রহ প্রকাশ করাতে তাকে বললাম, এলারজিটিক অ্যাজমা আমার পুরনো ইয়ারদোস্ত। মাঝে মাঝে তার দোস্তি বেড়ে গেলে আমার বুকের মাঝে নিঠুরিয়া বাঁশি বাজে। এইটা এমন কিছু না। কিন্তু হাঁ করে আমার ফুসফুসে অক্সিজেন ভরার বৃথা চেষ্টা দেখে ভাইজান বুঝল, এইটা আসলে অনেক বেশী কিছু। তাতক্ষনিক ইনহেলেশনের ব্যবস্থা করায় এ যাত্রায় বাঁশির সুমুধুর সুরের পরিসমাপ্তি ঘটল। 
শেষপর্যন্ত যখন বিকালে বাসে উঠলাম, আমার নাক থেকে মাথার পুরো রাস্তা সর্দির বিদ্রোহে বন্ধ, মাছের মত খাবি খেতে খেতে নিঃশ্বাস নিতে হচ্ছে, চোখে ঝাপসা দৃষ্টিতে একইসাথে দুটো জিনিস দেখতে পাচ্ছি, পুরো শরীরের হাড়গোড় যেন আর একটাও আস্ত নেই, কেউ হাল্করে দিয়া ভালমতন আছাড় দেয়াইছে। বিশেষ করে কোমরের নিচে আর কোন সাড়া নাই আর মনে হচ্চিল কেউ যেন ফুলস্প্রিডে এসি চালায়া দিছে। আমি হাদা তখনও বুঝি নাই, আমার শরীরে ১০৪ ডিগ্রি জ্বর। এবং আম্মু না দেখলে হয়তোবা বুঝতামও না। আমি সুন্দর বাসায় ঢুকতে না ঢুকতেই শয়তানের বাক্স চালু করার চেষ্টায় আছি। আর এখন অন্ধকার ঘরে কম্বলের তলায় লুকায়ে লুকায়ে যখন আজাইরা এইসব লিখতেছি, ভালোই বুঝতে পারতেছি আমার সব স্বৈরশাসন শেষ। কয়েকদিন আগে যেমন মনটা বিদ্রোহ করছে, এখন বিদ্রোহ করল শরীর। আমার সময় বোধহয় শেষ হয়ে এল। মন ও শরীরের উপর কন্ট্রোল হারিয়ে ফেলা কারোর পক্ষেই খুব বেশীদিন বেঁচে থাকা সম্ভব না। সবকিছু ভেঙ্গে যাচ্ছে... ভাঙ্গনের গান শুনতে পাচ্ছি আমি...

