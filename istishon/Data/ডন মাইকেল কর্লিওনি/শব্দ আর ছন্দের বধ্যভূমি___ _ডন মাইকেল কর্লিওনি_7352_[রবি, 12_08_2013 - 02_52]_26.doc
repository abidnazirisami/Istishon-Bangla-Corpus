শব্দ আর ছন্দের বধ্যভূমি___ 


অদ্ভুত এক শীতলতার চাদর ঘিরে ধরেছে আমার অনুভূতিগুলোকে
শুধু আমাকেই না ;
কোলাহলময় এই পথঘাট
কিংবা রাজপথের ধুলোয় নিষ্প্রাণ হয়ে যাওয়া দুপাশের গাছগুলো,
নিষ্প্রাণ শীতলতায় ধূসর লাগছে সবকিছু। 
আর আমি মহা কৌতূহলী হয়ে হাঁটছি
নিয়ন আলোয় ভেসে যাওয়া এই চিরনিঃসঙ্গ রাজপথে
দেখছি জনস্রোতের ভ্রুক্ষেপহীন আসা-যাওয়া
হঠাৎ করেই তীব্র এক যন্ত্রণার ঝাঁপটায় অবশ হয়ে গেল নিউরনগুলো
বহুদিনের পুরনো সেই অসঙ্গায়িত ছন্দগুলো যন্ত্রণা দিতে শুরু করেছে
মাঝে মাঝেই এমন হয়,
শব্দগুলো কিভাবে যেন টের পেয়ে যায়
তারা কোনভাবেই কবিতা হয়ে উঠতে পারছে না।
অসম্ভব আক্ষেপ আর হতাশায় নিউরনের মাঝে
দিগ্বিদিক ছোটাছুটি শুরু করে শব্দগুলো।
মানুষ হলে হয়তোবা এতদিনে বেঁচে থাকার যন্ত্রণায় যেত না
দুঃখ হয় মাঝে মাঝে দুর্ভাগা শব্দমালার জন্য।
আর একটা কবিতা লেখার বিলাসী সাধ চিরকালই
অপূর্ণ রয়ে যায়
তৈরি করতে থাকে একের পর এক শব্দ আর ছন্দের বধ্যভূমি... 

