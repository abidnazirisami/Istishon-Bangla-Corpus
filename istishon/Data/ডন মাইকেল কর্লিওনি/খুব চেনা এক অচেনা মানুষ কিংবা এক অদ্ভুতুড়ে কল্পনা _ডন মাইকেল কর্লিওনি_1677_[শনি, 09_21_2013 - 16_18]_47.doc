খুব চেনা এক অচেনা মানুষ কিংবা এক অদ্ভুতুড়ে কল্পনা 


ঠিক শেষ মুহূর্তে জানবাজি রাখা এক দৌড় দিয়ে বাসের হ্যান্ডেল ধরে ফেলা আমার পুরনো অভ্যাস। তবে আজকের দিনের শুরুটাই যখন কুফা দিয়ে শুরু হয়েছিল, তখন বাসে উঠার মত জলবৎ তরলং কাজটিও যে কুফাময় হবে, এতে আর আশ্চর্য কি? সকাল ৯টায় ভাইভা ভার্সিটিতে, আমি বাসের পিছে দৌড়াচ্ছি ৮:৪৭শে। কারনটা কি শুনবেন? সকালবেলায় উঠেই গডফাদার (পার্ট-থ্রি) নিয়ে বসছিলাম। শতবারের উপরে দেখা এই মুভিটার ভেতরে যখন প্রায় ঢুকে গেছি, ঠিক সেই মুহূর্তে আম্মুর বাগড়া। যার ফলাফলে পরপর দুইটা বাস মিস করে ২৫ মিনিট লেটে ভাইভা বোর্ডে ঢুকলাম। আমি যে তখনও গডফাদার থেকে বের হতে পারিনি, সেটা বুঝলাম যখন রাশভারী ফ্যাকাল্টি আমার নাম জিজ্ঞেস করে তার জীবনের সবচেয়ে উদ্ভট উত্তরটা পেলেন। আমি তখনও বুঝতে পারিনি যে,আমি আমার নামটা ""ডন মাইকেল কর্লিওনি"" বলেছি। তিনজন ফ্যাকাল্টির মধ্যে দুজন টাস্কি খেলেও একজন বিষয়টা বুঝতে পারলেন। উনি আমায় বললেন, "I asked what is your name.not the name of Godfather." 
সেই যে কট দিয়ে দিনের শুরু, সেটা অব্যাহত থাকলো পুরোদিনটা জুড়ে। আর সেটা পূর্ণতা পেল উত্তরা থেকে দৌড়ে বাসে উঠতে গিয়ে। হেল্পার আমাকে টেনে তুলতে আর এক সেকেন্ড দেরি করলেই আমি চলে যেতাম বাসের পিছনের চাকার নিচে। একগাদা বকা খেতে হল তার কাছে। ড্রাইভারের ঠিক পিছনের সিটে বসে সামনে তাকাতে যাকে দেখলাম, তাকে না দেখার চেয়ে বাসের চাকার তলে যাওয়াও ভালো ছিল। আমার ঠিক সামনেই বসে আছে সেই মেয়েটা, যার সাথে পরিচয় হয়েছিল আজ থেকে ৬ বছর আগে। এই ৬ বছরের প্রায় পুরোটা সময় সে ছিল আমার জীবনের এক অবিচ্ছেদ্য অংশ। তার সাথে আমার সম্পর্কটা ঠিক কখন বেস্ট ফ্রেন্ড থেকে আরও গাড় কিছু হয়ে গিয়েছিল, আমি টেরই পাইনি। অথবা পেতে চাইনি। কেননা তার সাথে আমার সম্পর্কটা তার কাছে যতটা গুরুত্বপূর্ণ ব্যাপার ছিল, আমার কাছে ছিল ঠিক ততটাই হালকা। যার ফলে একসময় তার প্রতি দুর্বল আমার মন যখন আমায় জানালো যে আমার সাথে তার সম্পর্কটা আর বন্ধুত্বের মাঝে আটকে নেই, তখনও আমি খুব নিষ্ঠুর অবহেলায় আমার মনের জানালাটা বন্ধ করে দিলাম। ভালবাসার যে ফুলগুলো কুড়ি থেকে সবে ফুটতে শুরু করেছিল, আমার এ নির্দয় অনাদর সইতে না পেরে একে একে শুকিয়ে গেলো। ও আমার জন্য অনেকটা সময় অপেক্ষা করেছে। প্রথমদিকে ওর মাঝে আমার জন্য যে আবেগের নদীটা ছিল, ধীরে ধীরে সেটার ধারা ক্ষীণ হয়ে এলেও ও কখনই সেটা শুকিয়ে যেতে দেয়নি। কিন্তু একের পর এক অবহেলা আর ওর আবেগ বুঝেও না বোঝার ভান সইতে সইতে আজ ও ক্লান্ত হয়ে গেছে। তাই আজ যখন প্রায় সাড়ে ৪ মাস পড় ওর সাথে এভাবে মরতে মরতে দেখা হয়ে গেলো, তখন আর ওর চোখে আমাকে দেখামাত্র ফুটে উঠা সেই পুরনো আনন্দের ঝিলিক দেখতে পেলাম না। তার বদলে ভর করল রাজ্যের ক্লান্তিমাখা এক অনিঃশেষ বিষাদ। আমি চমকে গেলাম। প্রায় ১০ মিনিট একে অপরের চোখের দিকে তাকিয়ে থাকবার পর হঠাৎ ও যেন কিছু বলল...
ও-- পালিয়ে বেড়াচ্ছিস কেন??
আমি-- অপরাধী কি কখনও ধরা দেয়? তোর খবর কি বল।
ও-- আমি একটা মানুষ, আমার আবার খবর!!
আমি-- বিয়ের কেনাকাটা সব কমপ্লিট?? ওরা কি সামনের মাসে কোন ডেট ঠিক করেছে??
ও-- কেন জিজ্ঞেস করছিস?? এতে তো আদৌ তোর কিছু যায় বা আসে না ,তাই না?? 
ওর চোখ ভেজা... হঠাৎ টের পেলাম আমার চোখও আর শুকনা নেই। পেছনের সিটে কার মোবাইলে যেন বেজেই চলেছে...
তুমি গুছিয়ে কোন কথা বলতে পারোনা
তুমি গুছিয়ে ঠিক কথা বলতে পারোনা
শুধু সময় নিজের গল্প বলে যায় . . . .
""মামা, ভাড়াটা দেন। পিছনে চলে যাব... "" কন্টাক্টরের গলা শুনে সম্বিত ফিরল। কোথায় কি? ও আমার সামনে ঠিক সেভাবেই বসে আছে। আমি ভুলেই গিয়েছিলাম, অপেক্ষা করতে করতে আর আমার অবহেলার লাভায় পুড়তে পুড়তে ওর হৃদয়টা আজ শক্ত কয়লা হয়ে গেছে।আজ ও বড় ক্লান্ত,পরিশ্রান্ত। আমার মত একটা অর্থহীন মানুষের সাথে কথা বলার মত সামান্যতম ইচ্ছাও আজ ওর মধ্যে অবশিষ্ট নেই। আসলে এর কোন প্রয়োজনও নেই। কি দরকার কষ্টগুলোকে জাগিয়ে তোলার... ভালো থাকুক ও... ভালবাসুক কোন মানুষকে... অর্থহীন কোন জড়পদার্থকে নয়... আনন্দময় হোক ওর জীবনের প্রতিটি মুহূর্ত... 

