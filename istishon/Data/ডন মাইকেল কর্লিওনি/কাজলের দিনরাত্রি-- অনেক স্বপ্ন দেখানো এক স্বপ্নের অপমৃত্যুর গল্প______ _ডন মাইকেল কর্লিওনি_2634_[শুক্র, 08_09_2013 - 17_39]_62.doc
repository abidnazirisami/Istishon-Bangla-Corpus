কাজলের দিনরাত্রি-- অনেক স্বপ্ন দেখানো এক স্বপ্নের অপমৃত্যুর গল্প______ 



 ফাওয়াজ নবী কাজল। বাংলাদেশের একজন বিখ্যাত ধনী ও সফল বিজনেসম্যান আলতাফ নবী এবং অভিজাত সুন্দরী ও রূচিশীল রমণী শায়লা নবীর একমাত্র সন্তান। সোনার চামচ মুখে নিয়ে জন্মাবার কারনে কাজলের জগত সীমাবদ্ধ কম্পিউটার গেমস, পাশ্চাত্য গানের দল ও স্কুলের হাইব্রিড ফ্রেন্ডদের মধ্যে। কিন্তু তার মাঝেও নিজের দেশ ও দেশের মানুষের প্রতি তার ভালবাসা অপরিসীম। দেশের সবচেয়ে দামি ইংলিশ মিডিয়াম স্কুলে পড়া কাজল অতিরিক্ত কাজের চাপে চিড়েচ্যাপ্টা হওয়া তার বাবাকে কাছে পায় না। বাবা তার কাছে অনেকটা অপরিচিত একজন মানুষ। তাই তার মাই তার কাছে সবকিছু। তাকে পা থেকে মাথা পর্যন্ত মুখস্ত করে রাখা কাজলের মা এক পলক দেখেই বলে দিতে পারেন কাজল এর পরের মুহূর্তে কি করবে, কি বলবে। 
হঠাৎ এক সকালে এক ঘূর্ণিবাকে পড়ে পাল্টে যায় কাজলের জীবনজাহাজের গতিপথ। বিশ্বাস নামের এক কাঁচে হঠাৎ এক ভয়াবহ ফাটল আবিস্কার করেন কাজলের মা । ক্ষোভে, দুঃখে এক কাপড়ে ওই প্রাসাদ ছেড়ে রাস্তায় বেরিয়ে আসেন তিনি। প্রাচুর্যে অভ্যস্ত কাজল তার বাবা-মার সম্পর্ককে এভাবে ছত্রখান হতে দেখে হয়ে যায় দিশেহারা। উদভ্রান্ত কাজল পড়ে তার ১৩ বছরের জীবনের সবচেয়ে গভীর সংকটে। সব সংশয় কাটিয়ে বাবার গড়া ঐশ্বর্যের প্রাসাদ পেছনে ফেলে সে যখন মায়ের পিছু পিছু রুঢ় বাস্তবতাকে মানিয়ে নেবার পরীক্ষায় অবতীর্ণ হয়, তখন হঠাৎ অপ্রত্যাশিতভাবে সে দেখা পেয়ে যায় কিছু বাধভাঙ্গা তারুণ্যের। যারা তাকে সঙ্গ দেয় চেষ্টায়, সাহসে, বুদ্ধিতে শেষ স্টেশন পর্যন্ত... 
এভারেস্ট জয় করে নামার পথে অসুস্থ ও অবহেলার শিকার হয়ে মৃত্যুবরণ করা অকালপ্রয়াত চিত্র নির্মাতা সজল খালেদের পরিচালনায় এবং জনপ্রিয় কথাসাহিত্যিক মোহাম্মদ জাফর ইকবাল এর শিশুতোষ উপন্যাস কাজলের দিনরাত্রি অবলম্বনে নির্মিত শিশুতোষ চলচিত্র কাজলের দিনরাত্রি এর ওয়ার্ল্ড টিভি প্রিমিয়ার হল আজ ১০ই আগস্ট, ২০১৩ চ্যানেল আইতে। সরকারী অনুদানে নির্মিত এই চলচিত্রে অভিনয় করেছেন আল মনসুর, তারিন, ইরেশ যাকের, শামীম শাহেদ, ঝুনা চৌধুরীসহ একঝাঁক দক্ষ শিশুশিল্পী। কাজল চরিত্রে অভিনয় করেছেন আশেক হোসেন তন্ময়। এই মুভির সিনেমাটোগ্রাফী করেছেন বহুবার জাতীয় পুরষ্কারপ্রাপ্ত খ্যাতিমান চিত্রগ্রাহক আনোয়ার হোসেন, জাতীয় পুরষ্কারপ্রাপ্ত গীতিকার কবীর বকুলের লেখা গানে সঙ্গীত পরিচালনা করেছেন খ্যাতিমান সুরকার লাকী আখন্দ। প্রথমে এই মুভিতে আফজাল হোসেন ও রোকেয়া প্রাচীর অভিনয় করবার কথা থাকলেও কোন এক অজানা কারনে পরবর্তীতে তারা আর অভিনয় করেননি। তবে যারা করেছেন, তারা তাদের অভাব একটুও বুঝতে দেননি। পুরো মুভিতে তারিন ছিলেন অতি অস্থির। আল মনসুরও তার মান বজায় রেখেছেন। ইরেশ যাকেরকে এই মুভিতে সত্যিই চমৎকার লেগেছে। বিশেষ করে তার ডায়ালগ থ্রোয়িং এ যে সমস্যাটা ছিল, তা এই মুভিতে তিনি কাটিয়ে উঠতে পেরেছেন বলে মনে হল। কিছু চমৎকার ডায়ালগ ছিল। আর নতুনদের মধ্যে কিংশুক এবং তৃণা চরিত্রে অভিনয় করা ছেলে-মেয়ে দুইটার অভিনয় যথেষ্ট ভালো লেগেছে। 
কিছুটা হতাশার হলেও সত্য যে বইটা যাদের পড়া আছে তারা এই মুভিটা দেখলে হতাশ হতে পারে। ফাস্ট ডায়ালগ থ্রোইং, সিকুয়েন্সে সমস্যা, কাজলের চরিত্রের ছেলেটার অপেক্ষাকৃত সাদামাটা অভিনয়, অতি অদ্ভুত এন্ডিং( যার সাথে বইয়ের এন্ডিং এর মিল খুজতে গিয়ে অনেকে চেয়ার থেকে পড়ে যেতে পারেন) ইত্যাদি অনেক অনেক অসঙ্গতি চোখে পড়বে মুভিটা দেখতে গিয়ে, যদি আপনি মুভি দেখতে গিয়ে খুঁত ধরতে বসেন। সেই মহামান্য মুভি ক্রিটিকদের উদ্দেশ্যে শুধু এইটুকু বলার--- যত গুড়, তত মিষ্টি... আজকাল যেখানে কমার্শিয়াল মুভিতেই যথেষ্ট পরিমান বাজেট রাখা হয় না, সেখানে সরকারী অনুদানে অতি স্বল্প বাজেটে নবীন এক পরিচালকের জীবনের প্রথম নির্মিত চলচিত্র যা আবার শিশুতোষ, তার কাছে আপনারা আসলে কি চাইছেন তা আমার বোধগম্য না। প্রত্যেক ডিরেক্টরের প্রথম কাজেই কিছু খুঁত থাকে। তবে ধীরে ধীরে অভিজ্ঞতায় তা শুধরে যায়। আমাদের এটা মনে রাখা প্রয়োজন, সজল খালেদের পক্ষে তার বানানো প্রথম মুভির ভুলগুলো শুদ্ধ করার জন্য আর ফিরে আসা সম্ভব নয়। সুতরাং, সমালোচনাটা সব দিক বিচার করে করাটাই বুদ্ধিমানের কাজ। 
যেখানেই থাকুন, ভালো থাকুন খালেদ... আপনার বিদেহী আত্মার শান্তি কামনা করছি...

