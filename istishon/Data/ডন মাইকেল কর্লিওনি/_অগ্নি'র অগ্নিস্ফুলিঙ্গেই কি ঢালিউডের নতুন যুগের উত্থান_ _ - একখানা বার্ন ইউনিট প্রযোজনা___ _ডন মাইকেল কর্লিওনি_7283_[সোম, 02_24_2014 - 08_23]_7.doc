_অগ্নি'র অগ্নিস্ফুলিঙ্গেই কি ঢালিউডের নতুন যুগের উত্থান_ _ - একখানা বার্ন ইউনিট প্রযোজনা___ 




কাল সাড়ে পাঁচ ঘটিকার সময় যখন মিরপুর ১ নম্বরস্থ সনি সিনেমা হলের সামনে পৌঁছাইলাম, তখন কিঞ্চিত বিস্ময়ে চক্ষু কুচকায়া আসিল। দেশজুড়ে ভয়াবহ অগ্নিকাণ্ড ঘটাইয়া যাওয়া ইফতেকার চৌধুরীর চলচ্চিত্র অগ্নি  শুরু হইতে তখনও বাকি আধাঘণ্টা। কিন্তু মানুষ অগ্নির উত্তাপে অঙ্গার হইতে অধীর আগ্রহে ভিড় করিয়া দাঁড়াইয়া আছে হলপ্রাঙ্গনজুড়ে। টিকিট কিনিব, লাইনে দাঁড়াইয়া আছি, কিন্তুক টিকিটবুথ আর খুলে না। ক্ষনিকপরেই বাংলাদেশের সিনেমা হলের ঐতিহ্য বজায় রাখিয়া একজন ব্যক্তি মুঠিভর্তি টিকিট লইয়া হাঁকডাক পাড়িতে শুরু করিলেন। এদিকে শো শুরু হইয়া যাইতেছে, কি আর করার...ব্ল্যাকে চারখানা টিকিট ক্রয় করিয়া মহামতি তারিক লিংকন, তাহার ভাগনে এবং সুনয়না মনোহরিনী কঙ্কাবতী তিতলী আপু সহযোগে এবং আরেক ছলনাময়ী মনোহরিনী নির্ঝর রুথ আপুর জন্য আফসোস করিতে করিতে(উনি উনার বাকশালী অফিসে আটকায়া গেছিলেন) উপনিবেশ করিলাম সনি হলের প্রাগৈতিহাসিক আমলের সিটে... শুরু হইল ধ্বংসাত্মক অগ্নিকাণ্ড... :মাথানষ্ট: 

শুরুতেই দেখি অগ্নিকাণ্ডের উৎস বাঙলা চলচ্চিত্রের নতুন হৃদয়পোড়ানো (হার্টথ্রবের বাঙলা তো মনে হয় এইটাই) নায়িকা মাহিয়া মাহি এক গ্যাংয়ের হাতে বন্দী(চেয়ারের লগে বান্ধা আরকি)। কিভাবে বন্দী হইলেন সেইটা অবশ্যি ১০ মিনিট লেট করিয়া ঢুকিবার জন্য দেখার সুযোগ পাইলাম না। যাইহোক, তাহাদের মাঝে কথা চালাচালিতে যা বুঝিলাম, তাহা হইল নাইকা সাথে গ্যাং সর্দারের কুন অতীত দেনাপাওনা আছে, কিন্তুক গ্যাংসর্দার ইহা পুতুলের মত কিউট নায়িকার খোমা দেখিয়া কুন ক্রমেই বিশ্বাস করিতে রাজি নন। বারংবার সতর্ক করার পরেও যখন গ্যাংসর্দার নাইকার কথা বিশ্বাস না করিয়া তাহার সাথে অবলা নারীর মত আচরণ করিতে থাকিলেন, তখন নাইকা বাধ্য হইয়া ক্ষেপিয়া গিয়া দেখাইয়া দিলেন অগ্নিকাণ্ড কাহাকে বলে... দর্শকের বিস্ফোরিত চক্ষুর সামনে মাইরের কুনরূপ ব্যাকরণ না মানিয়া গ্যাংয়ের সর্দারসহ উপস্থিত ৬-৭ জনকে চপলমতি বালিকার ন্যায় খেলার ছলে একেবারে মারিয়া ফেলিলেন নাইকা। চলচ্চিত্রের শুরুতেই কেন এহেন সুন্দরীতমার এইরূপ নিষ্ঠুর রুদ্রমূর্তি, উহা জানিতে তখন দর্শকহৃদয় আকুপাকু করিতে আরম্ভ করিয়াছে। উহার উত্তর পরিস্কার না হইতেই প্রয়াত গ্যাংসর্দারের নিকট হইতে পাওয়া সূত্রের সাথে অত্যাধুনিক প্রযুক্তির মিশ্রনে জানা গেল, চপলমতি অপ্সরা নাইকার পরবর্তী টার্গেট থাইল্যান্ড প্রবাসী আরেক গ্যাংসহসর্দার। তাহার সন্ধানে নাইকার উড়িয়া আসার সাথে সাথে আমরাও ল্যান্ড করিলাম সাদা হাতির দেশ থাইল্যান্ডে। এরপরেই সাঙ্গপাঙ্গসহ গ্যাংয়ের মূলসর্দারের আগমন। জানা গেল তাহারা পাঁচজন সর্দার আগে ঢাকায় ছুটখাট চোরাকারবারি করিতেন, এখন থাইল্যান্ডে অস্ত্র আর ড্রাগসের এক গ্যাং খুলিয়া বসিয়াছেন। এরইমাঝে পর্দায় আগমন হইল গ্যাংয়ের মূলসর্দারের অন্যতম ডানহাত, প্রধান নিরাপত্তা কর্মকর্তা বাঙলা চলচ্চিত্রের নতুন সেনসেশন নায়কসাব আরেফিন শুভ’র। দর্শক শিষ বাজাইয়া তাহাকে স্বাগত জানাইল। জানা গেল তাহাদের এক সহসর্দার ঢাকায় তাদের ব্যবসার খোঁজখবর নিতে আসার পরেই নাইকার হাতে কতল হয়। কিন্তু কেন এই খুনোখুনি? উত্তর জানিবার আগেই বডি ম্যাসাজারের ছদ্মবেশ লইয়া নতুন সন্ধান পাওয়া গ্যাংসর্দারকে থাইল্যান্ডের একখান ফাইভস্টার হোটেলে বডি ম্যাসাজ করাইবার নাম করিয়া অভিনব উপায়ে কতল করিয়া নাইকা নির্বিঘ্নে বাহির হইয়া আসিলেন। তারপর গ্যাংসর্দারের চেলাপ্যালারা তাহাকে ধরিতে আসার পর তিনি এক অবহেলার দৃষ্টি দিয়া উহাদের দিকে তাকাইলেন। দর্শক বিভ্রান্ত হইয়া গেল। তাহার পর আবার সেই ব্যাকরণবিহীন মাইর... চেলাপেলাদের অর্ধমৃত অবস্থায় ফালাইয়া নাইকা যখন বাইরে বাহির হইয়া আসিলেন, ঠিক সেই মুহূর্তেই মাত্র গ্যাংয়ের প্রধান নিরাপত্তা কর্মকর্তা নায়ক সাব স্টাইলিশ বাইক লইয়া সহসর্দারের নিরাপত্তার খোঁজ খবর নিতে সেই হোটেলে আসিয়াছেন। নায়কের সামনে দিয়া নাইকা যখন আরেকব্যক্তির বাইক লইয়া পলাইয়া যাইতেছেন, নায়ক সাবের সম্বিত ফিরিয়া আসিল। তিনি স্টপ ইট... স্টপ... শিট শিট... বলিতে বলিতে তাঁর বাইক লইয়া ধাওয়া করিলেন... আমরা স্রেফ মখা হইয়া গেলুম নাইকার বাইক লইয়া ক্যারিশমা দেখিয়া, আর আজিব হইলাম নায়কের হুদাই স্টপ স্টপ চিৎকার শুনিয়া... স্টপ কহিলেই কি নাইকা স্টপ হইয়া যাইবে?? :মানেকি:
শেষ পর্যন্ত স্টপ স্টপ কহিতে কহিতেই নায়কের বাইক হঠাৎ থামিয়া গেল। তেল না ফুরাইয়া গেলে এইভাবে হাল ছাড়িয়া দেবার কোন কারন নাই। যাইহোক, নাইকা কিন্তুক এইদিকে তাহার বাইকশৈলী প্রদর্শন করিতে করিতে হাওয়া হইয়া গেলেন। এবং আমরা আসিয়া উপস্থিত হইলাম এক বারে। এবং তাহার পরের পাঁচ মিনিট ১৬ কলার অন্যতম গুরুত্বপূর্ণ নৃত্যকলায় এবং ‘নেশায় নেশায় এই মন তোকে চায়, ছোঁয়ায় ছোঁয়ায় খুঁজে ইশারায় :টাল: :শয়তান: ’ কথামালায় নাইকার মোহনীয় রুপের ছটায় অঙ্গার হইয়া গেলাম...
ধারাবর্ণনা বাদ দিয়া এইবার একটু খুনোখুনির হেতুর দিকে মনোযোগ দেওয়া যাক। নাইকা আসলে ছুটবেলার থেকেই এই গ্যাংটাকে খুজিতেছিলেন তাঁর পিতামাতার হত্যার প্রতিশোধ নেবার জন্য। আর এই প্রতিশোধ লইবার জন্য তাহাকে এইরূপ ব্যাকরণবিহীন মাইর এবং ফিজিক্সের সকল সূত্রকে ভুল প্রমানিত করা অত্যাধুনিক অস্ত্র চালনা শিক্ষা দিয়াছেন তাঁর পাহলোয়ান মামা মার্শাল(ড্যানী সিডাক)তানিশা(মাহি) যে শুধু অগ্নি হইয়া সবকিছু জ্বালাইয়া পুড়াইয়া ছারখার করিয়া দিতে পারেন, তাহাই নয়। তিনি নারিজাতির অন্যতম প্রধান অস্ত্র ১৬কলার  গুরুত্বপূর্ণ কলা ছলনাতেও চমেতকার পারদর্শী। ৩য় গ্যাংসহসর্দারকে মারিবার পর তিনি তাঁর ছলনার জাল বিস্তার করিলেন এবং নায়ক যখন তাহাকে ধরিয়া ফেলিলেন, তখন আমরা টাসকিত হইয়া আবিস্কার করিলাম উনি আসলে একজন নিরীহ, নিষ্পাপ মাইয়া হিসেবে, যিনি আসলে নায়কের হাতে পিস্তল দেখিয়া মূর্ছা গিয়াছেন!!! যেহেতু তাঁর পোশাকআশাক সব চেঞ্জ করিয়া ফেলিয়াছিলেন, তাই নায়ক আর তাহাকে চিনিতে পারেন নাই। তাঁরকিছুক্ষণ পর তাহার ছলনার আরেক নমুনা দেখা গেল যখন তিনি নিজেকে সন্দেহের বাহিরে রাখিতে থাকিতে আসিলেন নায়কের মামার বাসায়(নায়কের মামা তাঁর প্রধান সহযোগী এবং পৃথিবীর বুকে নায়কের একমাত্র স্বজন) নায়কের মামা কাবিলা সিলেটী ভাষায় কথা বলেন এবং তখনই জানা গেল নায়ক সাব আসলে নায়িকার প্রেমে পড়ে হাড়গোড় ভাঙ্গি ফেলছেন। কিন্তুক সমস্যা অন্যখানে... যদিও নাইকা অস্ত্র(মেশিন ) সবচেয়ে বেশি ভয় পান, নায়ক সাব প্রতিবার নাইকার সাথে দেখা হইলেই অবচেতনমনে তাহার অস্ত্রখান বের করে ফেলেন। বারংবার এইরূপ হইতে থাকে আর নাইকা ভয়ে ১৩০ ডেসিবল মাত্রায় চিৎকার দিয়া নায়ক ও দর্শকের কানের পোকা নাচাইয়া ফেলেন। এক পর্যায়ে মামা আর সহ্য করিতে না পারিয়া বলিয়া উঠিলেন...
আল্লার ওয়াস্তে তোর মেশিনখান :চোখমারা: ভিতরে ঢুখাইয়া রাখ 
... :শয়তান: 
হলভর্তি দর্শক একত্রে স্পীকার হইয়া যখন মেশিনের সংজ্ঞা নির্ধারণে বেস্ত, তখন মহামতি লিংকন ভ্রাতা এক যুগান্তকারী থিউরিতে উপনীত হইলেন। থিউরি অফ রিলেটিভিটির চাইতে যাহার গুরুত্ব কুন অংশে কম না... উহা হইল... 
সব মেশিনে(মন্তান্তরে ভুল মেশিনে) ভালোবাসা হয় না... :ভেংচি: 

এভাবেই একের পর এক ঘটন-অঘটনের মাঝ দিয়া তাহাদের অতিঅসম্ভব ভালোবাসার গাড়ি চলিতে থাকে, একই সাথে চলিতে থাকে অগ্নির প্রতিশোধের অগ্নিকাণ্ড। আবদুল্লাহ জহির বাবুর রচনায় ইফতেকার চৌধুরীর পরিচালনায় শিষ মনোয়ারের প্রযোজনায় জ্যাজ মাল্টিমিডিয়ার পরিবেশনায় “অগ্নি” মুক্তি পায় ১৪ই ফেব্রিয়ারী, ২০১৪ বিশ্ব ভালোবাসা দিবসে। মুক্তির বহু আগের থেকেই এই চলচ্চিত্রখানা লইয়া আপামর দর্শকসাধারনের মাঝে অবর্ণনীয় আগ্রহ এবং উন্মাদনা চলিতেছিল। মুক্তির পর প্রমানিত হইল, উহা ভুল ছিল না। বাংলাদেশে এই প্রথমবারের মত ৫.১ সাউনড সিস্টেমে অন্যতম ব্যয়বহুল এ চলচ্চিত্রখানা মুক্তির পর থেকে জ্বালাইয়াপুড়াইয়া ছারখার করিয়া দিতেছে দর্শকগণকে। বিশেষত তানিশা চরিত্রে রূপদানকারী মাহিয়া মাহি তাহার রূপসন্দরজ এবং ব্যাকরবিহীন মাইর ও অস্ত্র চালনায় দর্শককে যেমন বিস্মিত করিয়াছেন,তেমনি করিয়াছেন বিমুগ্ধ... মূলত তাহার রূপের আগুনে অঙ্গার হইতে হইতে চলচ্চিত্র চলাকালীন প্রায়ই ফায়ার ব্রিগেড ডাকিবার প্রয়োজনীয়তা অনুভূত হইয়াছে বারংবার। আর বাঙলা চলচ্চিত্রের নতুন রাজপুত্রের কথা আর কি বলিব... স্বপ্নের নায়ক সালমান শাহের অকাল প্রয়ানের পর এই প্রথমবারের মত আরেফিন শুভ নামের এই হ্যান্ডসাম রাজপুত্র যে আমাদের চলচ্চিত্রের জন্য এক অভূতপূর্ব আশীর্বাদ হইয়া আসিয়াছেন, তাহা তাঁর অভিনয় দেখিলেই বুঝিতে পারা যায়। বিধ্বংসী নাইকা থাকার পরেও শুভ তাঁর অনন্য অভিনয় গুনে নিজেকে চিনাইয়াছেন নতুন করিয়া। বিশেষ করে নাইকারে প্রপোজ করিবার জন্য আয়নার সামনে দাঁড়াইয়া তাহার প্রাকটিস আর লিফটের ভেতর প্রপোজ করার  সেই মোহনীয় দৃশ্য তাহার অভিনয়গুনের পরিচয় দিয়েছে খুব ভালভাবেই... তাহার এক্সপ্রেশন, সানগ্লাস চোখে লুক, বাচনভঙ্গি আর সেইরাম স্টাইল দেখে বোঝা যাইতেছে, তিনি অনেকদিন রাজত্ব করবার জন্যই আসিয়াছেন। শুধু নাইকার ধরিবার জন্য তাহার পিছে তেল ছাড়া বাইক (উহার স্পীডও নাই, খালি পিছাইয়া পড়ে :মাথাঠুকি: ) লইয়া ধাওয়া করিবার সময় স্টপপপ , স্টপ ইট... শিট... স্টপ বলার মুহূর্তগুলো ছাড়া তিনি ছিলেন অতুলনীয়... :চশমুদ্দিন:
সহঅভিনেতা-নেত্রীদের কথা বলিতেই হইবে। পিচ্চিকালের তানিশার চরিত্রে অভিনয় করা পূজার(টেলিটক থ্রিজির ভিডিওকল অ্যাডের সেই মেয়েটা) অভিনয় ছিল সবচেয়ে হৃদয়স্পর্শী। আর একটা ব্যাপার বলিতে ভুলিয়া গেছি। অতি চমৎকার শ্রুতিমধুর কিছু গানের মাঝে সবচেয়ে ভালো লাগিয়াছে সহে না যাতনা গানখানা। পরে জানিলাম ইহা গায়ক আমাদের আরেফিন শুভ... অভিনয়ের পাশাপাশি এহেন চমৎকার একখানা বাড়তি পাওয়া ছিল এই চলচ্চিত্রে। উহার মেকিং লইয়া বানানো এই ভিডুখানা পাঠকের সাথে শেয়ার করিলাম... 
http://www.youtube.com/watch?v=g7UNklPTXRc 
পাঁচজন প্রধান খলনায়কের মধ্যে গ্যাংসর্দার চরিত্রে আলীরাজ তাহার বিশাল ভুঁড়ি এবং পুরো স্ক্রিনটাইম জুড়িয়া চোখে একখানা সানগ্লাসসহ স্রেফ ফাটাইয়া দিয়াছেন। তাহার ভারী স্বরের সাথে গেটআপ অদ্ভুতভাবে খাপে খাপ মিলিয়া গিয়াছে। আর সাবেক ডিবি কর্মকর্তা এবং গ্যাংয়ের সেকেন্ড ইন কমান্ড চরিত্রে মিশা সওদাগর ছিলেন বরাবরের মতই সুপারব। অন্য খলনায়কদের মধ্যে শিবা শানু, ডন সবাই ভালো করিয়াছেন। মজার বেপারটা হইল পরিচালক ইফতেকার সাব নিজেই একজন খলনায়ক ছিলেন... 
বাণিজ্যিক চলচ্চিত্র হিসেবে ইহা মোটামুটি এক আদর্শ চলচ্চিত্র, তাতে কুন সন্দেহ নাই। তবে চলচ্চিত্রখানায় উদ্ভট কিছু অসঙ্গতি না থাকিলে ইহা একেবারে পারফেক্ট হইতে পারিত। কাহিনী মাঝে মাঝেই লাফ দিয়া আগাইয়াছে, ফলাফল দর্শক হইয়াছে বিভ্রান্ত। তবে ওভারঅল ঘটনার সিকোয়েন্স সঠিক লাইনেই চলিয়াছে। স্যার অনন্ত জ্বলিলের দেখাইয়া দেওয়া পথ অনুসরন করিয়া আজকাল পরিচালক ভাইসব ফিজিক্সের সকল নিয়মনীতিকে নিয়মিত বৃদ্ধাঙ্গুলি দেখাইতেছেন, এই চলচ্চিত্রে মাহির শূন্যে ভাসিয়া গুলি করিয়া লক্ষ্যভেদ করবার প্রচেষ্টা দেখিয়া তাহাই মনে হইল। তবে এতো চমৎকার একখানা স্ক্রিপ্টের বেশ কিছু অংশ কাহিনীকার আবদুল্লাহ জহির বাবু কেন কলম্বিয়ানা হইতে ধার লইলেন, উহা আমার মাথায় ঢুকিল না। অবশ্য তাহার অতীতের কপিপেস্ট ঐতিহ্যের কথা বিবেচনায় লইলে ইহা কিছুই নয়। আমার দেখা ইহা তাঁর সবচেয়ে ভালো রচনা... 
পরিশেষে বলিতে পারি, নিয়মিত হলিউডসহ প্রখ্যাত সব ইন্ডাস্ট্রির চলচ্চিত্র দেখা আমাদের চোখে হয়তো আমাদের চলচ্চিত্রের নতুন দিনের আগমনীবার্তা শুনাইয়া যাওয়া এ চলচ্চিত্রগুলো নানা ভুলে ভরা অদ্ভুতুড়ে কাহিনী মনে হইতে পারে। কিন্তুক আমাদের আজ যদি আমরা দলবাঁধিয়া সিনেমা হলে যাইয়া এই চলচ্চিত্রগুলো দেখি, উৎসাহিত করি এ প্রজন্মের মেধাবী চলচ্চিত্রনির্মাতাদের, তবে সেইদিন বেশি দূরে নহে, যখন আমাদের দেশের এই নির্মাতাদের বানানো চলচ্চিত্র নির্ধারণ করবে বিশ্ব চলচ্চিত্রের মান, তৈরি করিবে নতুন ইতিহাস... আমি বিশ্বাস করি সেইদিন আর বেশি দূরে নয়...
বিঃদ্রঃ ১ – অগ্নি দেখিতে যাইবার আগে নিকটস্থ হাসপাতালের বার্ন ইউনিটে সিট বুক করিয়া যাওয়া বুদ্ধিমানের কাজ হইবে। 
বিঃদ্রঃ ২- অগ্নি’র অগ্নিকাণ্ডে জ্বলিয়াপুড়িয়া কয়লা হইয়া গেলে লেখকের কুন দুষ নাই...

