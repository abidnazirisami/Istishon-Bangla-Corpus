চিঠি 


চিঠি। একদা মানুষের সুখ দুঃখের বিস্তারিত অনুভূতিনামা যেখানে প্রত্যেক্ষ সঞ্চিত করা হতো। আর পরোক্ষভাবে যেখানে থাকত অপেক্ষা। সে অপেক্ষা এ অপেক্ষার মতো এতো বিষাদ ছিল না। সে অপেক্ষা ছিল বড়ই মধুময়। দিনের পর দিন অপেক্ষা। একটা কাগজের জন্য অপেক্ষা। যে কাগজে থাকতো প্রিয় মানুষের ঘ্রাণ, আবেগ, অনুভূতি, প্রেম, ভালোবাসা কতকিছু। মাসের পর মাস চলে যেত তবুও যখন চিঠি আসতো না প্রেয়সীর দুয়ারে তখন বিষণ্ণতায় আকাশ ঢাকলেও পরানে যেন ভালোবাসা বেড়ে যেতো দিগুণ। সেই একটা চিঠির আশায় বেকার ছেলেটা বারবার ছুটে যেতো পোস্ট অফিসে।
আজকাল যখন পোস্ট অফিসগুলোর সামনে দিয়ে যাই তখন একনাগাড়ে চেয়ে থাকি কতক্ষণ। কি নীরব নির্জীবভাবে পড়ে আছে। কিন্তু এককালে এখানে ছিল কতো মানুষের ভিড়! কতো মানুষের পদচারণা। কতো মানুষ দূর দূরান্ত থেকে এখানে ছুটে আসতো। খামটা পেয়েই কেউ ভ্যানিটি ব্যাগে লুকিয়ে ফেলত আবার কেউ বুক পকেটে। খুলতে যেন ইচ্ছেই হতো না। খুললেই তো পড়া হয়ে যাবে। আর পড়লেই তো শেষ হয়ে যাবে সব আকাঙ্খা। সব প্রেম। সব অনুভূতি।
চিঠির যুগটা পাইনি বলে বড় আফসোস হয়। সেসময় এই কাগজের মাধ্যমেই যে বিরহ-ভালোবাসা ট্র্যান্সফার হতো তা আজকাল কোন আধুনিক যান্ত্রিকতায় নেই। বারবার কাগজ ছিঁড়ে আবার লেখার মধুর চেষ্টায় যে বিশ্বাস আসতো কলমের কালিতে, প্রতি লাইনে লাইনে তা আজ আধুনিক বাটনে নেই। সেযুগে অপেক্ষা জিনিসটা ছিল বলেই যেন সম্পর্কগুলো ছিল কতো মসৃণ। ওসব মসৃণতা আজকাল হাজার অত্যাধুনিক যন্ত্রের সাহায্যেও খুঁজে পাওয়া যাবে নাহ। কৃত্তিম আধুনিকতা যেন সব ভোতা করে দিচ্ছে দিনদিন। এ আধুনিকতা নিপাত যাক আর ফিরে পাই সেই পুরনো দিন।

