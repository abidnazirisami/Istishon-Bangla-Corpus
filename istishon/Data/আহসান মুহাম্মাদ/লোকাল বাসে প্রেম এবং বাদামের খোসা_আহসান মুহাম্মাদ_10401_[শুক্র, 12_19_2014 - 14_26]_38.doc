লোকাল বাসে প্রেম এবং বাদামের খোসা


ফার্মগেট থেকে বাস পাওয়া আর চাঁদে যাওয়ার টিকেট পাওয়া একই কথা । দুটোতেই বিজয়ী হবার মতো আনন্দ থাকে । দুপুরের দিকে ঠেলাঠেলি ব্যাপারটা একটু কম থাকে । যাই হোক উঠলাম বাসে । আমার আবার সিট ভাগ্য খুব খারাপ । বাসে উঠে সিট পাইনা । আজকে পেলাম । একদম শেষের সরলরেখা সারিতে ।
আমার সামনের সিটের পরের সিটে বসেছিল একজোড়া কপোত-কপোতী । তাদের আচরণ দেখে নিজেরই সন্দেহ হচ্ছে আমি আসলে কোথায় আছি ? লোকাল বাসে নাকি পার্কে । এরকম লদকা লদকি সাধারণত আমরা পার্কে দেখেই অভ্যস্ত, লোকাল বাসে না । যাই হোক আমি হেডফোনে গান শোনায় মনোযোগী হওয়ার চেষ্টা করলাম । কিন্তু সম্ভব হচ্ছে না । অন্যরাও এদের উপর খুব বিরক্ত কিন্তু কেউ কিছু বলছে না । আবার অনেকেই ব্যাপারটা যাত্রাপথে এন্টারটেইনমেন্ট হিসেবে নিচ্ছে । হঠাৎ আমার নিচের দিকে চোখ গেল । এরা যে এতক্ষণ বাদাম চিবুচ্ছে আমি খেয়াল করিনি । বাদাম খেয়ে খেয়ে সুন্দরমতো তার খোসা খুবই সূক্ষ্ম হাতে বাসের ভিতরেই ফেলছে । ফলে এই খোসা মানুষের পারায় পারায় সারা বাসে ছড়াচ্ছে । আমি যেহেতু পিছে বসেছি তো এক নজর সোজা সামনে তাকালাম, দেখলাম খোসার ছড়াছড়ি নিচে । ভাবছি কয় কেজি বাদাম খেলো এই দম্পত্তি ! হেল্পার ভাড়া নেয়ার সময় এরকম বাদামের খোসা দেখে সেও কিছু বলল না স্বাভাবিকভাবে । আজকাল তো আবার স্টুডেন্টের অনেক ক্ষমতা । কিছু হলেই থাবড় (থাপ্পর) দিয়ে বসে ।
এদেরকে কিছু বলার জন্য অনেকক্ষণ ধরেই আমার উশখুশ লাগছে । কিছু না বলে যেন শান্তি পাচ্ছি না । শুধু মনে মনে চাচ্ছি এরা যেন আমার আগে না নামে বাস থেকে । 
আমি নামার সময় ছেলেটির কাঁধে টোকা দিয়ে বললাম, এক্সকিউজ মি, বাদাম খেয়ে এখানে এভাবে খোসা গুলো ফেলানো কি ঠিক হয়েছে ?
ছেলের হাবভাব দেখে মনে হচ্ছে সে খুব লজ্জা পেয়েছে ব্যাপারটা বলাতে । কিন্তু সাথেই সাথেই তার গার্ল ফ্রেন্ডের কড়া জবাব, এগুলো হেল্পার সাফ করবে ।
আমি শুধু একবার মেয়েটার দিকে তাকিয়ে আবার ছেলেকে উদ্দেশ্য করে বললাম, এই আপনারাই বলেন লোকাল বাস অপরিচ্ছন্ন ! আপনারাই বলেন আমাদের দেশ টা অপরিচ্ছন্ন !
এইটুক বলেই নেমে আসলাম । আমার যেন ঝাল মিটছিল না । ইচ্ছে হচ্ছিলো বাসটাকে আবার থামিয়ে আরও দুটো কটু কথা শুনিয়ে দেই । ব্যাটারা প্রেম করার আর জায়গা পায় না । এখন পার্ক ছেড়ে লোকাল বাসে চরে বসেছে । 

