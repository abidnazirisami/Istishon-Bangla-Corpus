প্রতিবাদী থেকেই প্রতিরোধী, কাপুরুষ থেকে নয়


এই প্রতিবাদ, বিক্ষোভ, মিছিল আদৌ কোন প্রাপ্তি এনে দেবে কিনা এই সময়ে জানিনা। তবে বিশ্বাস করি প্রতিবাদ ছাড়া কোন কালে কোন অল্প কিছুও অর্জিত হয়নি খুব সহজে। বড় বড় সকল প্রাপ্তিতে ছিল প্রতিবাদের আগুনঝরা কণ্ঠ, বজ্র আওয়াজ।
প্রচণ্ড ভিড়ে মেয়েদের বক্ষ-নিতম্ব ছুঁয়ে দেয়াটা এখন ছেলেদের কাছে রীতিমতো বাজারের কদু কেনার মতো ব্যাপার হয়ে দাঁড়িয়েছে।
কদুটা তো খুব সুন্দর...... চল একটু টিপে দেই।
কোথাও কোন বিনোদন নেই...... চল একটু টিপে দেই।
এভাবেই চলছে দিনকে দিন। ব্যাপারটা নতুন না। ২১শে ফেব্রুয়ারি, নববর্ষের মতো দিনগুলোতে এসব হয়ে আসছে যেন ইতিহাস-সংস্কৃতির এক মহান ধারা হিসেবেই। কৌতুক ওঠে পোশাকই নাকি এসবের জন্য প্রধান দায়ী। মানলাম খুব।
ওড়নাটা আর কতক্ষণ ঠিক রাখা যায়? শাড়িটা নাভির উপরে ছিল না নিচে ছিল তা কয়জনই বলতে পারে? অন্তর্বাসটা কি একটু সরে যেতে পারে না তার নির্দিষ্ট কাঁধ থেকে?
এসব কৌতুক স্রষ্টাদেরকে সেই বোরখা পরা মেয়েটার কাছে নিয়ে গিয়ে তার নির্মম কাহিনী শোনাতে খুব ইচ্ছে হয়।
আমি দেখেছি ২০১১র বিশ্বকাপে বাংলাদেশ আয়ারল্যান্ড কে হারানোর পর, সেই বিজয়ের উচ্ছ্বাসে কত মেয়ের ভাটা পড়েছিল স্টেডিয়ামে। আমি দেখেছি সেই ভিড়ে পতাকা হাতে কত মেয়ে অতিষ্ঠ হয়ে গিয়েছিল পুরাতন বিমান বন্দরে। আমি দেখেছি ২১শে ফেব্রুয়ারিতে বইমেলার গেটে মেয়েগুলোর স্তব্দ কান্না। প্রতিবাদ করার জন্য স্পষ্ট চেষ্টা করেছি সবসময়।
আমি এও দেখেছি পাবলিক নামের মানুষগুলো এসব দেখে কিভাবে হাত গুটিয়ে চুপ থেকেছে। আমি এও দেখেছি এসব দেখে কিভাবে একজন বাবা তার মেয়েকে নিয়ে সরে পড়েছে। আমি এও দেখেছি এসব দেখে কিভাবে প্রেমিক তার প্রেমিকাকে নিয়ে কেটে পড়েছে।
আজ আমি এও দেখলাম কিভাবে একজন প্রতিবাদী সবকিছু প্রতিরোধ করে তার নিজের পাঞ্জাবী খুলে মেয়েটার শরীর ঢেকেছে।
প্রতিবাদ করে করেই প্রতিবাদী হতে হয়। আর এই প্রতিবাদী থেকেই প্রতিরোধী। কাপুরুষ থেকে নয়।

