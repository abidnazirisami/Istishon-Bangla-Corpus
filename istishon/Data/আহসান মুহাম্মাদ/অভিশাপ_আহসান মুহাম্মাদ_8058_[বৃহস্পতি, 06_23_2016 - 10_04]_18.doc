অভিশাপ


শুনেছি প্রেমিকাদের অভিশাপ বেশ কার্যকরী হয়
সেক্ষেত্রে তুমি কোন প্রকার দীর্ঘশ্বাস ফেলো না।
সহস্র শতাব্দীর প্রেম আমার জন্য না সেটা তুমি বোঝো
তোমার মূল্য যার কাছে দামী তাকেই তুমি খোঁজো।
আমি আজকাল ছেঁড়া দু টাকার মতোই অযোগ্য, অচল
মুখোশ পরে ঘুরে বেড়াই। 
লম্পট, দুশ্চরিত্র, প্রতারক বিশেষণে লিফলেট ছাপাও আমার নামে
ঠিকানা দিচ্ছি এবং কতো তলায় থাকি...
তারপর তা পাঠিয়ে দিও বেগুনী রঙের খামে।
কিংবা চাইলে তুমিই হেঁটে আসতে পারো শাড়ির পার আলতো হাতে চেপে।
না। কলিংবেল চাপবে না তুমি, কড়া নাড়বে কোমল হাতে
তারপর লিফলেটের অপর পৃষ্ঠায় আমি একটা কবিতা লিখে দিবো। 
প্রেমিকাদের অভিশম্পাতে মৃত্যু হয়না কোন প্রেমিকের
কিন্তু তারা ভালো থাকে না আসলেই কখনো
সত্যি বলছি, আমার বন্ধুর মতো আমিও খুঁজে পেলে ‘‘সবই তা’’
একদিন ঠিকই ছেড়ে দেবো লেখা সকল ‘‘কবিতা’’।

