এই শীত কি সেই শীত _ 


বরাবরের মতোই শীত চলে এলো। কিন্তু এই শীতে বরাবরের মতো হয়তো অনেক কিছুই থাকছে না অনেকের। হয়তো এবারের শীতটা গতবারের মতো হবে না অনেকেরই। লেপের তলে মুঠোফোন কাঁপানো ছেলেটি এবার হয়তো জানালার কাচে কুয়াশা আকবে। রান্না ঘরের উষ্ণতায় চুলার পাশে বসে থাকা মেয়েটি হয়তো কার্টিগানের পকেটে মুঠোফোন নিয়ে অপেক্ষা করবেনা কারও জন্য। কুয়াশাস্নিগ্ধ সকালে কারও ফোনে হয়তো ছেলেটির ঘুম আর ভাঙবে না গত শীতের মতো। হাতড়াবে না মুঠোফোনের ডিসপ্লেতে ছোট্ট বার্তা। ব্যাল্কনিতে বাক্যালাপ চালিয়ে দুজনের একজনও হয়তো গলা বসাবে না আগের শীতের মতো। কিংবা ঠাণ্ডায় গলা বসে গেলে কেউ হয়তো আর গতবারের মতো বলবে না, একটু আদা চা খাও। চলবে না হয়তো বাক্যালাপ আজান পর্যন্ত কম্বলের নিচে। ক্লাস ফাকি দিয়ে মোটা সোয়েটার জড়িয়ে মেয়েটির ব্যাল্কনির নিচে এবার কেউ হয়তো এসে দাঁড়াবে না খুব ভোঁরে। প্রেমিকার উপহার দেয়া গতবারের শাল'টা এবারের শীতে গায়ে জড়িয়ে কয় কদম হাঁটতে পারবে ছেলেটি তা হয়তো সেই ছেলেটি ছাড়া আর কেউ জানে না। রিকশায় হুড তুলে একই চাদরের নিচে একসাথে আর বসা হবে না অনেকেরই। উষ্ণতার বাহানায় একটি হাত খুঁজবে না অন্য আর একটি উষ্ণ তুলতুলে হাত। রাস্তার মোড়ে সরষে দিয়ে চিতই পিঠা খাওয়ার সময় মেয়েটির পাশে এবার হয়তো কেউ দাঁড়িয়ে থাকবে না। কেউ হয়তো ঝাল ঝাল বলে হুলস্থূল কাণ্ড ঘটাবে না গতবারের মতো।
ঠোঁট ফেটে গেলে কেউ হয়তো ভ্যানিটি ব্যাগ খুলে হাত বাড়িয়ে বলবে না,
''এই নাও লিপজেল''

