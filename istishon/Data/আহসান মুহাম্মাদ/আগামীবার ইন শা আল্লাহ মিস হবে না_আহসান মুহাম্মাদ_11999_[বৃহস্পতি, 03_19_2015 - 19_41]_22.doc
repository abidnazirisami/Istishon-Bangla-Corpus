আগামীবার ইন শা আল্লাহ মিস হবে না


আজকের রাতটা কি এমন হওয়ার কথা ছিল সবার? এতো নির্জীবতা কি থাকতো চারপাশে? পুরোটা বাংলাদেশ যেন ঝিম মেরে গেছে। প্রত্যেকটা এলাকা এখন নীরব। কয়েকদিন ধরে যে আমেজটা ছিল চারপাশে, প্রত্যেকটা এলাকাতে হুট করেই সব যেন চুপচাপ হয়ে গেছে। চায়ের দোকানে, সেলুনে, গলির মোড়ে আর আলোচনার ঝড় নেই।
সেদিন সেলুনে শেভ করতে গিয়ে নাপিত কাকা বলেই বসল, এবার বাংলাদেশ বিশ্বকাপটাই নিয়ে আসে কিনা দ্যাখ। তখন মনে আর যাই থাকুক বুকটা ফুলে এতো বড় হয়ে যায়। আমরা অল্পতেই অনেক স্বপ্ন দেখি। সেটা আর যাই হোক কেউ এটাকে দোষ বলতে পারবে না। স্বপ্ন দেখা খুব দোষের? কেন স্বপ্ন দেখব না আমরা !
বিছানায় শুয়ে শুয়ে আরামেই রিমোট হাতে খেলা দেখা যায়। কেন বন্ধুবান্ধব মিলে ভাঙা চায়ের দোকানে দাঁড়িয়ে দাঁড়িয়ে খেলা দেখি? স্বপ্ন দেখি বলেই তো। এতো মানুষের ভিড়ে দাঁড়িয়ে থাকতে থাকতে পা'টা মাঝেই মাঝেই ঝিন ধরে যায়। তখন যখনই একটা উইকেট পড়ে বা চার হয়, পায়ে যেন দৈব কোন শক্তি চলে আসে হঠাৎ। গলাটা ভেঙ্গে যায় চিল্লাতে চিল্লাতে। স্বপ্ন দেখি বলেই তো।
আজকে সবাই কত প্ল্যান করে রেখেছিল বাংলাদেশ জিতলে হয়ে যাবে একটা কিছু। পাড়ার ছেলেরা রং কিনে পানিতে গুলিয়ে ছোট ছোট পলিথিনে প্যাক করে রেখেছিল। জিতলেই এলাকা রঙিন করে তুলবে। ফোন দিয়ে ঠিক করে রেখেছিল অমুক অমুক জায়গা থেকে মিছিল বের হবে। তারপর সবাই মিলে কাঁপিয়ে দিবে পুরো মিরপুর এলাকাটা।
হল না এসব। রং গুলো পড়েই রইল। মিছিলটা আর বের করা হল না। টি এস সি তে জামা খুলে নাচার স্বপ্ন পূরণ হল না। মাশরাফির চোখের জলে সব যেন ধুয়ে নিয়ে গেল। মাশরাফির ওই কান্না দেখে হয়ত নিজেকে ধরে রাখতে পারেনি অনেকেই। কান্না লুকাতে পারেনি স্বপ্নপ্রেমী মানুষগুলো। লুকাতে পারার কথাও না।
তাই বলে কি স্বপ্ন দেখব না? কে আটকাবে আমাকে? কে আটকাবে আমাদের?
নিউজফিডে হয়ত গত কয়েকদিনের সেই হুংকার এখন নেই। তাই বলে কিন্তু সবাই এতো চুপচাপও নেই। আম্পায়ারের ভুল (পড়ুন ইচ্ছাকৃত) ডিসিশনের প্রতিবাদ কিন্তু চলছেই। সাড়া নিউজফিড জুড়ে প্রতিবাদের ঝড় বইছে। গায়ক, নায়ক থেকে শুরু করে প্রতিবাদ চলছে সেই টঙের দোকানেও। প্রতিবাদ চলছে গলির মোড়ে মোড়ে। রুদ্ধ কণ্ঠস্বর আমাদের সেই নাপিত কাকারও।
স্বপ্ন দেখি বলেই তো। ভালোবাসি বলেই তো।
নাপিত কাকার মতই বলে যাবো, আগামীবার ইন শা আল্লাহ মিস হবে না।

