তবুও হেঁটে চলেছি রোজ


হয়তো কোন জনৈক মনীষী বলে থাকবেন, জ্যোৎস্না দেখতে পয়সা লাগে না।
বেকার ছেলেটা কি এর বিপরীতে কোন প্রবচন লিখেছে কখনো?
অথবা এর বিরুদ্ধে করেছে কোন মশাল মিছিল?
সুকান্তের সারমর্মে আছে- পেটে খিদে নিয়ে চন্দ্র দেখা একদম অনুচিত।
তেমনি ‘সংসারে অভাব রেখে সমুদ্র দেখা’ বিষয়ক কোন কবিতা
সুকান্ত সাহেব লিখে যাননি।
আমার মুক্ত আকাশে দু হাতে পাখি ওড়ানোর খুব ইচ্ছে
কিংবা বলা যায় খুব শখ
এটা চোখ খোলা রেখেই বলা যায়, একটি বিলাসবহুল শখ।
কেননা পাখি ওড়াতে হলে আগে পাখি কিনতে হবে
পাখি অবশ্যই আমার শুন্য খাঁচায় এসে ধরা দেবে না একাকী কখনো!
জ্যোৎস্না, পাহাড়, সমুদ্র- এগুলো উচ্চপর্যায়ের বিলাসবহুল শখের উপাদানসমূহ
যা খুব কাছে পেতে পকেটে পয়সা লাগে।
কেউ যদি বলে এসব মাগনা পাওয়া যায় অথবা খুচরো মূল্যে
তাদেরকে বীজগণিত স্টাইলে বলে দিও দারিদ্র,
অতএব, শখ পূরণে পয়সা লাগে (প্রমানিত)
কফি হাউসের সেই অমলদেরও একটা বিলাসবহুল শখ থাকে
শখ না বলে স্বপ্ন বললেই বোধহয় ওদের শ্রদ্ধা করা হয়
তাদের একটি কবিতার জন্য সম্পাদককে দিতে হবে ‘এক হাজার’ টাকা।
কেউ যদি বলে এরকম স্বপ্ন মাগনা পাওয়া যায়
অথবা রাস্তায় ছুঁড়ে ফেলে দেয়া ঝালমুড়ির ঠোঙার মতো
তাদেরকে আবারও বীজগণিত স্টাইলে বলে দিও হে কবি,
অতএব, স্বপ্ন পূরণে পয়সা লাগে (প্রমানিত)।

