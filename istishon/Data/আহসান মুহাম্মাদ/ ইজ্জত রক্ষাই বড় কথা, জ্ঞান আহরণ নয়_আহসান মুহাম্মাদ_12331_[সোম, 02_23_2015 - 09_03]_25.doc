 ইজ্জত রক্ষাই বড় কথা, জ্ঞান আহরণ নয়


প্রতিটা বছর এই দিনটাতে এমন হবেই। হবেই। কোন মিস নেই। প্রতিটা বছর এই দিনটাতে ছেলেগুলোর পশুর মতো লোমশ হাত মেয়েদের বুক, নিতম্ব ছুঁয়ে যাবেই ওই ভিড়ে। অসহায় দুটি হাত দিয়ে নিজের বুক ঢাকা গেলেও পেছন দিকে থাবা এসে পড়েই, বিশ্রী ছোঁয়া এসে লাগেই। পরে মেয়েগুলোর মেলায় গিয়ে ঝিম মেরে বসে থাকা ছাড়া আর কিছু করার থাকে না, কেউ ওড়না দিয়ে চোখ মুছতে মুছতে নীরবে চলে যায়। প্রিয় বইগুলো আর কেনা হয় না। প্রিয় স্টলে যেতে আর ইচ্ছে করে নাহ। নতুন কোন কবি-লেখক কে দেয়া কথা সে রাখতে পারে নাহ। কবি-লেখক গুলো হয়ত অটোগ্রাফ দেয়ার জন্য পাঠিকাটির অপেক্ষা করতে থাকে।
২১ তারিখে এই পশুগুলো আসেই এই ছোঁয়াছুঁয়ি খেলতে। এক পশুর দল যায় তো আরেক পশুর দল ঢোকে। সন্ধ্যার সেই সোডিয়াম আলোয় হাত গুলো স্পষ্ট দেখা গেলেও কারওই যেন কোন কিছু করার নেই। কিচ্ছু বলার নেই। আর বইপ্রেমীগুলো তো এসে বই কিনে তা বগলের তলায় নিয়ে আবার চলে যায়। অন্যদিকে বড় বড় লেখক-কবিরা অটোগ্রাফ দেয়ায় ভীষণ ব্যাস্ত।
দু একজন সাহসী প্রেমিক এর বিরোধিতা করলেও কেউ এগিয়ে আসে নাহ। নিজের বোন, বান্ধবী নিয়ে ঢোকার সাহস অনেকেই পায় নাহ। টি.এস.সি পর্যন্ত এসে মাল্টা চা খেয়ে আবার ফেরত চলে যায়। পবিত্র দিনে পবিত্র জায়গার প্রধান ফটকে এসব দেখে ঢোকার সাহস অনেকেই করে না। তখন ইজ্জত রক্ষাই বড় কথা, জ্ঞান আহরণ নয়।

