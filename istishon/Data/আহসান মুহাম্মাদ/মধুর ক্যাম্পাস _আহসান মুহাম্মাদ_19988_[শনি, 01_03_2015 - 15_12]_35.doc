মধুর ক্যাম্পাস 


সবাই ইঞ্জিনিয়ারিং পড়তে আসে, কিন্তু সবাই ইঞ্জিনিয়ার হতে আসেনা।
ঝাঁকড়া চুলের একটি ছেলেকে মাঝে মাঝেই দেখা যায় এখানে ওখানে ক্যামেরা নিয়ে দৌড়াদৌড়ি করতে। মাঝেমাঝেই নানা ফটোগ্রাফির সাইটে ছবি আপলোড করে সে। 'ক্যাম্পাস থেকে বের হয়েই দেখিয়ে দেবো আমার মাঝে কি আছে', মনে মনে এই কথাটাই ভাবে সে।
গিটার হাতে একদল ছেলেকে মাঝেমাঝেই মুক্তিযুদ্ধের ভাষ্কর্যের নিচে গানের আসর বসাতে দেখা যায়। জোছনা রাতে তাদের আসরটা জমে সবচেয়ে ভালো। ভার্সিটি থেকে বের হয়ে একটা ব্যাণ্ডদল খোলার ইচ্ছা আছে তাদের।
একটি ছেলের কাছ থেকে মাঝে মাঝেই তার ভার্চুয়াল বন্ধুদের কাছে নানা ইভেন্টের রিকোয়েস্ট যায়, হেল্পিং ইভেন্ট। 'কিছুদিনের মাঝেই আরেকটি ইভেন্ট খুলতে হবে শীতার্তদের সাহায্যের জন্য', ভাবতে ভাবতে রাস্তা দিয়ে হাঁটে সে, সাজাতে থাকে তার কর্মপরিকল্পনা।
আরেকটি ছেলে থাকে গল্পের বই নিয়ে। গল্পের বই পড়া, রিভিউ লেখা, মাঝেমাঝে নিজেও টুকটাক লেখালেখির মাঝেই আনন্দ তার। 'সামনে একটা ছুটি পেলেই জুল ভার্ন সমগ্রটা ধরতে হবে', ভাবতে ভাবতে পড়ার বইয়ের দিকে হতাশ হয়ে তাকায় সে।
সবসময় ফুলহাতা শার্ট পড়া একটি ছেলেকে দেখা যায় খালি রাজনীতি নিয়ে কথা বলতে। ক্লাস, চায়ের দোকান, হলের কমন রুম- কোনো জায়গাই আর বাকি নেই। বিশ্ব আর দেশের ক্ষয়িষ্ণু রাজনীতি নিয়ে সবসময় চিন্তিত থাকে সে, স্বপ্ন দেখে এই অবস্থা থেকে মানুষকে নতুন কিছু উপহার দেবার।
ফটোগ্রাফার, গায়ক, সাহিত্যিক, সমাজসেবক, রাজনীতিবিদ, শর্টফিল্ম মেকার, সংগঠক, সুবক্তা- কি নেই এখানে! এজন্যই হয়তো এই জায়গাটিকে বলে 'বিশ্ববিদ্যালয়'। বিশ্বে মানুষের মতো মানুষ হয়ে বেঁচে থাকার জন্য পড়াশোনার বাইরে অনেক কিছুই যে শেখানো হয় এই বিদ্যালয়ে...

