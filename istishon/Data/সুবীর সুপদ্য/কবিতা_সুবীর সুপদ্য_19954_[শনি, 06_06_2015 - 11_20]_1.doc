কবিতা


উত্তর-পূর্বাঞ্চল
ছিল এক বালক জীবন,পাহাড়চুম্বক
শিশিরের রঙে ডুগডুগ বিক্ষিপ্ত স্বপ্নেরা
জমে হয়েছিল বটে রহস্যোপন্যাস ও মাসুদরানা!
হাতের মুঠোয় রক্ত প্রজাপতি; জমিনে শিল্পের রজতধারা
উত্তর-পূর্বাঞ্চলে টিনশেড গৃহে একান্ত একাকী
আমাকে সময় চিনিয়েছে আলী আমজাদ সাহেবের ঘড়ি
সুরমার স্বচ্ছ জলে জলকেলি
তিমির বিলাসে দেখি নদীতে ভাসছে গৌড়গোবিন্দের কূটনীতি!
গভর্ণর মাইকেল কীন ব্রীজে আমার চেতনা খুঁজে নেয়
আসাম-বেঙ্গল রেলওয়ে…
সুফি শাহজালালের কীর্তি ভুলবো না
মনে রাখি শ্রীহট্টের ইতিবৃত্তে।

