প্রতিবন্ধী;বুঝে না প্রাণের মর্মব্যথা


প্রতিবন্ধী;বুঝে না প্রাণের মর্মব্যথা
জীবন জয়ের মেঘ
তাড়িয়ে তাড়িয়ে তুমি যাকে ভাব ‘আশা’
ঈর্ষা বা আক্রোশে
আমার নিকট সে-ই ‘রাজা’!
এমত স্বীকারে শূন্যে ছুঁড়ি
কতিপয় আশ্চর্য় প্রদীপ বোমা
শূন্যে?
মানে নয় মহাশূন্যে!
আছে এক সবুজাভ ছড়ানো ভূখন্ড
ছাপ্পান্ন হাজার বর্গমাইলের সোনারঙ স্থলপথ…
মেহনতি জনতা-শ্রমিক,কর্মজীবি, শিশুদের
অঙ্গ-প্রত্যঙ্গ পুড়িয়ে মাড়িয়ে
চাই ক্ষমতার সক্ষমতা এবং প্রভাতের স্বর্ণরেণু আলিঙ্গন!
আমি সৃষ্টিবিনাশী এক অবরোধ
মেয়াদোত্তীর্ণ হরতালে মেঘের বালিশে
জড় হওয়া ক্রমশ ভুলস্বপ্ন
যুদ্ধাপরাধীদের উগড়ানো বমি ছেনে
রাজনীতি প্রতিবন্ধী!
কথনো করি না পাঠ জনতার স্নায়ুভাষা…!
আমি পনের অগাস্ট পঁচাত্তরে:পটভূমি লুকানো অধরা অপরাধী
সাত নভেম্বর পঁচাত্তরে:বিবর্ধিত বিশ্বাসঘাতক
সিপাহী-জনতা গাত্রোত্থানে চোখের তারায় আঁকে
নয়াদিন… সাম্যবাদী রঙিন উড়ান
সৈনিকের বেশে আমি সেই জাদুবাস্তবতা করি বলাৎকার!
ফিউজ হওয়া বালব হয়েই ঢেকে দিই পূর্ণিমার চাঁদ।
কূটও কৌশলে ডানপন্থি পরগাছা
আমার দর্শন সমুন্নত রাখে; কায়েমী স্বার্থের পৌরুষপতাকা।

