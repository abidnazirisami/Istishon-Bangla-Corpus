_অজ্ঞতা_ এক ধরনের জ্ঞান, টিকে থাকে ক্ষমতার প্রয়োজনে


পাঁচ বছরের শিশুপুত্র হাতে গরু জবাই করার একটি ছুরি নিয়ে মাতামহীকে খুঁজছে। সে জেনেছে, এবং বিশ্বাস করেছে, “সবচেয়ে প্রিয় কাউকে কোরবানী দিতে হয়”। দাদী তাঁর সবচেয়ে প্রিয়।
বাবা, চাচা, মা সবাই বিভ্রান্ত, ভীত ও রাগান্বিত। 
বিভ্রান্ত, কারণ তাঁরা চেয়েছেন শিশুপুত্রটি ধর্মীয় শিক্ষায় বড় হয়ে উঠুক, সৎ ও শান্তিপ্রিয় হোক। কিন্তু একি? শিশুপুত্রটি ঘাতক হয়ে উঠছে। কোথায় সে এই "ভুল" শিক্ষা পেয়েছে? তাঁরা ভীত কারণ বৃদ্ধা দাদী আহত হতে পারতেন, মারাত্মক দুর্ঘটনা ঘটতে পারত। এরা বিভ্রান্ত কারন ছেলেটির জ্ঞান/ধারনা যে ধরনের পথে এগুচ্ছে, তা এদের নিয়ন্ত্রণে নেই। ভয় ও তীব্র অসহায়বোধের প্রতিক্রিয়ায় রেগে যাওয়া, শিশুটির এবং নিজেদের প্রতিও। বাবা মার এই "জ্ঞান" ও "বিশ্বাস" আছে যে, ধর্মশিক্ষা থেকেই নৈতিকজ্ঞান লাভ হয়। খুব কষ্টের আয় দিয়ে “হুজুর রেখে" শিশুটিকে তাঁরা "শিক্ষা" দেয়ার চেষ্টা করছেন। কিন্তু প্রাপ্তির সাথে প্রত্যাশার মিল হয়নি।

আমরা যা ভাবি এবং করি, তার কারন আমরা “অজ্ঞ" বা “জানিনা", এজন্য নয়, বরং বিপরীত। আমরা “জানি" এবং "বিশ্বাস" করি বলেই আমরা কিছু বলি বা করি। আমাদের সকলেরই জ্ঞান আছে। শিশুটিরও আছে, ধর্মশিক্ষকেরও আছে, পিতামাতারও আছে। শিশুটি "কোরবানি" ধারনাটিকে আক্ষরিক অর্থে বুঝেছে, সে শিশু বয়সের, এইজন্য? তাহলে বুয়েটে কিংবা বেসরকারি বিশ্ববিদ্যালয়ের যে ছেলেটি, যে গুলশানের হোলিআর্টিজানে অচেনা অজানা মানুষদের হত্যা করেছে, সে কি অজ্ঞ? ঠিক বিপরীত। তার “জ্বিহাদ" সম্পর্কে একটি সুস্পষ্ট ধারনা বা “জ্ঞান" রয়েছে। এবং তার জ্ঞানকে সে "বিশ্বাস" করে। এমন বিশ্বাস যে সে জীবন বিসর্জন দিতেও পেছপা হয়নি।
অথবা যদি টনি ব্লেয়ারের কথা বিবেচনা করি, তাকে কি অজ্ঞ মনে করেন? ইরাক আক্রমণের জন্য সে অনেক “জ্ঞান" সারা দুনিয়ার মানুষকে দিয়েছে। যে জ্ঞান সে বিতরণ করেছে, সে নিজেও তাতে পূর্ণ “বিশ্বাস" করত। আমরাও জীবনের অভিজ্ঞতায় জানি, সব “জ্ঞান" বা “বিশ্বাস" সমান উপকারী নয়। কোন কোন জ্ঞান প্রত্যাশিত ফল দেয়না। কিছু কিছু জ্ঞান আছে যা খুবই অমানবিক, যা সহিংস এবং মানুষকে শৃঙ্খলিত করে, বৈধতা দেয় শোষণ বঞ্চনা যুদ্ধ ও ধ্বংসকে। কিছু কিছু জ্ঞান আবার মানুষকে মতান্ধতামুক্ত ও মানবিক করে। কিছু জ্ঞান মানুষকে আনন্দ, শান্তি ও সুখ দিতে পারে।
তাহলে আমরা দেখছি জ্ঞানেরও নানা রকমফের আছে। কোনটা ভাল, কোনটা মন্দ, কোনটা প্রত্যাশিত ফল দেয়, কোনটা দেয়না। বিভিন্ন ধরনের জ্ঞান আছে। জ্ঞান এক ধরনের নয়।
কি সেই বিভিন্ন ধরনের জ্ঞান?
ইউর্গেন হাবেরমাস (Jürgen Habermas, June 18, 1929) এর ভাবনা থেকে আমরা “জ্ঞান" এর ব্যাপারে অনেক কিছু জানতে পারি। হাবেরমাসের দুটি লেখা পড়ার চেষ্টা করেছি, একটি Knowledge & Human Interests এবং Theory of Communicative Action (বাংলায় অনুবাদ হয়েছে কিনা জানিনা)। এই থিয়োরি অফ কমিউনিকেটিভ একশন বইটির প্রধান সমালোচনা, এটি সহজবোধ্য নয়। সমাজবিজ্ঞান, দর্শন ও মনস্তত্ত্ব মিলিয়ে এবং জার্মান জ্ঞানতাত্তিক ঘরানায় লেখা আসলেই সহজবোধ্য নয়, এই বিষয়গুলোর প্রাথমিক বিষয় ভালো পড়া না থাকলে।
হাবেরমাস জ্ঞানকে প্রথমে তিনটি ধরনে ভাগ করেছেন, জ্ঞানের প্রয়োজন বা যে “আগ্রহ" থেকে মানুষ জানতে ও বিশ্বাস করতে চায়, তা বিবেচনায় নিয়ে। ধরন তিনটি হচ্ছে, (১) কর্মজ্ঞান, (২) ব্যাবহারিক জ্ঞান ও (৩) মুক্তির জ্ঞান।
হাবেরমাসের মতে, কর্মজ্ঞান আসে এই প্রয়োজন থেকে যে মানুষকে বেঁচে থাকার জন্য প্রেডিকশন করতে হয়। "কি করিলে কি হইবে” - তা ভাবতে হয়, বৈজ্ঞানিক গবেষণা করতে হয়। এই প্রয়োজন থেকে উদ্ভব ঘটে, হাবেরমাসের ভাষায় ইন্সট্রুমেন্টাল নলেজ বা কলাকৌশলগত জ্ঞান। 
দ্বিতীয়ত, সমাজে চলতে হলে অন্যদের আচরণ ব্যাখ্যা করা ও উপলব্দি করার প্রয়োজন হয়। এই জ্ঞান ব্যাবহারিক। এটা অন্যভাবে বললে, যা দেখছি শুনছি সেই অভিজ্ঞতার অনুবাদ করছি। এর একটি খটোমটো নাম হারমেনয়েটিক।
তৃতীয়ত, মানুষ যে বঞ্চনা বৈষম্যের ও সহিংসতার মধ্যে বাস করে, ঘৃনা ও বিদ্ধেসের মধ্যে বাস করে, এখান থেকে সে মুক্তির জন্য পথ খোঁজে। এই প্রয়োজনের ফলে গড়ে ওঠে মুক্তির জ্ঞান। এই মুক্তির জ্ঞান আসে সমাজকে ও নিজেকে আয়নার সামনে দাঁড় করালে। অর্থাৎ রিফ্লেক্ট করলে, আত্মবিচার করলে। বিচারবাদী বিশ্লেষণ করলে। সমাজ বিজ্ঞানের পন্থায়।
আমরা তাহলে দেখতে পাই যে, মানুষের জৈবিক ও সামাজিক অস্তিত্ব রক্ষার প্রয়োজনে সকল ধরনের জ্ঞানের উদ্ভব ও বিবর্তন ঘটেছে। কৃষি ও পশুপালন থেকে শুরু করে মানুষের কর্মজ্ঞান বিবর্তিত হয়ে আজকের বিভিন্ন ধরনের প্রকৃতিবিজ্ঞানের জ্ঞান বিকশিত হয়েছে। তেমনি, সমাজসংগঠনকে ও নিজেকে নিয়ন্ত্রণ বা মুক্তির জন্য সামাজিক (দর্শন, ধর্ম, রাজনীতি) নানা রকম ব্যাবহারিক জ্ঞানের বিবর্তন ও বিকাশ ঘটেছে।
জ্ঞানের সাথে মানুষের অস্তিত্ব রক্ষার সম্পর্ক, জ্ঞানের সাথে মানবিক স্বার্থের সম্পর্ক, যা হাবেরমাস আমাদের দেখাতে চেয়েছেন, এটি বুঝলে আমরা জ্ঞানের সামাজিক প্রেক্ষিত বুঝব। মৌলবাদীদের যে ধর্মসহিংসতার জ্ঞান আছে, তার কারণ এই না যে, কোন পুস্তকে তা লেখা আছে। তার কারণ, জীবন্ত মানুষের কোন না কোন সামাজিক স্বার্থ এই জ্ঞান পূরণ করতে পারছে। আজকের বাস্তব প্রয়োজন মেটাতে পারে বলেই এখনো দুতিনহাজার বছরের পুরনো জ্ঞানও টিকে আছে।
হাবেরমাসের আলোচনা আরেকটু বিস্তারিত ভাবে বিবেচনা করলে আমরা চার ধরনের জ্ঞান পাই। (১) ইন্সট্রুমেন্টাল নলেজ বা কলাকৌশলগত জ্ঞান। (২) মরাল থিওরিটিকাল নলেজ বা নৈতিক তাত্ত্বিক জ্ঞান। (৩) মরাল প্রাকটিকাল নলেজ বা নৈতিক ব্যাবহারিক জ্ঞান। এবং (৪) এয়েস্থেটিক্স বা নন্দনতাত্ত্বিক জ্ঞান।
জ্ঞানের এই ধরনের বিভাজন আমাদের শেখায় যে, অক্ষরজ্ঞানহীন দরিদ্র নারী, প্রান্তিক অবস্থানে থাকা আদিবাসী কিংবা স্কুলে যেতে পারেনি এমন কৃষক খুবই জ্ঞানী। এদের আছে নৈতিক ব্যাবহারিক জ্ঞান। মানের দিক থেকে তা যেকোন "শিক্ষিত" মানুষের নেতিবাচক কলাকৌশলগত জ্ঞান থেকে উন্নত ও মানবিক। তাঁদের জ্ঞান আমাদের খাবার অন্ন যোগাতে করতে সহায়তা করে।
হাবেরমাস কলাকৌশলগত জ্ঞানকে নিরপেক্ষভাবে (কিংবা একাডেমিকালি) উপস্থাপন করেছেন। সেখান থেকে আরেকটু এগিয়ে গিয়ে আমরা দেখতে পাই যে, কলাকৌশলগত জ্ঞান কেবল প্রকৃতিবিজ্ঞানের ক্ষেত্রেই নয়, রাজনীতির ক্ষেত্রেও রয়েছে। এমনসব তাত্ত্বিক জ্ঞান যা কেবলমাত্র নিয়ন্ত্রণের কিংবা মার্ক্সবাদীদের ভাষায় ফলস কনসাসনেস বা মিথ্যা চেতনা তৈরি করে দেয়। অনেকে এটাকে প্রোপাগান্ডাও বলেন।
মিথ্যা চেতনা, ভুল ধারনা, বিভ্রান্তি যা ই বলিনা কেন, এ সম্পর্কে পাওলো ফ্রেরী একটি চমৎকার ধারনা দিয়েছেন। ঐ একই কথা। কেউ মিথ্যা চেতনায় নেই। কেউই অসচেতন নয়। সবাই সচেতন। হ্যাঁ, একরকম বা একই ধরনের সচেতন নন। বিভিন্ন রকম সচেতন।
পাওলো ফ্রেরী আমাদের তিন ধরনের সচেতনতার কথা বলেন। (১) ম্যাজিকাল কনসাসনেস বা ঐন্দ্রজালিক সচেতনতা, (২) নাইভ কনসাসনেস বা অতিসরল সচেতনতা এবং (৩) ক্রিটিকাল কনসাসনেস বা বিশ্লেষণমূলক/বিচারবাদী সচেতনতা।
মাতা মেরী ভার্জিন ছিলেন, গণেশের মাথায় হাতীর মাথা কেটে বসিয়ে দেয়া হয়েছে, নারীর মুখ গাধার শরীর নিয়ে একটি প্রাণী উড়তে পারে যার নাম বোরাক - এই ধরনের বিশ্বাসের মানুষেরা সচেতন, এদের আছে ঐন্দ্রজালিক সচেতনতা। এদের জ্ঞান কলাকৌশলগত। এদের শ্রেণী বা পেশা রক্ষার সামাজিক প্রয়োজনে এই জ্ঞান বহমান।
ধর্ম আছে তাই সহিংসতা আছে, সরকারের সদিচ্ছার উপর দুর্নীতি দমন বা মৌলবাদ বিরোধিতা নির্ভর করে, এনজিও সাম্রাজ্যবাদ - এই ধরনের বিশ্বাস যাদের তারাও সচেতন, কিন্তু নাইভ বা অতিসরল সচেতনতা এদের। এদের জ্ঞান কি মানের? ঐ কলাকৌশলগত জ্ঞান, নৈতিকতার চড়া সুরের ভাষাপ্রয়োগের কৌশলে বিবেকী উচ্চারণ।
আর এক ধরন আছে, সংখ্যায় কম, যারা ক্রিটিকালি সচেতন। তথ্যনির্ভর সমাজবৈজ্ঞানিক বিশ্লেষণ পন্থা অনুসরণ করেন। আমার কাছে কার্লমার্ক্স এই ধারার প্রধান মানুষ। তারপর ফ্রাঙ্কফুর্ট স্কুলের পণ্ডিতেরা। মিশেল ফুকো, নোয়াম চমস্কি, অমর্ত্য সেনও আমার প্রিয় ক্রিটিকাল থিংকার।
জ্ঞান নিয়ে আরেকটি কথা না বললেই নয়, সেটা হচ্ছে জ্ঞান ও ক্ষমতার সম্পর্ক নিয়ে। মিশেল ফুকো (Michel Foucault, 15 October 1926 - 25 June 1984) ক্ষমতা সম্পর্কে প্রথাগত ধারনাকেই বদলে দিয়েছেন। তাঁর Discipline and Punish সত্যিকার অর্থেই উন্মোচনকারী এক সুখপাঠ্য বই।
প্রথমত, ফুকো দেখিয়েছেন ক্ষমতা কোন একক মহাপরাক্রমশালী ব্যাপার না, যা অপরকে কেবল গায়ের জোরে নিয়ন্ত্রণ করে। ক্ষমতা সবারই আছে, ক্ষমতা দ্বন্দ্বপুর্ন ও সমঝোতার, ক্ষমতা প্রবাহমান। ক্ষমতা নানা দিক থেকে আসে, এমনকি নিচে থেকেও। আমার উদহারন, উপনিবেশ টিকে ছিল কারণ উপনিবেশিক শক্তির সাথে উপনিবেশের একাংশের সহযোগিতা ছিল, স্বার্থের, প্রয়োজনের ও জ্ঞানের।
দ্বিতীয়ত, ক্ষমতা কেবল নেতিবাচক অর্থাৎ নিয়ন্ত্রণ করে, আড়াল করে, মিথ্যা বলে, তা নয়, ক্ষমতা সৃজনশীল এবং মুক্তও করে। এটা ঘটে “সত্য" নির্মান, বিনির্মান ও রূপান্তরের মাধ্যমে। সমাজে আধিপত্যকারী ভাষারীতিতে কি “সত্য" তৈরি হচ্ছে, কাদের সহযোগিতায়, এবং এই “সত্য" কি ভূমিকা পালন করছে, সেটা বোঝা জরুরী।
বাংলাদেশে সমাজতান্ত্রিক দলসমূহের যে দুর্বলতা তা এইজন্য নয় যে, তাদের জ্ঞানের অভাব আছে। তাঁদের জ্ঞানের চরিত্র কি, এই প্রশ্ন করাটা আমি হাবেরমাস থেকে শিখেছি। কেন অকার্জকর পার্টিলাইন টিকে থাকে? কারণ দলীয় ক্ষমতাকাঠামো তাদের অবস্থান রক্ষার প্রয়োজনীয় “সত্য” নির্মান করে এবং কর্মীদের জ্ঞানের সাথে মিলে, ফুকোর ভাষায় তা “রেজিম অফ ট্রুথ” বা জ্ঞানের একটি ব্যাবস্থা তৈরি করে। 
ফিরে আসি শুরুর প্রশ্নে। আমাদের জ্ঞান ও বিশ্বাস কি আমাদের উপকার করছে? আমরা যে প্রত্যাশিত ফল আশা করছি তা কি অর্জন করছি? যদি উত্তর নেতিবাচক হয়, তাহলে আমাদের জ্ঞানকে প্রশ্ন করতে হবে। বিশ্বাসকে প্রশ্ন করতে হবে। প্রশ্ন এটি নয় যে এগুলি সত্য বা ন্যায় কিনা। প্রশ্ন, আমরা যা জানি বা বিশ্বাস করি, তা কোন ধরনের ইন্সট্রুমেন্ট বা কলাকৌশলগত জ্ঞান যা কারো না কারো স্বার্থকে রক্ষা করছে।
কান্ট বলেছেন বিশুদ্ধ জ্ঞানের কথা, মার্ক্স এসে বললেন জ্ঞানের কাজ কেবল ব্যাখ্যার নয় দুনিয়াকে বদলানোর জন্য, আর ফুকো দেখালেন জ্ঞানের ভূমিকা কি হচ্ছে তাও দেখা দরকার।
বাংলাদেশে জ্ঞানের উৎপাদন, বিনিময়, ভোগ এর সাথে এই সমাজের মানুষদের ব্যাবহারিক ক্ষমতার প্রয়োজন ও স্বার্থ আছে, শ্রেণী ও পিতৃতন্ত্রের সামাজিক পটভূমিতে। এই প্রেক্ষিত বদলানোর জ্ঞান বিকশিত না হলে প্রচলিত রেজিম অব ট্রুথ টিকে থাকবে। নতুন জ্ঞান দিয়েই পুরনোকে প্রতিস্থাপিত করা যায়। 
সবকিছুকেই প্রশ্ন করতে হবে। কিন্তু তারও আগের প্রশ্ন, আমরা কি আমাদের প্রয়োজন জানি? কেন আমরা বলছি, লিখছি, জীবন দিচ্ছি? কোন লক্ষ্যে?

