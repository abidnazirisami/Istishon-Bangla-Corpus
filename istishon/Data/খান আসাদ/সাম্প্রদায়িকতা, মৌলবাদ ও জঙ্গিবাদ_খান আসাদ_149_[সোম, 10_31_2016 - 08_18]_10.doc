সাম্প্রদায়িকতা, মৌলবাদ ও জঙ্গিবাদ


সাম্প্রদায়িকতা, মৌলবাদ ও জঙ্গিবাদ আছে, এবং আরও অনেক দিন থাকবে। ব্রাহ্মণবাড়িয়ার মত আরও অনেক অনেক ধর্মসন্ত্রাস হবে।
নাস্তিক ব্লগার হত্যা, আস্তিক ধর্মীয় সংখ্যালঘু (হিন্দু, বৌদ্ধ, আহমদিয়া, শিয়া, বাউল) হত্যা, বিদেশী (ইহুদী, নাছারা, পশ্চিমা নামে) হত্যা যা গুলশানের হোলি আর্টিজানে হয়েছে - এই সবগুলোই নামে সাম্প্রদায়িক হামলা, জঙ্গিবাদী হামলা, কিন্তু মুল চরিত্রে ধর্মসন্ত্রাস বা ধর্মসহিংসতা।
সাম্প্রদায়িকতা, মৌলবাদ ও জঙ্গিবাদ একটি যুদ্ধযন্ত্র, war machine, একটি ব্যাবস্থা বা সিস্টেম। এই সিস্টেমের নানা অঙ্গ প্রত্যঙ্গ আছে। রাজনৈতিক, অর্থনৈতিক, সাংস্কৃতিক, ও সামরিক। এই সব কটি সাবসিস্টেম মিলিয়ে এই যুদ্ধযন্ত্র। ধর্ম এদের ম্যানিপুলেশন কৌশল ও লেজিটিমাইজীং লজিক।
"জঙ্গিবাদ" নামে ধর্মসন্ত্রাসের যে ধরনটি দেখছি, রাষ্ট্রযন্ত্র তা হয়ত দমন করার চেষ্টা করবে, কারণ তা সরাসরি রাষ্ট্রের "মনোপলি অফ ভায়লেন্স" স্বার্থের বিপক্ষে। রাষ্ট্রযন্ত্র এই "সামরিক" দিকটি সহ্য করবেনা। তার মানে এই না যে জঙ্গিবাদ অন্যরূপে আসবেনা। এসেছে, ব্রাহ্মণবাড়িয়ায়, আমাদের চোখের সামনেই।
এই সিস্টেমটি টিকে থাকবে, মানে সাম্প্রদায়িকতা, মৌলবাদ ও জঙ্গিবাদ টিকে থাকবে, যতদিন এটিকে টিকিয়ে রাখার সামাজিক-রাজনৈতিক শর্ত বহাল থাকবে। এই যুদ্ধযন্ত্র নিজে নিজে মরে যাবেনা।
প্রথম শর্ত, রাষ্ট্রের আনুকূল্য। মানে আমাদের সমাজের এলিটদের (আমলা ও রাজনীতিবিদ) আনুকূল্য। "রাস্ট্রধর্ম" একটি ইন্ডিকেটর যে আমাদের রাজনীতিতে সাম্প্রদায়িকতা, মৌলবাদ ও জঙ্গিবাদের প্রভাব বেশী, সেক্যুলার চেতনার চেয়ে। ঠিক হোক বা ভুল হোক, আমাদের এলিট ঐকমত্য রয়েছে যে, আমাদের মুসলমান ভোটাররা সাম্প্রদায়িক ও মৌলবাদী, তাই "রাষ্ট্রধর্ম" বহাল রাখতে হবে।
দ্বিতীয় শর্ত, আমাদের বিবেকবান (?) বুদ্ধিজীবীদের, রক্ষণশীল রাজনীতিবিদদের এবং গণমাধ্যমের একাংশের এই যুদ্ধযন্ত্রকে, মানে সাম্প্রদায়িকতা, মৌলবাদ ও জঙ্গিবাদকে তথা ধর্মসন্ত্রাসকে আড়াল করার, ক্ষুদ্র বিষয় হিসেবে এবং অপ্রাসঙ্গিক বিষয় হিসেবে উপস্থাপন করার প্রবণতা। এদের মতে, সাম্প্রদায়িকতা বা জঙ্গিবাদ বলে কিছু নেই।
তৃতীয় শর্ত, আমাদের প্রাতিষ্ঠানিক ও অপ্রাতিষ্ঠানিক ধর্মশিক্ষা ও ধর্মীয় প্রতিষ্ঠান। এই প্রতিষ্ঠানসমূহ একটি প্রধান উৎস, সাম্প্রদায়িক, মৌলবাদী ও জঙ্গিবাদী ধ্যান ধারনা ও চর্চা অব্যাহত রাখার। অনেক খুতবা এবং ওয়াজের বিষয়বস্তু শুনলে এটি বোঝা সহজ।
ধর্মসন্ত্রাসের ভিকটিমদের প্রতি সহানুভূতি, কিংবা উপসর্গ নিয়ে চীৎকার করে, খুব বেশিদূর এগুনো যাবেনা। মুল কারনকে অপসারণ করতে হবে, যুদ্ধযন্ত্রকে ভাঙ্গতে হবে। সাম্প্রদায়িকতা, মৌলবাদ ও জঙ্গিবাদ বা ধর্মসন্ত্রাস উৎপাদনের ও পুনরুৎপাদনের ব্যাবস্থাটা বদলানোর কাজে হাত দেয়া দরকার, আরও জোরেশোরে।

