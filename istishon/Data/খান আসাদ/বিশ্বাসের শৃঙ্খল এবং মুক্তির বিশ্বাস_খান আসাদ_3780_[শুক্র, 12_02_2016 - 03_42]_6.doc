বিশ্বাসের শৃঙ্খল এবং মুক্তির বিশ্বাস


ভেবেছিলাম পুঁজিবাদ ও সমাজতন্ত্র নিয়ে আলোচনাটা ফেসবুকে অব্যাহত রাখব। অনেকেই হয়ত যুক্তি তথ্য দেখবে বুঝবে এবং নিজেদের বিশ্বাস থেকে বেড়িয়ে আসবে। তার পরেই মনে হল, আসলে ‘বিলিভিং ইজ সিইং’, মানে আমরা কিছু দেখেশুনে বিশ্বাস করিনা, বিপরীতে, যা বিশ্বাস করি তাই দেখতে থাকি। জ্ঞানের মনস্তত্ত্ব তাই বলে। 

মানুষের শেখার একটি মনস্তত্ত্ব আছে। তাঁর একটি লেন্স আছে, দুনিয়াকে দেখার, নতুন তথ্য সে পুরনো ধারনার সাথে যুক্ত করে নেয় মাত্র। যদি সে লেন্স না বদলায়, তাহলে সে আসলে কিছু শেখেনা। পুরনো ধারনা পুনঃপ্রজনন করে মাত্র।
ব্যাপারটা একটা অংকের খেলা দিয়ে প্রকাশ করা যায়। আপনি এই খেলাটি ছোট বড় অনেকের সাথেই খেলতে পারেন। 
কাউকে বলুন মনে মনে একটি সংখ্যা ঠিক করতে এবং আপনাকে না বলতে। তারপর তাকে বলুন সংখ্যাটি দ্বিগুণ করতে। তারপর দ্বিগুণ সংখ্যাটি ৫ দিয়ে গুন করে, আপনাকে সর্বমোট সংখ্যাটা বলতে। সে যা বলল সেই সংখ্যার শেষ সংখ্যটা বাদ দিন। আপনি বলতে পারবেন, সে মনে মনে কোন সংখ্যা ভেবেছিল। 
উদহারন দেই, আমি ভাবলাম ১২, তারপর দ্বিগুণ করলাম, মানে হল ২৪, এবার ৫ দিয়ে গুন করলাম, হল ১২০। আমি আপনাকে বললাম ১২০। আপনি সামনের সংখ্যা ০ বাদ দিলেন। আপনি বললেন “ তুমি ১২ ভেবেছ”। আসলেই আমি ১২ ভেবেছিলাম, এবং অবাক হলাম। অংকের ট্রিক বা ম্যাজিক তাইনা? 
আমাদের মনস্তত্ত্ব আসলে এক রকম লজিকে চলে, ম্যাজিকের মতই। কেন অনেক লোক, বুদ্ধিমান, লেখাপড়া জানে, কিন্তু মৌলবাদী হয়, জঙ্গি হয়, বামাতি হয়? একদা রাজাকার হয়েছিল কিংবা মুক্তিযোদ্ধা? কারণ এই ব্যাক্তিদের মগজে দুই রকম অংক ছিল। দুই রকম বিশ্ব দৃষ্টিভঙ্গি ছিল। দুই রকম বিশ্বাস ছিল। দুই রকম আশা ছিল। দুই রকম লেন্স ছিল। 
রাজাকাররা কি সবাই বোকা ছিল? বা বর্তমানের জামাত কিংবা শিবিরের ছেলে মেয়েরা কি বোকা? জঙ্গি ছেলেটির ক্ষেত্রে তথ্য নয়, যুক্তি নয়, বিশ্লেষণ নয়, কেবল ব্যাক্তিগত বিশ্বাস বা মূল্যবোধ বা বিশ্ব দৃষ্টিভঙ্গি এদের কে সেক্যুলার ব্লগারদের থেকে আলাদা করেছে। 
একজন সাম্প্রদায়িক মৌলবাদী ধর্মসন্ত্রাসীর কাছে যে তথ্য আছে, একজন মুক্তমনা ব্লগারের কাছে, তার চেয়ে খুব বেশী তথ্য নেই। আই কিউ, অনেক সময় জামাত শিবিরের ছেলে মেয়েদের বেশীও হতে পারে, একজন নাস্তিক ব্লগারের চেয়ে। ফলে, বুদ্ধি নয়, আসলে বিশ্বাস, বিশ্বদৃস্টিভঙ্গি, মূল্যবোধ ও মতাদর্শ দিয়ে নির্ধারিত হয়, আপনি কি লেন্স পরবেন, কি ভাববেন এবং ফাইনালি কি করবেন। 
যদি আপনি কয়েকটি মূল্যবোধে বিশ্বাস করেন, যেমন সমতা, সহযোগিতা, সহভাগিতা, স্বাধীনতা, ভালোবাসা (যত্নশীলতা বা কেয়ারিং অর্থে) তাহলে আপনি সমাজতন্ত্রী, সাম্যবাদী হবেন। মুক্তিযুদ্ধে যাবেন, কারণ আপনি বৈষম্য, বঞ্চনা, নিপীড়ন, থেকে মুক্তি চান, একটি সুষম বণ্টনের সমতা ভিত্তিক সমাজ চান। 
আর আপনি যদি বিশ্বাস করেন সকল মানুষ বা নারী-পুরুষ সমান হতে পারেনা, কেউ শ্রেষ্ঠ কেউ নিকৃষ্ট, আপনি যদি বিশ্বাস করেন শৃঙ্খলা খুব দরকার না হলে মানুষ ‘ঠিক' পথে চলবেনা, আপনি যদি বিশ্বাস করেন বল প্রয়োগের প্রয়োজন আছে (জীবন হচ্ছে যুদ্ধ বা জ্বিহাদ), আপনি যদি বিশ্বাস করেন প্রচলিত বিশ্বাসকে প্রশ্ন করা যাবেনা, মেনে নিতে হবে এবং যারা প্রশ্ন করছে তারা শৃঙ্খলা ভঙ্গকারী, তাহলে আপনি আসলে একজন রক্ষনশীল বা ফ্যাসিস্ট। আপনি বৈষম্য, বঞ্চনা, শ্রেণীশাসন ও পিতৃতন্ত্র বৈধ মনে করেন ও তা বহাল রাখার পক্ষে অবস্থান নেন। আপনি রাজাকার হয়ে যান, ১৯৭১ সালের প্রেক্ষাপটে যা ঘটেছে। 
তাহলে প্রশ্নটা পুঁজিবাদ বা সমাজতন্ত্রের নয়। কোনটা "ভালো", "মানবিক" এই আলোচনা অর্থহীন। প্রশ্নটা, সবার আগে, আপনি আসলে কি বিশ্বাস করেন। আপনার মূল্যবোধ কি? সেটা বিবেচনার। মৌলিক বিষয়, মূল্যবোধ নিয়ে আলোচনাটা জরুরী।
আমাদের সামনে দুইটি সংগ্রাম। একটি, বৈষম্য মূলক, নিপীড়ন মূলক, শোষণ মূলক সমাজ থেকে মুক্তি। মুক্ত হয়ে একটি শান্তির, সমতার (মানুষে মানুষে ও নারী পুরুষে), সহভাগিতার (কেউ খাবে তো কেউ খাবেনা, তা হবেনা) একটি সমাজে পৌছা। সামাজিক মুক্তি বা ফ্রিডম। দ্বিতীয়টি, আমাদের অমানবিক প্রতিক্রিয়াশীল মূল্যবোধের থেকে মুক্তি। সেই লেন্সটি থেকে মুক্তি, যা আমাদের বিশ্বাসগুলোকে সহিংস ও অমানবিক করে দেয়। এই বিশ্বাস থেকে মুক্ত হয়ে মানবিক বিশ্বাসে বদলে যাওয়া, আত্মিক মুক্তি, চেতনার মুক্তি। এটাকে ইংরেজিতে বলে এমানসিপেশন। 
পুঁজিবাদ টিকে আছে। বা অন্যকথায় প্রচলিত শোষণ, বঞ্চনা, যুদ্ধ, সহিংসতা (ধর্ম ও রাস্ট্রিয়) কারণ এদের বল প্রয়োগের বা অস্ত্রের ক্ষমতার জন্য নয় কেবল। এদের মুল ক্ষমতা কনসেন্ট। মনোজগৎ দখল, বুদ্ধিজীবীদের দ্বারা। আপনার বিশ্বাস ও মূল্যবোধকে নিয়ন্ত্রণ করার মাধ্যমে। 
আপনার সামাজিকায়ন আপনার এই মূল্যবোধ তৈরি করে দেয়। আপনি কনসেন্ট বা সন্মতি দেন শোষণ, বঞ্চনা ও নিপীড়নের। আপনার ও আপনার জাতির মানুষের। আপনি শোষকের পক্ষে আত্মঘাতী ওকালতি করেন, কারণ আপনি বিশ্বাস করেন। 
বিশ্বাসের শৃঙ্খল থেকে মুক্তির জন্য, বর্তমান বিশ্বাসের মুক্তি দরকার। সেজন্য নতুন লেন্স দরকার, নিজের মূল্যবোধকে ভালো ভাবে পর্যবেক্ষণের।

