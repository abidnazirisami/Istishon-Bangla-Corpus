জ্ঞানগম্যি ও সত্য মিথ্যার ব্যাকরণ


"বইটা বেশ মোটা, গল্পের মানুষগুলো খুব চমৎকার, এবং বিষয়বস্তু হচ্ছে সাম্যবাদী সমাজ।” 
এখানে "বই" নামের দৃশ্যমান একটি "জিনিসের" কথা বলা হচ্ছে, যা খালি চোখেই দেখা যায়। 
মানুষগুলো যে চমৎকার, তা কিভাবে জানা হোল? “চমৎকার" কোন জিনিষ নয় যে আমাদের পঞ্চইন্দ্রিয় (চক্ষু, কর্ন, নাসিকা, জিহ্বা ও ত্বক) দিয়ে সরাসরি জানা যাবে। কিন্তু জানা যায়, যদি আমরা গল্পের মানুষদের "আচরণ" অনুবাদ করি। গল্পের মানুষগুলো পরস্পরকে ভালোবাসে, বিতর্ক করে, তামাশা করে এবং একটি মানসিক বন্ধন আছে। এই যে বলা হোল চমৎকার, কারণ এদের মধ্যে “ভালোবাসা" ধরনের আচরণ দেখা গেছে। যত্নশীলতার আচরণের নাম “ভালোবাসা"।

আর একটি বিষয় আমরা জানলাম “সাম্যবাদ" নামে। এই “সাম্যবাদ" কি একটি বস্তুগত জিনিষ, নাকি মানুষের আচরণ? “সাম্যবাদ" কি? সাম্যবাদ কোন জিনিষও নয়, আচরণও নয়, এটি একটি ধারনার নাম। এই ধারনাটি একটি মতাদর্শের, একটি সমাজব্যাবস্থার।
তাহলে, উপরের বাক্যটিতে আমরা তিনটে “নাম" পেলাম, একটি বস্তুগত জিনিষের, “বই"। একটি মানুষের আচরণগত অভিব্যক্তির, যার নাম “ভালবাসা” এবং আরেকটি বিমুর্ত ধারনা যার নাম, “সাম্যবাদ"।
যে "বাস্তবতার" মধ্যে আমাদের বসবাস, সেই বাস্তবতাকে আমরা “নাম" দিয়ে চিনি। আমাদের জ্ঞানগম্যি তাই ভাষার উপর নির্ভরশীল। আমাদের মত সামাজিক মানুষদেরই কেবলমাত্র একটি ধারনার জগত আছে। এই ধারনার জগত অন্যপ্রাণী থেকে আমাদের আলাদা করেছে।
বাস্তবতার তিনটি ধরনের ব্যাপারে আমাদের জ্ঞানগম্যি আছে কি নেই, সেই জ্ঞানগম্যি সত্য কি মিথ্যা, তা নিশ্চিত হতে পারি কিভাবে?
ধরুন আপনাকে বলা হোল, “আমাকে বইটি দাও”। আপনি টেবিল থেকে বই নিয়ে আমাকে দিলেন। তার মানে আপনার বইয়ের নাম জানা, আপনি সঠিক, এটা প্রমাণিত হল। বইয়ের বদলে ছুরি তুলে নিলে, প্রমাণিত হত আপনি ভুল। প্রকৃতিবিজ্ঞানের জ্ঞান ও সত্যমিথ্যা যাচাই তাই সহজ ভাবে প্রমাণ সাপেক্ষ। প্রকৃতিবিজ্ঞানের ক্ষেত্রে, প্রকৃতিতে কোন মুর্ত নির্দিস্ট জিনিষ আছে, এই জিনিষটার একটা নাম আছে, এই নামের বিপরীতে জিনিষটা দেখালেই, সবাই মেনে নেই এটা সত্য। তালগাছ কিংবা ভাইরাস, অকাট্য প্রমাণ দেয়া সম্ভব হয় এভাবেই। প্রকৃতিবিজ্ঞানের ক্ষুদ্রতর বা জটিল বাস্তবতা যা খালি চোখে দেখা যায়না, তা দেখার জন্য মাইক্রোস্কোপ টেলিস্কোপ আছে। প্রমাণ না দেয়া পর্যন্ত কোন সত্য দাবী করা অভিমত, কিন্তু “সত্য" নয় কোন মতেই।
মানুষের আচরণের ক্ষেত্রে কিন্তু জ্ঞানগম্যি লাভ ও সত্য মিথ্যা যাচাই ব্যাপারটা একটু জটিল। একটি উদহারন দেই। খুব ভোরে, আধোঅন্ধকারে, বাস থেকে নেমে রিক্সা নিয়ে শ্যামলী থেকে ধানমন্ডি যাচ্ছেন। পথে এক লোককে দেখলেন, সে একটি দোকানের তালা খোলার চেষ্টা করছে। আপনার জ্ঞানগম্যি বলছে, যে লোকটি এই দোকান খোলার চেষ্টা করছে, সে ঐ দোকানের মালিক। এই জ্ঞানগম্যি মিথ্যা হতে পারে। 
এখানে ঘটনাটা নানা কিছু হতে পারে। (১) দোকানের মালিক তালা খোলার চেষ্টা করছে, (২) একজন চোর তালা খোলার চেষ্টা করছে (৩) পাশের বুড়ো দোকানদার ভুল তালায় চাবি ঢোকানোর চেষ্টা করছে। সত্য কোনটি? 
একটি সত্য তো আছেই, কারণ বাস্তবে তালা খোলার চেষ্টা আছে, আচরনে এটি প্রকাশিত। আচরণ থাকলে আচরণের পেছনে উদ্দেশ্য আছে, লোকটির ভাবনা আছে (মোটিভেশন, স্বার্থ, প্রয়োজন)। তালা খোলার চেষ্টা বাইরের চেহারা, আপাত সত্য, কিন্তু ভেতরের সত্য নয়। ভেতরের সত্য, এর সাথে কথা বলে, ব্যাখ্যা বিশ্লেষণ মানে তার আচরণ অনুবাদ করে সত্য জানতে হবে। সমাজবিজ্ঞানের একটি শাখা মনোবিজ্ঞানের প্রমাণ সাপেক্ষ "সত্য" একটু জটিল বটে।
“আনন্দ" বা “ভালোবাসা” মনোবিজ্ঞানের বিষয়। এই নামে কোন জিনিষ বা বস্তু নেই, যা সরাসরি দেখানো বা অকাট্য প্রমাণ দেয়া যায়, প্রকৃতিবিজ্ঞানের মত করে। কিন্তু মানুষের আচরণ দেখে, তার কথা শুনে, ব্যাখ্যা করে, পরোক্ষভাবে প্রমাণ করা যায় যে আনন্দ বা ভালোবাসা আছে। আচরণ যদি বাস্তবে ঘটে, সেই আচরণ ব্যাখ্যা করে, আমরা একমত হই, হ্যাঁ ইনি তেনাকে ভালবাসেন।
প্রকৃতিবিজ্ঞান ও মনোবিজ্ঞান বা সমাজবিজ্ঞান আলাদা। আমরা আচরণের ব্যাখ্যা পাই মনোবিজ্ঞান থেকে, যা সমাজবিজ্ঞানের একটি শাখা। কিন্তু “সত্য" জানতে হলে আমাদের প্রকৃতিবিজ্ঞানের মতই সামাজিক আচরণের তথ্য সংগ্রহ ও বিশ্লেষণ করেই জানতে হয়।
এবারে আসি বাস্তবতার তৃতীয় মাত্রায়। আইডিয়া, কল্পনা, বিমুর্ত ধারনার জগতে। এই জগত আমাদের আত্মগত বাস্তবতার। নামে বা ভাষায় এই বাস্তবতা আমাদের মগজে বাস করে।
যেমন “সাম্যবাদ" কোন “জিনিষ" নয়, কিংবা আচরণও নয়, এগুলো ধারনা, একটি রাজনৈতিক মতাদর্শের, একটি সমাজ ব্যাবস্থার।
এবারে আসুন এই লেখাটি পড়া বাদ দিয়ে, এই তিন ধরনের বাস্তবতার (একটি বস্তুগত, একটি আচরণগত ও একটি ধারনাগত) তিনটি ছবি আঁকার চেষ্টা করি।
প্রথম ছবি তালগাছের। ছবির নিচে লিখুন “তালগাছ"। ঠিক আছে? এই তালগাছ নিয়ে আমাদের কোন বিবাদ নেই। বাস্তবে তালগাছ আছে, এই গাছটির নাম তালগাছ। নামের সাথে বাস্তবতার মিল আছে। ঘটনা সত্য। এখানে মিথ্যার কিছু নেই। দ্বিতীয় ছবি, মা তাঁর শিশুকে আদর করছে। এই আচরণের নাম "মাতৃস্নেহ"। নামের সাথে আচরণের বাস্তবতা মিলে গেছে। ঘটনা সত্য। বোঝা গেল আপনার মনোবিজ্ঞানের জ্ঞানগম্যি আছে।
তৃতীয় ছবি, একটা নয় দুইটা। একটি ড্রাগনের এবং একটি কাস্তেহাতুড়ির। এখানে একটু ঝামেলা আছে। এখানে দুটো ছবি আছে, যার বিপরীতে কোন বস্তুগত জিনিষ বা দৃশ্যমান আচরণ নেই।
বাস্তবজগতে ড্রাগন নামের কোন প্রাণী নেই, যেমন নেই অশ্বডিম্ব, কিংবা মৎস্যকন্যা, পেগাসাস (পাখাওয়ালা ঘোড়া) বা পেত্নী। এই যে বাস্তবে যা নেই তা কিভাবে আমাদের মগজে আছে, ভাষায় আছে, নামে আছে? এটা কিভাবে সম্ভব হল? এর উত্তর জানলেই আপনি মিথ্যার হাত থেকে রেহাই পেতে পারেন।
উত্তরটা সিম্পল, খুব সহজ। মানুষ চিন্তা করতে পারে, মানুষের স্মৃতি আছে ও মানুষের ভাষা আছে। ভাষায় থাকলেই কোন জ্ঞান সত্য হয়না, যদি তা প্রকৃতিতে বা মানুষের আচরণে না থাকে।
মানুষ চিন্তা করতে পারে, ফলে কল্পনা করতে পারে যে, মানুষের দেহে হাতীর মাথা আঠা দিয়ে লাগিয়ে দেয়া যায়, গাধার দেহে সুন্দরী নারীর মুখ এবং এই প্রাণীটির ঈগলের মত পাখা বসিয়ে দেয়া যায়, - এগুলো কল্পনা করা যায়, মানুষ পারে কল্পনা করতে। মানুষের ভাষা আছে বলে সে এই কাহিনী বংশ পরাম্পরায় শোনাতে পারে এবং স্মৃতিতে ধরে রাখতে পারে। 
বাস্তবে নেই কিন্তু ভাষায় আছে, এটি তখন ভাষার বাস্তবতা, মানে ধারনাটি নামে আছে মাত্র, আচরণেও নেই, প্রকৃতিতে তো নেইই। 
মানুষের কাছে জ্ঞান ও “সত্য" তাই তিন ধরনের। প্রকৃতিবিজ্ঞানের অকাট্য প্রমাণ ভিত্তিক সত্য, বিশ্লেষণ নির্ভর মনোবিজ্ঞান বা সমাজবিজ্ঞানের সত্য এবং অপ্রমাণিত ব্যাক্তিগত বিশ্বাসের কাল্পনিক "সত্য" যা কেবল বিশ্বাসী নিজেই সত্য বলে ধরে নেয়, আসলে তা মিথ্যাও, কারণ প্রমাণ সাপেক্ষ নয়। 
কোন সম্প্রদায়ভুক্ত শিশুরা সামাজিকায়ন প্রক্রিয়ায় এই কাল্পনিক বিশ্বাসের “সত্য" সবাই গ্রহণ করতে পারে। তখন এটি ঐ সম্প্রদায়ের বিশ্বাসের “সত্য" হয়ে যায়।
মানুষের জ্ঞানের ক্ষেত্রে, সত্যবোধের ক্ষেত্রে ঝামেলাটা ঘটে “ভাষা"র অস্তিত্বের কারণে। মানুষের জ্ঞান ভাষা নির্ভর। মানুষের বিশ্বাস ভাষা নির্ভর। মানুষ শেখে ভাষার মাধ্যমে। সত্যবোধের ক্ষেত্রে দ্বিতীয় ঝামেলাটি ঘটে মানুষের বিমুর্ত চিন্তা করতে পারার ক্ষমতার কারনে। মানুষ যা বাস্তবে নেই সেই জিনিষ বা বিষয় কল্পনা করতে পারে। মানুষ বিমুর্ত চিন্তা করতে পারে। 
আমরা মানুষেরা বিমুর্ত চিন্তা করতে পারি, আমরা ভাষা জানি বলে সেই বিমুর্ত চিন্তার নাম দেই, ধারনার জন্ম দেই। হাঁসজারু বা সোনার পাথরবাটি তৈরি করতে পারি, কল্পনায়। আমরা মনে মনে মনকলা খেতে পারি, কারন আমাদের এই বিমূর্ত চিন্তা করতে পারার ক্ষমতা ও তা ভাষায় প্রকাশ করার সক্ষমতার কারণে।
মিথ বা মিথ্যার জন্ম এভাবেই, কল্পনা ও ভাষার কারণে। অতএব, আমাদের জ্ঞান মিথ্যা হতে পারে। মিথ্যা, মানে বাস্তবে নেই। ড্রাগন আছে মিথ বা ভাষায়, মানে ধারনায়, যা মিথ্যা। ভাষাকে নিয়ন্ত্রণ করতে পারলে, জ্ঞানকেও নিয়ন্ত্রণ করা যায়। মিথ্যাকেও সত্য বলে মেনে নেয়া হয়।
এখন কাস্তেহাতুড়ির ছবিতে আসি। কাস্তেহাতুড়ি “সাম্যবাদ" ধারনাটির প্রতীক। এটি ধারনা কিন্তু মিথ্যা নয়। কেন?
"আদি সাম্যবাদ” নামে একটি সমাজ কে নাম দেয়া হয়েছে। বাস্তবে একটি সমাজব্যাবস্থা ছিল (এখনো অনেক আদিবাসী সমাজ আছে, সাম্যবাদী মূল্যবোধ চর্চার), যেখানে সামাজিক মালিকানা, সহযোগীতে, সহভাগিতা ও সমতা ছিল। শ্রেণী ও পিতৃতন্ত্র ছিলনা। 
সমাজবিজ্ঞানের একটি শাখা নৃতত্ত্ববিজ্ঞান নানা বাস্তব প্রমাণ (বস্তুগত ও আচরণগত) সংগ্রহ করে, বিশ্লেষণ করে এই সিদ্ধান্তে পৌঁছেছে যে শ্রেণী ও নারী-পুরুষ বৈষম্যহীন সমাজ ছিল। সামাজিক ইতিহাসের এই বাস্তব ধারনার উপর ভিত্তি করে কল্পনা করা হয়েছে যে, ভবিষ্যতে সাম্যবাদী সমাজ হতে পারে। এখনো বাস্তবে নেই, কিন্তু বাস্তবায়িত করা সম্ভব। 
প্রমাণ কিভাবে হবে যে সাম্যবাদ আছে? যদি বাস্তবে দেখা যায় মানুষ পরস্পরকে সহায়তা করছে, সবার প্রয়োজন অনুযায়ী বেঁচে থাকার সকল উপাদান পাচ্ছে, নিজের পছন্দ ও যোগ্যতা অনুসারে কাজ করতে পারছে, সমান সুযোগ ও সম্মান পাচ্ছে, তাহলে বোঝা গেল, হ্যাঁ সাম্যবাদ আছে। এটি মিথ্যে নয়, ড্রাগন বা পেগাসাসের মত, এটি সত্যও নয়, এটি একটি ভবিষ্যৎ সম্ভাবনা।
ভবিষ্যতকে কিভাবে প্রেডিক্ট বা অনুমান করা যায়? মানুষের ক্ষেত্রে, প্রত্যাশিত ভবিষ্যৎ নির্মান করার মাধ্যমেই। যদি কল্পনাকে আমরা বাস্তবে রূপ দিতে পারি, দিলে তা সত্য হয়ে ওঠে।
(Futurology বা ভবিষ্যৎতত্ত্ব নিয়ে ভাবনার পটভূমি। ৪ ফেব্রুয়ারি, ২০১৭)

