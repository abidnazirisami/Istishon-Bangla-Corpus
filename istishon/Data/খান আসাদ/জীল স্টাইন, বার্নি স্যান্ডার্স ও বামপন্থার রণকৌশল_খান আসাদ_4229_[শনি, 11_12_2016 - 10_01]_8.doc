জীল স্টাইন, বার্নি স্যান্ডার্স ও বামপন্থার রণকৌশল


১। জীল স্টাইন ও বার্নি স্যান্ডার্সের রাজনীতি 
জীল স্টাইন পেশায় একজন ডাক্তার, বয়স ৬৫ বছর, নারী, যিনি ২০১৬ নির্বাচনে প্রেসিডেন্ট পদে প্রতিদ্বন্দ্বিতা করেছিলেন। দলের নাম গ্রীন পার্টি।
গ্রীন পার্টি একটি বামদল। রালফ নাদের ২০০০ সালে এই দলের হয়ে ভোট করেছিলেন। দলের নামে গুরুত্ব পাচ্ছে পরিবেশ রক্ষার অঙ্গীকার, কিন্তু এদের ঘোষণায় এরা সমাজতান্ত্রিক। বেকারত্ব, দারিদ্য, বৈষম্য, অবিচার, দেশের বাইরে অব্যাহত যুদ্ধ, পরিবেশ ধ্বংশ ও দুর্বৃত্তায়নের রাজনীতিকে প্রধান সমস্যা হিসেবে সামনে এনেছেন, এক কথায় শ্রেণী রাজনীতি। সমাধান হাজির করছেন, স্লোগানের আদলে, “মুনাফার চেয়ে গুরুত্ব পাবে মানুষ, প্রকৃতি ও শান্তি”। গ্রীন পার্টিকে একটি সাম্যবাদী দলও বলা যায়, যদি আমরা এদের সমাজস্বপ্ন বিবেচনা করি।
বার্নি স্যান্ডার্স, ইনিও ৬৫ বছর বয়সি, একজন ইন্ডেপেন্ডেন্ট হাউজ অব রিপ্রেজেন্টেটিভ ১৯৯১ সাল থেকে, ২০০৭ সাল থেকে সিনেটর। এই রাজনীতিবিদ সম্প্রতি ডেমক্রাট হিসেবে পরিচিতি পেলেও সে কিন্তু ইন্ডিপেন্ডেন্ট হিসেবে সিনেটে ফিরে যেতে চেয়েছেন। আমেরিকান সমাজে, যেখানে ব্যাক্তি স্বাধীনতার ধারনা প্রবল, এই অবস্থান তাঁকে একটি ইতিবাচক পরিচয় দেয়, সে দলবাজ নয়, আদর্শবাদী। 
কি তাঁর আদর্শ? স্যান্ডার্স কথা বলছেন দারিদ্র্য তথা অর্থনৈতিক বঞ্চনা, আয় বৈষম্য, সামাজিক ও বর্নবাদী অবিচার, যুদ্ধ এবং পরিবেশকে ধ্বংস করার কর্পোরেট ভূমিকা নিয়ে। আমেরিকান সমাজের শ্রেণীশোষণ সমস্যাকে সামনে এনেছেন তিনি। সুনির্দিস্ট সংস্কার কর্মসূচী হাজির করেছেন, বৈষম্য ও বঞ্চনা থেকে উত্তরণের। তিনি একজন “গণতান্ত্রিক সমাজতন্ত্রী”। আমেরিকান সমাজে, যেখানে “কমিউনিস্ট" বা সমাজতন্ত্রী প্রায় একটি গালির মত, সেখানে স্যান্ডার্স সমাজতন্ত্রের কথা বলছেন, শ্রেণীশোষণ বিলোপের কথা বলছেন। 
স্যান্ডার্সের মতাদর্শ ও রাজনীতি, ডেমক্রাটদের লিবারেল রাজনীতি থেকে যে ভিন্ন, সমাজতান্ত্রিক বা সাম্যবাদী, তা বুঝতে অসুবিধা হয়না। 
“আমাদের বিপ্লব” নামে স্যান্ডার্সের একটি আন্দোলন আছে। স্যান্ডার্স বিপ্লবের কথাও বলছেন। রাজনৈতিক সচেতনতা বিকাশের কাজ করছেন। এটা রিপাবলিকান বা ডেমক্রাটরা কত খারাপ এই ধরনের সমালোচনা নয়। অবিচার ও বৈষম্যের কারণ ও তা সমাধানের উপায় নিয়ে আলোচনা করছেন। একটি শোষণমুক্ত সমাজের স্বপ্ন নিয়ে কথা বলছেন। 
২। জনসম্পৃক্তির ও নির্বাচনের পথে সামাজিক রূপান্তর 
জীল স্টাইন ও বার্নি স্যান্ডার্স অহিংস ও গণরায়ের পথে সামাজিক পরিবর্তন চান। দুজনেই নির্বাচনের পথে শোষণমুক্তির সম্ভাবনায় বিশ্বাস করেন। 
জীল স্টাইন প্রেসিডেন্ট প্রার্থী ছিলেন। বিগত নির্বাচনে (২০১৬) ভোট পেয়েছেন ১,২০৭,১৪১, যা পপুলার ভোটের প্রায় ১ শতাংশ। ২০১২ সালেও এই ভদ্রমহিলা ভোট করেছেন, পেয়েছিলেন, ৪৬৯,৫০১ ভোট।
গত নির্বাচনের তুলনায় এবার গ্রীন পার্টি অনেক ভালো করেছে। আগামীতে আরও ভালো করবে এই দল, এমনটা অনেকে ভাবছেন। ভোটের ট্রেন্ড তাই বলছে। কিন্তু প্রশ্নও আছে। একটু পরেই আসছি। 
বার্নি স্যান্ডার্সও প্রেসিডেন্ট পদপ্রার্থি ছিলেন। হিলারী ক্লিনটন থেকে সামান্য ব্যাবধানে তিনি প্রাইমারিতে জিততে পারেননি। অনেকের ধারনা স্যান্ডার্স ডেমক্রাট দল ও সাধারন মানুষের কাছে জনপ্রিয়তায় এগিয়ে কিন্তু সিস্টেমের কারণে হিলারীর কাছে হেরেছেন। 
অনেক রাজনৈতিক বিশ্লেষকের মতে, হিলারীর বদলে স্যান্ডার্স প্রার্থী হলে, ট্র্যাম্পের নির্বাচিত হওয়ার সুযোগ ছিলনা। এর কারণ বোঝা যায়, ২০১২ তে যারা ডেমক্রাট পার্টিকে ভোট দিয়েছিল, এরকম প্রায় সাত মিলিয়ন, অর্থাৎ সত্তুর লক্ষ লোক ভোট দেয়নি, এই ২০১৬ সালের নির্বাচনে। (সব মিলিয়ে প্রায় ৪৮% লোক নির্বাচনে অংশ নেয়নি।) 
৩। নির্বাচনের ভিন্ন রণকৌশল 
শ্রেণীরাজনীতি, সাম্যের স্বপ্ন ও গণলাইনের ক্ষেত্রে (নির্বাচনের পথে সামাজিক রূপান্তর) জীল স্টাইন ও বার্নি স্যান্ডার্সের মিল আছে। তারপরে, আমরা দেখি ভিন্নতা, রণকৌশলের ক্ষেত্রে। 
২০০০ সালেও গ্রীন পার্টি নির্বাচন করেছিল, রালফ নাদের ছিলেন প্রেসিডেন্ট পদপ্রার্থী। । একটি ধারনা আছে যে বুশ জুনিয়র বা রিপাবলিকানরা ২০০০ সালে জয়ী হয়েছিল, গ্রীন পার্টির কারণে, পরোক্ষ ভাবে। ফ্লোরিডায় মাত্র .০৫% ভোট বেশী পেয়েছিল বুশ। এখানে রালফ নাদের বা গ্রিনপার্টি পেয়েছিল ১.৬৩% ভোট। অনেকেই যুক্তি দেয় যে, এই ভোট যদি ডেমক্র্যাটরা পেত, তাহলে ডেমক্রাট আল গোর ক্ষমতায় আসত, এবং পরিবেশ রক্ষার ক্ষেত্রে আমেরিকা অনেক ভাল পলিসি করতে পারত, যা সারা দুনিয়ায় আরও ভাল প্রভাব ফেলত। যেমন জার্মান নবায়নযোগ্য জালানি নীতি, অনেক বড় প্রভাব ফেলেছে, সারা দুনিয়ায়। 
থার্ড পার্টির নেতিবাচক ভূমিকার ব্যাপারে, অনেকে দ্বিমত পোষণ করেন, এই যুক্তিতে, যে বাম সমাজশক্তিই কেবল বামদের ভোট দেয়। এই ভোটাররা এমনিতেও লিবারেলদেরকে ভোট দিতনা, ঘরে বসে থাকত। সুতরাং বামরা নির্বাচন করল কি করলনা কিছুই যায় আসে না। অনেকেই আবার ভিন্নমত পোষণ করেন। এবারের (২০১৬) নির্বাচনেও এই থার্ডপার্টির জন্য ভিন্ন ফলাফল হয়েছে, এই বিতর্ক চলছে। 
এবারে গ্রীন পার্টির তেমন ভূমিকা ছিলনা, ডেমক্রাটদের হার জিতে, এই যুক্তি মেনে নিলেও, মুল রণকৌশল প্রশ্ন বাতিল হয়ে যায় না। কারণ আমরা সাধারন জ্ঞান থেকেও জানি যে, ভোটের রাজনীতিতে কৌশল হিসেবে প্রার্থী দাড় করিয়ে দেয়া হয়, প্রতিপক্ষের ভোট ভাগ হয়ে যাওয়ার জন্য। 
গ্রীন পার্টির নির্বাচনী রণকৌশল কি? এটি বামপন্থার একটি বহুল পরিচিত রণকৌশল, “ভোট যা ই পাইনা কেন, নিজেদের মার্কায় ভোট করব”। এটি প্রধানত দুই যুক্তিতে, এক, পার্টি হিসেবে “আত্মবিলোপ" হবে এই ভয়ে। দুই, দুটো খারাপের মধ্যে কোনটাকেই বেছে না নেয়া। “আপদেও যাচ্ছিনা, বিপদেও যাচ্ছিনা” অথবা “নিজেদের মেরুদণ্ড সোজা করে দাঁড়াচ্ছি” - কিছু বাংলাদেশী বামের ভাষায়।
বার্নি স্যান্ডার্সের রণকৌশল দলনির্ভর নয়, ইস্যু নির্ভর। ইস্যু নিয়ে নির্বাচন। রাজনৈতিক ইস্যু বা বাস্তবায়নযোগ্য পলিসি সামনে নিয়ে আসা। অন্য কথায় দলীয় নির্বাচন নয়, ইস্যু ও আদর্শের নির্বাচন। 
বার্নি স্যান্ডার্সের কৌশল শুরু থেকেই ছিল জনগণকে সাথে নিয়ে প্রগতিশীল সমাজ বিবর্তনের পথে চলার, অহিংস পন্থায়, নির্বাচনের মাধ্যমে। প্রচলিত ব্যাবস্থায় যে বৈষম্য ও বঞ্চনার কাঠামোগত সমস্যাগুলো রয়েছে তা সামনে নিয়ে আসা এবং বিকল্প সমাজতান্ত্রিক নীতি ও পলিসি প্রস্তাব করাই তাঁর ভূমিকা। অর্থনৈতিক ও সামাজিক সংস্কার এর জন্য প্রগতিশীল দাবী ও এজেন্ডাগুলো সামনে নিয়ে আসার ফলে নির্বাচনে হারলেও এই দাবিসমুহ সমাজের প্রধান অংশের আশা আকাঙ্ক্ষা হয়ে উঠছে। সমাজ বিপ্লবের বাস্তব ভিত্তি তৈরি করছে। 
একই সাথে বার্নি স্যান্ডার্স আরেকটি কৌশল অনুসরণ করছেন, যা জীল স্টাইন থেকে একেবারেই আলাদা। সেটি হচ্ছে, নিজে সমাজতন্ত্রী হয়েও লিবারেলদের সাথে ঐক্য বা সংহতি করেছেন। প্রগতিশীল দাবী ও এজেন্ডাগুলো সামনে নিয়ে আসার কাজটি জীল স্টাইনরাও করছেন, কিন্তু একক ভাবে, কোন জোটবদ্ধতা ছাড়া। 
৩। জোটবদ্ধতার রাজনীতিঃ দাবীর পক্ষে শক্তি সমাবেশ 
রাজনীতিতে, “জোটবদ্ধতার” প্রশ্নটি পুরনো কিন্তু অবহেলিত। জোটবদ্ধতা কেন? শক্তি সমাবেশের জন্য, বাস্তব ক্ষমতার জন্য, যে ক্ষমতা আপনার ইস্যু বা এজেন্ডা বাস্তবায়িত করতে দরকার হবে, তার জন্য। 
জোটবদ্ধতা এই জন্য নয় যে আপনি লিবারেলদের লেজুড় হবেন। লিবারেলদের ইস্যু ও আদর্শের সেবা করবেন। যখন আপনি এটা করেন, সেটা আপনার রাজনীতির অপরিপক্বতা, নেতৃত্বের অযোগ্যতা। জোটবদ্ধতা এটা প্রমাণ করে যে আপনি কতটা দক্ষ ও আপনার ইস্যুর প্রতি কতটা অঙ্গীকারাবদ্ধ। (প্রসঙ্গতঃ বাংলাদেশে বামেরা যুক্তফ্রন্ট বা বিভিন্ন সময়ে লিবারেলদের সাথে জোট করে ভুল করেনি, ভুল করেছে, নিজেদের ইস্যু বা কর্মসুচি নিয়ে নেতৃত্ব দিতে না চাওয়ায়।) 
যখন আপনি লিবারেল, রক্ষণশীল এবং ফ্যাসিস্ট এই তিন ধরনের রাজনৈতিক শক্তির বিরুদ্ধে একা দাঁড়াচ্ছেন, তখন, আসলে আপনি লিবারেল ও ফ্যাসিস্টদের মধ্যে যে দ্বন্দ্ব সেখানে “নিরপেক্ষ" থেকে বা দুই শক্তিই “খারাপ" এই তত্ত্ব দিয়ে, ফ্যাসিস্টদেরকে লিবারেলদের সমান্তরালে এনে, ফ্যাসিস্টদের গ্রহণযোগ্যতা বাড়াচ্ছেন। অন্যদিকে, যে লিবারেল সমাজশক্তি লিবারেল নেতৃত্ব ছেড়ে আপনার ব্যাক্তি বা দলীয় নেতৃত্বে আসতে পারত, তাদেরকে আপনার থেকে বিচ্ছিন্ন করছেন।
আমরা যদি তুলনা করি, সাধারন জ্ঞান দিয়েই জীল স্টাইনের তুলনায় বার্নি স্যান্ডার্সের রণকৌশলের প্রভাবের মাত্রা বিচার করতে পারি। একক ভাবে গ্রীন পার্টির জাতীয় ক্ষেত্রে ভূমিকা রাখতে কত দশকের দরকার হবে, যে ভূমিকা বার্নি স্যান্ডার্স একা রেখেছেন, অতি অল্প সময়ে, সারা আমেরিকা জুড়ে? 
স্যান্ডার্স প্রধান শত্রুর (রিপাবলিকান) বিরুদ্ধে যারা আছে, যারা বাস্তবতা বদলে দিতে পারে, তাদের সাথে জোটবদ্ধ হয়েছেন, নিজের ইস্যু নিয়ে, নিজের সমাজতান্ত্রিক রাজনীতি নিয়ে, কোন রাখ ঢাক না করেই। সে কিন্তু পুরো ডেমক্রাট দলকেই তাঁর অনেক এজেন্ডা গ্রহণ করতে বাধ্য করেছে। সে লিবারেল প্লাটফর্মকে বামপন্থার দিকে টেনে নিয়েছে। 
অন্যধারে, এই জোটবদ্ধতার মাধ্যমে স্যান্ডার্স শাসক শ্রেণীর লিবারেল, রক্ষণশীল এবং ফ্যাসিস্ট অংশের মধ্যকার দ্বন্দ্বকেও ব্যবহার করতে সক্ষম হচ্ছেন। শত্রুকে বিভক্ত ও দুর্বল করতে, লিবারেলদের সাথে, এমনকি সম্ভব হলে রক্ষণশীলদের সাথেও সাময়িক ঐক্য করতে স্যান্ডার্স রাজি।
রক্ষণশীলদের সাথেও সাময়িক ঐক্য করতেও, ঠিক ই শুনেছেন। স্যান্ডার্স সে কথাই বলছেন। ট্র্যাম্পের বিজয়ের পরে। সে ট্র্যাম্পকে বলেছে, যদি ট্র্যাম্প বেকারত্ব আসলেই কমাতে চায়, তাহলে স্যান্ডার্স তাকেও সহায়তা করবে। স্যান্ডার্সের কাছে, তাঁর ইস্যু মুখ্য, মানুষের অধিকার মুখ্য, প্রগতি মুখ্য, ব্যাক্তিগত পছন্দ অপছন্দ নয়। একই সাথে এটা কৌশল, এমনকি রক্ষণশীলদেরও প্রভাবিত করার। 
জীল স্টাইনদের দুর্বলতা, এদের পক্ষে বাস্তব পরিবর্তনের জন্য শক্তিসমাবেশ করার রণকৌশল অনুপস্থিত। রাজনীতি চূড়ান্ত বিচারে ক্ষমতার জন্য, যে ক্ষমতা দিয়ে আদর্শ প্রতিষ্ঠা হয়, মানুষের জীবনে ইতিবাচক প্রভাব পরে। 
৪। কার্যকর রণকৌশল সমাজবৈজ্ঞানিক বিশ্লেষণের পথেই সম্ভব 
বার্নি স্যান্ডার্স একজন নেতা যিনি ভাল ব্যাবস্থাপকও। যিনি অব্যাহত অর্জনের পথে আছেন। তার রণকৌশল, যা আগেই বলেছি ক্রমাগত অর্জনের। ডেমক্রাটরা হেরেছে, কিন্তু যে ইস্যু বা দাবিসমুহ বার্নি স্যান্ডার্স উথাপণ করেছেন তা চালু থাকবে। তার পথে অন্যরা হাঁটবে, সে না থাকলেও। 
স্যান্ডার্স শ্রেণীরাজনীতিকে প্রান্ত থেকে কেন্দ্রে এনেছেন, গ্যালারি থেকে খেলার মধ্যমাঠে নিয়ে এসেছেন। এভাবে বিকল্প রাজনীতি কথায় নয়, বাস্তবে নির্মান করতে হয়। সমাজতন্ত্রের কর্মসুচি দিয়ে, জোটবদ্ধ হয়ে, শক্তি সমাবেশ ঘটিয়ে। বাস্তবে সমাজতান্ত্রিক বিকল্প সামনে আসার এটাও একটি পথ। একমাত্র ধরন নাও হতে পারে, অন্য ধরন হতে পারে, কিন্তু সূত্রটি এক। সমাজতন্ত্র অর্জন করতে হলে, তাকে জাতীয় রাজনীতির কেন্দ্রে আনতে হবে। 
বাংলাদেশে আমরা দুই ধরনের বাম রণকৌশল অতীতেও দেখেছি, এখনো দেখছি। কিন্তু স্যান্ডার্সের মত রণকৌশল কি দেখছি? লিবারেল বা রক্ষণশীল নেতৃত্বকে কি বামনেতারা কখনো শ্রেণীরাজনীতি দিয়ে চ্যালেঞ্জ করেছে এমন কৌশলে যে তা নিজেদের রাজনীতিকে কেন্দ্রে নিয়ে আসে? নাকি সব সময়ই হয় প্রান্তে থেকেছে, অথবা অন্যদের নেতৃত্ব মেনে নিয়েছে, যা একেবারেই স্যান্ডার্সের মত নয়। 
বাংলাদেশে মুক্তিযুদ্ধের পক্ষের, সেক্যুলার অসাম্প্রদায়িক মানুষদের সংখ্যা খুব কম নয়, এরাই বাংলাদেশে প্রগতির পক্ষের সমাজশক্তি। এই মানুষদের সামনে পুর্নাংগ সমাজ বদলের রাজনীতি কি উপস্থাপন করা হয়েছে? একাধারে সাম্প্রদায়িকতা, মৌলবাদ, জঙ্গিবাদ নির্মুল ও অন্যধারে অর্থনৈতিক মুক্তির রাজনীতি, জাতীয় ও শ্রেণী প্রশ্ন কি সমন্বিত ভাবে উপস্থাপিত হয়েছে? সকল প্রগতিশীল রাজনীতির সাথে কোন না কোন ধরনের ঐক্য বা জোটবদ্ধতা নিয়ে কোন কৌশল আছে? লিবারেল বা রক্ষণশীল নেতৃত্বকে বিকল্প রাজনৈতিক এজেন্ডা দিয়ে বাস্তব নেতৃত্বের ক্ষেত্রে চ্যালেঞ্জ করা হয়েছে? জাতীয় উন্নয়নের প্রশ্নে মানুষের অধিকার, পরিবেশ রক্ষা ও শান্তি প্রতিষ্ঠাকে অগ্রাধিকার দিয়ে কি সমাজতান্ত্রিক কর্মসুচি ঘোষিত হয়েছে? 
এগুলো না করে, কেবল যাত্রার বিবেকের মত ব্যাক্তি বা সরকার সমালোচনা করে বাস্তবে বিকল্প হয়ে ওঠা যায়না। এজন্য যুগোপযোগী ও কার্যকর রণকৌশল দরকার। সেই রণকৌশল কেবল মতান্ধতা দিয়ে অর্জন হয়না। 
তৃতীয় ধারা বা তৃতীয় শক্তি যাই দাবী করা হোক না কেন, বাস্তবে, হয় তারা লিবারেলদের লেজুড়বৃত্তি করবে, অথবা গনবিচ্ছিন্ন হয়ে রক্ষণশীল ও ফ্যাসিস্টদের লেজুড়বৃত্তি করবে। প্রগতিশীল ধারার নেতৃত্ব অর্জন করাই বামদের একমাত্র লক্ষ্য হতে পারে, কোন তৃতীয় বিকল্প নয়। এই লক্ষ্য অর্জনের জন্য স্যান্ডার্সের রণকৌশল বামদের জন্য শিক্ষণীয় হতে পারে। স্যান্ডার্স কিন্তু ব্যাক্তি হিসেবেও ডেমক্রাট পার্টির মত একটি প্লাটফর্মে আত্মবিলোপ করেনি। উল্টো নেতৃত্ব দিচ্ছেন, ফলে এক বিশাল জনশক্তির সংহতি তৈরি হয়েছে। 
কখন কোন ব্যাক্তি বা দল কোন জোটবদ্ধ অবস্থায় বড় দলে বিলীন হতে পারে? যদি সেই ব্যাক্তি বা দল রাজনৈতিক ভাবে দেউলিয়া হয়, নিজেদের কোন ইস্যু না থাকে। স্যান্ডার্স আবার ইন্ডিপেন্ডেন্ট সিনেটর হতে চায়, কারণ সে এই বার্তা দিতে চায় যে সমাজতান্ত্রিক এজেন্ডা তার কাছে মুখ্য, ডেমক্রাট পার্টি নয়। আত্মবিলোপের সম্ভাবনা থাকে তাঁদেরই, যাদের নিজেদের রাজনীতি নেই। বিলীন হওয়াটা ব্যাক্তি বা দল নয়, রাজনীতি বা ইস্যু বিলীন হওয়ার প্রশ্ন। 
বাংলাদেশে প্রচলিত অনেক বাম নেতৃত্বই সমাজতান্ত্রিক কর্মসুচি বা জোটবদ্ধ শক্তিসমাবেশের কথা ভাববেন না, কারণ তাদের পক্ষে সম্ভব হলে তারা তা অনেক আগেই ভাবতেন। অন্যধারে, এটা তাঁদের “কোন ভাবনা নেই” ধরনের অবস্থা নয়। বরঞ্চ এরা অনেকেই এমন কিছু ভাবছেন, যা বামপন্থার পুনঃজাগরণের ক্ষেত্রে বাধা। এরা “মার্ক্সবাদ কায়েম করতে চান” ধর্মের মত, জনগণের সামনে হাজির হতে চাননা সমাজতান্ত্রিক কর্মসুচি নিয়ে। এরা গোস্বা করেন, জনগণ কেন এদের মাহাত্ন বুঝলনা। 
রণকৌশলের প্রশ্নটি আসলে পদ্ধতিরও প্রশ্ন। যে পদ্ধতি ব্যাবহার করে ফল লাভ করা যায়। পদ্ধতির প্রশ্নটি কেবল মতাদর্শ নয়, বিজ্ঞানেরও প্রশ্ন। এই বিজ্ঞান চেতনার জন্য যে মুক্তমনের যোগ্যতা থাকা দরকার, তা অনেক বাম নেতার মধ্যেই অনুপস্থিত। 
কিন্তু বাংলাদেশের এগিয়ে যাওয়ার জন্য, আজকে বাম রাজনীতির বিকল্প নেই। বাম কর্মসূচী খুবই প্রয়োজন। খুব বেশী প্রয়োজন। কারণ ক্ষুদ্র হলেও একাংশ ইতিমধ্যে বামাতি ধারা অভিমুখী, অনেক দল ক্রমাগত বিভক্ত হচ্ছে, কেউবা খণ্ডিত রাজনীতি নিয়ে কেবলই টিকে থাকছে, লিবারেল বুদ্ধিজীবীদের এক বড় অংশ রক্ষণশীল ও ফ্যাসিবাদের দিকে অনেকদুর ঝুঁকে গেছে। বাম রাজনীতির জোরালো টান ছাড়া বাংলাদেশের নিয়তি ক্রমাগত দক্ষিনপন্থী প্রতিক্রিয়াশীলতার পথে পিছলে যাওয়া। 
দারিদ্র্য, বঞ্চনা, বৈষম্য ও সহিংসতা বাংলাদেশের মানুষের ভবিতব্য নয়। বামপন্থা এই বাস্তবতা বদলে দিতে পারে, কার্যকর রণকৌশল নির্মান ও সাহসের সাথে তার প্রয়োগের মাধ্যমে। 
তরুণ ও জনসম্পৃক্ত বামপন্থীদের বিজ্ঞানচেতনার প্রতি আস্থা রেখে এখনো আশাবাদী। পরিমাণগত পরিবর্তন থেকেইতো গুনগত রূপান্তর হয়ে থাকে। আমাদের চিন্তার পরিবর্তনটা শুরু হোক।

