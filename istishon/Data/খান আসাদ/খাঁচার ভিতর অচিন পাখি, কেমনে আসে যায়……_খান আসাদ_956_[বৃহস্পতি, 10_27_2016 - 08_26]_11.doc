খাঁচার ভিতর অচিন পাখি, কেমনে আসে যায়……


আয়নায় চেহারা দেখা যায়, দেহ দেখা যায়, কিন্তু ভাবনা দেখা যায়না। আর ভাবনা ছাড়া কি মানুষ হয়?
ক্রোধ কিংবা ক্রন্দন, কিছু কিছু ভাব হয়ত বোঝা যেতেও পারে, দেহভঙ্গি অনুবাদ করে। কিন্তু আয়নায় কিংবা সেলফিতে যা দেখি তা “খাঁচা", বাইরের রূপ মাত্র। দেহ কিন্তু নিজে দেহের ভেতরের ভাব অনুভব বা ভাবনা নয়। আবার ভাবনাটা বুঝতে হলে এই দেহের কাছেই বসতে হবে, বলার জন্য, শোনার জন্য। কণ্ঠ ও শ্রবণ ক্ষমতাতো দেহেরই ব্যাপার। 
প্লেটো এসে বললেন, “তুমি এই নশ্বর দেহ যা দেখছ, এইটা আসল নয়। অবিনশ্বর আসলটার একটি প্রতিরূপ মাত্র। আসল আছে অন্য কোথাও”। এই আসল খুঁজতে গিয়ে কিছু লোক আসমানে তাকাল। দেহের বাইরে তাকাল। দেহের বাইরে দেখতে গিয়ে মানুষের দেহ বাতিল করে দিল। এই দেহ তাদের কাছে গুরুত্বপুর্ন না। এই দেহ তাদের কাছে দুদিনের, এই দুনিয়ার, যা আসল না, প্রতিরূপ মাত্র। তাদের মনে, আরেক দুনিয়া আছে, প্লেটো শিখাইছে। দেহ বাতিল করতে গিয়ে তাঁরা মানুষকেই বাতিল করে দিল। 
প্লেটোর এই আসল দুনিয়ার একটা নাম হইল, “পরকাল”। এই পরকালে তাঁরা আসল দেহ পাইবে, আর পাইবে দেহসুখ। ইসলামের শরিয়াপন্থীরা জানাইল, পরকালের বাহাত্তর হুরের সংবাদ, দেহসুখের নিমিত্তে। এই দেহসুখের আরেক নাম হল “যৌনতা"। এই “যৌনতা” কেবল দেহের, ভাবের বা আত্মার নয়। 
এই ভারতীয় উপমহাদেশেও, একদল ভাবনজীবী, প্লেটোর মত বলল, “যা দেখছ, তা সব মায়া। এই মায়ার বাঁধনে নিজেকে জড়াইয়ো না।” এরা দেহের কথা ভুলে যেতে বলল। আর দেহের কথা ভুলে যাওয়া মানে এই ইহজাগতিক অস্তিত্বের কথাই ভুলে যাওয়া। দেহ সম্পন্ন মানুষ ভুলে যাওয়া। 
বাঙলার মাটির মানুষেরা, নৈতিক-ব্যাবহারিক জ্ঞান যাদের মুল শক্তি, তাঁরা দেহতত্ত্ব দিয়ে জানা বোঝার কাজটা করেছে অনেকদিন। এটি তাদের একটি দর্শন বা ফিলসফি। প্লেটোরে বাতিল করে দিয়ে, মায়াবাদ বাতিল করে দিল, আকাশ পানে না তাকিয়ে, এই মর্তের দেহধারী মানুষকেই সামনে রাখল। এই দেহতত্ত্বেই তাঁরা সত্য খোঁজার কাজটা চালু রাখল। 
দেহতত্ত্ব মানে, সহজ করে বললে, যা কিছু দেখতে বুঝতে চাই, তা শুরু করতে হবে দৃশ্যমান যা কিছু তা দিয়েই। (সমাজবিজ্ঞানও তাই বলে, বাস্তব তথ্য থেকে সত্যে উপনীত হওয়া যায়, আত্মগত কল্পনা থেকে নয়।) কিন্তু যা কিছু দৃশ্যমান তা আবার পুর্নসত্ত্বা নয়। বহিরাবরণে যা দেখি তা অন্তর্বস্ত নয়। দেহ নয় মন, হৃদয়, আত্মা বা পরমআত্মা(?)। মানুষকে যা কিছু মানবিক করেছে, তা বুঝতে হলেও এই দেহধারী মানুষকে বাদ দিয়ে, আকাশপানে তাকিয়ে মানবিক সত্যকে জানা যাবেনা। 
দ্বিতীয়ত, দেহ ও মনের দ্বন্দ্ব মূলক ও পারস্পরিক নির্ভরশীল সম্পর্ক। হৃদয়ের কথা দেহাতীত নয়, দেহ ও মন অবিচ্ছেদ্য। 
বাঙলার মাটির মানুষের দর্শন অনুসারে, দেহসুখের বা যৌনতার ব্যাপারটা বাইরের, খোলসের, খাঁচার। দেহ যেমন মন বা আত্মা ছাড়া থাকেনা, থাকলে আর মানুষ থাকেনা, তেমনি, হৃদয় ছাড়া যৌনতাও মানুষের না। আমরা এই দর্শনের কাছ থেকে যৌনতার একটি ভিন্ন নাম পাই; প্রেম বা ভালোবাসা। 
ইউরোপ প্লেটোর যুগ পেরিয়েছে অনেক আগে। ছেলে মেয়েরা এখন শরীর নয়, যৌনতা নয়, ভালোবাসাবাসি করে। ইংরেজিতে যাকে বলে, লাভ মেকিং। অপেক্ষা করেনা পারলৌকিক দেহসুখের, যৌনবাদীতার। 
বাঙলা ভাষায় যৌনতা নিয়ে প্রচলিত আলোচনা তাই দেহপ্রভাবিত, আধ্যাত্মিক নয়, মানবিক নয়। সেক্সের কথা বলা হয়, লাভ মেকিংএর নয়। সেক্সের বাঙলা অনুবাদ যৌনতা কিন্তু লাভ মেকিংএর যুতসই বাঙলা অনুবাদ কি হবে, তা নিয়ে ভাবতে হয়, যা অশ্লীল বা অসামাজিক হবেনা। 
ভালোবাসা, রোমান্টিকতা, কিংবা স্রেফ প্রজননস্বাস্থ্য নিয়ে কথা বলার জন্য আমাদের একটি মূল্যবান দার্শনিক ঐতিহ্য রয়েছে। যেখানে দেহের কথা আধ্যাত্মিক, হৃদয়হীন দেহসর্বস্ব নয়। যেখানে দেহ মানে মনের ও হৃদয়ের কথা বলার জানালা। এই দার্শনিক ভাবধারাকে ভিত্তি করেই আমাদের শিশু কিশোরদের রোমান্টিক ভালোবাসার শিক্ষা দেয়া যায়। 
নারীর প্রতি যৌনসহিংসতা নির্মূলের সাংস্কৃতিক উপাদান, আমাদের মাটির মানুষদের জ্ঞান ও ঐতিহ্যের মধ্যেই রয়েছে, অনেক পুরাতন লোকসংস্কৃতিতে। প্লেটোনিক কিংবা মরুসংস্কৃতির যৌনবাদী চেতনার আগ্রাসন এই লোক সংকৃতিকে আড়াল ও প্রান্তিক করে চলেছে। আমাদের দেহতাত্ত্বিক হৃদয়ের কথার ঐতিহ্যে ফিরে যেতে হবে, প্রগতিশীল সমাজবিজ্ঞানের সাথে যার বিরোধ নেই। 
শরীর নিয়ে যৌনবাদী যৌনখাঁচায় আটকে থাকা যায়, আবার ভেতরের অচিন পাখির সন্ধান করাও যায়। হৃদয় ছাড়া কোন দেহ অবশিষ্ট থাকে? মৃতের কিংবা জিবম্মৃতের কি? হৃদয়ের কথা বলিতে ব্যাকুল যারা, তাঁরাই অচিন পাখির সন্ধান পাবে, ভালোবাসায়, রোমান্টিক প্রেমে।

