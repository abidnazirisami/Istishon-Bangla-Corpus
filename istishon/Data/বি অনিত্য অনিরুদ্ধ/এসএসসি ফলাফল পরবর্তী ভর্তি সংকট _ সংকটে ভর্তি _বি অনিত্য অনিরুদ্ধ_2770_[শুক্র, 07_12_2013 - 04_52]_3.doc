এসএসসি ফলাফল পরবর্তী ভর্তি সংকট _ সংকটে ভর্তি 


২০১৩ সালের এসএসসি ও সমমানের পরীক্ষার রেকর্ড ফল সবাইকে আশ্বস্ত করলেও একটি আশঙ্কা ক্রমশ দানা বাঁধছে। আর তা হলো, পরীক্ষায় ভালো করা শিক্ষার্থীরা ভর্তি হবে কোথায় ? আমরা জানি প্রতি বছর পরীক্ষার ফল ঘোষণার পর স্বাভাবিকভাবে শিক্ষার্থী, শিক্ষক ও অভিভাবকরা বাঁধভাঙা উচ্ছ্বাসে মেতে ওঠেন। শতভাগ পাস করা স্কুলগুলোর কথা ফলাও করে প্রচারিত হয় গণমাধ্যমে। কৃতকার্য শিক্ষার্থীদের ছবি ও সাক্ষাৎকারও প্রকাশিত হয়। কিন্তু এই উচ্ছ্বাসের সঙ্গে এক ধরনের দুর্ভাবনায়ও তারা আক্রান্ত হয়। এসএসসি পরীক্ষায় কৃতকার্য হলে বা ভালো ফল করলেই শেষ হয়ে যায় না শিক্ষাজীবন। পরের পর্বে অর্থাৎ উচ্চ মাধ্যমিক পর্যায়ে ভর্তি হতে হলে প্রবল প্রতিযোগিতামূলক একটি পদ্ধতির মধ্য দিয়ে যেতে হয় তাদের। এ বছর যত সংখ্যক শিক্ষার্থী মাধ্যমিক বা সমমানের পরীক্ষায় পাস করল; দেশের উচ্চ মাধ্যমিকের আসন সংখ্যার চেয়ে তা কম। ফলে কাগজে-কলমে আসন সংকট না থাকলেও, বাস্তবে আসন সংকট খুব তীব্র। কেননা কলেজগুলোতে আসন থাকলেও ভালো ও সেরা এবং সরকারি কলেজের সংখ্যা খুবই কম। বোধগম্য কারণে ভালো ফল করা শিক্ষার্থীরা ভালো কলেজই বেছে নিতে চাইবে। আর এ কারণে ভালো কলেজে ভর্তির জন্য তীব্র প্রতিযোগিতা থাকলেও মানহীন কলেজগুলোতে অধিকাংশ আসন ফাঁকাই থেকে যায়। এ সংকট প্রতি বছরের। এ অভিজ্ঞতা থেকে দীর্ঘদিন ধরেই শিক্ষাবিদরা ভালো কলেজের সংখ্যা বাড়ানোর দিকে গুরুত্ব দিচ্ছেন। কিন্তু দুঃখজনক হলেও সত্য, পরীক্ষায় কৃতকার্যের হার বাড়ছে, ভালো ফল করা শিক্ষার্থীর সংখ্যাও বাড়ছে ব্যাপকহারে।কিন্তু ভালো-সেরা ও সরকারি কলেজের সংখ্যা মোটেও বাড়ছে না। এ অবস্থায় বহু শিক্ষার্থীর সুন্দর ভবিষ্যৎ নিয়ে শঙ্কা দেখা দিয়েছে। কেননা হাতেগোনা ভালো মানের কলেজগুলোতে ভর্তি হতে না পারলে অনেক শিক্ষার্থীই পরের পরীক্ষাগুলোতে প্রত্যাশিত ফল অর্জন করতে পারে না। ফলে যোগ্যতা থাকা সত্ত্বেও সুযোগের অভাবে তারা সঠিকভাবে জীবনের লক্ষ্যে এগিয়ে যেতে পারে না। এ অবস্থায় উন্নতমানের কলেজের সংখ্যা বাড়ানোর কোনো বিকল্প নেই। এ জন্য বিদ্যমান কলেজগুলোর সংস্কার, শিক্ষা সুবিধা নিশ্চিত করা, ভর্তি সংকট নিরসনে আসন সংখ্যা ও নতুন নতুন কলেজের সংখ্যা বাড়ানো যেমন দরকার ; তেমনি সরকারি ব্যবস্থাপনায় মানসম্মত কলেজের সংখ্যা বাড়ানোর দরকার। উত্তীর্ণ প্রত্যেক শিক্ষার্থী যাতে ভালো কলেজে ভর্তি হতে পারে, তা নিশ্চিত করতে করতে হবে। এ ব্যাপারে সময় নষ্ট না করে সরকারিভাবে উদ্যোগ নিতে হবে।
এবার দেখা যাক পরীক্ষার পরিসংখ্যানের হালচাল।
এবছর ৮ টি শিক্ষা বোর্ডে মোট এসএসসি পরীক্ষার্থী ছিল ৯,৯২,৩১৩ জন। যার মধ্যে কৃতকার্য হয়েছে ৮,৮৫,৮৯১ জন। ৮টি বোর্ডে ৭৭ হাজার ৩৮১ শিক্ষার্থী জিপিএ-৫ পেয়েছে। বাংলাদেশ শিক্ষা তথ্য ও পরিসংখ্যান ব্যুরোর তথ্যে জানা যায়, সারাদেশে উচ্চ মাধ্যমিক শ্রেণিতে মানসম্মত কলেজের সংখ্যা মাত্র ১৬৬ টি। তবে মানসম্মত,সেরা, ভালো ও সরকারি কলেজে ভর্তির ক্ষেত্রে 'ঠাঁই নাই ঠাঁই নাই, ছোট সে তরী'র মতো অবস্থা। 
••ঢাকা : রাজধানীর সেরা কলেজ হিসেবে পরিচিত নটর ডেম কলেজ, ভিকারুননিসা নূন স্কুল অ্যান্ড কলেজ, আইডিয়াল স্কুল অ্যান্ড কলেজ, হলিক্রস কলেজ, ঢাকা কমার্স কলেজ, ঢাকা সিটি কলেজ, রাজউক উত্তরা মডেল কলেজ, ঢাকা কলেজ, ঢাকা বিজ্ঞান কলেজ,সরঃ বিজ্ঞান কলেজ, বিএএফ শাহীন কলেজ, মতিঝিল মডেল হাইস্কুল অ্যান্ড কলেজ, রাইফেলস পাবলিক স্কুল অ্যান্ড কলেজ, লালমাটিয়া গার্লস কলেজ, সরকারি বাঙলা কলেজসহ ভালো মানের প্রায় ১৫টি কলেজে তাতে আসন আছে মাত্র ১২ হাজার। অথচ ঢাকা বোর্ডেই জিপিএ-৫ পেয়েছে ২৬ হাজার ৩০৯ জন। 
••চট্টগ্রাম : এবার চট্টগ্রাম বোর্ডে জিপিএ-৫ পেয়েছে ৭ হাজার ৩৫৮ জন। জিপিএ-৫ প্রাপ্ত অর্ধেক শিক্ষার্থী সরকারি কলেজে পড়ার সুযোগ থেকে বঞ্চিত হবে। নগরীর চট্টগ্রাম কলেজ, মহসীন কলেজ, সিটি কলেজ, সরঃ মহিলা কলেজ ও কমার্স কলেজে আসন আছে ৫০৯৫ টি। 
••রাজশাহী : রাজশাহীতে জিপিএ ৫ পেয়েছে ১২,২০৩ জন শিক্ষার্থী। এখানের ৮ টি জেলায় নামকরা কলেজ আছে মাত্র ৫/৭ টি। রাজশাহী কলেজ, নিউগভঃ ডিগ্রী কলেজ, সিটি কলেজ ও সরঃ মহিলা কলেজ ভর্তি হতে পারবে যথাক্রমে ৬০০, ১২০০, ১২০০ ও ৯০০ শিক্ষার্থী। 
••কুমিল্লা : কুমিল্লা বোর্ড : জিপিএ ৫ পেয়েছে ৭,৮৫৫ জন। অথচ ৩টি সরকারি কলেজ ভিক্টোরিয়া কলেজ, কুমিল্লা সরঃ কলেজ ও সরঃ মহিলা কলেজে ভর্তি হতে পারবে মাত্র ২১০০ শিক্ষার্থী।
••যশোর : এ বোর্ডে জিপিএ ৫ পেয়েছে ৯,০৮৬ জন। আসন : সরঃ এমএম কলেজে ৫২৫, সিটি কলেজে ৫৫০, সরঃ মহিলা কলেজে ৫৫০, যশোর কলেজে ৪৫০ টি।
অন্যদিকে এ বোর্ডের অন্তর্ভুক্ত খুলনার - সরঃ মজিদ সিটি কলেজ, সুন্দরবন কলেজ, সরঃ মহিলা কলেজ ও পাওনিয়ার কলেজে আসন যথাক্রমে ১২০০, ৯০০, ৪৫০, ৯০০। 
••সিলেট : সিলেটের ভালো কলেজগুলোতে আসন সংখ্যা প্রায় ১৫শ। এমসি কলেজে ৩০০, তাও শুধু বিজ্ঞান বিভাগ চালু। সরঃ মহিলা কলেজে আসন ৮৫০ টি। এ বোর্ডে জিপিএ ৫ পেছনে ২,৭৮৯ জন।
••বরিশাল : বরিশাল নগরীর ৪টি সরকারি কলেজ আসনসংখ্যা - সরঃ বরিশাল কলেজে ৪৫০, হাতেম আলী কলেজে ৭৫০, সরঃ মহিলা কলেজে ৯০০, অমৃত লাল দে মহাবিদ্যালয়ের ৯০০। এর বিপরীতে জিপিএ ৫ পেয়েছে ৩৫১৪ জন পরীক্ষার্থী।
••দিনাজপুর : এ বোর্ডের রংপুরের রংপুর সরঃ কলেজ ও সরঃ বেগম রোকেয়া কলেজে আসন আছে মাত্র ৬০০ ও ৪৫০ টি করে। এছাড়া অন্য ৪টি মানসম্মত কলেজে আসন আছে ১৬৭৫ টি। শুধু রংপুরে জিপিএ ৫ পেয়েছে ৫৬৮০ জন, আর পুরো বোর্ডে ৮১৮৬ জন। 
||লেখাটি ১৪ জুন প্রস্তুত করা হয়েছে

