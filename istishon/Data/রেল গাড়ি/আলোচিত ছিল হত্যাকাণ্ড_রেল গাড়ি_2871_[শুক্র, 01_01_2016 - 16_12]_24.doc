আলোচিত ছিল হত্যাকাণ্ড


ফিরে দেখা-২০১৫আলোচিত ছিল হত্যাকাণ্ডখুন হন ৫ বস্নগার ২ বিদেশি ও ২ পুলিশ

বিদায় নিলো ২০১৫ সাল। নানা কারণেই বছরটি ছিল আলোচিত ও সমালোচিত। এই আলোচনা ও সমালোচনার কেন্দ্রবিন্দুতে ছিলো বেশ কিছু হত্যাকাণ্ড। এর মধ্যে মুক্তমনা লেখক, প্রকাশক, বস্নগার এবং বিদেশি নাগরিক হত্যা অন্যতম। বছরের শুরুতে অর্থাৎ ৫ জানুয়ারি বিরোধী জোটের অঘোষিত অবরোধের মধ্য দিয়ে বছর শুরু হয়। নাশকতার মধ্য দিয়ে বছরের দিনগুলো এগোতে থাকে। নাশকতা প্রায় এক মাস পেরিয়ে ধীরে ধীরে যখন দেশের পরিস্থিতি স্বাভাবিক হতে থাকে, ঠিক সেই মুহূর্তে একের পর এক বস্নগার হত্যা শুরু হয়। একে একে বস্নগার, লেখক-প্রকাশক ও বিদেশি নাগরিক হত্যার পর নিরাপত্তাহীনতার বিষয়টি জোর আলোচনায় উঠে আসে। এর অধিকাংশ ঘটনার তদন্তে কূলকিনারা করতে পারেনি পুলিশ। * অভিজিৎ রায় (বিজ্ঞান লেখক ও বস্নগার)
২০১৫ সালের শুরুতেই ২৬ ফেব্রুয়ারি ঢাকা বিশ্ববিদ্যালয়ের টিএসসির সামনে দুর্বৃত্তরা নৃশংসভাবে কুপিয়ে হত্যা করে বিজ্ঞান লেখক ও মুক্তমনা বস্নগের প্রতিষ্ঠাতা যুক্তরাষ্ট্রপ্রবাসী অভিজিৎ রায়কে। পরদিনই এর দায় স্বীকার করে আনসারুল্লাহ বাংলা টিম। হত্যাকাণ্ড তদন্তে বাংলাদেশ ঘুরে যুক্তরাষ্ট্রের কেন্দ্রীয় গোয়েন্দা সংস্থার (এফবিআই) সদ্যরা ১১টি আলামত নিয়ে যায়। হত্যাকাণ্ডে অভিজিৎ রায়কে হত্যার হুমকি দেয়ায় শফিউর রহমান ফারাবি নামে এক যুবককে আটক করে র‌্যাব। পরে র‌্যাব দাবি করে, অভিজিৎ রায়কে হত্যার হুমকি দেয়ার কথা স্বীকার করেছে ফারাবি।
* ওয়াশিকুর রহমান বাবু (বস্নগার)
চলতি বছরের ৩০ মার্চ সকালে রাজধানীর তেজগাঁও এলাকার বেগুনবাড়িতে বস্নগার ওয়াশিকুর রহমান বাবুকে কুপিয়ে হত্যা করে দুর্বৃত্তরা। পালানোর সময় এলাকার কয়েকজন তৃতীয় লিঙ্গের মানুষ (হিজড়া) দুই হত্যাকারীকে আটকে পুলিশে দেয়। জিজ্ঞাসাবাদের পর পুলিশ জানায়, হত্যাকাণ্ড ঘটিয়েছে 'আনসারুল্লাহ বাংলা টিম।' তবে কয়েক দফায় রিমাণ্ডেও উল্লেখযোগ্য তথ্য পায়নি পুলিশ।
* অনন্ত বিজয় দাস (বস্নগার)
একইভাবে মে মাসের ১২ তারিখ সিলেটে খুন হন বস্নগার অনন্ত বিজয় দাস। ডিএমপি'র গোয়েন্দা কর্মকর্তা মনিরুল ইসলাম বলেন, এই হত্যাকাণ্ড আনসারুল্লাহ বাংলা টিমের সস্নিপার সেলের কাজ। তবে ২৭ দিন পর জড়িত থাকার অভিযোগে স্থানীয় দৈনিকের ফটোসাংবাদিক ইদ্রিস আলীকে গ্রেফতার করে সিআইডি পুলিশ।
* নীলাদ্রি চট্টোপাধ্যায় ওরফে নিলয় নিল (বস্নগার)
গত ৭ আগস্ট রাজধানীর খিলগাঁওয়ের দক্ষিণ গোড়ানে ভাড়া বাসায় বস্নগার ও গণজাগরণ মঞ্চের সক্রিয় কর্মী নীলাদ্রী চট্টোপাধ্যায় ওরফে নিলয় নিলকে (২৭) নৃশংসভাবে কুপিয়ে হত্যা করে দুর্বৃত্তরা। সেদিন রাতেই তার স্ত্রী আশা মনি বাদী হয়ে খিলগাঁও থানায় অজ্ঞাত দুর্বৃত্তদের বিরুদ্ধে একটি হত্যা মামলা দায়ের করেন। এ ঘটনায় আনসারুল্লাহ বাংলা টিমের দুই জঙ্গি নাহিয়ান ও মাসুদ রানাকে গ্রেফতার করে ডিবি। এই হত্যাকাণ্ডের ৭ দিন আগে সাইফুল ইসলাম নামে একজন জঙ্গিকে গ্রেফতার করা হয়। পরবর্তীতে হত্যাকাণ্ডের পরিকল্পনা করার কথা স্বীকার করে সাইফুল। তবে গত মাসে এক সাংবাদিক সম্মেলনে বস্নগার নিলাদ্রী হত্যাকাণ্ডের সঙ্গে ছাত্রশিবির জড়িত বলে জানায় পুলিশ।
* ল্যাংটা ফকির ও আব্দুল কাদের হত্যা
গত ৪ সেপ্টেম্বর চট্টগ্রামের বায়েজিদ বোস্তামী থানার বাংলাবাজারে মাজারে প্রবেশ করে ল্যাংটা ফকির ও আব্দুল কাদের নামে দু'জনকে নৃশংসভাবে গলা কেটে হত্যা করে দুর্বৃত্তরা। এ ঘটনায় জামায়াতুল মুজাহিদিন বাংলাদেশ 'জেএমবি'র সদস্য সুজন আটক হওয়ার পর হত্যাকাণ্ডের দায় স্বীকার করে বলে জানায় পুলিশ। নগর পুলিশের অতিরিক্ত উপ-কমিশনার (প্রসিকিউশন) কাজী মুত্তাকী ইবনু মিনান গণমাধ্যমকে বলেছিলেন, সুজন ল্যাংটা ফকিরসহ দু'জনকে হত্যার দায় স্বীকার করেছে। 'কথিত পীর' ল্যাংটা ফকিরকে ভক্ত-মুরিদরা সিজদা দিয়ে শ্রদ্ধা জানাত। এ কর্মকাণ্ডকে ইসলাম বিরোধী মনে করে জেএমবি ল্যাংটা ফকিরকে হত্যা করে। কিন্তু তাকে বাঁচাতে এসে খুন হয় আব্দুল কাদের।
* সিজার তাবেলা (ইতালীয় নাগরিক)
২৮ সেপ্টেম্বর সন্ধ্যায় রাজধানীর কূটনীতিক পাড়া গুলশানে ৯০ নম্বর সড়কে ইতালীয় নাগরিক সিজার তাবেলাকে গুলি করে হত্যা করে দুর্বৃত্তরা। পরে এ ঘটনার দায় স্বীকার করেছে ইসলামিক স্টেট (আইএস) বলে দাবি করেছে জঙ্গি হুমকি পর্যবেক্ষণকারী ওয়েবসাইট 'সাইট ইন্টিলিজেন্স গ্রুপ'। ওয়েবসাইটটি তাদের অফিসিয়াল পেইজে এ সংক্রান্ত তথ্য উপাত্ত তুলে ধরে। পরবর্তীতে সিজার তাবেলা হত্যায় বিএনপি'র এক শীর্ষ নেতা জড়িত বলে জানায় ডিএমপি কমিশনার মো. আছাদুজ্জামান মিয়া। তিনি বলেন, তাবেলাকেই হত্যা করা হবে এমন টার্গেট ছিল না। টার্গেট ছিল যেকেনো সাদা চামড়ার বিদেশি নাগরিক হত্যা। ঐ কথিত বড় ভাইয়ের উদ্দেশ্য ছিল সরকারকে বেকায়দায় ফেলা। এ ঘটনায় মো. রাসেল চৌধুরী ওরফে চাক্কি রাসেল ওরফে বিদ্যুৎ রাসেল, মিনহাজুল আরিফিন রাসেল ওরফে ভাগিনা রাসেল ওরফে কালা রাসেল, তামজিদ আহমেদ রুবেল ওরফে মোবাইল ওরফে শুটার রুবেল এবং শাখাওয়াত হোসেন ওরফে শরীফ নামে কয়েকজনকে গ্রেফতারও করে পুলিশ।
* হোসি কুনিও (জাপানি নাগরিক)
অন্যদিকে গত ৩ অক্টোবর বেলা ১১টার দিকে রংপুরের কাউনিয়ায় মাহিগঞ্জ আলুটারি এলাকায় অজ্ঞাতপরিচয়ের দুই বন্দুকধারীর গুলিতে জাপানি নাগরিক হোসি কুনিও নিহত হন। পরে আইএসের টুইটার বার্তার বরাত দিয়ে রয়টার্সের এক প্রতিবেদনে বলা হয়, কুনিও হত্যায় জড়িত আন্তর্জাতিক জঙ্গি সংগঠন ইসলামিক স্টেট (আইএস)। এ ঘটনায় গঠিত তদন্ত কমিটির প্রধান রংপুর রেঞ্জের ডিআইজি হুমায়ুন কবির বলেন, রংপুরে জাপানি নাগরিক হোসি কুনিও হত্যার দায় স্বীকার করে আদালতে ১৬৪ ধারায় স্বীকারোক্তিমূলক জবানবন্দি দিয়েছে আটক জেএমবি নেতা ইসহাক আলী (২৫)।
* ফয়সাল আরেফিন দীপন (প্রকাশক ও বস্নগার)
৩১ অক্টোবর বিকেলে রাজধানীর আজিজ সুপার মার্কেটের তৃতীয় তলার ১৩২ নম্বর দোকানে জাগৃতি প্রকাশনার স্বত্ত্বাধিকারী ফয়সাল আরেফিন দীপনকে কুপিয়ে হত্যা করে দুর্বৃত্তরা। এ ঘটনাতেও জঙ্গি সংগঠন আনসারুল্লাহ বাংলা টিম (এবিটি) দায় স্বীকার করে বিবৃতি দেয়। এ ঘটনায় ২ নভেম্বর দীপনের স্ত্রী ডা. রাজিয়া রহমান শাহবাগ থানায় অজ্ঞাত আসামিদের বিরুদ্ধে একটি হত্যা মামলা দায়ের করেন। তদন্তের দায়ভার দেয়া হয় মহানগর গোয়েন্দা (ডিবি) পুলিশকে। মুফতি জাহিদ হাসান মারুফ নামে এক মাদ্রাসা শিক্ষককে আটক করা ছাড়া ২ মাস পেরিয়ে গেলেও এঘটনায় আর কাউকে গ্রেফতার করতে পারেনি আইনশৃঙ্খলা রক্ষাকারী বাহিনী। একই দিনে মোহাম্মদপুরের লালমাটিয়ায় শুদ্ধস্বরের প্রকাশক ও বস্নগার আহমেদ রশিদ টুটুলল, তার বন্ধু ও লেখক রণদীপন বসু, তারেক রহিমকে হত্যা চেষ্টা চালায় দুর্বৃত্তরা।
* ঢাকা ও আশুলিয়ায় ২ পুলিশ সদস্য হত্যা
২২ অক্টোবর গাবতলীর দারুসসালাম থানাধীন পর্বত সিনেমা হলের সামনে চেকপোস্টে দুর্বৃত্তদের ছুরিকাঘাতে নিহত হন এএসআই ইব্রাহিম মোল্লা। এ ঘটনায় ৬ জনকে গ্রেফতারের পর রিমান্ডে আনা হয়। তবে পরবর্তীতে গোয়েন্দা কর্মকর্তারা জানান এ ঘটনাতেও জঙ্গি সংগঠন জড়িত। অন্যদিকে, গত ৪ নভেম্বর সকাল ৭টা ৫০ মিনিটের দিকে ঢাকা-টাঙ্গাইল মহাসড়কে আশুলিয়ার বাড়ৈপাড়া এলাকায় নন্দন পার্কের উল্টো পাশে চেকপোস্টে প্রস্তুতিকালে দুর্বৃত্তদের চাপাতির কোপে নিহত হন কনস্টেবল মুকুল হোসেন (২৪)। আরেক কনস্টেবল নূরে আলমকে কুপিয়ে গুরুতর আহত করা হয়। এ ঘটনাতেও পরদিন দায় স্বীকার করেছে ইসলামিক স্টেট বলে দাবি করেছে যুক্তরাষ্ট্রভিত্তিক ওয়েবসাইট সাইট ইনটেলিজেন্স। এ ঘটনার তদন্তেও নেই অগ্রগতি।
* খিজির খান (পিডিবি'র সাবেক চেয়ারম্যান)
৫ অক্টোবর রাজধানী মধ্যবাড্ডার গুদারাঘাটে জ-১০/১ নং বাড়িতে পিডিবি'র সাবেক চেয়ারম্যান খিজির খানকে গলা কেটে হত্যা করে দুর্বৃত্তরা। এসময় তার পরিবারের সদস্যদের হাত, পা ও মুখ বেধে ফেলে যায় তারা। এঘটনার পরদিন রাজধানীর বাড্ডা থানায় একটি হত্যা মামলা (নম্বর-৭) দায়ের করেন নিহতের ছোট ছেলে আশরাফুল ইসলাম। খিজির খান নঙ্াবন্দিয়া মুজাদ্দেদিয়ার একজন পীর ছিলেন। অনুসরণ করতেন নুরীকওম তরিকাহ। রহমতিয়া খানকাহ শরীফের ঢাকার শাখাটিও পরিচালনা করতেন তিনি। তারিকুল ইসলাম ওরফে মিঠু ও আলেক বেপারী নামে জেএমবির দুই সদস্যকে গ্রেফতারের পর জিজ্ঞাসাবাদে দেয়া তথ্যের ভিত্তিতে ডিবি পুলিশ জানায়, পীর খিজির খানকে খুন করেছে জেএমবি সদস্যরা।
* তাজিয়া মিছিলে হামলা ও সানজুম হত্যা
২৪ অক্টোবর রাজধানীর পুরান ঢাকায় মহররম উপলক্ষে তাজিয়া মিছিল বের হওয়ার সময় রাত আড়াইটার দিকে শক্তিশালী বোমা বিস্ফোরণে সানজুম (২৮) নামে এক যুবক নিহত হন। এ ঘটনায় কমপক্ষে ৬০ থেকে ৭০ জন আহত হন। এ ঘটনায় রাজনৈতিকভাবে জামায়াত শিবিরের দিকে ইঙ্গিত করা হলেও জঙ্গি সংশ্লিষ্টতাকেই গুরুত্ব দিয়ে তদন্ত করছে ডিবি পুলিশ।
এসব হত্যাকান্ডের পাশাপাশি শিশু হত্যা নিয়েও উত্তপ্ত ছিলো সারা দেশ। বছরজুড়ে আলোচিত ছিল তিন শিশু রাজন, রাকিব ও সাঈদ হত্যাকা-।
* শেখ সামিউল আলম রাজন (সিলেট)
২০১৫ সাল সিলেটবাসীর কাছে সবচেয়ে বেশি আলোচিত ছিল পৈশাচিক কায়দায় শিশু হত্যা ও এর দ্রুত সময়ের মধ্যে বিচার নিশ্চিত হওয়া নিয়ে। শিশু নির্যাতন ও হত্যার প্রতিবাদ সিলেট থেকে ছড়িয়ে পড়ে পুরোদেশে। সিলেটের সদর উপজেলার বাদেআলী গ্রামের ১৩ বছরের শিশু সামিউল আলম রাজন। মায়ের সঙ্গে সবজি চাষ এবং তা বাজারে বিক্রি করেই নিত্য অভাবের সংসারে কিছুটা সহযোগিতা করতো রাজন। ঘটনার সূত্রপাত গত ৮ জুলাই। ঐদিন সকালেও অন্যান্য দিনের মতো সবজি বিক্রি করতে কুমারগাঁও আসে শিশু রাজন। কুমারগাঁওয়ে একটি গাড়ির ওয়ার্কশপে চুরির অভিযোগে রাজনকে আটকে রেখে মারধর শুরু করে এই প্রতিষ্ঠানের চৌকিদার ময়না। (যদিও আদালতে সাক্ষীরা জানিয়েছেন, বলাৎকারে ব্যর্থ হয়েই রাজনের বিরুদ্ধে চুরির অপবাদ তোলে ময়না।) এরপর সেই মারধরে এসে শরিক হয় এই গাড়ির ওয়ার্কশপের মালিক সৌদি প্রবাসী কামরুল ইসলাম, তার সহোদর মুহিত আলমসহ অন্য ভাইয়েরা এবং আশপাশের আরো কয়েকজন। নির্মম, নিষ্ঠুর ও পৈশাচিক নির্যাতন চালানো হয় রাজনের ওপর। এই নির্যাতনের ভিডিওচিত্রও ধারণ করে ঘাতকরা। নির্যাতন সহ্য করে না পেরে একপর্যায়ে মারা যায় শিশু রাজন। মৃত্যুর আগে পানি খেতে চেয়েছিল রাজন। তাকে ঘাম খেতে বলে ঘাতকরা। পরবর্তীতে প্রযুক্তির কল্যানে সারা বিশ্বে ছড়িয়ে পড়ে রাজনকে হত্যার ভিডিওচিত্র। রাজন হত্যার পরপরই পালিয়ে সৌদি আরব চলে গিয়েছিলেন মামলার প্রধান আসামি কামরুল ইসলাম। সেখানেই সৌদি প্রবাসীরা তাকে আটক করেন। জনতার চাপে ইন্টারপোলের (আন্তর্জাতিক পুলিশ) মাধ্যমে গত ১৫ অক্টোবর তাকে দেশে ফিরিয়ে আনা হয়।
* রাকিব হাওলাদার (খুলনা)
৩ আগস্ট বিকেলে খুলনার টুটপাড়া কবরখানা মোড়ে এক ওয়ার্কশপে মোটরসাইকেলে হাওয়া দেয়া কমপ্রেসার মেশিনের মাধ্যমে মলদ্বারে হাওয়া ঢুকিয়ে হত্যা করা হয় ১২ বছরের শিশু রাকিব হাওলাদারকে। এই হত্যার ঘটনায়ও দেশজুড়ে তোলপাড় সৃষ্টি হয়। বছরজুড়েই এই দুটি শিশু হত্যার ঘটনা দেশজুড়ে আলোচনার ঝড় তোলে।
* আবু সাঈদ (সিলেট)
চলতি বছরের ১১ মার্চ মহানগরের শাহ মীর সরকারি প্রাথমিক বিদ্যালয়ের চতুর্থ শ্রেণির ছাত্র আবু সাঈদ (৯) অপহৃত হয়। অপহরণের তিনদিন পর ১৪ মার্চ নগরীর ঝর্ণারপাড় সোনাতলা এলাকায় পুলিশ কনস্টেবল এবাদুর রহমান পুতুলের বাসার ছাদের চিলেকোঠা থেকে আবু সাঈদের বস্তাবন্দি মরদেহ উদ্ধার করে পুলিশ।
রাজন ও রাকিব হত্যারকাণ্ডের বিচার কাজও শেষ হয় দ্রুততম সময়ে। যা বাংলাদেশের বিচার ব্যবস্থায় এক অনন্য নজির সৃষ্টি করে। ৮ নভেম্বর শিশু রাজন ও রাকিব হত্যা মামলার রায় ঘোষিত হয়। মাত্র ১৪ কার্যদিবসে রাজন ও ১০ কার্যদিবসে রাকিব হত্যা মামলার রায় প্রদান করা হয়। সিলেটে শিশু সামিউল আলম রাজন হত্যা মামলার রায়ে সৌদি আরবে পালিয়ে যাওয়া প্রধান আসামি কামরুল ইসলামসহ চারজন জনকে মৃত্যুদণ্ড দিয়েছেন আদালত। অপরদিকে একইদিনে ঘোষিত রাকিব হত্যা মামলার রায়ে দুই জনের মৃত্যুদণ্ড হয়। ফাঁসির দণ্ড পাওয়া আসামিরা হলেন শরীফ মোটরসের মালিক মো. শরীফ ও তার সহযোগী মিন্টু। তবে দ্রুততম সময়ে বিচার কাজ শেষ হওয়ার ক্ষেত্রে রাজন ও রাকিব হত্যা মামলাকেও ছাপিয়ে যায় সিলেটে আরেক আলোচিত শিশু হত্যা, আবু সাঈদ হত্যার মামলা। মাত্র ৮ কার্যদিবসে গত ৩০ নভেম্বর সাঈদ হত্যা মামলার রায় প্রদান করা হয়। রায়ে সিলেট জেলা ওলামা লীগ সাধারণ সম্পাদক, পুলিশের এক কনস্টেবলসহ তিনজনের ফাঁসির আদেশ দেন আদালত।

