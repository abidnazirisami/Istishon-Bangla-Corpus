এ কোন দেশ!! এ কেমন পুলিশ!!


চাঁদা না দেয়া বাংলাদেশ ব্যাংক কর্মকর্তাকে ক্রসফায়ারের হুমকি৫ ঘণ্টা আটকে রেখে নির্মম নির্যাতনের অভিযোগ

রাজধানীর মোহাম্মদপুর থানা পুলিশের বিরুদ্ধে তল­াশির নামে বাংলাদেশ ব্যাংকের এক কর্মকর্তাকে ৫ ঘণ্টা আটকে রেখে নির্মম নির্যাতনের অভিযোগ উঠেছে। এছাড়া ৫ লাখ টাকা দাবি করে না পেয়ে ক্রসফায়ারে হত্যার হুমকিও দেয়া হয়েছিলো। তল­াশির নামে ভয়াবহ এ অভিযানের নেতৃত্ব দেয় মোহাম্মদপুর থানা এসআই মাসুদ শিকদার। প্রাণে বাঁচলেও গত শনিবার রাতের সে ঘটনা কিছুতেই ভুলতে পারছেন না গোলাম রাব্বি।
মারধরের শিকার গোলাম রাব্বী বাংলাদেশ ব্যাংকের পাবলিক রিলেশন্স বিভাগের সহকারি কর্মকর্তা হিসেবে কর্মরত।
গোলাম রাব্বি জানান, গত শনিবার রাত ১১টার দিকে মোহাম্মদপুরের তাজমহল রোডের একটি বুথ থেকে টাকা তুলে বের হওয়া মাত্রই ৩-৪ জন যুবক তার গতিরোধ করে। এরপরই পাশে দাঁড়িয়ে থাকা পুলিশ ভ্যানে তুলে তার কাছে ৫ লাখ টাকা দাবি করেন মোহাম্মদপুর থানার এসআই মাসুদ। টাকা দিতে অস্বীকৃতি জানালে তাকে বেড়িবাঁধে নিয়ে ক্রসফায়ারে হত্যার হুমকিও দেয়া হয়। পরে রেডিও ধ্বনির সাংবাদিক জাহিদ হাসানসহ ৩ জন খবর পেয়ে তাকে উদ্ধার করেন।

গতকাল গোলাম রাব্বী জানান, পুলিশ আমাকে রাতভর শারীরিক ও মানসিকভাবে নির্যাতন করেছে। পরিচয় জানার পর মেরে ফেলার হুমকিও দেয় এসআই মাসুদ শিকদার। তল­াশির নামে পুলিশ ভ্যানে ৫ ঘণ্টা বসিয়ে রেখে নির্মম নির্যাতনের কথা বর্ণনা করতে গিয়ে ডুকরে ডুকরে কাঁদছিলেন বাংলাদেশ ব্যাংকের কর্মকর্তা গোলাম রাব্বি।
বাংলাদেশ ব্যাংকের সহকারী কর্মকর্তার পরিচয় দিয়েও রেহাই মেলেনি। ঢাকা বিশ্ববিদ্যালয়ের উপাচার্য, কেন্দ্রীয় ব্যাংকের গর্ভনর, বিসিএস ক্যাডার, পুলিশেরই এসপি পরিচয় দেয়া ভাই থেকে শুরু করে সবারই পরিচয়ও দিয়েছি। শেষমেষ ছাত্রলীগের বর্তমান সভাপতির নামও বলেছি। কিন্তু তা গ্রহণযোগ্য মনে করেনি। মারধর করেছে। টাকা চেয়েছে। মূলত: টাকা দিতে না পারার কারণেই বেশি করে মারধর করেছে বলে অভিযোগ করেন গোলাম রাব্বী।
পরে গতকাল রোববার সকালে এ বিষয়ে মোহাম্মদপুর থানায় লিখিত অভিযোগ করেন রাব্বি। সে সময় রাব্বিকে ৫ ঘণ্টা আটকের কথা স্বীকার করলেও থানার ভারপ্রাপ্ত কর্মকর্তার সামনে নির্যাতনের কথা অস্বীকার করেন এসআই মাসুদ।
এসময় মোহাম্মদপুর থানার ভারপ্রাপ্ত কর্মকর্তা জামাল উদ্দিন মীর এসআই মাসুদের সমর্থনে কথা বলেন। মোহাম্মদপুর থানা পুলিশের বিরুদ্ধে এ ধরনের আরো অনেক অভিযোগ রয়েছে বলেও সংবাদে উল্লেখ করা হয়।
এ ব্যাপারে তেজগাঁও বিভাগের উপ-কমিশনার (ডিসি) বিপ্লব কুমার সরকার বরাবর একটি লিখিত অভিযোগ দায়ের করেছেন গোলাম রাব্বী। ভুক্তভোগী গোলাম রাব্বী ডিসি বরাবর অভিযোগ দাখিল করেছেন বলেও নিশ্চিত করেন তিনি।
পুলিশী হয়রানির শিকার ঢাকা বিশ্ববিদ্যালয়ের সাবেক এ ছাত্র একসময় সময় টেলিভিশনের সংবাদ উপস্থাপক হিসেবেও কাজ করেছেন।

