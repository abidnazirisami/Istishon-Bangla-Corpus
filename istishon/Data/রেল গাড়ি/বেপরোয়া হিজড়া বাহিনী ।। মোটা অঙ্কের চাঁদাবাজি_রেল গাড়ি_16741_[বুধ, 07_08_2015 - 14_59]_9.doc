বেপরোয়া হিজড়া বাহিনী ।। মোটা অঙ্কের চাঁদাবাজি



* ঈদকে সামনে রেখে মোটা অঙ্কের চাঁদাবাজি
* আতঙ্কে ব্যবসায়ি ও সাধারন মানুষ
* নিশ্চুপ প্রশাসন
আসন্ন ঈদুল ফিতরকে সামনে রেখে রাজধানীজুড়ে দাপিয়ে বেড়াচ্ছে হিজড়া বাহিনী। অক্ষমতার অযুহাতে বিভক্ত হয়ে বাসা-বাড়ি ও ছোট-বড় ব্যবসা প্রতিষ্ঠান থেকে শুরু করে সর্বত্র চাঁদাবাজিতে মেতে উঠেছে তারা। বছরের অন্যান্য সময়েও তাদের এ চাঁদাবাজি অব্যাহত থাকলেও মুসলিম ধর্মাবলম্বীদের প্রধান বড় উৎসব ঈদুল ফিতর উপলক্ষে তারা হয়ে উঠেছে বেপরোয়া। তাদের এই বেপরোয়া চাঁদাবাজির কারণে ব্যবসায়িদের পাশাপাশি অতঙ্কে রয়েছেন সাধারন মানুষেরা। বিভিন্ন ব্যবসাপ্রতিষ্ঠান, বাসাবাড়ি থেকে হিজড়াদের টাকা তোলা নতুন কিছু নয়। বছরের পর বছর ধরেই হিজড়াদের টাকা তোলার এই রীতি চলে আসছে। মানুষও সাধ্যমতো তাদের টাকা ও বিভিন্ন মালামাল দিয়ে সহযোগিতা করে আসছে। কিন্তু রমজান শুরু হলেই যেন হিজড়াদের আচরণ বদলে যায়। পাল্টে যায় তাদের চাঁদা আদায়ের ধরনও। এবারের ঈদেও এর ব্যতিক্রম ঘটেনি। রাস্তাঘাট, বাসাবাড়ি, দোকানপাট যেখানে-সেখানে মানুষকে টাকার জন্য নাজেহাল করা হচ্ছে। চাঁদার জন্য মানুষকে জিম্মি করে ফেলা হচ্ছে। ব্যবসায়ি ও সাধারন মানুষের অনেকেরই অভিযোগ, হিজড়াদের বিরুদ্ধে আইনশৃঙ্খলা বাহিনীর কাছে অভিযোগ করেও কোনো সুফল পাওয়া যায় না, যে কারণে তারা আরো বেপরোয়া হয়ে উঠছে। পক্ষান্তরে, বিপদে পড়তে হচ্ছে সাধারণ মানুষকে। এদিকে আইনশৃঙ্খলা বাহিনীর কর্মকর্তারা বলেন ভিন্ন কথা। তারা বলেন হিজড়াদের বিরুদ্ধে লিখিতভাবে অভিযোগ পাওয়া গেলে অবশ্যই ব্যবস্থা নেয়া হবে।
বিশ্বস্ত একাধিক সূত্রে জানা গেছে, ‘ঈদ বকশিশের’ নামে রাজধানীতে হিজড়া সন্ত্রাসীরা বেপরোয়া হয়ে উঠেছে। ব্যবসায়ী, ব্যবসাপ্রতিষ্ঠান, সরকারি কর্মকর্তা ও নির্মাণাধীন বাড়িমালিককে ল্ক্ষ্য করে চাঁদাবাজি করছে হিজড়া সন্ত্রাসীরা। চাঁদা দিতে গড়িমসি করলে কিংবা না দিতে চাইলে তাদের বিভিন্নভাবে নাজেহাল এমনকি মারধরও করা হয়ে থাকে। আবার হিজড়াদের কাজে কেউ বাঁধা দিলে তাকে অকথ্য ভাষায় গালিগালাজ করা হচ্ছে। প্রকাশ্যেই কাপড় চোপড় খুলে ফেলছে।
যাত্রাবাড়ী, সায়েদাবাদ, মতিঝিল, ফকিরাপুল, গুলিস্তান, এলিফ্যান্ট রোডের কয়েকজন ব্যবসায়ী বলেন, নামকরা শীর্ষ সন্ত্রাসী, মৌসুমি চাঁদাবাজ, এলাকাভিত্তিক চাঁদাবাজ বা সন্ত্রাসীরাই শুধু চাঁদা নিচ্ছে না। তাদের সাথে পাল্লা দিয়ে চাঁদা আদায় করছে হিজড়ারা। মূলত হিজড়ারা সারা বছরই চাঁদা আদায় করে। কিন্তু ঈদ এলেই তাদের চাদার অঙ্ক প্রায় ১০০ টাকা থেকে ২০ হাজার টাকা পর্যন্ত। যার ব্যবসা যত বড় তার কাছ থেকে চাঁদাও তত বেশি আদায় করে তারা। তারা আরো বলেন, হিজড়াদের টাকা তোলার বিষয়টিকে অনেকে স্বাভাবিক মনে করে নিয়েছেন। এটি নিয়ে কোনো মামলা বা জিডি করা হয় না। কিন্তু যাদের কাছ থেকে চাঁদা নেয়া হচ্ছে তারা বুঝতে পারেন এর যন্ত্রণা কী।
পুলিশও ভয় পায় হিজড়াদের। কেননা প্রচলিত আইনে তাদের বিরুদ্ধে ব্যবস্থা নেয়া যায় না। উপরন্তু কখনো কোনো হিজড়াকে আটক করলে তাদের বাহিনীর সদস্যরা ছুটে আসে। তারা থানা ঘেরাও করে, ভাঙচুর চালায়, অশ্লীল অঙ্গভঙ্গি করে। সে কারণে কেউ থানায় এলে পুলিশ মীমাংসা করে ফেলার পরামর্শ দেয়। সরেজমিন অনুসন্ধানে জানা গেছে, আগে পুরান ঢাকায় হিজড়াদের বিচরণ ছিল সবচেয়ে বেশি। তবে সম্প্রতি সমগ্র রাজধানীজুড়ে ছড়িয়ে পড়েছে হিজড়াদের কার্যক্রম। বাদ যাচ্ছে না অভিজাত এলাকা গুলশান, বনানী, ধানমন্ডি, উত্তরাও। এছাড়া আরো জানা গেছে, লালবাগের সুমন ওরফে সুমনি নামের এক হিজড়ার নেতৃত্বে রয়েছে বিরাট একটি গ্রুপ। তার এই দলে রয়েছে হাকিম ওরফে হাসু, চামেলি, কাকন ওরফে রিয়াসহ ২০-২২ জন। অন্য দিকে মিরপুর, শেওড়াপাড়া এলাকায় পারুল হিজড়ার নেতৃত্বে রয়েছে আরো একটি চক্র।
হিজড়াদের কয়েকটি সংগঠন রয়েছে। এসব সংগঠনের মধ্যে রয়েছে চরম দ্বন্ধ। মাঝে মধ্যে তাদের মধ্যে সংঘর্ষের ঘটনাও ঘটে। বিশেষ করে চাঁদা আদায়ের এলাকা ভাগ করা নিয়েই দ্বন্ধ-সংঘর্ষে রূপ নেয়। অভিযোগ রয়েছে, কোনো ঝামেলা ছাড়া অর্থ উপার্জনের জন্য অনেকে হিজড়া না হয়েও হিজড়া সেজে চাঁদাবাজি করছেন। অকর্মা পুরুষ ও পতিতারাও হিজড়া সংগঠনে ঢুকে পড়েছে। সাজগোজ করে তারা হিজড়া বেশে চালায় চাঁদাবাজি।
রিয়া মনি নামে একজন হিজড়া বলেন, আমাদেরও বাঁচার অধিকার আছে। দেশে বা সমাজের কোথাও আমাদের কর্মসংস্থানের ব্যবস্থা নেই। আমরা তাহলে কী করব? 

