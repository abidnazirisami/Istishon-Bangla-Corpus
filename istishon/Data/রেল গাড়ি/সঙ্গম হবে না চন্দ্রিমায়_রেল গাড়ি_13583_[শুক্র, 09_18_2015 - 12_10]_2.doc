সঙ্গম হবে না চন্দ্রিমায়


গগনের ক্যানভাসে হঠাৎ কালোর আঁচড়!
জানা অজানার এটাই মেঘলা শরৎ।
নদের তীরে ভাসমান বাঁধা দোদুল্য নৌকা,
সাথে গন্তব্যহীন ছুটে চলা কালো পাথর।
যাযাবর ভাসে ছইয়ে, আর আমার ভাসা নাইয়ে।
আসবার অপেক্ষায় তোমার, গড়িয়ে পড়া সন্ধ্যায়!
বৃষ্টিরও সময় বদলেছে, বজ্রপতির গমনও অসময়ে।
আমাদের সঙ্গম চন্দ্রিমায়ও থাকবে লোডসেডিং!!
ফসলের মাঠ চৌচির, কৃষাণির বুকে আহত গল্প।
ফড়িং পক্ষি অযথাই ছুটে ফেরে, তবু পরাগায়ন ঘটায় না।
ঘাসের পাতায় মাজরা পড়েছে, বহু সময় গড়িয়ে গেলো,
চার চাকার জানালায় টোকার শব্দে ছড়ায়নি রজনীগন্ধার সুবাস।
দেখাও মেলেনি সেই উদ্বাস্তু কিশোরীর।
বসন্তের কোকিল পাল্টেছে সময়,
তার কন্ঠেও জ্বলে গ্রীষ্মের আগুন!
জ্যোস্নাও ছড়ায় না চাঁদ বরং বিলোয় অগ্নি।
আমাদের সঙ্গম হবেনা চন্দ্রিমায়,
কেননা ঋতুও হারিয়েছে সঙ্গম!!
অন্যান্য ওয়েবে প্রকাশিত লিঙ্ক।

