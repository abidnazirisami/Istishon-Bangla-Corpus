কেমন কাটবে বৃদ্ধাশ্রমের ঈদ_ 



 ঈদ নয় সন্তানকে কাছে পেলেই খুশি
আসন্ন ঈদুল ফিতরকে সামনে রেখে পরিবার পরিজন আত্বীয়স্বজন নিয়ে ঈদের আনন্দ ভাগাভাগি করে নেয়ার জন্য ব্যস্ত হয়ে নাড়ির টানে বাড়ি ছুটছেন অসংখ্য মানুষ। বাবা-মা, ভাই-বোন, স্ত্রী-সন্তানের সাথে মাত্র একটা দিন কাটাতে যার পর নাই উদ্যোগ চলছে রাজধানিতে অবস্থানরত প্রায় সব পরিবারে। কিন্তু যারা এই পরিবারগুলোর সদস্য হয়েও পরিবারের অন্যান্য সদস্যদের ছেড়ে দূরে একা একা ঈদ কাটাবেন, কেমন কাটবে তাদের ঈদ? হ্যা, এখানে বৃদ্ধা শ্রমের কথাই হচ্ছে। কেমন কাটবে পরিবার থেকে অনাকাঙ্খিতভাবে বিচ্ছিন্ন এই বৃদ্ধ-বৃদ্ধাদের সন্তান বিহীন বৃদ্ধাশ্রমের ইদ?
আসছে ঈদ। সবাই ব্যস্ত রয়েছেন কেনাকাটা আর পরিবার পরিজনদের সাথে ঈদ উৎযাপনের প্রস্তুতি নিয়ে। কিন্তু বৃদ্ধাশ্রমে বসবাসরতদের ঈদের দিনটাও তাদের কাছে অন্যান্য দিনের মতোই স্বাভাবিক কাটে। আর এই বিশেষ দিনগুলোতে হতাশা আর শূন্যতা নিয়ে সন্তানের স্মৃতি হাতড়ে বেড়ান তারা। ঈদ মানে খুশি হলেও বৃদ্ধাশ্রমের বাসিন্দাদের কাছে ঈদ নয় সন্তানকে এক মুহুর্ত কাছে পেলেই খুশি। কিন্তু বর্তমানের আধুনিক জীবনধারায় অনেকেই নিজেদের নিয়েই সদাব্যস্ত থাকতে পছন্দ করেন। তাই এখন আর আগের মতো যৌথ পরিবারে বসবাস করতে রাজি নন। তাদের কাছে যৌথ পরিবার এক ঝঞ্জালের ন্যায়। তাই বৃদ্ধা বাবা-মাকে পরিবারের পরিত্যক্ত বস্তু ভেবে পাঠিয়ে দেন বৃদ্ধাশ্রমে। আধুনিক সমাজের সন্তানেরা একটি বারও ভেবে দেখেন না, যাদের পাঠিয়ে দিলেন বৃদ্ধাশ্রমে তারা কারা, কি তাদের অবদান? আর এই পাঠানোটাই বা কতটুকু যুক্তিযুক্ত। প্রায় প্রতিদিনিই বুকের ভেতর পাথর চাপা কষ্ট, হতাশা ও শূন্যতা নিয়ে প্রিয়জনের পথ চেয়ে বসে থাকেন এই প্রবীণরা। অল্প কিছু জনের স্বজনরা আসলেও, অনেকেই একযুগেও দেখা পান না তাদের।
সরেজমিনে জানা গেছে, বৃদ্ধাশ্রমে থেকে ভালো খাবারের চেয়ে এই বৃদ্ধদের কাছে পরিবারের সঙ্গে থেকে আদরের সন্তানকে নিয়ে একমুঠো ডাল ভাত খাওয়াটাই অনেক সুখোনিয়। আর এই ভাবনাই ভাবতে গিয়ে নিরবে নিশ্বাস ফেলছেন বৃদ্ধাশ্রমে বসবাস করা প্রতিটি প্রবীণ। আর এ থেকেই দীর্ঘশ্বাস- কেন এই নি:সঙ্গতা? আর এই প্রশ্নের উত্তর খুঁজতে পার হয়ে গেলো ১০ বছর। তবুও তার প্রশ্নের সঠিক উত্তরটি খুঁজে পেলনা ৬৮ বছর বয়স্ক আশরাফ দেওয়ান নামক এক বৃদ্ধ। অনেক কষ্টে গড়া নিজের সুখের ঘরে তার স্থানটিই শূন্য। ছেলে-মেয়ে থাকা সত্বেও আজ সে এই পৃথিবীতে নিঃসঙ্গ জীবনের বাসিন্দা। তবে এটাই কি তার সারা জীবনের কষ্টের উপহার। যে সস্তানকে নিজে না খেয়ে লালন-পালন করে বড় করে তুলেছেন, সেই সন্তানই আজ অচেনা মানুষ।
আশরাফ দেওয়ান কান্না জড়িত কন্ঠে জানান, পৃথিবীতে আসলে সবাই স্বার্থপর, তা নাহলে তার স্ত্রী তাকে একা রেখে নিজে কেনই বা একা একা চলে গেল (মারা গেল)। যদি একই সাথে দু’জনে যেতে পারতেন, তবে আজকের এই দিনটি তার চোখে পরতো না।
তিনি আরো জানান, আগারগাও প্রবীণ হিতৈষী ভবনে তিনি প্রায় ১০বছর ধরে বসবাস করছেন। বৃদ্ধাশ্রমে জীবন তো কেটে যাচ্ছে কিন্তু মাঝে মাঝে সন্তাানদের শৈশবের কথা মনে পড়ে, আদর-সোহাগে ভরা আনন্দময় দিনগুলোর কথা মনে পড়ে, তখন অন্তর হাহাকার করে ওঠে, খুব কষ্ট হয়। প্রথম দিকে প্রতি মাসেই ছেলে মেয়েরা দেখতে এলেও একই শহরের বাসিন্দা হয়েও তিন বছরে কেউই আসেনি। ঈদের কথা জানতে চাইলে আশরাফ দেওয়ান বলেন, আমাদের আবার ঈদ। আমার টুকু (ছেলে) যেদিন আমার কাছে আসবে ঐদিনই আমার ঈদ। দুই বাপ-বেটা মিলে পার্কে ঘুড়তে যাবো। ওরে চকলেট কিনে দেবো (কথাগুলো বলতে বলতেই কান্নায় ভেঙ্গে পড়লেন তিনি)।
বৃদ্ধাশ্রমে বসবাসরত অনেকেই গণমাধ্যমের সামনে আসতে চাননা। কারণ তাদের ছবি বা নাম প্রকাশের কারণে যদি তার আদরের সন্তানের ঈদ মাটি হয়ে যায়। যদি তাদের সন্তানের সামাজিক মর্যাদা ক্ষুন্ন হয়। রাজধানীর আগারগাও প্রবীণ হিতৈষী ভবনে প্রায় ১৪ বছর ধরে বাস করছেন শামছুর রহমান (ছদ্দনাম)। একটি ইংরেজী মাধ্যম স্কুলের অধ্যক্ষ ছিলেন তিনি। ছেলে মেয়ের কথা তুলতেই তিনি জানালেন বেসরকারী একটি ব্যাংকের ভাইস প্রেসিডেন্ট তার ছেলে। মেয়েও থাকে দেশের বাইরে। রাজধানীর উত্তরায় তার দুটি নিজস্ব ফ্লাট বাড়ি আছে বলেও জানান তিনি। এই প্রবীণ ভবনে থাকার কারণ জানতে চাইলে তিনি কান্নায় ভেঙ্গে পড়েন এবং বলেন, ‘এমনিতেই’। তার এই কান্না শুধু কান্না নয়, এই কান্না জন্ম দেয় অনেক প্রশ্নের অনেক ধিক্কারের।
টিভি দেখে, পত্রিকা পড়ে সময় কাটান আনোয়ার হোসেন (ছদ্দ নাম)। তবে ডাইরি লিখেই বেশি সময় কাটে তার। আনোয়ার হোসেনের মত অনেকেই ডায়েরির ভাঁজে ভাঁজে পড়ে থাকা এসব লেখা আর বুকে চাপা কান্না নিয়ে সন্তান বা আপনজনদের পথ চেয়ে থাকেন।
সামনে ঈদ, ঈদের দিন কি করেন জানতে চাইলে তিনি বলেন, নামাজ পড়তে যাই, সেমাই খাই। ঈদের দিন আমাদের কোন কোন ঈদে ছেলে মেয়েরা আসে, না আসলে তাদের জন্য অপেক্ষা করি, দরজার দিকে তাকায়ে থাকি অথবা জানালা দিয়ে প্রকৃতি দেখি বা বই পড়ি। একা একা ঈদে করতে কষ্ট হয়। আদরের সন্তানদের থেকে দূরে এসে থাকতে হবে, এমন কখনোই ভাবিনি।
প্রবীণ হিতৈষী ভবনের কর্মকর্তারা জানান, এখানের বাসিন্দারা যেন ভাল ভাবে ঈদের আনন্দ করতে পারে সেজন্য আমরা ভাল খাওয়া-দাওয়ার ব্যবস্থা করি। তাদের কিছু আত্বীয় স্বজন, পরিবার পরিজনরা আসেন তবে অনেকেরই আসেন না। 

