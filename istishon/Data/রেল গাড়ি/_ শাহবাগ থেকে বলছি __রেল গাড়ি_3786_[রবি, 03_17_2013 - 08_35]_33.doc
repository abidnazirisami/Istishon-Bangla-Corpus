_ শাহবাগ থেকে বলছি _


রাজনৈতিক সংকীর্ণতার বীজ যাদের মননে, চিন্তা চেতনায় প্রতিনিয়ত লেপ্টে আছে প্যারাসাইটের মতো- তারা এই লিখার একটা লাইন ও পরে নিজের রাজনৈতিক প্রজ্ঞাকে হুমকির মুখে ফেলবেন না। এটা সেইসব বোকাদের(?) জন্য যারা বছর শেষে দেশকে নিয়ে হালখাতায় হিসাব করতে শিখে নাই, লাভের পার্সেন্টের ভাগবাটোয়ারা যারা করতে জানে না। মা,মাতৃভুমি আর দেশকে যারা ব্যবসায়িক হাতিয়ার ভাবে না কিংবা পাচঁ বছর দখলে রাখার সুনিপুণ খেলায় যারা মত্ত নয় তাদের জন্য। যারা বোকার(?) মতো সকল সংকীর্ণতার উর্ধে দেশের কথা বলতে জানে। ঠিক নচিকেতার গানের ওই লাইনের মতো-“ তবু আমি বোকাই হবো এটাই আমার এমবিশন ”।
২০১৩ এর প্রজন্ম আমরা ইণ্টারনেট, ফেইসবুক, টুইটার যাদের কাছে এখন মৌলিক অধিকার। একচল্লিশ বছরের পুরনো ৭১ তাদের কাছে একটু সেকেলে বটে । আমরা মুক্তিযুদ্ধ দেখেছি ওরা ১১ জন, আগুনের পরশমনি, জয়যাত্রা কিংবা হুমায়ুন আহমেদের শ্যামলছায়ায়। তাই বিশেষ কিছুদিনে আবেগতাড়িত হয়ে মুখে বড়ো বড়ো বুলি ছাড়া আর মোটা মোটা মুক্তিযুদ্ধের বই পড়ে নিজেদের অতীব জ্ঞানী ভাবা-এই ছিলো আমাদের মুক্তিযুদ্ধের চেতনা।
হঠাৎ একটা আগ্নেয়গিরি আর শিকড়ের টান তরুন প্রজন্মকে শাহবাগ নামক এক ক্যানভাসে নামিয়ে আনলো। একটা সুন্দর পবিত্র ছবির আশায়, ৪১ বছরের একটা অসম্পুর্ন হিসাব মিলাতে। যার নির্ণেয় উত্তর-যুদ্ধাপরাধীদের ফাঁসি । একজন ইব্রাহিমিয়ান হওয়ার সুবাদে আমি প্রতিদিন শাহবাগে ভুমিকম্প হতে দেখেছি। একদল দুঃসাহসী বিপ্লবীর বুকফাঁটা আওয়াজে মাটি চৌচির হতে দেখেছি, সেই ফাটা গর্তে ওরা বিপ্লবের বীজ বুঁনে এসেছে। সেই বীজ থেকে আজ জন্ম নিয়েছে এক চিরসবুজ বৃক্ষ। এই বিপ্লবের বৃক্ষ অনন্তকাল ধরে তারুন্যের প্রতীক হয়ে রাজাকার নামক ঘাতকদের বিরুদ্ধে বিপ্লবের ফুল ফোটাবে। বাবা মায়ের আদরের যে বাধ্য ছেলেটার দিন কাটে পড়ার টেবিলে চার দেয়ালের কড়া শাসনে। এই আমি কি দেখলাম আজ সেই ছেলেটাই মশাল মিছিলের সামনের সারিতে স্লোগান দিচ্ছে , "ফাসি চাই ফাসি চাই“ রাজাকারের ফাঁসি চাই”, ''লাখ শহীদ এর বাংলায় রাজাকারের ঠাই নাই" এই রকমের হাজারো তরুনের গগনবিদারী চিৎকারে আমি মুক্তিযুদ্ধাদের চোখে আনন্দ অশ্রু দেখেছি, দেখেছি রিকশাওয়ালা তাঁর সারাদিনের কর্ষ্টাজিত অর্থে তরুনের ক্লান্ত-শুষ্ক শাসনালী গুলোকে পানি দিয়ে ভিজিয়ে দিতে। দেখেছি আন অফিসিয়ালী ছাত্রলীগ আর ছাত্রদলের নেতাকে পাশাপাশি দাঁড়িয়ে স্লোগান দিতে । এই যেন আর এক মুক্তিযুদ্ধ, শাহবাগের পিচঢালা রাস্তা যার ক্যানভাস। যেখানে কোনো দল নেই,ধর্ম নেই, উচুঁ-নীচু ভেদাভেদ নেই, নেই কোনো রাজনৈতিক চিরায়ত বির্তক। সবার একটাই দাবী রাজাকারের ফাসি। সবার চোখে রাজাকারের প্রতি ঘৃণা আর মাতৃভূমিকে শাঁপমুক্ত করে পবিত্র করার প্রত্যয়। আর হ্রদয়ে লক্ষ শহীদের প্রতি কৃতজ্ঞতা, শ্রদ্ধা আর ভালোবাসা। আর আমাদের রাজনৈতিক দলগুলোর চিরায়ত কৌতুকময় মিথ্যাচার তরুনদের হাস্যরসের খোরাক হয়েছিল সারাক্ষন। নরম বিছানায় শুয়ে বসে কিছু মূর্খের দল শাহবাগের এই ক্যানভাসে কালিমা লাগানোর কত চেষ্টাই না করলো। তরুন প্রজন্মের প্রত্যাখান ওদের নৈতিক পরাজয়। তাই নিজেদের ধার্মিকতার নির্দশন দেখাল রাজীবের লাশ আর সংখালঘুদের মন্দির ভেঙ্গে। এইটায় রাজাকার ধর্ম । ওরে মূর্খের দল শাহবাগের গনজাগরণ হয়ত বেশিদিন থাকবে না কিন্তু যে বৃক্ষ রোপন করেছে তরুন প্রজন্ম এই বৃক্ষ ঔষধি বৃক্ষ নয় যে একবার ফল দিয়েই মরে যাবে। শুধু যুদ্ধাপরাধীদের বিরুদ্ধে বিপ্লবের ফুল ফোটাবে না- ফুল ফোটাবে অনাগত ভবিষ্যতের সকল অন্যায়, হত্যা, ধর্ষন, দুর্নীতি আর সাম্প্রদায়িক সংকীর্ণতার বিরুদ্ধে বিপ্লবের ফুল। তারুন্যের এই বাধঁ ভাঙ্গা আওয়াজ এই বৃক্ষের অক্সিজেন হয়ে বেচেঁ থাকবে শত-সহস্র বছর গাইবে তারুন্যের গান।

