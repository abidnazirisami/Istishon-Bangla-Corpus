সহিংসতার শেষ কোথায়


বার্ন ইউনিটে বাড়ছে দগ্ধদের সংখ্যা
দেশে রাজনৈতিক অস্থিরতা ক্রমেই বাড়ছে। গত ৫ জানুয়ারি ঘিরে সৃষ্ট রাজনৈতিক অস্থিরতা বিরাজমান। ঘটছে নাশকতা, প্রাণহানি। প্রতিদিনই রাজনৈতিক দুর্বৃত্তদের ছোড়া পেট্রলবোমায় রাজধানীসহ দেশের বিভিন্ন জেলায় দগ্ধ হচ্ছে সাধারণ মানুষ। বিএনপি নেতৃত্বাধীন ২০-দলীয় জোটের অবরোধ চলাকালে গত শুক্রবার যাত্রীবাহী বাস ও পণ্যবাহী ট্রাকে ভয়াবহ পেট্রলবোমা হামলায় ৫২ জন দগ্ধ হন। দেশজুড়ে এখন পেট্রলবোমা আতঙ্ক।
অবরোধের ১৮তম দিনের সহিংসতা ছিল আগের দিনগুলোর তুলনায় নৃশংস ও ভয়াবহ। এদিন রাজধানী ঢাকা, রাজশাহী, নোয়াখালী, বগুড়া, বরিশাল ও সাভারে অন্তত ২১টি বাস-ট্রাক ও লেগুনায় পেট্রল ও ককটেল হামলা হয়। ভাঙচুর করা হয় ২৯টি বিভিন্ন যানবাহন। গাড়িতে পেট্রলবোমার আগুনে দগ্ধ হন নারী ও শিশুসহ ৫২ জন। তাদের মধ্যে শুধু রাজধানীতেই আছেন ৩২ জন। এছাড়া রাজশাহীতে ১০, নোয়াখালীতে ২, বগুড়ায় ২, বরিশালে ২, সিলেটে ৩ ও মৌলভীবাজারে ১ জন করে দগ্ধ হন। অবরোধের ১৮ দিনের সহিংসতায় গাড়িতে অগ্নিসংযোগের সংখ্যা ৩০৩ ও ভাঙচুরের সংখ্যা ৬২৫।
অবরোধের ১৮ দিনে ৩৩ জন নিহত হন। তাদের মধ্যে পেট্রলবোমা ও আগুনেই ১৬ জন। হরতাল-অবরোধে নাগরিক জীবনের উদ্বেগ-উৎকণ্ঠা এখন ভয় ও আতঙ্কে রূপ নিয়েছে। হুমকির মুখে জনজীবন। দুই দলের কর্মসূচিতে প্রাণহানি, গাড়িতে অগ্নিসংযোগসহ বিভিন্ন নাশকতা ঘটছে প্রতিনিয়ত। ক্ষমতার প্রতিহিংসায় বাড়ছে অপরাধ। দেশে চলছে সহিংসতার রাজনীতি। রাজনৈতিক কর্মসূচির নামে যেখানে-সেখানে বোমা ও ককটেল হামলা মানুষের জীবন ও জীবিকাকে ভয়াবহ করে তুলেছে। একটি গণতান্ত্রিক রাষ্ট্রে রাজনৈতিক কর্মসূচির নামে এই মর্মন্তুদ নাশকতা, পেট্রলবোমা হামলা, সহিংসতা কখনো চলতে পারে না। এ ধরনের রাজনৈতিক দুর্বৃত্তায়ন কখনো গণতন্ত্রের ভাষাও হতে পারে না। বাংলাদেশের রাজনীতি অগ্রসর হতে দেখা যায় ক্ষমতার পথে। ফলে পরস্পরের মধ্যে আস্থার অভাব প্রকট এবং বারবার এর খেসারত দিতে হয় সাধারণ মানুষকে। মানুষ ঘরে-বাইরে বোমাতঙ্ক নিয়ে দিন কাটাবে, রাস্তায় বের হলেই অগ্নিদগ্ধ হবে। পান্তরে রাজনৈতিক নেতারা নিজেদের গণতান্ত্রিক দাবি করবেন, এ দেশ গণতন্ত্র প্রক্রিয়ায় চলছে। তাদের এসব যুক্তি হাস্যকর ছাড়া কিছুই না। রাজনীতির নামে এই নাশকতা কি একটি গণতান্ত্রিক দেশের পরিবেশ হতে পারে? এর পরিপ্রেতে একটি বিষয় পরিষ্কার হওয়া দরকার। এমন প্রতিহিংসায় দেশ চলতে পারে না। মানুষ শান্তিতে বসবাস করতে চায়।
দেশের সামগ্রিক স্বার্থে, জনগণের ভাগ্য উন্নয়নে উভয় রাজনৈতিক দলকে পরিশীলিত দায়িত্ববোধের পরিচয় দিতে হয়, হতে হবে সহনশীল। সবার কাম্য, গণতান্ত্রিক উপায়ে দেশ চলবে। সহিংসতা নয়, মানুষ আর পেট্রলবোমা ও আগুনে পুড়তে চায় না। চায় গণতন্ত্রের সঠিক প্রতিষ্ঠা ও সুস্থ রাজনীতি। সুস্থ রাজনৈতিক পরিবেশ বজায় রাখতে প্রয়োজন রাজনৈতিক দলগুলোর সমন্বয়। সার্বিক বিবেচনায় আমরা জাতির এই ঘোর অমানিশাকালে, রাজনৈতিক শুভবুদ্ধির জাগরণ প্রয়োজন। রাজনৈতিক সমঝোতার মাধ্যমে দেশের বিদ্যমান পরিবেশ সহনীয় পর্যায়ে আসবে বলেই আমাদের বিশ্বাস। দেশ চলুক সহিংসতামুক্ত, গণতান্ত্রিক পরিবেশে। মানুষের মূল প্রত্যাশা হচ্ছে সুশাসন। দেশের মানুষের সার্বিক নিরাপত্তা নিশ্চিত করা সরকারের অন্যতম দায়িত্ব। আমরা চাই, যে কোনো সমস্যার সমাধান হোক যৌক্তিক আলোচনার মাধ্যমে কিংবা যে কোনো শান্তিপূর্ণ উপায়ে। রাজনৈতিক সংকট নিরসনে উদ্যোগ নিতে হবে রাজনৈতিক নেতাদের। নিশ্চিত করতে হবে জননিরাপত্তা- এটিই সবার কাম্য। 

