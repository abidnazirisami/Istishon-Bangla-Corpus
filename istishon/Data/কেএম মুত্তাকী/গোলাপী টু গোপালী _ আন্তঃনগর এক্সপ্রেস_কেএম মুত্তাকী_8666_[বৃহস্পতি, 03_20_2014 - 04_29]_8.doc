গোলাপী টু গোপালী _ আন্তঃনগর এক্সপ্রেস


দেশের রেলওয়ে ব্যাবস্থা সত্যিই অনেক এগিয়ে গেছে। বেশ কিছুদিন ধরেই মাঠে নেমেছে হরেক রকমের নতুন ট্রেন। গণতন্ত্রের ট্রেন, অরাজকতার ট্রেন, জাতীয় সংসদ নির্বাচনের ট্রেন, উপজেলা নির্বাচনের ট্রেন আরো কত বাহারী নাম।
এতেই শেষ নয়! একে অন্যকে আক্রমন করে জনসম্মুখে চালাচ্ছে এসব ট্রেনের প্রচার অভিযান। এই কি রাজনৈতিক শিষ্টাচার? এই কি শেখানো হচ্ছে রাজনীতিতে আগ্রহী তরুণদের?
মাননীয় প্রধানমন্ত্রী, আপনি মুজিব কন্যা। আপনার মুখে এসব শোভা পায় না। একজন আন্ডার ম্যাট্রিক লোকের সাথে বাকযুদ্ধ করা আপনার রাজনৈতিক পরিচয়ের সাথে মানায় না।
বঙ্গবন্ধুর আদর্শের ছায়াতলে বেড়ে ওঠা আওয়ামী লীগের জৈষ্ঠ্য নেতৃবৃন্দ এখন এ কোন কদাচারে মেতে উঠেছেন! আমির হোসেন আমু আর তোফায়েল আহমেদের মতো বাংলাদেশের রাজনীতির বটবৃক্ষরা যখন রাজনৈতিক প্রতিপক্ষের উদ্দেশ্যে ‘থুতু চাটাচাটির’ মতো কুৎসিত উপমা ব্যবহার করেন, তখন দেশের মানুষ বিব্রত হয়। কি দারুন বঙ্গবন্ধুর আদর্শ!!!
বিএনপি-জামায়াতের অপকর্মের জন্য তাদের বিরুদ্ধে মানুষকে উসকে দিতে কটুক্তি বা রুচিহীন মন্তব্যেও কোনো প্রয়োজন নেই। বিজাতীয় পাকিস্তানী শাসকদের বিরুদ্ধে বঙ্গবন্ধু শেখ মুজিবর রহমান কোনো কটুক্তি না করেই ঘৃণার ব্যরিকেড তৈরি করেছিলেন। ঐতিহ্যবাহী আওয়ামী লীগের নেতৃবৃন্দের কাছে দেশের মানুষ বঙ্গবন্ধুর আদর্শের অনুসরণ দেখতে চায়।
মাননীয় প্রধানমন্ত্রী, যদি সময় পান তবে আপনার দলের লোকদের এখনি দুর্নীতি এক্সপ্রেস থেকে নেমে আসতে বলুন। জনগণের মাথায় কাঁঠাল ভেঙ্গে খেলে তা জনগণ বেশিদিন সহ্য করবে না।
কোটি কোটি টাকার সম্পদ বানিয়ে নিচ্ছে আপনার দলের নেতারা। জনগণ এসব বেশিদিন মেনে নেবে না। আপনারা জনগণকে যতটা বোকা ভাবছেন ঠিক ততোটা বোকা জনগণ নয়। আপনাদের মিষ্টি কথার মোহে পড়ে যদি কোন ভুল সিধান্ত নিয়েও থাকে তবেও আপনাদের এমন কার্যকলাপ কেও মেনে নেবে না।
আপনার অতি আদরের ছত্রলীগকে সামলান। শিক্ষাঙ্গন ছাত্রদের যায়গা কোন সন্ত্রাসের নয়। মুজিবর রহমানকে মাঠে, মঞ্চে বিক্রি করে রাজনীতি করতে নিষেধ করুন। মুজিব কোন পন্য নয়। মুজিবের আদর্শকে বিক্রি নয় অন্তরে লালন করতে বলুন। দুর্নীতি, অরাজগতা আর সন্ত্রাসের ট্রেন থেকে নেমে এসে জনগণের ট্রেনে উঠতে বলুন। 
বিদ্যুৎ নিয়ে আপনারা যে সার্কাস দেখাচ্ছেন সেটি কিন্তু বিএনপি সরকারের সার্কাসকেও ছাড়িয়ে গেছে। কুইক রেন্টালে কুইক দুর্নীতি করে এখন ধরা খেয়ে গেছেন, আর সেই দায়ভার চাপাচ্ছেন জনগণের উপর! বিএনপি সরকার বিদ্যুতের নামে জনগণকে দিয়েছিল বিদ্যুতের খাম্বা আর আপনারা চাপিয়ে দিচ্ছেন নিজের ভুলে বেড়ে যাওয়া দাম।
আপনারা যে শাসন ব্যাবস্থার মধ্যে জনগণকে রেখেছেন সেটির নাম গণতন্ত্র না হয়ে দলতন্ত্র হলেই বেশি ভালো হতো। গণতন্ত্রের নামে দলতন্ত্র চালাচ্ছেন এটা বেশ বেমানান দেখা যায়।
সময় থাকতে এখনই নিষিদ্ধ করুন জামায়াত কে। আপনাদের পল্টিবাজির ইতিহাস নতুন কিছু নয়। জামায়াতকে পুজি করে রাজনীতি বন্ধ করুন।
মেরুদণ্ডহীন নতজানু পররাষ্ট্র নীতি থেকে বেরিয়ে আসুন। যেমনভাবে জনগণ পাকিস্তানের দালালদের বর্জন করেছে ঠিক সেভাবেই ভারতের দালালদেরও বর্জন করবে। দেশের মানুষের হয়ে দালালি করুন।
ভারত বড় রাষ্ট্র। স্বাভাবিকভাবেই তারা প্রভাব বিস্তার করতে চাইবে। এক্ষেত্রে আপনার নীতির দুর্বলতা এবং পা-চাটা মনোভাব থাকলে তারা তো আরো সুযোগ পাবে। ভারত আমাদের বন্ধু কিন্তু বন্ধু সিঁধ কেটে চুরি করে নিয়ে গেলে সেটাকেও মেনে নিতে হবে এমন বন্ধুদরদী হয়ে লাভ নেই। এমন করতে চাইলে জনগণ আপনার মুখে থুথু দিবে। তখন আর খেয়াল করবে না আপনি কার কন্যা।
শিক্ষাক্ষেত্রে আপনাদের উন্নয়ন অভাবনীয়। রাস্তার মোড়ে মোড়ে ৫টাকা করে বিক্রি হয়েছে জেএসসি আর পিএসসির প্রশ্ন। আফসোস, আপনারা সেটি দমন করতে পারেন নাই। আর শিক্ষক নিয়োগের কথা না হয় নাই বা বললাম।
সংসদ অধিবেশনকে বানিয়ে ফেলেছেন হাস্য রসাত্মক কমেডি শো তে। সংসদ এখন ব্যাবহার করা হয় ব্যাক্তি আক্রমণের জন্য। এটা কোন ধরণের সংসদীয় শিষ্টাচার সেটি মনে হয় কেও জানে না।
মানুষকে ভালোবাসুন, মানুষের জন্য কিছু করুন।

