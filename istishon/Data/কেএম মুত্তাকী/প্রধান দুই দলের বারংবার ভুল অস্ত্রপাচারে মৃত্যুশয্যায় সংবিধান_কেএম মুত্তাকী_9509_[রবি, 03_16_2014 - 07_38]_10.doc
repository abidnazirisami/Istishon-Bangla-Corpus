প্রধান দুই দলের বারংবার ভুল অস্ত্রপাচারে মৃত্যুশয্যায় সংবিধান


সংবিধানের সঠিক অংশটুকুর উপর পূর্ণ শ্রদ্ধা জ্ঞাপন করছি।
প্রথমে সংবিধানে সন্নিবেশিত ৭০ অনুচ্ছেদটা একটু দেখে নিই:
১) কোন নির্বাচনে কোন রাজনৈতিক দলের প্রার্থীরূপে মনোনীত হইয়া কোন ব্যক্তি সংসদ-সদস্য নির্বাচিত হইলে তিনি যদি উক্ত দল হইতে পদত্যাগ করেন, অথবা সংসদে উক্ত দলের বিপক্ষে ভোটদান করেন, তাহা হইলে সংসদে তাঁহার আসন শূন্য হইবে।
ব্যাখ্যা।- যদি কোন সংসদ-সদস্য, যে দল তাঁহাকে নির্বাচনে প্রার্থীরূপে মনোনীত করিয়াছেন, সেই দলের নির্দেশ অমান্য করিয়া-
(ক) সংসদে উপস্থিত থাকিয়া ভোটদানে বিরত থাকেন, অথবা
(খ) সংসদের কোন বৈঠকে অনুপস্থিত থাকেন,
তাহা হইলে তিনি উক্ত দলের বিপক্ষে ভোটদান করিয়াছেন বলিয়া গণ্য হইবেন। 
(২) যদি কোন সময় কোন রাজনৈতিক দলের সংসদীয় দলের নেতৃত্ব সম্পর্কে কোন প্রশ্ন উঠে তাহা হইলে সংসদে সেই দলের সংখ্যাগরিষ্ঠ সদস্যের নেতৃত্বের দাবীদার কোন সদস্য কর্তৃক লিখিতভাবে অবহিত হইবার সাত দিনের মধ্যে স্পীকার সংসদের কার্যপ্রণালী-বিধি অনুযায়ী উক্ত দলের সকল সংসদ-সদস্যের সভা আহ্বান করিয়া বিভক্তি ভোটের মাধ্যমে সংখ্যাগরিষ্ঠ ভোটের দ্বারা উক্ত দলের সংসদীয় নেতৃত্ব নির্ধারণ করিবেন এবং সংসদে ভোটদানের ব্যাপারে অনুরূপ নির্ধারিত নেতৃত্বের নির্দেশ যদি কোন সদস্য অমান্য করেন তাহা হইলে তিনি
(ক) দফার অধীন উক্ত দলের বিপক্ষে ভোটদান করিয়াছেন বলিয়া গণ্য হইবে এবং সংসদে তাঁহার আসন শূন্য হইবে।
তবে তিনি সেই কারণে পরবর্তী কোন নির্বাচনে সংসদ সদস্য হইবার অযোগ্য হইবেন না।
(৩) যদি কোন ব্যক্তি নির্দলীয় প্রার্থীরূপে সংসদ-সদস্য নির্বাচিত হইবার পর কোন রাজনৈতিক দলে যোগদান করেন, তাহা হইলে তিনি এই অনুচ্ছেদের উদ্দেশ্য সাধনকল্পে উক্ত দলের প্রার্থীরূপে সংসদ-সদস্য নির্বাচিত হইয়াছেন বলিয়া গণ্য হইবে।
বাংলাদেশের প্রধান দুই দল একের পর এক নিজেদের ইচ্ছে মত সংবিধানের পরিবর্তন ঘটাচ্ছেন যেমনটি দেখা যায় মুক্তিযুদ্ধের ইতিহাসের ক্ষেত্রেও। নিজেদের ক্ষমতা জাহির করার জন্য ইচ্ছে মত সংবিধান পরিবর্তন করা কোন ধরণের গনতন্ত্রের সামিল তা আমার জানা নেই।
সময় বদলানোর সাথে সাথে একটি দেশে পরিচালনার জন্য সংবিধান পরিবর্তনের প্রয়োজন হতে পারে কিন্তু তা যদি হয় কোন রাজনৈতিক দলের সুবিধার জন্য এবং ক্ষমতাকে পাকা পোক্ত করার জন্য তবে সেটি কিছুতেই গ্রহণযোগ্যতার পর্যায়ে পড়ে না।
আওয়ামীলীগ বলেন আর বিএনপি বলেন দুদলই নিজেদেরকে স্থায়ী করার জন্য বহুবার নির্মম সার্জারি চালিয়েছে সংবিধানের পবিত্র দেহের উপর। বর্তমান শাসক দল এদিক দিয়ে আংশিক সফল হয়েছে বলা যায় কিন্তু ক্ষমতায় কতদিন থাকতে পারবে তা নিয়ে যথেষ্ট সন্দেহ রয়েছে।
বর্তমান রাজনৈতিক দলের প্রধানদের একক সিদ্ধান্ত নেবার মনোভাব সৃষ্টি হয়েছে কেবল মাত্র এই ৭০ অনুচ্ছেদের কারণেই।
যেখানে কোন নির্বাচিত নেতার দলের বাইরে কোন কথা বলার সুযোগ নেই সেখানে কিভাবে জনগণের শান্তির প্রশ্ন উঠছে, সেটিতো আরো অনেক পরের ব্যাপার। দল যা বলবে তাই মাথা পেতে নিতে হবে নচেৎ সদস্য পদই থাকবে না।
সংবিধানে স্পষ্টকরে উল্যেখ করা আছে, কোন নির্বাচনে কোন রাজনৈতিক দলের প্রার্থীরূপে মনোনীত হইয়া কোন ব্যক্তি সংসদ-সদস্য নির্বাচিত হইলে তিনি যদি উক্ত দল হইতে পদত্যাগ করেন, অথবা সংসদে উক্ত দলের বিপক্ষে ভোটদান করেন, তাহা হইলে সংসদে তাঁহার আসন শূন্য হইবে।
এর মানে কি এই, রাজনৈতিক নেতাদের সংসদে উত্থাপিত বিলের কোনরূপ বিরোধিতা করা যাবে না। যে যাই বলুক হ্যাঁ/না ভোটে হ্যাঁ-ই বলতেই হবে। অন্যথায় সদস্যপদই থাকবে না।
এক্ষেত্রে দল নিজের ইচ্ছে মত আইন জনগণের উপর চাপিয়ে দিলে জনগণের প্রতিনিধির আপত্তি থাকলেও সদস্য পদ হারানোর ভয়ে কিচ্ছু বলার সুযোগ নেই।
আর জনগণের স্বার্থবিরোধী কাজ করা বর্তমান প্রধান দুই রাজনৈতিক দলের নেতাদের একটি ট্রাডিশনে পরিণত হয়েছে। জনকল্যাণে নয়, একজনকে অপদস্ত করার জন্য অন্যজন উঠে পড়ে লাগে সংবিধানের বিরুদ্ধে।
একটি দল সবসময়ই সঠিক সিদ্ধান্ত নিবে সেটা কখনই ঠিক না। আর গণতন্ত্রকে সামনে রেখে বাংলাদেশের প্রধান দুটি দল প্রতিনিয়ত জনগণের স্বার্থ বিরোধী কার্যকলাপ করে যাচ্ছে আর সংসদ সদস্যরা ব্যাবহৃত হচ্ছে খেলার পুতুল হিসেবে। সংসদ অধিবেশন এখন শুধু বিরোধীদের গালমন্দ করার জন্য আর নিজেদের লম্বা বক্তৃতা এবং ব্যাক্তিগত আক্রমণের জন্যই ব্যাবহার করা হচ্ছে। এতে সংসদ পরিণত হয়েছে একটি হ্যাস্য-রসাত্মক কমেডি শো-তে।
তবে এখন বলতে হয় আমরা কি গণতান্ত্রিক পন্থার মধ্যে অবস্থান করছি নাকি কোন দলতান্ত্রিক পন্থার মধ্যে বসবাস করছি। গণতন্ত্রের নামে চলছে দলতান্ত্রিক ব্যাক্তি লাভজনক রমরমা ব্যাবসা। যেখানে প্রতারিত হচ্ছে বাংলাদেশের প্রতিটি জনগণ।

