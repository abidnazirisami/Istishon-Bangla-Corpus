ধর্ষকের নয় ; বরং ধর্ষনকে বৈধতার সার্টিফিকেট দাতা রাষ্ট্রযন্ত্রের বিচার চাই


যারা হলি খেলার প্রস্তুতি নিচ্ছেন তাদের দৃষ্টি আকর্ষন করছি । যারা টি টুয়েন্টি বিশ্বকাপ ক্রিকেটের চোখ ধাঁধানো চার-ছক্কা আর উইকেটের মাঝে আঁটকে আছেন তাদের চোখটা একটু কুমিল্লা ভিক্টোরিয়া কলেজের মেধাবী ছাত্রী তনু'র ধর্ষিত দেহের দিকে দিতে অনুরোধ করছি । কি , কিছু দেখতে পাচ্ছেন ? পারছেন না নিশ্চই ? হায়রে সমাজ ! আমি দেখতে পাচ্ছি , দেখতে পাচ্ছি ঐ রক্তাক্ত দেহটা তনুর নয় । ঐ রক্তাক্ত দেহটা আমার মায়ের । যে মা আমাকে গর্ভের ধারন করে অতি কষ্টে এই পৃথিবীতে এনেছে সেই মায়ের দেহ ঐ রক্তাক্ত দেহটি । ঐ দেহ আমার বোনের । যে বোন রাতে না খেয়ে আমার মুখে খাবার তুলে দিয়ে হাসে । আমি ধর্ষকের বিচার চাই না , বিচার চাই তাদের যারা ধর্ষকদের বৈধতার সার্টিফিকেট দেয় ধর্ষন করতে । 
আমি তনু'র ধর্ষনকারীর বিচার চাই না । ধর্ষনকারীর বিচার চেয়ে আমি রাজপথেও দাড়াব না প্ল্যাকার্ড বা ফ্যাস্টুন নিয়ে । যে রাষ্ট্রে ধর্ষনকে রাষ্ট্রযন্ত্র আষ্টেপৃষ্টে লালন করে সে রাষ্ট্রে ধর্ষনকারীর বিচার না চেয়ে রাষ্ট্রযন্ত্রে বিচার চাওয়া জরুরি । হ্যাঁ , রাষ্ট্রযন্ত্রের বিচার চাওয়া জরুরি । তনুকে ধর্ষন করার ফলে ধর্ষনকারী যতটা না অপরাধী হয়েছে তার চেয়ে বেশি অপরাধী হয়েছে রাষ্ট্রযন্ত্র । রাষ্ট্রযন্ত্র যখন ধর্ষকদের ধর্ষন করতে উত্‍সাহ দেয় , ধর্ষনকে বৈধতার সার্টিফিকেট দেয় তখন রাষ্ট্রে ধর্ষক নির্মূল নয় উত্‍পাদন হয় । আর এই উত্‍পাদনের মহা দায়িত্বটা কাঁধে তুলে নেয় রাষ্ট্রযন্ত্র নিজেই । তাই ধর্ষকের বিচার না চেয়ে সেই রাষ্ট্রযন্ত্রের বিচার চাওয়া আবশ্যক যেই রাষ্ট্রযন্ত্র রাষ্ট্রে ধর্ষক উত্‍পাদনের গুরু দায়িত্ব কাঁধে নিয়েছে ।
ধর্ষন পরবর্তী সময়ে রাষ্ট্রযন্ত্রের বক্তব্য শুনলে বুঝবার উপায় নেই রাষ্ট্র ধর্ষক নির্মূল করছে নাকি উত্‍পাদন করছে । গত বছর যখন পহেলা বৈশাখে ন্যাক্কারজনক নারী নিপীড়নকে পুলিশ মহাপরিদর্শক যেভাবে দুষ্টুমি আখ্যা দিয়েছিলেন তাতে তখন ই ভেবেছিলাম রাষ্ট্রযন্ত্র ধর্ষক নির্মূল নয় উত্‍পাদন করে । আর আজ সে ভেবে নেয়া বাস্তব রূপ নিল তনুকে ধর্ষনের মাধ্যমে । প্রধানমন্ত্রী মহোদয়া একজন নারী অথচ রাষ্ট্রযন্ত্র যেভাবে ধর্ষনকে এক বিনোদনের জায়গায় বসাচ্ছে তাতে মনে হচ্ছে না প্রধানমন্ত্রী মহোদয়া নারী বরং তার ঐ নারীর রূপের আড়ালে আছে পুরুষতন্ত্রী ধর্ষক লালন-পালনের রূপ ।
তনু বসবাস করতো ক্যান্টমেন্টের মত একটি নিরাপত্তার বেষ্টনির ভিতর । এখন প্রশ্ন হচ্ছে ক্যান্টমেন্টের মত নিরাপদ স্থানে তনুকে ধর্ষন করল কারা ? অবশ্যই ক্যান্টমেন্টে বাইরে থেকে ধর্ষক এসে ধর্ষন করে চলে যায় নি কিংবা ফেরেশতারাও নিশ্চই আসে নি তনুকে ধর্ষন করতে ! তবে কে করল তনুকে ধর্ষন ? ক্যান্টমেন্টের নিরাপত্তা বেষ্টনি ভেঙ্গে ধর্ষক কি করে ধর্ষন করে হত্যা করে পালিয়ে গেল ? জবাব আছে ক্যান্টমেন্ট কর্তৃপক্ষের কাছে ? আছে এই প্রশ্নের কোন জবাব রাষ্ট্রযন্ত্র কিংবা প্রধানমন্ত্রী মহোদয়ার নিকট ? কোন জবাব নেই । কি করে থাকবে , যে রাষ্ট্রে নারীর ক্ষমতায়ন বলতে প্রধানমন্ত্রী বা উকিল বা ডাক্তার হওয়াকে বুঝিয়ে পুরুষের বিছানায় ভোগ্যবস্তু রূপে নারীকে সাঁজানো হয় সে রাষ্ট্রে কেউ ই জবাব দিতে পারবে কি করে এবং কেন নারী ধর্ষন হয় ।
বাঙলাদেশের ধর্মবানরা গত পহেলা বৈশাখে নারী নিপীড়নের পর গলা চেঁচিয়ে বলেছিল , মেয়েরা যৌন উত্তেজক পোষাক পরে । সেই পোষাক পরা নারীদের দেখে পুরুষ কামাতুর হয়ে যায় । তাই নারীর উপর নিপীড়ন হয়েছে । অর্থাত্‍ নারী নিপীড়নের প্রধান কারণ নারীর অ-রুচিশীল পোষাক । কিন্তু তনুকে কেন ধর্ষন করা হল ? তনু তো খুল্লাম-খুল্লাম পোষাক পরত না । আলেম সমাজের দেয়া পোষাক ই তো পরত । তবে কি অজুহাত দাড় করাবে ধর্মবানরা তনু'র ধর্ষনের বিপক্ষে ? 
কোনো পোষাক নয় বরং পুরুষের হিংস্র পশুবৃত্তির ফলে একের পর এক নারী নিপীড়ন , ধর্ষন ঘটে চলেছে । রাষ্ট্রযন্ত্র আর ধর্মের দ্বৈত্য বৈধতার সার্টিফিকেটের ফলে ধর্ষক পয়দা হচ্ছে জোড়ায় জোড়ায় । নারী প্রধানমন্ত্রীর পুরুষতন্ত্রের পৃষ্ঠপোষকতায় নারী পুরুষের বিছানার ভোগ্যবস্তুই রয়ে যাচ্ছে দিনের পর দিন , বছরের পর বছর । আমি তনুকে ধর্ষনকারীর কোন প্রকার শাস্তি চাই না এমন কি কোন প্রকারেই আমি ধর্ষনকারীকে গ্রেফতার করতেও বল না এবং জনগণকেও বল না ধর্ষকদের বিরুদ্ধে অবস্থান নিতে । তবে বলব তাদের বিরুদ্ধে কঠোর অবস্থান নিতে যারা ধর্ষন-নিপীড়নকে বৈধতার সার্টিফিকেট দেয় , নারী নিপীড়ন-ধর্ষনের ঘটনা ঘটবার পরেও গলা উঁচিয়ে বলে নারীর ক্ষমতায়ন ঘটেছে , নারী হয়েও যারা পুরুষতন্ত্রকে টিকিয়ে রাখার প্রাণপণ লড়াই করছে । আসুন প্রতিরোধটা প্রথমে ধর্ষক উত্‍পাদনকারীদের বিরুদ্ধেই রচনা করি । তবেই নির্মূল হবে ধর্ষক । অকালে ঝরে যেতে হবে না তনুদের ।

