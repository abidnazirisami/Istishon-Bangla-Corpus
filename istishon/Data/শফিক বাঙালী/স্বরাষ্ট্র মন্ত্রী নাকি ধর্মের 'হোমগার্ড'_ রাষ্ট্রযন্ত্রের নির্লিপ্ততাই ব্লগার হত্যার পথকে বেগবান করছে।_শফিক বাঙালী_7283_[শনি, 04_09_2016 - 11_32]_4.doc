স্বরাষ্ট্র মন্ত্রী নাকি ধর্মের 'হোমগার্ড'_ রাষ্ট্রযন্ত্রের নির্লিপ্ততাই ব্লগার হত্যার পথকে বেগবান করছে।


এক বছরে পাঁচ জন ব্লগার ধারাবাহিকভাবে খুন হল । রাষ্ট্রযন্ত্র ব্লগার খুনকে বিচ্ছিন্ন ঘটনা আখ্যা দিয়ে নিজেদের ব্যর্থতাকে শাঁক দিয়ে মাছ ঢাকায় ন্যায় ঢেকে রেখে গলা চেঁচিয়ে বলছে রাষ্ট্রে কোন জঙ্গী নেই । মেনে নিলাম রাষ্ট্রে কোন জঙ্গী নেই । এখন একটা প্রশ্ন , রাষ্ট্রে যদি কোন জঙ্গী না-ই থাকে তবে , ধর্ম নিয়ে লেখালেখির ফলে ব্লগারদের কেন চাপাতি দিয়ে কুপিয়ে খুন করা হয় ? আছে , এই প্রশ্নের কোন জবাব রাষ্ট্রযন্ত্রের কাছে ? যদি রাষ্ট্রে জঙ্গীবাদ না-ই থাকে তবে কারা খুন করছে একের পর এক ব্লগারদের ? তাছাড়া ধর্ম নিয়ে লেখালেখি করলে কেন ৫৭ ধারা নামক অবৈধ আইনে গ্রেফতার করা হয় ব্লগারদের কিংবা ধর্ম বিরোধী লেখালেখির উপর কেন সীমা রেখা অংকন করে দেয়া হয় ?
আওয়ামী লীগের বড় নেতা থেকে পাঁতি নেতা পর্যন্ত সকলের মুখেই শুনি তাদের সরকার রাষ্ট্রে গণতন্ত্র ও আইনের শাসন প্রতিষ্ঠা করেছে এবং তা রক্ষা প্রাণপণ চেষ্টা করছে । আসলে আওয়ামী লীগ সরকার গণতন্ত্র ও আইনের শাসন বলতে কি বুঝেন তা একটু দেখা উচিত । আওয়ামী লীগ সরকারের কাছে গণতন্ত্র অর্থ ভোট কেন্দ্রে যাওয়া । এতদিন ভোট কেন্দ্রে গিয়ে ভোট দেয়াটা ছিল গণতন্ত্র , কিন্তু সাম্প্রতিক সময়ে গণতন্ত্র ভোট কেন্দ্রে যাওয়ার মধ্যেই সীমাবদ্ধ হয়ে গেছে । আর বাকি থাকলো আইনের শাসন । আইন কেবল মাত্র তাদের সরকারী লোকদের জন্য । তাদের সরকার চোরকে সাধু বললে চোর সাধু আর সাধুকে চোর বললে সাধু চোর । এখানে আইনের শাসন আওয়ামী লীগ নেতাদের মুজিবীয় পোষাকের পকেটে অবস্থান করে ।
রাষ্ট্রে একের পর এক ধারাবাহিকভাবে মুক্তমনা ব্লগারকে খুন করা হচ্ছে । একের পর এক নানা অজুহাতে ধর্ষন করে খুন করা হচ্ছে নারীদের । ব্লগার খুনের বিচার আমরা অতীতে আশানূরুপ কোন অগ্রগতি দেখতে পাই নি । আর ধর্ষনের বিচার দূরে থাক , কাপড়ের অজুহাত তুলে ধর্ষিত নারীকে আরো কয়েক বার ধর্ষন করে দেয় রাষ্ট্রযন্ত্র । সম্প্রতি , জগন্নাথ বিশ্ববিদ্যালয়ের আইন বিভাগের ছাত্র নাজিমুদ্দিন সামাদ নামে এক ব্লগারকে কুপিয়ে ও গুলি করে খুন করা হয় । সামাদ হত্যাকান্ড নিয়ে আমাদের স্বরাষ্ট্র মন্ত্রীর করা কয়েকটি মন্তব্য শুনে তাকে রাষ্ট্রের স্বরাষ্ট্র মন্ত্রী নয় বরং ধর্মের 'হোমগার্ড' ভাবতে শুরু করেছি । সামাদের খুনি কারা সে বিষয়ে খোঁজ না নিয়ে স্বরাষ্ট্র মন্ত্রী প্রসাশনকে খোঁজ নিতে বলেছেন কি লিখতেন নিহত ব্লগার সামাদ । অর্থাত্‍ স্বরাষ্ট্র মন্ত্রীর বক্তব্য থেকে স্পষ্ট যে , রাষ্ট্রে খুন করা অপরাধ নয় ; বরং ধর্ম নিয়ে লিখে খুন হওয়াটা বড় অপরাধ । 
একের পর এক ব্লগার খুন , নারী নিপীড়ন ও ধর্ষন ঘটে চলেছে রাষ্ট্রে । আর রাষ্ট্র যখন ব্লগার খুন , নারী নিপীড়ন ও ধর্ষনের ঘটনাকে বিচ্ছিন্ন ঘটনা আখ্যা দিয়ে নিজেদের ব্যর্থতা এঁড়িয়ে যেতে চান তখন প্রশ্ন আসে , রাষ্ট্রযন্ত্র কি ক্ষমতা আঁকড়ে থাকতেই ক্ষমতা মসনদে বসেছেন নাকি জনগণ ও রাষ্ট্রের নিরাপত্তা নিশ্চিত করতে ক্ষমতার মসনদে বসেছেন ? সম্প্রতি , তথ্যমন্ত্রী ও জাসদ নেতা হাসানুল হক ইনু এক বক্তব্যে বলেছেন , গণতন্ত্র কাঁচের ন্যায় নয় ; যে , দু'একজন ব্লগার খুন হলেই গণতন্ত্র ভেঙে যাবে । এখন মন্ত্রী মহোদয়ের নিকট প্রশ্ন , ঠিক কতজন ব্লগার খুন হলে গণতন্ত্র কাঁচের মত ভাঙবে , সঠিক ভাবে বলবেন কি ?
নিজেদের ব্যর্থতাকে নিলর্জ্জের মত এঁড়িয়ে যাওয়ার ফলে আমরা আমাদের মস্তিস্ককে দিনে দিনে ফুটপাতে ছিঁটকে পড়ে থাকতে দেখছি । রাষ্ট্রযন্ত্রের নিলর্জ্জ বক্তব্যের কারণে আমরা আমাদের মা-বোনকে ধর্ষিত হতে দেখছি , খুন হতে দেখছি । ঠিক কত ব্লগার খুন হলে রাষ্ট্রযন্ত্রের নিলর্জ্জের মত নিজেদের ব্যর্থতা এঁড়িয়ে যাওয়ার ঘটনার পরিসমাপ্তি ঘটবে ? ঠিক কত মা-বোনকে ধর্ষিত হওয়ার পর রাষ্ট্রযন্ত্র নিলর্জ্জ বক্তব্য দেয়া থেকে বিরত থাকবে ?

