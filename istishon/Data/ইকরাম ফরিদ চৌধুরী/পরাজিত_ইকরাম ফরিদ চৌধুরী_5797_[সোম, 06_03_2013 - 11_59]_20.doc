পরাজিত


”পুরোন অভ্যাস সহজে বদলায় না” এই কথাটা মিথ্যা। অন্তত শিহাবের বেলায় মিথ্যা, কিংবা আজকালকার ”রিটেইল লোন” কালচারের যুগে মিথ্যা। এখন গরীবেরও ঘোড়ারোগ হয়, মধ্যবিত্তের হাতি রোগ হয় এবং তারা হাতি ঘোড়া কেনেও। পুরনো অভ্যাসও খুব দ্রুত বদলায়। শিহাব নিজেই তার প্রকৃষ্ট উদাহারন। কারন সে ঘামছে। সম্ভবত আজ থেকে তিন মাস আগে একই পরিবেশে যে পরিমান ঘামা উচিৎ তার চেয়ে বেশী ঘামছে বলেই তার ধারনা । বিষয়টা পরিষ্কার করে বলা দরকার। ব্যপারটা এরকম, উচ্চ মধ্যবিত্ত ”ঘারানার” স্ত্রী, গ্রীন হাউজ এফেক্ট, ইংলিশ মিডিয়ামে পড়া হবু ”ইয়ো ইয়ো” বাচ্চা ইত্যাদি, ইত্যাদি, ইত্যাদি কারনে সে মাস তিনেক আগে একসাথে দুটো দের টনের এসি কিনে ফেলেছে, এবং এতে তার লোন হয়েছে এক লক্ষ টাকা। তবে স্ত্রী, কন্যার মুখে কয়েক মিলিয়ন পাউন্ড মূল্যের হাসি দেখে এক লক্ষ টাকা লোনের দুঃখ হাওয়ায় মিলিয়ে যাবো যাবো করছে। এখন তার ২৪ ঘন্টার মধ্যে ১০ ঘন্টা অফিস (সম্পূর্ন এসি), ফেরার পথে আধঘন্টা রিক্সা (নন এসি) এবং বাকীটা বাসার (অধুনা এসি) সময় মিলে মোটামুটি একটা বেশ হিমেল জীবনে অভ্যস্ত হয়ে গেছে সে।
এখন শিহাবের বর্তমান অবস্থান ব্যাখ্যা করা যাক। জুলাই মাস, শুক্রবার, সন্ধ্যা সারে ৭টা। এই মুহুর্তে সে বসে আছে হকার্স মার্কেটের একটা ফাস্ট ফুডের দোকানের সামনে। সামনে বলতে দোকানের ঠিক বাইরে ফুটপাথের কিনারায় একটা টুলের উপর বসে আছে। হকারর্স মার্কেটের চিরচেনা চলমান মানুষের ভিড়ের সাথে তার হাটুতে প্রায়ই ধাক্কা লাগছে। স্ট্র্যাটেজিক কারনে সরে যাবে সে উপায়ও নেই। তার ডান হাতে একটা প্রায় সম্পূর্ন প্রান ম্যাঙ্গো জুসের প্যাকেট এবং বাম হাতে একটা খোলা সেভেন আপ এর বোতল (এটাও প্রায় সম্পূর্ন)। দুটোই তার সারে পাঁচ বছর বয়সী মেয়ে তিতলিকে শান্ত করার জন্য কেনা, যে কিনা এই মুহুর্তে তার কোলের উপর বসে বিরামহীন ভাবে মা মা মা মা করে ঘ্যান ঘ্যান করেই যাচ্ছে। তার মা জননী ”এই একটা ম্যাজেন্টা পাড় কিনে আসছি” বলে সেই যে গাওসিয়ার ভীড়ে হারিয়ে গেল, সেও আধঘন্টা আগের কথা। এদিকে মা পাগল মেয়েকে নিয়ে তার নিজের পাগল হওয়ার দশা। তার উপর জুলাই মাসের গরম, লোকের ভীড় এবং এসির ঠান্ডা হাওয়া খাওয়ার নতুন অভ্যাস তাকে মোটামুটি বিপর্যস্ত করে ফেলেছে। একফাঁকে ড্রিংক দুটো দুই টোকাইকে দিয়ে কিছুটা হালকা বোধ করল। আখেরী চেষ্টা হিসেবে মেয়েকে কিনে দিল একটা চিপ্‌সের প্যাকেট, এবং বিশ্বচরাচরকে পরম আশ্চার্যন্বিত করে তার মেয়ে ঠান্ডা মেরে চিপ্‌স খেতে লাগলো। তার কাছে এই মুহুর্তটাকে মনে হল বিশ্বের সবচেয়ে আনন্দময় ঘটনার মধ্যে একটি, এবং এত ভিড় আর গরমের মধ্যেও সে নিজের ভাবনার মধ্যে ডুবে গেল।
ছুটির দিনের এই সন্ধ্যেটা আজতো একটু অন্যরকম হতেও পারতো। বেডরুমে বসে এসির হাওয়া খেতে খেতে ড্যান ব্রাউনের নতুন উপন্যাসটা আরেকটু এগিয়ে নিতে পারতো, কিংবা ট্যারানটিনোর বা গাই রিচির কোন নতুন মুভি দেখতে পারতো আয়েশ করে। ভাল মুভি দেখা আর বই পড়া তার প্রিয় দুটি শখ। এজন্য সে ত্রিশ হাজার টাকা খরচ করে কিনেছে ৫:১ সাউন্ড সিস্টেম। কিনেছে সৌখিন একটা বুক সেলফ। শুরুতে মনটা খচখচ করছিল। শশুরবাড়ী উচ্চ মধ্যবিত্ত ”ঘারানার” হলেও সে টিপিকাল এন্ড স্ট্যান্ডার্ড মধ্যবিত্ত পরিবারের ছেলে। অবশ্য সেটা বেশীক্ষন টেকেনি। নিজের আনন্দের জন্যেওত কিছু দরকার। মাঝে মাঝে দ্বিধা হয়, চিন্তা হয়, কত খরচ হয়, কত খরচ বাকী! আবার থেকে থেকে এও মনে হয়, কি লাভ চিন্তা করে? এইতো প্রেমা (তার স্ত্রী) চাচ্ছে মাস খানেক পরে সোফাটা বদলাতে, খরচ চল্লিশ হাজার টাকা। এদিকে তার (শিহাবের) খালাতো ভাই সাকিব পরের সপ্তাহে আসবে বউ আর দুই বাচ্চা নিয়ে আমেরিকা থেকে। সাকিব তার চেয়ে তিন বছরের বড়। কিন্তু কেন যেন ছোটবেলা থেকেই দুজনেই গলায় গলায় দোস্তী। গত আট বছর ধরে প্রবাসী। দেশে এলে তার ওখানেই মূল আখড়া। শিহাবের এই সময়টা খুব ভাল লাগে। কিন্তু খরচও হয় জলের মত। আড্ডাবাজ সাকিবের সাথে হাজারো লোকজন আসে দেখা করতে, সব তার বাসায়। টানা পনেরো বিশ দিনের মেহমানদারী। এই মাসেই বা তার পরের মাসেই মেয়ের নতুন সেশন শুরু। ইংলিশ মিডিয়ামের হিসাব আবার তাদের জমানার বাংলা মিডিয়ামের মত না, এদের হিসাব জানুয়ারী - ডিসেম্বর না, জুলাই - জুন। নতুন সেশনের এডমিশন ফি দিতে হবে, প্রায় ত্রিশ হাজার টাকা, নতুন বই, জামা জুতো আরো পাঁচ হাজার। খরচ, খরচ, খরচ, শেষ হয় না কেন? অবশ্য প্রতিমাসে নিজের জন্য দুই আড়াই হাজার টাকার ডিভিডি, বই কেনে, সেটা কেন যেন খরচের হিসাবের মধ্যে সে ধরেনা, কিন্তু সেটাওতো খরচ! তবু কিভাবে যেন সব সামলে দিন ঠিকই চলে যাচ্ছে। সেপ্টেম্বরে তাদের ম্যারেজ এনিভার্সারি। ভাবছে প্রেমাকে একটা সারপ্রাইজ দেবে। দশ দিনের জন্য একটা ইন্ডিয়া ট্যুর দিয়ে আসবে, সিঙ্গাপুর, ব্যাংকক অসম্ভব না হলেও কঠিন এই মুহুর্তে, তাই, ইন্ডিয়াই সই। ম্যানেজ করে নিতে পারবে। বোনাস, লিভ এলাউন্স আর কিছু হ্যান্ড লোন নিলে এক লাখের মধ্যে পারবে বলে মনে হয়। বেকায়দা হলে ক্রেডিট কার্ড তো আছেই। আবার খরচ, তারপরেও, দশ দিনের ছুটিতে বিদেশ (হোকনা ইন্ডিয়া) যাওয়ার ভাবনা, আর প্রেমার সারপ্রাইজ্ড চেহারা চিন্তা করে মনে মনে একটা সুখ সুখ ভাব টের পেল। ট্যুরের খরচটা জোগারের মোটামুটি একটা হিসাব তার আছে। পুরোটা নিজের সেভিংস থেকে নেয়া যাবে না, অবশ্যই না। পঞ্চাশ হাজার টাকা লিভ এলাউন্স ছাড়াও অফিস থেকে এডভান্স নিতে হবে এিশ হাজারের এর মত। জি.এম (ফিন্যান্স) কে একটু তেল মারতে হবে। লোকটা একটু ভাব ওয়ালা টাইপ। হালকা ত্যাঁদড়ও আছে। লোকে তাকে ইয়েস স্যার, প্লিজ স্যার করুক এটা তার খুব পছন্দ। এতবড় কোম্পানীর সমস্ত টাকা পয়সার জন্য এক হিসাবে সবাই তার কাছে বাঁধা, এই বিষয়টা সম্ভবত তাকে অপরিমেয় স্বর্গীয় সুখ দেয়। তার উপর ডিরেক্টর (ফিন্যান্স) সম্পর্কে তার কেমন যেন খালু শ্বশুর।তবে কতটা কাছের বা দূরের এই রহস্য তিনি কখনো ভাঙতে দেন না। তবে এটাকে সবাই তার ক্ষমতা বা ত্যাঁদড় স্বভাবের একটা উৎস হিসাবে ধরে নেয়। এডভান্সের জন্য শিহাবকেও তাই কিছুটা জ্বি স্যার, প্লিজ স্যার, ইয়েস স্যার করতে হবে। ”নেভার মাইন্ড, পার্ট অফ লাইফ” এই ভেবে নিজের অজান্তেই হেসে ফেলে সে। 
”হাস কেন বাবা” মেয়ের এই প্রশ্নে আবার ভীড়, কোলাহল আর গরমের মধ্যে ফিরে আসে শিহাব এবং টের পায় চা-সিগারেটের যৌথ তৃষ্ণা প্রান প্রিয় দোস্তের মত তার কাঁধে হাত রেখে দাড়িয়ে আছে। দোস্তের এই আহ্বান উপেক্ষা করা অসম্ভব, বিশেষ করে যখন তার ”আধূনিক” মানসিকতার স্ত্রী সাথে নেই। তিতলিকে টুলে বসিয়ে উঠে দাড়ালো সে। মেয়ের (”আধূনিক” মানসিকতার স্ত্রীর স্পাই) দিকে আলতো পেছন ফিরে সিগারেটটা পকেট থেকে বের করে চা ওয়ালা খুঁজতে যাবে এমন সময় সে খেয়াল করল একটা ১৬ কি ১৭ বছর বয়সী চা ওয়ালা অনেক্ষন ধরেই ফুটপাতের ওপর দোকানের দেয়ালে পিঠ ঠেকিয়ে বসে আছে। দুপাশে দুটো ফ্লাস্ক । একটা বেশ পুরোন, আরেকটা মোটামুটি নতুন। এতক্ষন ছেলেটাকে চোখের কোনায় দেখলেও, নিজের চিন্তার ঘোরে উপস্থিতি ঠিকমত লক্ষ্য করেনি। গোরস্থানের চা পাতার চা যেমন হয় তেমনি হবে নিশ্চয়ই এর চা। তবু স্টুডেন্ট লাইফের কথা ভেবে অনেকদিন পর সে সিগারেটের সাথে এই চা খাওয়ার সিদ্ধান্তই নিল। মেয়ের দিকে আড়চোখে তাকিয়ে সিগারেট ধরিয়ে এক কাপ চা চাইলো সে।
ঃ এই একটা চা দেতো, নতুন ফ্লাস্ক থেকে ঢাল।
ঃ চা নাই। 
ছেলেটার বলার ভঙ্গিতে কি যেন একটা ছিল। শিহাব তাই কথা চালিয়ে গেল।
ঃ এতবড় দুইটা ফ্লাস্ক খালি করে ফেললি, তোর তো ব্যাবসা ভাল রে, হ্যাঁ? 
ছেলেটা হঠাৎ তার ঘাড় ঘুরিয়ে তার দিকে তাকিয়ে বলল,
ঃ পারা ভাইঙ্গা গেসে।
তখন সে লক্ষ্য করল সবে কৈশোর পেরুনো ময়লা জামা পরা ছেলেটার চোখ ছলছল করছে। হঠাৎ ছেলেটার জন্য অচেনা মায়ায় ভরে উঠলো তার বুক। আপনা থেকে তার মুখ থেকে বেরিয়ে এল, কিকরে?
একই ভঙ্গিতে বসে থেকে ছেলেটা বলতে শুরু করে,
ঃ বিহাল বেলা রাস্তার হেই পার থেইকা এইপানে আসার সুম আইল্যান্ডে উষ্ঠা খাইয়া পরছি, দুইডাই ছুইডা গিয়া রাস্তায় পরছে, আর পারা ভাইঙ্গা. . . . . . .
গলা ধরে আসে ছেলেটার। শরীরটা কান্নার দমকে কাঁপতে থাকে। কিছুক্ষন সামলে নিজেই বলতে শুরু করে। 
ঃ ছয় মাস ট্যাহা জমাইয়া এই নতুনটা কিনছিলাম, দুইমাস আগে আঠেরশ ট্যাহা দিয়া। তার মইদ্দে পাশ্শ ট্যাহা নিসি সুদে। কেমনে দেই? পুরানডাও শ্যাষ।
নিজের ভেতর বড় অসহায় বোধ করে শিহাব। মেয়ের দিকে আলতো তাকিয়ে জিজ্ঞেস করে, 
ঃ কে কে আছে তোর?
ঃ বাপ আছে, লাচার, এস্কিডেন্টে ডান পাওডা কাডা পরছে গতমাসে, ঘাও শুকায়না, পচন ধরছে, চিকিশ্শা ঠিকমত অয় না । মা ঝির কাম করে আজিমপুর, দুইডা জমজ বাই আসে, তিন বচ্ছর বয়স। হেরারে দেহে ছোড বইনডা। এহন কেমনে বাসাত যাই, কেমনে ট্যাহা শোদ করি, কেমনে চলি, কেমনে বাপের চিকিশ্শা করি.. ...
ছেলেটা আবার কাঁদতে শুরু করে। অত্যন্ত ব্যকুল বোধ করে সে, মাত্র আঠারশো টাকার জন্য একটা কিশোর, একটা পরিবার এত অসহায় হয়ে যেতে পারে? ছেলেটার জন্য কিছু করার জন্য ভেতর থেকে একটা তাগাদা বোধ করে সে। কি মনে করে হঠাৎ মানি ব্যাগটা হিপ পকেট থেকে বের করে একটা পাঁচশ টাকার নোট এগিয়ে দেয় ছেলেটির দিকে। 
ঃ নে ধর, এটা রাখ।
টাকাটা এগিয়ে দিয়েই হঠাৎ একটা দ্বিধায় পরে যায় সে। এটা ঢাকা শহর, ঠগ আর বাটপারের অভাব অন্তত এই শহরে নেই। ফ্লাস্ক দুটো ভাল না ভাঙ্গা সে কিকরে বুঝবে? ছেলেটার কান্না আর তার বাড়িয়ে দেয়া টাকার দিকে ইতিমধ্যে দুএকজন লোক তাকিয়ে আছে। মুহুর্তেই বুঝতে পারলো ভুল করেছে সে। কিন্তু কি করবে সে? ছেলেটা টাকার দিকে তাকিয়ে ততক্ষনে উঠে দাঁড়িয়েছে। নিজের অজান্তেই বাড়ানো হাতটা এক ইঞ্চি পিছিয়ে গেল হয়তোবা। হঠাৎ ছেলেটা নিচু হয়ে হ্যাঁচকা টানে ফ্লাস্ক দুটো তুলে ফেলল। ঝনঝন করে উঠলো দুটোর ভেতরের ভাঙ্গা পারার টুকরোগুলো, তারপর শিহাবের টাকা এগিয়ে দেয়া দ্বিধাগ্রস্থ হাত উপেক্ষা করে দ্রুত ভীড় ঠেলে ঢাকার লক্ষ মানুষের মধ্যে চিরদিনের জন্য হারিয়ে গেল। 
বড় অসহায় ভাবে দাঁড়িয়ে রইলো শিহাব, বড্ড পরাজিত বোধ করল, কার কাছে ঠিক জানে না।
-সমাপ্ত-

