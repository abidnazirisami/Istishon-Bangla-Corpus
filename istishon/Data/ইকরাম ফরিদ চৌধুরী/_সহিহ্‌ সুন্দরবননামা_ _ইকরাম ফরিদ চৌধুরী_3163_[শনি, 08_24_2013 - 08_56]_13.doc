_সহিহ্‌ সুন্দরবননামা_ 


(ছোট্ট ভূমিকা : এটি মূলত আমার ফেসবুকের একটি পোস্ট। ২৩ এপ্রিল ২০১৩ তারিখে এই স্ট্যাটাস আপডেট দিয়েছিলাম। আর ইস্টিশনে আমার প্রবেশ গত মে মাসের শেষের দিকে। ভাবলাম ইস্টিশনের বন্ধুদের সাথেও শেয়ার করি।) 
আদিবাসীগন......... 
বাঘ = বাঘ একটি অপকারী প্রাণী। বাঘ হাগু করে বন নোংরা করে। বাঘ কামড় ও আঁচর দেয়। বাঘের দুধ দোয়ানো যায় না। তবে হ্যাঁ, বাঘের চামড়া পাপোষ হিসেবে চমৎকার।
হরিণ = হরিণও একটি অপকারী প্রাণী। হরিণ হাগু করে বন নোংরা করে। হরিণের লম্বা শিঙে গুতা খাওয়ার সম্ভাবনা থাকে। হরিণের দুধও দোয়ানো যায় না। তবে হ্যাঁ, হরিণের চামড়াও পাপোষ হিসেবে চমৎকার এবং হরিণের মাংস খেতে ভালো।
সাপ = সাপ একটি অত্যন্ত অপকারী প্রাণী। বাংলায় প্রবাদ আছে "দুধ কলা দিয়ে সাপ পোষা"। সাপের কিলবিলানো দেখলে অনেকের গা গুলায়। সাপও হাগু করে বন নোংরা করে। সাপ বিষাক্ত ও ছোবল দেয়। সাপের দুধ দোয়ানোর প্রশ্নই ওঠে না। তবে হ্যাঁ, সাপের চামড়া দিয়ে তৈরি ব্যাগ ও জুতা চমৎকার। 
পাখি = পাখিও অপকারী প্রাণী। পাখি হাগু করে বন নোংরা করে। চ্যাঁচামেচি করে বনের শান্ত পরিবেশে বিঘ্ন ঘটায়। তবে বেশ কয়েক ধরনের পাখির মাংস বেশ মজা।
কুমির = কুমিরের কথা কি বলবো, চেহারাটাই তো বিচ্ছিরি। তার উপর হাগু করে নদী-ডাঙ্গা দুটোই দূষণ করে। কুমির কামড় দেয়। কুমিরের ভয়ে নদীতে শান্তিতে গোসল করা যায় না। কুমিরের ডিম পোচ বা অমলেট, কোন ভাবেই খাওয়া যায় না। তবে হ্যাঁ, কুমিরের চামড়া দিয়ে তৈরি ব্যাগ, জুতা ইত্যাদি চমৎকার। 
বানর = বান্দরের কথা আর কি কহিব? বান্দর তো বান্দরই। শহুরে বান্দরদের জালায় বাঁচি না, আর জঙ্গলের বান্দর......., মাফও চাই দোয়াও চাই।
অতঃপর সুন্দরবন..........
সুন্দরবন = সুন্দরবন একটি খুব নোংরা জায়গা। পশু পাখির হাগুতে ভরপুর। ঘন জঙ্গল, ঝোপঝাড়। মশা মাছির আস্তানা। সুন্দরবন নানা প্রকার বিভ্রান্তিতে ভরপুর। সবচেয়ে বড় বিভ্রান্তি এর নামে। ঘন জঙ্গলের জন্য সুন্দর কোন কিছুইতো ভালমতো দেখা যায় না। খালি গাছ আর গাছ। তার উপর জলে কুমির, ডাঙ্গায় বাঘ। কে যাবে মরতে? আরেকটা বিভ্রান্তির উদাহারন গোলপাতা। গোলপাতা কখনই গোল হয় না। আর ভিতরে ঢুকলে তো কথা নাই, রাস্তা ঘাট কিছু নাই। পুরা হারিয়ে যেতে হবে, এমন বিভ্রান্তিকর। কোন মানে হয়? পুরো এলাকায় আধুনিক সুযোগ সুবিধা কিচ্ছু নাই। হাই কমোড ওয়ালা বাথরুম নাই, ATM নাই, ডিশের লাইন নাই। সবচেয়ে বড় কথা ELECTRICITY নাই!!!!!! 
তো এখন কি করণীয়.......?
SIMPLE, মানব সভ্যতার প্রধান হাতিয়ার কি? ELECTRICITY ...!!!! বৈদেশিক বন্ধু রাষ্ট্রের দয়া ও সহযোগিতায় সুন্দরবনে বিদ্যুতের FACTORY বসাইতে হইবে ভাইজানেরা। 
এতে আমাদের কি উপকার হবে?
এতে আমাদের বহুমুখী উপকার হবে। তো কি কি উপকার হবে? জঙ্গল কেটে পরিষ্কার হবে, সৌন্দর্য ঠিক দেখা যাবে। ১ নম্বর, ১ নম্বর। জংলী জানোয়ার পালিয়ে যাবে, পালিয়ে যাবে। ২ নম্বর, ২ নম্বর। খাম্বায় খাম্বায় বাত্তি জ্বলবে। ৩ নম্বর, ৩ নম্বর। ........ ইত্যাদি, ইত্যাদি, ইত্যাদি। লেকিন ইয়ে তো সীরফ সুরুয়াত হ্যায়..... আমাদের সবচেয়ে বড় পাওনা হচ্ছে "পরশি এবার বন্ধু হবে"। সুগভীর বন্ধুত্ব!!!! এ গভীর সে গভীর নয় দাদা। এ গভীরের না পাবেন তল খুঁজে, না পারবেন বন্ধুত্বের দড়ি বেয়ে ফের উপরে উঠতে। ভারত আমাদের আমাদের হৃদয় এবং (......) একেবারে ভরে দেবে। কি সবাই খুশি তো? সুতরাং যারা সুন্দরবন নিয়ে উল্টাপাল্টা কল্পনা করে, মিছে মিছি সন্দেহ করে রাম গরুরের ছানা হয়ে আছেন, তারা একটু মিষ্টি করে হাসুন তো দেখি আর আমার সাথে গান ধরুন,
তাক ধুমা ধুম ধুম,
বেগুন খেতে ফুটল নাকে বেগুন কাটা জম
তাক ধুমা ধুম ধুম।
কাঁটা তুলতে কাটল নাক ব্যথা নয় তার কম
তাক ধুমা ধুম ধুম।
নাকের বদলে নরুন পেলাম
তাক ধুমা ধুম ধুম।
নরুনের বদলে হাঁড়ি পেলাম
তাক ধুমা ধুম ধুম।
হাঁড়ির বদলে কনে পেলাম
তাক ধুমা ধুম ধুম।
কনের বদলে ঢোল পেয়েছি
তাক ধুমা ধুম ধুম।
তো যারা যারা ইতিমধ্যে নিজ নিজ ঢোল বুঝে পেয়েছেন তারা "তাক ধুমা ধুম ধুম" করতে করতে বাড়ি যান, আর নিজের চরকায় তেল দিন। সুন্দরবন নিয়ে আজাইরা তিরিং তিরিং করার জন্য আপনার BOSS আপনাকে বেতন দেয় না। 
উপসংহার...........
নটে গাছটিও মুড়লো, আমার গল্পও ফুরলো। এবার লক্ষ্মী সোনার মতো ঘুমিয়ে পর বাছা আমার। কালকে সকালে আবার অফিসে যেতে হবে না? 
বিঃদ্রঃ দয়া করে কেউ আমাকে (......) এর মানে জানতে চেয়ে বিব্রত করবেন না। আমি "অশ্লীলতাকে না বলুন" ক্লাবের সক্রিয় সদস্য।

