শিল্পী শ্রী হেমন্ত মুখোপাধ্যায়, তাঁর কয়েকটি প্রশ্ন ও সামান্য উপদেশ!!!


ঢাকা শহরের পথে চলাফেরা করার সময় এফ.এম. রেডিওতে প্রায়ই গান শোনা হয়। সে এক পাঁচ মিশেলী ব্যাপার-স্যাপার। হেভি মেটাল, হার্ড রক থেকে শুরু করে হিন্দি বাংলা সব ধরনের গানই নির্বিচারে শুনতে থাকি। টক, ঝাল, তেতো, মিঠে মিলে বেশ লাগে। ট্রাফিক জ্যামের মধ্যেও সময় বেশ কেটে যায়। তো গতকাল সন্ধ্যায় হালকা কেনাকাটা করে আমার “উত্তমতর-অর্ধ” (স্ত্রী) কে নিয়ে সীমান্ত স্কয়ার (এক্স-রাইফেল স্কয়ার) থেকে ফেরার সময়ও এফ.এম. রেডিওতে গান শুনছিলাম। অনেক গানের মাঝে প্রখ্যাত শিল্পী প্রয়াত শ্রী হেমন্ত মুখোপাধ্যায়ের কালজয়ী ক্লাসিক “ও নদীরে” গানটি একসময় বেজে উঠলো। পর পর কয়েকটি হিন্দি ছবির গান আর “আমি থোমাড় জন্য মোড়তে পাড়ি, হেনতেন খোড়তে পাড়ি” ঘারানার উচ্চারন বিশিষ্ট নব্য বাংলা রক ব্যান্ডের গান শোনার পর হেমন্তবাবুর এই গান বরাবরের মতই যুগপৎ ভাবে প্রাণে এবং কানে এক ধ্রুপদী প্রশান্তির পরশ বুলিয়ে দিচ্ছিল, সন্দেহ নেই। গাড়ীর পেছন সীটে হেলান দিয়ে খুব মন দিয়ে চোখ বুঁজে গানটি উপভোগ করছিলাম। কিন্তু কিছুক্ষনের মধ্যেই ধ্রুপদী প্রশান্তির ফাঁকে ফাঁকে এই গানেরই কি একটা অদৃশ্য ব্যাপার আমাকে চোরাগোপ্তা খোঁচা দিতে লাগলো। কি যেন গোলমাল ঠেকছে? এক জীবনে কতশত বার এই সুন্দর গানটি শুনেছি, কখনোতো এমনটি হয় নি! বেশ অস্বস্তিকর অবস্থা। আচমকা আমার মেধাহীন মগজের ভেতর ১০০ ওয়াটের এনার্জি সেভিং বাতি দপ করে জ্বলে উঠলো এবং আমিও “গোলমাল”টা আক্ষরিক অর্থে খপ করে ধরে ফেললাম। ইউরেকা, ইউরেকা, ইউরেকা এবং আবারো ইউরেকা (পরপর তিনবার বলাটা কেমন যেন ক্লিশে হয়ে গেছে, তাই চারবার বলে একটা নতুনত্ব আনার চেষ্টা করলাম, এই আর কি!)। আরে মামু, গানতো বহুত ভালা হ্যায়, লেকিন লিরিকস্‌ মে কুছ কালা হ্যায়। কেমন? সহজ করে বলি। এই গানের শুরুতে হেমন্তবাবু কি করলেন? তিনি জনাব নদীকে ডেকে বললেন “বাবা নদী, আমার অনলি ওয়ান সিম্পল কোশ্চেন ছিল বাবাজী। আপনি কোন মুল্লুকের বাসিন্দা?” খুব সহজ, সরল, সুন্দর ও নিরীহ একটি প্রশ্ন। কারো কোন সমস্যা হওয়ার কথা না। আমারো না। কিন্তু সমস্যা বাধলো অন্যখানে। জনাব নদী যেই সহজ সরল মন নিয়ে ওনার প্রশ্নের উত্তর দিতে কাছে আসলেন, ঝামেলা বাধলো ঠিক তখনি। “ওয়ান সিম্পল কোশ্চেন” করার নামে নদীকে বাগে পেয়ে তিনি মোটামুটি পুলিশী কায়দায় ইন্টেরোগেশন করা শুরু করলেন। ওনার প্রশ্নগুলো নিম্নরুপ।
১. বলো কোথায় তোমার দেশ? (কমপক্ষে তিন তিনবার এই প্রশ্ন করা হয়েছে।)
(পুলিশী পরিভাষা = এই তোর নাম কি? বাপের নাম কি? বাড়ী ঠিকানা? বগুরা নাকি গোপালগঞ্জ?...ইত্যাদি)
২. তোমার নেই কি চলার শেষ? (কমপক্ষে তিন তিনবার এই প্রশ্নটিও করা হয়েছে।)
(পুলিশী পরিভাষা = কস কি মোমিন? তোর বাড়ী গোপালগঞ্জ না? ওই খাড়া, তুই কই যাস? কেন যাস? কার কাছে যাস?...ইত্যাদি)
৩. তোমার কোনো বাঁধন নাই, তুমি ঘর ছাড়া কি তাই?
(পুলিশী পরিভাষা = গোলমালের মইদ্দে বাড়ী-ঘর ছাইরা হুদাই ঘুরঘুর করস কেন? এইখানে তোর কাম কি?...ইত্যাদি)
৪. এ কূল ভেঙে ও কূল তুমি গড়ো, যার একূল ওকূল দুকূল গেল তার লাগি কি করো?
(পুলিশী পরিভাষা = এই যে এতো গাড়ী ভাংচুর, বাস-ট্রাকে অগ্নি সংযোগ, ককটেলবাজী, এই সবগুলার সাথে তুই নিশ্চয়ই জড়িত। এই ঠিক কইরা ক তুই কোন দলের?...ইত্যাদি)
৫. আমায় ভাবছো মিছেই পর, তোমার নেই কি অবসর?
(পুলিশী পরিভাষা = আমারে চিনছ? আমি হইলাম গিয়া পুলিশ। বহুত তিরিং বিরিং করসো। ভুজুংভাজুং বহুত হইসে। তোমার কামের কথা থোও। এইবার ভ্যানে উডো। এই বেলা বুজবা, কত ধানে কত চাইল আর কত গমে কত আটা।) 
জনাব নদী বেচারা পড়লেন মহা ফাঁপড়ে। ইয়া মাবুদ, ভালো মানুষের মত ভদ্রলোকের ডাকে সাড়া দিয়ে একি বিপদে পরা গেলো? শীর্ষেন্দু মুখোপাধ্যায়ের ভাষায় বলতে গেলে নদীর অবস্থা তখন “মুখে এক গাল মাছি”। যেকারনে সম্ভবত আমরা পুরো গানে নদীর কোন বক্তব্য পাই না। প্রশ্ন বাণে জর্জরিত নদীর পরিণতিই বা কি হয়েছিল সে সম্পর্কেও কোন তথ্য বা ঐতিহাসিক দলিল বা প্রমাণাদি পাওয়া যায় না। তাই এই বিষয়ে আমিও নীরব। শুধু আমার বুক চিড়ে একটি নীরব দীর্ঘশ্বাস বেরিয়ে আসে ..... বেচারা জনাব নদী।
সবশেষে একটা ছোট্ট উপদেশ। দিনকাল খারাপ। আই.ডি. কার্ড সাথে রাখবেন, সাবধানে চলাফেরা করবেন। 
আপনাদের সুবিধার্থে গানের কথাগুলো নিচে দেয়া হল। 
ও নদীরে,
একটি কথা শুধাই শুধু তোমারে
বলো কোথায় তোমার দেশ
তোমার নেই কি চলার শেষ
ও নদীরে…
তোমার কোনো বাঁধন নাই তুমি ঘর ছাড়া কি তাই ।।
এই আছো ভাটায় আবার এই তো দেখি জোয়ারে
বলো কোথায় তোমার দেশ
তোমার নেই কি চলার শেষ
ও নদীরে…
এ কূল ভেঙে ও কূল তুমি গড়ো
যার একূল ওকূল দুকূল গেল তার লাগি কি করো?
আমায় ভাবছো মিছেই পর, তোমার নেই কি অবসর
সুখ দুঃখের কথা কিছু কইলে না হয় আমারে …
বলো কোথায় তোমার দেশ
তোমার নেই কি চলার শেষ
ও নদীরে…
বি:দ্র: রাজনীতির নামে ব্যাক্তিগত কোন্দল আর ধ্বংস ও ত্রাসের এ ভীষন দুঃসময়ে সবাইকে সামান্য বিনোদিত করার উদ্দেশ্যে এই লেখার অবতারনা। শ্রী হেমন্ত মুখোপাধ্যায়ের মতো কালজয়ী মহান শিল্পীকে হেয় করা অবশ্যই এই লেখার উদ্দেশ্য না, বলা বাহুল্য। আমার এই তুচ্ছ লেখার মাধ্যমে শ্রী হেমন্ত মুখোপাধ্যায়ের খ্যাতির বা বাংলা শিল্প-সংস্কৃতির বিন্দু মাত্র ক্ষতিবৃদ্ধি হবে না। সুতরাং আমার এই লেখা নিয়ে আঁতলামি করার কোন সুযোগ নেই। এই কাজটি থেকে বিরত থাকলে বাধিত হব। 

