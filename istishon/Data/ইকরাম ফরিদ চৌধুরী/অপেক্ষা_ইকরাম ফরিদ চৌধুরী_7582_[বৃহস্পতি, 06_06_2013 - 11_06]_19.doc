অপেক্ষা


ফিরে এসো অভিমানী কিশোর।
আদিগন্ত নীলাচল, ফসলের মাঠ,
উজাড় বনানী, পীচ ঢালা রাজপথ
পার হয়ে ফিরে এসো।
ফিরে এসো তুমি,
ধুলো ওড়া মেঠো পথ,
বাতাসের সোঁদা গন্ধ, তুলোট, কালো
কিংবা রুপোলী মেঘ, অথবা শান্ত নদের
শীতল কালো জল ছুঁয়ে।
ফিরে এসো আমাদের এই উঠোনে।
তোমার জন্য আমি এবং আমরা,
আমাদের সন্তানাদি,
নতজানু আগ্রহে হাত পেতে আছি।
প্রবীন অথচ ঋজু এক কবির কবিতায়,
খেয়ালী চিত্রকরের বলিষ্ট কৃষক কিংবা
ধাবমান যোদ্ধার অবয়বে,
তোমার ফেরার কথা বলা আছে।
সিঁড়িতে পরে থাকা স্বপ্নদ্রষ্টার
গুলিবিদ্ধ দেহ থেকে রক্তের ধারা
তোমার দিকে গড়িয়ে যায়।
একদা যোদ্ধা এক আটপৌরে বৃদ্ধ
অশ্রু সংবরন করে আশায় বুক বাঁধে।
আর এইসব মানুষের মাঝে, আমি ও আমরা,
আমাদের সন্তানাদি, আমাদের পূর্বপুরুষের কাল হতে,
নতজানু আগ্রহে হাত পেতে আছি।
ফিরে এসো অভিমানী কিশোর,
তুমি ফিরে এসো।

