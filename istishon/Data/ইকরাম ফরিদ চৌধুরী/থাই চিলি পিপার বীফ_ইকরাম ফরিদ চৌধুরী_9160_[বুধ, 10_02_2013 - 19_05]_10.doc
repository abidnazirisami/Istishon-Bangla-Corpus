থাই চিলি পিপার বীফ


জ্বী না জনাবা এবং জনাবগন, বিভ্রান্ত হবেন না। আমি আপনাদের দৃষ্টি আকর্ষনের জন্য কোন চটকদার শিরোনাম দেই নি। আসন্ন কোরবানী ঈদ উৎসব সামনে রেখেই আমি সত্যি সত্যিই একটা মজাদার গরুর মাংসের রেসিপি আপনাদের উপহার দিতে আগ্রহী। উনার নাম “থাই চিলি পিপার বীফ”। উনার সাথে আমার আচমকা পরিচয় ইন্টারনেটের মাধ্যমে। ভালো হতো যদি নিজ হাতে উনাকে রেঁধে খাওয়াতে পারতাম। কিন্তু সেতো সম্ভব নয়। তাই ভাবলাম রেসিপিটা অন্তত জানিয়ে দেই। অনেক বিদগ্ধ ব্লগচারী হয়তো জায়গা থেকে আওয়াজ দিয়ে অবজেকশন জানাতে পারেন (হালকা সতর্কবানী : পুরুষ মানুষ হয়ে রান্না বান্না নিয়ে কেন লিখতে বসলাম এই প্রশ্ন তুললে কিন্তু জেন্ডার ইকুইলিব্রিয়াম ইস্যুতে তুমুল হট্টগোল লাগিয়ে দিব, হুম্। ট্রেনের শিকল ধরেও টান দিতে পারি। সেক্ষেত্রে ট্রেন থেমে সবাই আটকা পরে যাবেন, শিডিউল বিপর্যয়ও দেখা দিতে পারে। তখন কিন্তু আমাকে দোষ দিতে পারবেন না।)। কারন ইস্টিশন ব্লগে গল্প, কবিতা, অনুকাব্য, ব্যক্তিগত কথাকাব্য, রাজনীতি, সমসাময়িক ইত্যাদি, ইত্যাদি বিষয় (এমনকি “হুদাই” বলে একটা বিভাগও আছে!!!) থাকলেও রান্না-বান্না বলে কোন বিভাগ নেই। এদিকে আবার আমার ব্লগজীবনের দৈর্ঘ্য খুবই কম, মাত্র ৫ মাস। তাও আবার ইস্টিশনের প্ল্যাটফর্মে ঘোরাঘুরির মধ্যেই সীমাবদ্ধ। সুতরাং আমি জানি না অন্য ব্লগে রান্না-বান্না জাতীয় কোন বিভাগ আছে কি না। থাকলে ভালো হয়। সেটাকে প্রিসিডেন্স হিসাবে ব্যবহার করে এ যাত্রায় বেঁচে যাই।
তবে রান্না-বান্না কিংবা খাওয়া-দাওয়া কিন্তু হেলা করার বিষয় না। আশরাফুল মাখলুকাত হিসেবে আমরাই কিন্তু একমাত্র প্রানী যারা খাওয়া-দাওয়া বিষয়টাকে প্রয়োজনীয়তার সীমা ছাড়িয়ে চুরান্ত বিনোদনের পর্যায়ে নিয়ে গেছি। সেকারনে আমরা একদিন খাই ভাত, একদিন পোলাও কিংবা একদিন মোগলাই অথবা চাইনিজ। আর গরু জীবনভর খেয়ে যায় ঘাস কিংবা ভুষি।
আচ্ছা এবার মূল প্রসঙ্গে আসি। যারা বিরক্ত হয়েছেন তারা চাইলে প্রতিমন্তব্যে আমার তুলোধুনো করুন। তবে সেইসব ভাইবোনদের প্রতি অনুরোধ থাকবে জিনিষটা একবার ট্রাই করার জন্য। বিরক্তিভাব দূর হলেও হতে পারে। আর যারা রান্না বিষয়টাকে “ভালো পান” তারা ঘটি-বাটি, খুন্তি-চামুচ, দা-বটি ইত্যাদির সাথে সাথে নিচের উপকরনগুলোও জোগাড় করুন। 
১. এক প্যাকেট দেয়াশলাই (আগুন জ্বালানোর জন্য)
২. একটা চুলা (রান্না করার জন্য)
৩. একটা এন্টিসেপ্টিক ক্রিম (হাত পুড়ে গেলে কাজে লাগবে)
৪. ৭৫০ গ্রাম হাড্ডি ছাড়া গরুর মাংস (আনুমানিক ১” মাপে লম্বা করে কাটা)
৪. ৩-৪ কোয়া রসুন কুচি।
৫. ১ টেবিল চামুচ আদা কুচি।
৬. ২ টেবিল চামুচ লাল মরিচ বাটা (গুরা মরিচ পানিতে গুলে নিলেও চলবে। বাঙ্গালী বুদ্ধি)।
৭. একটা পেঁয়াজ কোয়া করে খুলে নেয়া।
৮. একটা লাল ক্যাপ্সিকাম ছোট টুকরো করা।
৯. একটা সবুজ ক্যাপ্সিকাম ছোট টুকরো করা।
১০. এক ক্যান বেবি কর্ণ।
১১. এক টেবিল চামুচ ফিশ সস্‌ (থাই স্বাদের জন্য খুবই গুরুত্বপূর্ণ। আগোরা, মীনাবাজার সবখানে পাওয়া যায়। টম্যাটো বা চিলি সস্‌কে ভুলেও এর বিকল্প হিসাবে ব্যবহার করবেন না।)
১২. এক টেবিল চামচ ব্রাউন সুগার (পাওয়া না গেলে সাদা চিনি তাওয়ায় হালকা টেলে নিলে হবে।)
১৩. আধা কাপ (125 ml) বীফ স্টক (দোকানে কিউব হিসেবে পাওয়া যায়। নাতো এক টুকরো হাড় লবন দিয়ে পানিতে ১৫-২০ মিনিট ফুটিয়ে নিলেও হবে)
১৪. ২-৩ টুকরো কাঁচা মরিচ।
১৫. তেল (প্রয়োজনীয় পরিমানে, বেশী থাকলে তা বসকে মারার জন্য রেখে দিন)
১৬. লবন, পরিমান মত (নব্য রাঁধুনির জন্য সবচেয়ে বিভ্রান্তিকর অনুপান “পরিমানমত লবন”!!!!)
১৭. একজন স্ট্যান্ডবাই রান্না এক্সপার্ট (নতুনদের জন্য) 
১ম ধাপঃ
গরুর মাংস আদা, রসুন আর মরিচ কুচি, কিছুটা লবন আর বাটা লাল মরিচের সাথে আচ্ছা মত মাখান। ঘন্টাখানেক ম্যারিনেট করুন। অবশ্য আমি গরুর মাংসের ক্ষেত্রে পুরো এক রাত ফ্রিজে রেখে দেই।

২য় ধাপঃ
প্যানে তেল নিন। তেল গরম হয়ে উঠলে মাঝারি আঁচে তাতে গরুর মাংস দিয়ে নাড়াচাড়া (স্টিয়ার ফ্রায়) করতে থাকুন যতক্ষন না বেচারী অভিমানে বাদামী বর্ণ ধারণ করে।
৩য় ধাপঃ
বাদামী হয়ে যাওয়া মাংসগুলোকে প্যান থেকে চামুচে করে সরিয়ে আলাদা করে একটি বাটিতে রাখুন। প্যান থেকে সরাসরি অন্য পাত্রে ঢালবেন না। তেলটা প্যানেই থাকবে। এবার প্যানের মাংস রান্না করা তেলের মধ্যেই পেঁয়াজের কোয়াগুলো ছেড়ে দিয়ে মিনিট তিনেক মাঝারি আঁচে নাড়তে থাকুন, যতক্ষন না সোনালী বর্ণ ধারণ করে। প্রয়োজনে বসের জন্য রেখে দেয়া তেল থেকে সামান্য নিয়ে প্যানে দিতে পারেন।
৪র্থ ধাপঃ
এবার প্যানের পেঁয়াজের সাথে ক্যাপ্সিকাম আর বেবি কর্ণ এবং বাকী লবন যোগ করে মিনিট পাঁচেক নাড়তে থাকুন যতক্ষন না সব্জির কাঁচা ভাব দূর হয়।
৫ম ধাপঃ
মাংসগুলো আবার প্যানে ঢেলে দিন ও এর সাথে ফিস সস্‌, বীফ স্টক এবং চিনি যোগ করে সব্জির সাথে ভালো ভাবে মেশান। সেই সাথে বলতে থাকুন “ঘুউটা,ঘুউটা,ঘুউটা”। খুব বেশী লজ্জা লাগলে মনে মনে বলুন। না বললে কিন্তু “সব এক্কেরে শ্যাষ”। এভাবে এক মিনিট ঘুউটা,ঘুউটা,ঘুউটা করার পর মিশ্রণটিকে রেহাই দিন ও অল্প আঁচে ১০-১৫ মিনিট রাঁধুন। মাঝে মাঝে নাড়িয়ে দেবেন। বীফ স্টকের উপর নজর রাখবেন, যাতে একেবারে শুকিয়ে না যায়। মাংস নরম এবং ভাজা ভাজা হয়ে আসলেই খেলা ফাইনাল।

এবার আর কি? গরম গরম খাওয়া শুরু করুন। 
কিছু ফাও উপদেশঃ
১. থাই খাবার ফ্রায়ড রাইসের চেয়ে সাদা ভাত (পোলাও বা বাসমতি চাল হলে ভালো হয়) দিয়েই বেশী মজা।
২. উপরের খাবারের পরিমান ৩ জনের জন্য হিসেব করা। বেশী লোক হলে রান্নার সময় ক্যালকুলেটর ব্যবহার করুন।
৩. বার বি কিউ সস্‌ এবং অয়েস্টার সসের ব্যাপারে আমি বিশেষ দূর্বল। ফিস সসের সাথে এদুটো এক টেবিল চামচ করে যোগ করে দেখতে পারেন। 
বিঃদ্রঃ খাওয়া পরবর্তী কোন প্রকার ঋনাত্নক প্রতিক্রিয়া বা পার্শ্বপ্রতিক্রিয়ার জন্য ইকরাম ফরিদ চৌধুরী বা তার পূর্ববর্তী এবং পরবর্তী চৌদ্দপুরুষের কোন সদস্য দায়ী থাকিবে না বা তাহাদের কাহারো বিরুদ্ধে কোনরুপ আইনি ব্যাবস্থা গ্রহন করা যাইবে না। 

