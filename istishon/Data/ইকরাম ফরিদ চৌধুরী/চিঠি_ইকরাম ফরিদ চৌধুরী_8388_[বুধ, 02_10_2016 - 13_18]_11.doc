চিঠি


যে চিঠিটা পাঠাই নি আর,
তাতে আমি কি লিখেছি,
কি এসে যায়?
সেই চিঠিটা বুক-পকেটে
ভাঁজ হয়ে রয়,
সারা শহর ঘুরে বেড়ায়,
বাসে, পথে, রুগ্ন ছায়ায়,
ঠা ঠা রোদে ঘামে ভেজে।
আলতো করে জামার কোনে,
অভিমানে মুখটা গুঁজে।
ডাকবাক্স! থমকে দাড়াই,
বুকের কাছে হাতটা বাড়াই।
চিঠি আরো গুটিয়ে থাকে,
পাঁজর ছুঁয়ে লুকিয়ে থাকে।
একটু ভেবে আবার হাঁটি।
পিছিয়ে পড়া ডাকবাক্স,
অবাক তাকায়!
কেন আমি পরিযায়ী,
তোমায় আমি নাই বা বলি।
চিঠিটা থাক বুকের কাছে,
নাই বা পেলে।
সে চিঠিতে কি লিখেছি,
কি এসে যায়?

