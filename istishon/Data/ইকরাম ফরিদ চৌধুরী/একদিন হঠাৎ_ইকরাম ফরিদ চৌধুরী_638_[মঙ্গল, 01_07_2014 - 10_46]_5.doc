একদিন হঠাৎ


সবকিছু ভেঙ্গে পরার ঠিক আগে,
আমি অন্যদিকে তাকিয়ে ছিলাম।
সবকিছু ঠিকঠাক। সিলিং ফ্যানটাও ঘুরছিল,
বাথরুমে আধখোলা ট্যাপ থেকে জল ঝরছিল বুঝি,
খোলা ছিল আধভাঙ্গা জানালার কপাট।
আমিও ছিলাম আমার মত,
টেবিলে কনুইয়ের ভর দিয়ে, অন্যদিকে তাকিয়ে ছিলাম।
সবকিছু ভেঙ্গে পরার ঠিক আগে,
আমার প্রতিদিনের অফিসের কামরায় একাই ছিলাম।
হঠাৎ,
: এক্সকিউজ মি, এটা কি “অমুক” সাহেবের রুম?
: জ্বী? জ্বী না। “অমুক” সাহেবতো “অত” নম্বর রুমে বসেন।
আপনি?
: ও আচ্ছা সরি, ধন্যবাদ।
দরজা থেকে হুট করে সরে যায় তরুনীর মুখ।
সিলিঙের ফ্যান, ট্যাপের জল, ভাঙ্গা কপাট, টেবিল,
সবাই যে যার মত। শুধু আমি ভেঙ্গে টুকরো, টুকরো,
মেঝেতে ছড়িয়ে যাই। ঘরের বাতাসে ঘুরে ফেরে হিংসুক প্রশ্ন,
“অমুকের কাছে কি কাজ তোমার?”
আহারে এ্যাফ্রোদিতি,
ঘরে, বাসে, পথে, মার্কেটে, অফিসের দরজায়,
প্রতিদিন একটু একটু ক্ষয়ে যাওয়ার প্রবনতায়,
আমার খোঁজ কবে করবে তুমি?
কবে আমায় আবার কুড়িয়ে নিয়ে,
গড়ে নেবে তোমার মত করে?
সবকিছু ভেঙ্গে পরার পর,
আমি বড় অবহেলায় মেঝেতে ছড়িয়ে আছি।

