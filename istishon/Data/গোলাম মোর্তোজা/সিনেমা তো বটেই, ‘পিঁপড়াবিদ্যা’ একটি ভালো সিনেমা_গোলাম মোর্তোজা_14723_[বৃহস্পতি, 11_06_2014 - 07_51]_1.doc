সিনেমা তো বটেই, ‘পিঁপড়াবিদ্যা’ একটি ভালো সিনেমা


প্রচলিত ধ্যান ধারণার বাইরে গিয়ে, ভিন্ন রকমের চিন্তা করলে, সেই চিন্তায় প্রচলিত ধারণা আঘাতপ্রাপ্ত হয়- সমাজ হইহই রইরই আওয়াজে চিৎকার দিয়ে ওঠে। সেই প্রাচীনকাল থেকে আজ পর্যন্ত, কম-বেশি যা হয়ে আসছে।
মোস্তফা সরয়ার ফারুকীর সিনেমা প্রচলিত ধারার বাইরে। সুতরাং হইহই রইরই আওয়াজ তার ক্ষেত্রে সেই ‘ব্যাচেলর’ থেকেই শুরু হয়েছে।
এগুলো সিনেমা না, নাটক, টেলিফিল্ম। আরও কত আঘাত ফারুকীকে। মজার বিষয় হলো, তথাকথিত বোদ্ধাদের এই আঘাতকে সামান্যতম কর্ণপাত করেননি দর্শক।
দলবেঁধে তারা ফারুকীর ‘ব্যাচেলর’, ‘থার্ড পারসন সিঙ্গুলার নাম্বার’, ‘টেলিভিশন’ দেখেছেন। এখন ‘পিঁপড়াবিদ্যা’ দেখছেন।
ফারুকীর স্বতন্ত্র বৈশিষ্ট্য তিনি আশপাশের অহরহ ঘটে যাওয়া ঘটনাগুলো জীবন্ত করে পর্দায় তুলে আনতে পারেন। বর্তমান সময়ের এমন বাস্তব চিত্রায়ণ, অন্য কোনো নির্মাতার কর্মে এমনভাবে দেখা যায় না।
‘পিঁপড়াবিদ্যা’তেও বর্তমানকে ধারণ করেছেন অসাধারণ দক্ষতার সঙ্গে। প্রচলিত ধারার নায়ক নেই, নেই নায়িকা। কিন্তু আবার প্রেম, আনন্দ বেদনা, দুঃখ কষ্ট... সবই আছে।

ফারুকী প্রমাণ দিয়েছেন অসাধারণ পরিমিতিবোধের। একান্ত ব্যক্তিগত যে ‘ভিডিও ক্লিপিং’ নিয়ে কাহিনী, তার পুরোটাই দর্শকদের বুঝিয়েছেন, অনুধাবন করিয়েছেন- পুরোটা চিত্রায়ণ করেননি। দর্শকদের তার মতো করে চিত্রায়ণের সুযোগ দিয়েছেন। সিনেমা দেখতে দেখতে দর্শক ভেবে নিচ্ছেন, ‘পিঁপড়াবিদ্যা’ আমার সিনেমা, ‘পিঁপড়াবিদ্যা’ আমাদের সিনেমা। এটা একজন নির্মাতার অনেক বড় সাফল্য।
কিশোর-কিশোরী, তরুণ-তরুণী, অভিভাবক সবার জন্যে গুরুত্বপূর্ণ শিক্ষণীয় ম্যাসেজ আছে।
এর অর্থ এই নয় যে, ‘পিঁপড়াবিদ্যা’ গুরুগম্ভীর শিক্ষামূলক সিনেমা।
‘পিঁপড়াবিদ্যা’ দেখতে গিয়ে আপনি বারবার শব্দ করে হেসে উঠবেন। কখনো পুলকিত হবেন, কখনো মন ভরে যাবে ভালোবাসায়, কখনো বেদনায়।
শেষে বলবেন, একটা ভালো সিনেমা দেখলাম। সিনেমাটি সবার দেখা উচিত।
সত্যি বলছি, পরিবারের সব সদস্যকে নিয়ে দেখার মতো সিনেমা ‘পিঁপড়াবিদ্যা’।
যে সব তথাকথিত বোদ্ধা বলেন, ফারুকীর সিনেমা, সিনেমা হয় না- এটা আসলে তাদের জানার সীমাবদ্ধতা। প্রচলিত ধারার বাইরে, আরও বহু ফর্মেটের সিনেমা পৃথিবীতে অনেক আগে থেকেই তৈরি। পৃথিবীর খ্যাতিমান নির্মাতারা তা নির্মাণ করেছেন, করছেন। আমাদের এখানে তেমন নির্মাতার ঘাটতি ছিল, তাই নির্মাণ হয়নি। ফারুকী তা করে, সমাজকে সত্যিকারের নাড়া দিতে পেরেছেন।
সমাজকে মাঝে মাঝে নাড়া দিতে হয়, যেটা একটু ভিন্ন চিন্তার মানুষেরাই দিয়ে থাকেন।
জয়তু ফারুকী।
০২.১১.১৪

