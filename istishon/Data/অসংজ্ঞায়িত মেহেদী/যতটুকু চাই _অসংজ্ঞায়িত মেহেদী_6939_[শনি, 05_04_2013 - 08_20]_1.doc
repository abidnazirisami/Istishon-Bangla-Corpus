যতটুকু চাই 



মেকি গল্পের ঠিকানায় নয়
তুমি রয়ে যেও চিরঞ্জীব সত্য হয়ে
অনাহুত আবেগে নয়
ভেসে থেকো বাস্তবতার প্রকোষ্ঠে,
রয়ে যেও চিন্তায়, ততোধিক কঠিন করে আধেক সাধনায়। 
সুর্যাস্তের আবীর ছুয়ে তোমাকে দেবো না আমি
মনের রক্তাভ ভালোবাসাটুকুই নিও
তপ্ত লাভায় কতটুকু উষ্ণতা
বুকের জমিনেই খুঁজে নিও আজন্ম স্বাদ
দিনান্তের ফাঁকে তুলে দিও এক টুকরো হাসি, অপার কৃতজ্ঞতায়। 
জানালার ফাঁক গলে এসো প্রভাতী সূর্যের মতো
মোলায়েম উষ্ণতা না হোক
খরতাপই নেবো সাগ্রহে
তোমায় মেখে নেবো গ্রন্থিমূলে
আমার না পাওয়া জুড়ে, যতদুর চোখ যায়...

