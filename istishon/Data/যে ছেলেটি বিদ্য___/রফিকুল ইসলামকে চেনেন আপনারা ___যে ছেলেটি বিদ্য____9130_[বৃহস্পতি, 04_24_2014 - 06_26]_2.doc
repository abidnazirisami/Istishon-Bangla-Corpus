রফিকুল ইসলামকে চেনেন আপনারা __


রানা প্লাজা ধসের দিন থেকে টানা ২১দিন উদ্ধার কাজে অংশ নিয়েছিলেন তিনি ।
পেশায় রাজমিস্ত্রী ।
টানা উদ্ধার কাজে অংশ নেয়ায়, মানসিক ভাবে অসুস্থ্য হয়ে পড়েছিলেন ।
রানা প্লাজা ধসের ১ বছর হয়ে গেল, রফিকুল ইসলাম এখনো সুস্থ্য হননি ।
প্রতিদিন নিয়ম করে, স্যালাইন বানিয়ে রানা প্লাজার সামনে ছুটে যান "আটকে পড়াদেরকে" খাওয়াবেন বলে ।
দুই মেয়ে এক ছেলের পড়াশুনা বন্ধ হয়ে গেছে, পরিবারের একমাত্র কর্মক্ষম ব্যক্তিটি মানসিকভাবে অসুস্থ্য হওয়ায় ।
রানা প্লাজায় উদ্ধারে অংশ নেয়া, এমন প্রায় শ'খানেক মানুষ বিভিন্ন মানসিক সমস্যায় ভুগছে ।
রাতে ঘুমাতে পারে না, ঠিক মতো খেতে পারে না ।
খাবারে রক্ত মাংসের গন্ধ পায়!
ঘুমের ঘোরে আটকে পড়া মানুষের আর্ত চিৎকার এখনো শুনতে পায় ওরা ।
রাষ্ট্র এদের চিকিৎসার ভার নেয়নি ।
মৃত ১১৩৫ জন এবং বিকলাঙ্গদের পরিবারই এখনো প্রতিশ্রুত সাহায্য পায়নি ।
রফিকুলরা তো হিসাবের বাইরের পাবলিক!
নিখোজ শ্রমিকের হাড়গোড় পাওয়া যায় এখনো ।
স্বজনেরা দাঁড়িয়ে থাকে ফ্যালফ্যাল চোখে ।
শাস্তি হয়নি রানা প্লাজার মালিকের ।
আমরাও তাই, রানা প্লাজার মালিকের দিকে ফ্যালফ্যাল করে তাকিয়ে থাকি!
মাত্র একটা ভবন ধসেই রাষ্ট্র ঠিকমতো উদ্ধারকর্মী, উদ্ধার সরঞ্জাম সরবরাহ করতে পারেনি ।
সাধারন পাবলিককে সব ধরনের সাহায্য দিতে হয়েছিলো ।
বিভিন্ন উৎস থেকে পাওয়া, শত শত কোটি টাকা বিল্ডিং নাড়িয়ে দেয়া তত্ত্ববাজদের পকেটে গেছে।
ভারি হয়েছে পকেট ।
আর স্বজন হারানোয় বুক ভারি হয়েছে সাধারন মানুষের ।
রানা প্লাজার শ্রমিকেরা মরে গিয়ে বেঁচে গেছে ।
আর আমরা বেঁচে থেকে মরে গেছি!
আমাদেরকে এইসব দেখতে হচ্ছে ।
আমাদেরকে তাড়া করে ফিরছে, মৃত শ্রমিকদের ভয়ার্ত আর্ত চিৎকার ।
দীর্ঘশ্বাস, ফিসফাস ।
মিয়া ভাই, "আর একটু আগে যদি অক্সিজেন সিলিন্ডার নিয়া আসতেন, বাইচ্যা যাইতাম "!!

