অতিরিক্ত ৫ হাজার হজযাত্রী পবিত্র হজ পালনে অনুমতি পেল


অবশেষে কোটা বঞ্চিত হজযাত্রীদের দাবিও পূরণ করা হয়েছে। নির্ধারিত কোটার বাইরে অতিরিক্ত আরও ৫ হাজার বাংলাদেশীকে এবার হজে যাওয়ার অনুমতি দিয়েছে সৌদি আরব সরকার।অবশ্য ইতোপূর্বে বাংলাদেশের পক্ষ থেকে অতিরিক্ত ২৫ হাজারের কোটার জন্য সৌদি সরকারের কাছে অনুরোধ করে চিঠি দেয়া হয়েছিল। কিন্তু তাতে সাড়া পাওয়া যায়নি। কোটা অনুযায়ী এ বছর বাংলাদেশ থেকে ১ লাখ ১ হাজার ৭৫৮ জন পবিত্র হজ পালনে সৌদি আরব যাচ্ছেন। তবে নিবন্ধন করেও ২৫ হাজারের বেশি হজযাত্রীর কোটা না থাকায় সৌদি আরব যাওয়া অনিশ্চিত হয়ে পড়ে। নিবন্ধনে ভুয়া নামও তালিকাভুক্ত হয় বলে অভিযোগ করা হয়। কোটাবঞ্চিত হজ এজেন্সির মালিকদের পক্ষ থেকে। এরপর তারা তাদের নিবন্ধিত হজযাত্রীদের সৌদিতে নিয়ে যাওয়ার ব্যবস্থা করতে সরকারের কাছে দাবি জানিয়েছিল। সরকারও সাহায্যের হাত বাড়িয়ে দিয়ে প্রয়োজনীয় পদক্ষেপ গ্রহণ করেন। যার ফলশ্রুতিতে অতিরিক্ত ৫ হাজার হজ যাত্রী হজ পালনে অনুমতি পেল।

