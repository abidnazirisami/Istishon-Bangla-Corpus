শীর্ষ রপ্তানিকারক দেশ সমুহের মধ্যে বাংলাদেশের অবস্থান অবিচ্চ্যুত


১৯৮০ সাল পর্যন্ত কাঁচা পাট ও পাটজাত দ্রব্য মোট রপ্তানিতে ৫০% অবদান রেখে রপ্তানি আয়ে শীর্ষস্থান দখল করেছিল। আশির দশকের শেষার্ধে পাট ও পাটজাত দ্রব্যের আয়কে অতিক্রম করে পোশাক শিল্প রফতানি আয়ে প্রথম স্থানে চলে আসে। ১৯৯৯ সালে এই শিল্পখাতে সরাসরি কর্মসংস্থান হয় ১.৪ মিলিয়নেরও বেশি লোকের, যার মধ্যে শতকরা প্রায় ৮০ জন মহিলা। তৈরি পোশাক শিল্পের সম্প্রসারণের সাথে সাথে বস্ত্র, সুতা, আনুষঙ্গিক উপকরণ, প্যাকেটজাতকরণের উপকরণ ইত্যাদি শিল্পেরও সম্প্রসারণ হয়েছে। পরিবহণ, ব্যাংকিং, শিপিং এবং ইন্সুরেন্স সেবার চাহিদাও বৃদ্ধি পেতে থাকে। এর সবটাই অতিরিক্ত কর্মসংস্থানের সৃষ্টি করে। এ ধরনের নতুন পরোক্ষ-কর্মসংস্থান মূলত তৈরি পোশাক শিল্প কর্তৃক সৃষ্টি যার সুবিধাভোগী মোট ২,০০,০০০ শ্রমজীবী। নানা প্রতিকূলতার পেরিয়েও তৈরি পোশাক রপ্তানিকারক দেশের তালিকায় তৃতীয় স্থানটি অপরিবর্তিত রাখতে পেরেছে বাংলাদেশ। ২০১৩ সালে পোশাক বাণিজ্যে বাংলাদেশের প্রবৃদ্ধি ছিল ১৩ শতাংশ। আর বিশ্ববাজারে হিস্যা ছিল ৫.১ শতাংশ। গত বছর প্রবৃদ্ধি কমে দাঁড়িয়েছে ৪.৬০ শতাংশ। তবে পোশাকের বিশ্ববাজারে বাংলাদেশের অংশ একই রয়ে গেছে। বিশ্ববাজারে চীনের শেয়ার ৩৮.৬ শতাংশ। অন্যদিকে ২৮টি দেশের প্রতিনিধিত্বকারী ইইউ দ্বিতীয় শীর্ষ রপ্তানিকারক দেশ। যার বিশ্ববাজারে হিস্যা ২৬.২ শতাংশ। তবে ইইউর ২৮টি দেশকে আলাদা করলে অবশ্য এই তালিকায় বাংলাদেশের অবস্থান চীনের পরই বা দ্বিতীয় স্থানে। বাংলাদেশের পোশাক খাত গত দুই বছরে সরকার, আইএলও এবং ইউরোপ ও উত্তর আমেরিকার ক্রেতা সংগঠনগুলোর পরিদর্শন প্রক্রিয়ার মাধ্যমে টেকসই খাতে রূপান্তর হয়েছে।

