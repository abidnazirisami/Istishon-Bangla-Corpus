নারীদের কম্পিউটার ও তথ্য প্রযুক্তি বিষয়ে প্রশিক্ষণ দিতে মোবাইল বাস চালুর সিদ্ধান্ত সরকারের


বিশ্বের সাথে তাল মিলিয়ে এগিয়ে চলছে আমাদের এই সোনার বাংলাদেশ। ডিজিটাল বাংলাদেশ গড়ার প্রত্যয়ে পুরুষের পাশাপাশি নারীদের ভূমিকা অনস্বীকার্য। আর তারই ফলশ্রুতিতে নারীদের কম্পিউটার ও তথ্য প্রযুক্তি বিষয়ে প্রশিক্ষণ দিতে ছয়টি মোবাইল বাস চালুর সিদ্ধান্ত নিয়েছে সরকার। এসব বাসের যাত্রা শুরু হবে জানুয়ারি নাগাদ। আইসিটি বিভাগ, রবি ও হুয়াওয়ে প্রত্যেকে দু’টি করে বাস তৈরি করবে। আগামী ডিসেম্বর থেকে জানুয়ারি নাগাদ বাসগুলো তৈরি হয়ে যাবে, তারপরই মাঠে নামবে এই বাস। দেশের অর্ধেক জনগোষ্ঠী নারী হলেও তারা অনেকটা পিছিয়ে আছেন। তিন বছরের প্রাথমিক এই প্রকল্পে ছয়টি বাসের আওতায় ৬৪ জেলার দুই লাখ ৪০ হাজার মেধাবী নারীকে প্রশিক্ষণ দেয়ার পরিকল্পনা করা হয়েছে। বিশেষ এই বাসগুলোতে শীতাতপ নিয়ন্ত্রণ ব্যবস্থা থাকবে, বাইরের শব্দ প্রবেশ করতে পারবে না এবং প্রতিটিতে এক সাথে ২৫ জন প্রশিক্ষণ নিতে পারবেন। প্রশিক্ষণের জন্য প্রত্যেক প্রশিক্ষণার্থীর জন্য একটি ল্যাপটপ, বড় এলইডি স্ক্রিন, সাউন্ড সিস্টেম, ওয়াইফাই ইন্টারনেট, নির্দিষ্ট প্রশিক্ষণ সামগ্রী, প্রশিক্ষণ সফটওয়্যার ও সার্বক্ষণিক জেনারেটরের ব্যবস্থা থাকবে। আইসিটি বিভাগের তত্ত্বাবধানে প্রশিক্ষণ সামগ্রী ও প্রশিক্ষকের ব্যবস্থা করা হবে এবং বিনামূল্যে প্রশিক্ষণ উপকরণ সরবরাহ করা হবে। প্রযুক্তিনির্ভর বিভিন্ন সেবার আওতা বাড়াতে তথ্য প্রযুক্তির উন্ননের কোন বিকল্প নেই। বিশ্বের সঙ্গে তাল মিলিয়ে নতুন প্রযুক্তির আবিষ্কার ও তথ্যপ্রযুক্তি ব্যবহারের মধ্যদিয়ে দেশকে এগিয়ে নিয়ে যেতে হবে। পূরণ করতে হবে ২০২১ রূপকল্পের স্বপ্নকে। 

