ঈদ যাত্রাসহ সারা বছরের যাতায়াত নির্বিঘ্ন করতে জনসচেতনতার বিকল্প নেই


১৯৭১ সালে আমাদের দেশের জনসংখ্যা ছিল সাড়ে সাত কোটি, আর বর্তমানে প্রায় ১৬ কোটি। অর্থাৎ ৪৪ বছরে জনসংখ্যা দ্বিগুণেরও বেশি হয়েছে। দিন দিন মানুষের কর্মব্যস্ততা বাড়ছে, যাতায়াতের প্রয়োজনীয়তাও বাড়ছে। সেই সঙ্গে পাল্লা দিয়ে বাড়ছে যানবাহনের সংখ্যা। কিন্তু যানবাহন বৃদ্ধির তুলনায় সড়ক, মহাসড়কের পরিমাণ ততটা বাড়েনি। স্বাভাবিক অবস্থায় যে পরিমাণ যানবাহন সড়ক ও মহাসড়কে চলাচল করার কথা তার চেয়ে অন্তত ১০ গুণ বেশি যানবাহন চলাচল করে থাকে। এ কারণে সারা বছরই আমাদের দেশে সড়ক দুর্ঘটনা ঘটছে। ঈদের ঠিক আগে ও পরে এই যানবাহনের সংখ্যা প্রায় ২০ থেকে ৩০ গুণ বেড়ে যায়। ফলে নির্বিঘ্নে যাত্রা প্রায় অসম্ভব। রাস্তা সংস্কার বা আইনশৃঙ্খলা রক্ষাকারী বাহিনী দিয়ে কিছুটা ফল পাওয়া যেতে পারে; কিন্তু যাত্রাপথের ভোগান্তি দূর সম্ভব নয়। ঈদযাত্রাসহ সারা বছরের যাতায়াত নির্বিঘ্ন করতে হলে জনসচেতনতাই একমাত্র উপায়। মাঝেমধ্যে ঢাকা শহরে জনসচেতনতা সৃষ্টির উদ্দেশ্যে বিভিন্ন সংগঠনকে প্রচার চালাতে দেখা যায়। শুধু ঢাকা শহরে নয়, সারা দেশেই সারা বছর ধরে এই প্রচার চালাতে হবে। আমাদের গণমাধ্যমগুলোও এ ব্যাপারে গুরুত্বপূর্ণ ভূমিকা রাখতে পারে। অনেকেই আমাদের দেশের সড়ক ও মহাসড়কের বেহালও দায়ী করে থাকেন। দেশের আবহাওয়া আর অতিরিক্ত যানবাহনের চাপ মহাসড়কগুলোকে দ্রুত নষ্ট করে ফেলে। অতএব জায়গার অভাবে সড়ক বাড়ানো যেমন সম্ভব নয়, তেমনি লোকসংখ্যাও কমানো সম্ভব নয়। তাই যানবাহনের সংখ্যাও কমবে না। সুতরাং জনসচেতনতা বৃদ্ধি করাই ঈদযাত্রা নির্বিঘ্ন করার একমাত্র উপায়।তাই আসুন আমরা সবাই সচেতনতাবোধে উদ্বুদ্ধ হয়ে দেশের উন্নয়নকে আরও তরান্বিত করি। 

