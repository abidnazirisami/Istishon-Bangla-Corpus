সুবিধা বাড়ছে পণ্য ও সেবা রপ্তানিতে


রপ্তানিতে শুল্ক ও কোটামুক্ত বাজার সুবিধায় শতকরা ৭৫ ভাগ আউটসোর্সিং সুবিধা পাবে বাংলাদেশ। গার্মেন্টস, কেমিকেল, প্রক্রিয়াজাত কৃষিপণ্য রপ্তানিতে পাবে সিঙ্গল ট্রান্সফর্মেশন সুবিধা। সেবাখাতের জনশক্তি রপ্তানিও বেশ সুবিধা পাওয়া যাবে। বিশ্ব বাণিজ্য সংস্থার (ডাব্লিউটিও) নাইরোবি সম্মেলনে স্বল্পোন্নত দেশগুলোর জন্য রুলস অব অরিজিনের শর্ত শিথিল করায় এ সুবিধা পাবে বাংলাদেশ। সেবাখাতে স্বল্পোন্নত দেশগুলোকে অগ্রাধিকারমূলক বাজার সুবিধা দিতে ওয়েবার’র মেয়াদ নাইরোবিতে ২০৩০ সাল পর্যন্ত বাড়ানোর সিদ্ধান্ত হয়েছে। এ সিদ্ধান্তটি বাংলাদেশের জন্য বেশ ফলদায়ক হবে। কারণ বাংলাদেশের সেবাখাতের বাণিজ্যে বিশেষ করে- মানব সম্পদ নির্ভর সেবাখাতের বাণিজ্যে প্রচুর সম্ভাবনা রয়েছে। নাইরোবিতে গৃহীত সিদ্ধান্তের কারণে সেবাখাতের মোড-ফোর’র আওতায় জনশক্তি রপ্তানি নির্ভর সেবা রপ্তানিতে বাংলাদেশের সুবিধা হবে। ঔষুধের ক্ষেত্রে মেধাস্বত্ত্ব সংক্রান্ত অব্যাহতির মেয়াদ ২০৩৩ সাল পর্যন্ত বাড়ানো সংক্রান্ত ট্রিপস কাউন্সিল’র সিদ্ধান্ত কনফারেন্সে সর্বসম্মতিতে গৃহীত হয়েছে। এতে বাংলাদেশের ঔষুধশিল্পের বিকাশও ত্বরান্বিত হবে।

