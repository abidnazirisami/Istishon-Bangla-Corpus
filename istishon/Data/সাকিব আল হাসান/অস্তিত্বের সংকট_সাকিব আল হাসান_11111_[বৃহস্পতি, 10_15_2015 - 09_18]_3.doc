অস্তিত্বের সংকট


মহাকালের বিস্তারে পৃথিবীর প্রায় সকল কিছুরই Existence বড়ই ক্ষণস্থায়ী। নশ্বর এই দুনিয়ায় সকলের অবিরাম প্রচেষ্টা তার অর্থপূর্ণ ভূমিকা যেন সীমিত পরিসরে হলেও তাকে অমরতা এনে দেয়। তবে ইতিবাচক, সুদূরপ্রসারী কর্ম প্রচেষ্টাই শুধুমাত্র অমরত্ব দিতে পারে। সমাজবদ্ধ জীবনে মানুষের সম্মিলিত কর্ম প্রচেষ্টার কারণেই উদ্ভব ঘটেছে দল, প্রতিষ্ঠান বা সংগঠনের। কোনো দল বা প্রতিষ্ঠান যখন কল্যানমুখি কর্মকান্ড পরিচালনার মাধ্যমে গণমানুষের আস্থা অর্জন করে শুধুমাত্র তখনই সময়ের পরীক্ষায় উত্তীর্ণ হয়ে সে দল বা প্রতিষ্ঠান অমরত্ব লাভ করে, না হয় কালের গর্ভে তার অস্তিত্ব বিলীন হওয়া অবশ্যম্ভাবী, অনিবার্য। পলাতক জীবনে থাকা আইএসআই আশীর্বাদপুষ্ট কুপুত্রের অপরিপক্ব রাজনৈতিক বুদ্ধি-পরামর্শ নিয়ে দল পরিচালনার ফলেই দেশের অন্যতম শীর্ষ রাজনৈতিক ব্যক্তিত্ব বেগম খালেদা জিয়া আজ তার অতীতের সকল সুকীর্তি, সাফল্যের সুফল হারিয়ে গণবিচ্ছিন্ন আর জনধিকৃত জীবন কাটাচ্ছেন। ফলে দেশের মূলধারার গণতান্ত্রিক রাজনীতি থেকে নির্বাসিত বিএনপি আজ অস্তিত্বের সংকটে ধুঁকছে। রাজনৈতিক বোদ্ধাদের ধারনা নানা হটকারিতায় ব্যর্থতার চরম গ্লানি সরকার বিরোধী আন্দোলন থেকে রণে ভঙ্গ দেয়া রাজনীতির মাঠ হারানো বিএনপি বর্তমানে রয়েছে লাইফ সাপোর্টে। দেশের গণমানুষের প্রত্যাশা গত ১৬ সেপ্টেম্বর লন্ডন সফরে যাওয়া বিএনপি নেত্রী দেশে ফিরে অতীতের সকল ভুল শুধরে ইতিবাচক চেতনায় উজ্জীবিত হয়ে দল পরিচালনার মাধ্যমে মূলধারার রাজনীতিতে ফিরে আসবেন।

