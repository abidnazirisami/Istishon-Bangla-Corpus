মিয়ানমারের গণতন্ত্রায়ণে বাংলাদেশের জন্য নতুন সম্ভাবনা


গণতন্ত্রায়ণ ও ক্ষমতার পালাবদলে উন্মুক্ত হতে যাচ্ছে মিয়ানমার, দেশটিতে প্রায় ২৫ বছর পর আসছে গণতান্ত্রিক সরকার। ফলে দেশটির সঙ্গে বাংলাদেশের সম্পর্কোন্নয়নে ব্যাপক সম্ভাবনা সৃষ্টি হবে। মিয়ানমারে এখনও রাজনৈতিক ঐকমত্য প্রতিষ্ঠিত না হলেও যেহেতু দেশটিতে গণতন্ত্রায়ণ শুরু হয়েছে, তাই বিশ্লেষকদের আশা, নতুন গণতান্ত্রিক সরকার দেশের সকল সংখ্যালঘু গোষ্ঠীকে সমাজে অন্তর্ভুক্ত করার উদ্যোগ নেবে এবং এর মাধ্যমে অচিরেই বাংলাদেশ-মিয়ানমারেরর মধ্যে বিদ্যমান রোহিঙ্গা সমস্যার ইতিবাচক সমাধানে পৌঁছানো সম্ভব হবে। ক্ষমতার বর্তমান পালা বদলে এ বিষয়ে দুই দেশের সরকারি পর্যায়ে ইতোপূর্বে গৃহীত সিদ্ধান্তগুলোর বাস্তবায়ন প্রক্রিয়া আগামী দিনে আরো গতি পাবে বলেই আশা করছে ঢাকা। সাম্প্রতিক সময়ে নিরাপত্তা ইস্যু, সীমান্তে সেনা সমাবেশ ও যুদ্ধ পরিস্থিতির উদ্ভব, বিচ্ছিন্নতাবাদীদের তৎপরতা ও মাদক ইস্যুতে সীমান্ত সংঘাত দুই দেশের সম্পর্কে মারাত্মক টানাপড়েন সৃষ্টি করেছে। মিয়ানমারে জান্তা সরকারের আমলে বিগত কয়েক বছরে সীমান্তে বিনা উসকানিতে আক্রান্ত হয়েছে এ দেশের নিরাপত্তা বাহিনীর সদস্যরা। এমনকি মিয়ানমারের সীমান্তরক্ষী বাহিনীর সদস্যদের গুলিতে বাংলাদেশি সীমান্তরক্ষী বাহিনীর সদস্য নিহতও হয়েছে। সাম্প্রতিক সময়ে মিয়ানমারের সীমান্তরক্ষী বাহিনী বাংলাদেশি সীমান্তরক্ষী বাহিনীর সদস্যকে অপহরণও করেছে। তবে মিয়ানমারের নির্বাচনে গণতান্ত্রিক শক্তির বিজয় ও রাজনৈতিক পালাবদলের মাধ্যমে গণতন্ত্রায়নের পথে যাত্রা অতীতের সে সকল বিভেদ আর পারষ্পরিক অনাস্থায় সৃষ্টি বৈরী অবস্থা থেকে উত্তরণ ঘটবে বলে আশাবাদী বিশেষজ্ঞরা। প্রতিবেশী দুদেশের রাষ্ট্রক্ষমতায় গণতান্ত্রিক পদ্ধতিতে নির্বাচিত শুভশক্তির ধারক গণতান্ত্রিক সরকারের উপস্থিতি আন্তঃরাষ্ট্রীয় সম্পর্কে পারষ্পরিক সাহায্য, সহযোগিতা ও সহমর্মীতার নব দিগন্ত উন্মোচন করবে – এটাই সকলের প্রত্যাশা। আঞ্চলিক সহযোগিতা বৃদ্ধির মাধ্যমেই অর্জিত হবে আর্থ-সামাজিক অগ্র্রগতি তথা টেকসই উন্নয়নের লক্ষ্যমাত্রা। 

