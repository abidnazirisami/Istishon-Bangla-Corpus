কত দূরে যাবে বলো


স্বাধীনতা পরবর্তী সময়ে দীর্ঘদিনের শোষন-বঞ্চনা আর যুদ্ধের বিভীষিকায় বিপর্যস্ত অর্থনীতি আর আর্থ-সামাজিক অবকাঠামো উন্নয়নের মাধ্যমে দেশিয় গণমানুষের মুক্তির দৃপ্ত শপথে বলীয়ান এদেশের এক সূর্যসন্তান স্যার ফজলে হাসান আবেদ এর সুদূরপ্রসারি পরিকল্পনায় ১৯৭২ সালে প্রতিষ্ঠিত হয়েছিল এক বিশ্বজয়ী প্রতিষ্ঠান ব্রাক (Bangladesh Rehabilitation Assistance Committee)। যার কর্মকান্ড এখন বাংলাদেশের ভৌগলিক সীমা অতিক্রম করে ছড়িয়ে পড়েছে আফগানিস্তান, শ্রীলংকা, পাকিস্তান, হাইতি, ফিলিপাইন, তানজানিয়া, লাইবেরিয়া, দক্ষিণ সুদান, উগান্ডা, লাইবেরিয়া এবং সিয়েরালিওনে। সুইজারল্যান্ড ভিত্তিক আন্তর্জাতিক সাময়িকী দ্য গ্লোবাল জার্ণাল কতৃর্ক পরিচালিত এক সাম্প্রতিক জরিপে বিশ্বের শীর্ষ ১০০ এনজিও এর মধ্যে প্রথম স্থানটি আজ ব্রাক এর দখলে। এই জরিপে অন্তর্ভুক্ত ছিল বিশ্বের ৪৫০টি এনজিও। দেশের প্রান্তিক মানুষের অর্থনৈতিক মুক্তির মাধ্যমে দেশিয় উন্নয়নে ইতিবাচক ভূমিকা রাখার পর ব্রাকের কার্যক্রম এখন ছড়িয়ে পড়েছে সুদূর আফ্রিকার অবহেলিত দেশগুলোতেও। যেমনঃ আফ্রিকান দেশ উগান্ডার ৮৯টি জেলার মধ্যে ৩৯টিতে প্রায় ১,৫০,০০০ মানুষ আজ ব্রাকের উন্নয়ন কার্যক্রমের সুবিধাভোগী। বিশ্ব পরিমন্ডলে একদা যে বাংলাদেশ ছিল ক্ষুধা আর দারিদ্র্যের প্রতিচ্ছবি, সে বাংলাদেশই আজ এমডিজির লক্ষ্য অর্জনের সাফল্যে বিশ্বের বুকে রোল মডেল। নব নব ক্ষেত্রে অর্জিত সাফল্যে বাংলাদেশ আজ যেন অমিত সম্ভাবনার অন্য নাম। সকলের উপলব্ধিতে তাই আজ নতুন জিজ্ঞাসা – কত দূরে যাবে বলো? 

