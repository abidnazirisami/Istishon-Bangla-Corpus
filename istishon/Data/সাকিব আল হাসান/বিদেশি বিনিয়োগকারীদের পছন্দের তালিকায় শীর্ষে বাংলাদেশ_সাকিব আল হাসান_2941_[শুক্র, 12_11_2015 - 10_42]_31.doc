বিদেশি বিনিয়োগকারীদের পছন্দের তালিকায় শীর্ষে বাংলাদেশ


বিশ্ব অর্থনীতির চাকায় এখন আশানুরূপ গতি নেই। এর মধ্যেও বাংলাদেশের রপ্তানি সামনে বাড়তে পারে, আসতে পারে বিদেশি বিনিয়োগ—এমন আশাবাদ খুবই প্রত্যাশিত। বাংলাদেশে রাজস্ব আয় বাড়ানোর জোর চেষ্টা চলছে, আয় বাড়ছেও। যোগাযোগ কাঠামো ক্রমেই শক্তিশালী হচ্ছে। অর্থনৈতিক নীতিও উদার। ফলে বিদেশিরা এবার বিনিয়োগে আকৃষ্ট হবেন এবং রপ্তানি বহুমুখী হবে। তৈরি পোশাক এখন আমাদের প্রধান রপ্তানি পণ্য। রানা প্লাজা ধসের পর গার্মেন্ট কারখানাগুলোতে নজরদারি বাড়ায় ঝুঁকি যেমন কমে এসেছে, পণ্যের মানও বাড়ছে। তাই সাময়িক ধাক্কা কাটিয়ে বিদেশি ক্রেতারা বাংলাদেশের পোশাক কেনার ব্যাপারে এখন আগের চেয়ে বেশি আগ্রহী। নিঃসন্দেহে এটি স্বস্তির দিক।২০১৬ থেকে ২০২০ সাল এই সময়ে তৈরি পোশাক খাত ছাড়া আরো সাতটি পণ্য রপ্তানি বাড়তে পারে। খাতগুলো হচ্ছে—কৃষি, কাঁচামাল, অন্যান্য শিল্পপণ্য, যোগাযোগ সরঞ্জাম, তেল, যন্ত্রাংশ ও রাসায়নিক পণ্য। তাই খাতগুলোতে মনোযোগ বাড়াতে হবে। যোগাযোগ অবকাঠামোর উন্নতি বিদেশি বিনিয়োগকারীদের আশাবাদী করছে।ব্যবসা-বাণিজ্যের অগ্রগতির সঙ্গে রাজনৈতিক স্থিতিশীলতার রয়েছে সরাসরি সম্পর্ক। আমরা চলতি বছরের শুরুতে টানা হরতাল-অবরোধ চলাকালে দেখেছি পণ্য উত্পাদন করেও ব্যবসায়ীরা বিদেশি ক্রেতাদের কাছে পৌঁছতে পারছেন না। বন্দরগামী মালবাহী গাড়িতে নির্বিচারে আগুন দেওয়া হয়েছে। কয়েকজন ট্রাকচালক তো আগুনে পুড়ে মারাও গেছেন। দেশের অর্থনীতির স্বার্থে সহিংস রাজনীতি বন্ধ হোক।আমরা এমন রাজনৈতিক অচলাবস্থা আর চাই না। অর্থনীতি দেশের প্রাণ। এটিকে আমাদের বাঁচিয়ে রাখতে হবে। 

