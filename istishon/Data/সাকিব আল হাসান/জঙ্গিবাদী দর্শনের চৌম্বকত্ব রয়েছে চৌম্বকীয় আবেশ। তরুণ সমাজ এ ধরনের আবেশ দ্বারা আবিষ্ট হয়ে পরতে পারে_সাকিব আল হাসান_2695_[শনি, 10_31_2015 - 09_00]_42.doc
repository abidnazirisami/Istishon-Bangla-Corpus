জঙ্গিবাদী দর্শনের চৌম্বকত্ব রয়েছে চৌম্বকীয় আবেশ। তরুণ সমাজ এ ধরনের আবেশ দ্বারা আবিষ্ট হয়ে পরতে পারে


টু বি অর নট টু বির ধাঁধা সর্বত্রই বিরাজমান। যুবক ভাবছে মেয়েটি তার প্রেমে পড়বে কিনা? উদ্যোক্তা ভাবছে নতুন প্রকল্পটি হাতে নিলে সফল হতে পারব তো? বেকারের ভাবনা ইন্টারভিউ যে দিয়ে এলাম, চাকরিটা হবে তো? ওদিকে অ্যাগনস্টিক বা সন্দেহবাদীরা ভেবে পাচ্ছে না ঈশ্বর আছে কী নেই। এবারের রহস্য- দেশে জঙ্গিবাদ আছে কী নেই, থাকলে এর পরিমাণ কত? রহস্যের দ্বিতীয় পর্দা- জঙ্গিবাদ থেকে থাকলে তার চরিত্র কী? এটা অভ্যন্তরীণ, না বৈশ্বিক জঙ্গিবাদ? বাংলাদেশে একটা সত্য এরই মধ্যে প্রতিষ্ঠিত হয়ে গেছে যে, এখানে অজাতশত্র“ বলে কেউ নেই। বিনা দোষেও আমরা সবাই কারও না কারও শত্র। কেউ কাউকে যখন হত্যা করে, তখন হত্যাকারীর নিশ্চয়ই একটা স্বার্থ থাকে। স্বার্থ উদ্ধারের জন্য যাকে হত্যা করা হল, সে প্রত্যক্ষ না হোক, পরোক্ষ শত্রু তো বটেই। লোকটি বেঁচে থাকায় আমার স্বার্থ উদ্ধার হচ্ছে না, সুতরাং তাকে শত্রু গণ্য করে হত্যা করো। কোনো হত্যাকাণ্ডের পর এর কারণ বা মোটিভ নিয়ে একটা পারসেপশন তৈরি হয় বটে; কিন্তু কারণেরও পেছনের কারণ থাকে অনেক ক্ষেত্রে। সেটা বের করা বেশ কঠিন। হত্যাকাণ্ডের যে কারণটি ধরে নেয়া হয়, অনেক ক্ষেত্রেই সেটা মূল কারণ নয়। শতভাগ সন্দেহমুক্ত হয়ে বলা যায়, অন্তত অভ্যন্তরীণ জঙ্গিবাদ আছে এ দেশে। দেশের একটিমাত্র জেলা বাদ দিয়ে বাকিগুলোয় একযোগে বোমার যে বিস্ফোরণ ঘটানো হয়েছিল এক যুগ আগে, বিশেষ কোনো আদর্শের প্রতি কমিটেড একটি সংঘবদ্ধ গ্রুপ ছাড়া অন্য কোনো কোয়ার্টারের পক্ষে তা সম্ভব ছিল না। জেএমবি, হরকাতুল জিহাদ, বাংলাভাই ও শায়খ আবদুর রহমানদের ভয়াবহ কর্মকাণ্ড আমরা দেখেছি।

