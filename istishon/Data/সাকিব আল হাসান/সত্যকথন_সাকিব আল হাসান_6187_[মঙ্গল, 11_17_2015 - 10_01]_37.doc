সত্যকথন


এ সত্য সকলকে মানতেই হবে, বর্তমান গণতান্ত্রিক সরকারের শাসনামলে দেশে দৃশ্যমান অনেক উন্নয়ন হয়েছে। দেশিয় ও আন্তর্জাতিক সকল মানদন্ডেই দেশের মানুষের গড়পড়তা আয় বেড়েছে, আমরা এখন মধ্যম-আয়ের দেশ হওয়ার লক্ষ্যে ছুটছি। দেশে বিদ্যুৎ ব্যবস্থাপনাতে উন্নতি হয়েছে, লোডশেডিংয়ের বিষময় জ্বালা থেকেও দেশবাসী আজ অনেকটাই রেহাই পেয়েছে। দেশের সর্বত্র রাস্তাঘাটের উন্নতি হয়েছে, নানা গুরুত্বপূর্ণ ক্ষেত্রে অবকাঠামো তৈরি হচ্ছে। স্বপ্নের পদ্মা সেতুরও স্বপ্নভঙ্গ হয়নি। এসব সম্ভব করে তোলায় বর্তমান সরকারের আন্তরিকতা ও পরিশ্রমকে কৃতজ্ঞতার সঙ্গে স্মরণ করতেই হবে। দীর্ঘদিনের অপশাসনে বীতশ্রদ্ধ এ দেশের হতাশার সাগরে ভাসা জনতা প্রথমদিকে বর্তমান সরকারের শাসনামল শুরুর গোড়ার দিকে দেয়া উন্নয়নের প্রতিশ্রুতিকে গতানুগতিক রাজনৈতিক বক্তব্য বলে তেমন একটি গুরুত্ব দেয়নি। কিন্তু জনগণের কাছে দায়বদ্ধতায় উজ্জীবিত বর্তমান সরকার গণতন্ত্রকে প্রাতিষ্ঠানিক ভিত্তির উপর সুপ্রতিষ্ঠিত করতে অনমনীয় থাকায় দেশে আজ ইতিবাচক গণতান্ত্রিক রাজনৈতিক ধারা শক্ত, প্রশস্ত যাত্রাপথ ধরে দৃঢ় পায়ে এগিয়ে যাচ্ছে – যেখানে জনগণের কাছে দেয়া প্রতিশ্রুতি পূরণের দায়বদ্ধতা শাসকদলের একটি রাজনৈতিক চেতনার ধারা হিসেবে গড়ে উঠছে। গণতান্ত্রিক শাসনে সাফল্য এসেছে বলেই দেশে আজ আইনের শাসন সবল হয়ে উঠেছে। সম্প্রতি দ্রুততম সময়ে সিলেটের রাজন এবং খুলনার রাকিব হত্যা মামলার রায় হওয়ায় আইনের শাসনের প্রতিও মানুষের শ্রদ্ধা বেড়েছে। তবে একটি প্রতিক্রিয়াশীল চক্র আমাদের সকল অর্জনকে ব্যর্থ করার অপপ্রয়াসে দেশের রাজনৈতিক-সামাজিক স্থিতিশীলতা বিনষ্ট করে সার্বিক আইনশৃংখলা পরিস্থিতি আর আইনশৃংখলা রক্ষাকারী বাহিনীর ভূমিকাকে প্রশ্নবিদ্ধ করতে তৎপরতা চালাচ্ছে। কিন্তু বর্তমান সরকার দেশকে উন্নয়নের পথে এগিয়ে নেয়ার জন্য যে সকল বৈপ্লবিক কর্মপরিকল্পনা হাতে নিয়েছে তাতে এ ধরনের অপচেষ্টা ব্যর্থ হবেই।

