নাই কাজ তো খৈ ভাজ


বাংলা ভাষায় একটি প্রবাদ আছে, 'নাই কাজ তো খই ভাজ'। অর্থাৎ হাতে কোনো কাজ না থাকলে খৈ ভাজা। খৈ ভাজা খারাপ কিছু নয়। গরুর দুধ দিয়ে খৈ খেতে বেশ সুস্বাদু। এই প্রজন্মের ছেলেমেয়েদের কাছে তা তেমন পরিচিত জিনিস নয়। তারা বার্গার আর চিপস খেতে বেশি স্বাচ্ছন্দ্য বোধ করবে। অনেকে মনে করবে, এটি গ্রামের চাষাভূষার খাবার। ইদানীং বাংলাদেশে তেমন কোনো রাজনৈতিক ইস্যু নেই। সরকারের অনেক ভালো কর্মকাণ্ড আছে, আছে কিছু সমালচনাও। দলের ও অঙ্গসংগঠনের বেশ কিছু অপরিণামদর্শী কাজকর্ম দলকে বিপদের মুখে ঠেলে দিচ্ছে। ২০১৪ সালের ৫ জানুয়ারির নির্বাচনে বিএনপিকে অংশগ্রহণ করাতে আওয়ামী লীগ সভানেত্রী ও তৎকালীন প্রধানমন্ত্রী শেখ হাসিনা সব ধরনের ছাড় দেওয়ার অফার দিয়েছিলেন। সেই যাত্রায় বিএনপিকে নির্বাচনে আনা যায়নি। কারণ বিএনপি আর তার মিত্ররা মনে করেছিল, তারা এমন এক গণ-আন্দোলন গড়ে তুলতে সক্ষম হবে, যাতে 'বাপ-বাপ' করে আওয়ামী লীগ তাদের ফর্মুলা অনুযায়ী নির্বাচন দিতে বাধ্য হবে। বিএনপি এটি উপলব্ধি করতে ব্যর্থ হয়েছে তাদের পক্ষে কোনো সুস্থ রাজনৈতিক আন্দোলন করা সম্ভব নয়। পেট্রলবোমা মেরে মানুষ হত্যা আর জনগণকে সম্পৃক্ত করে আন্দোলন করা এক জিনিস নয়। বস্তুতপক্ষে বেগম জিয়া আর তাঁর দল একবারই আন্দোলন করেছিল এবং তা এরশাদবিরোধী আন্দোলন। তবে সেই আন্দোলন তত দিন সফল হয়নি যত দিন আওয়ামী লীগ তাতে সম্পৃক্ত হয়নি। সবাই মোটামুটি বুঝে গেছে বিএনপির সূর্য এখন অনেকটা স্তিমিত। তাদের পক্ষে পুনরায় রাজনীতিতে ফিরে আসা কঠিন হবে। এরই মধ্যে বেগম জিয়া শেখ হাসিনার প্রতি আহ্বান জানিয়েছেন একসঙ্গে টেকসই গণতন্ত্রের জন্য কাজ করতে। তবে সে গণতন্ত্র কি পেট্রলবোমার সঙ্গে আসবে, নাকি অন্য কিছু?

