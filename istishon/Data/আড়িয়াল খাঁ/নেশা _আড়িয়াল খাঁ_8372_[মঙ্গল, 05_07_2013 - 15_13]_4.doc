নেশা 


 নেশা করতে গিয়েছিলাম সেদিন
বেগুনি মশালে চড়ে,
শনি গ্রহের লাল আলো ছিল শরাবের পাত্রে
কপালের স্থির টিপটির মত
একখন্ড বরফ খুজেছিলাম
সূর্যটাকে খানিক পরেও ডুবতে বলেছিলাম,
শোনে নি।
মন্দ হয় নি অবশ্য
শর্ত ছাড়াই চাঁদ এসে গেল প্রক্সি দিতে
তুমি তো জানোই
আমি গাছ বুনতে পারি!
হেয়ালির বাকল দিয়ে ঢাকা নেই
ভেসেলের সবকটা কোষ দেখে নিতে পারো
আমার কৃষ্ণচূড়ার প্লেটে,
তোমার নুনেই তো স্বাদ আসে। 
মনে নেই?
শুকনো কদম পাতায় ভেসে
পরিহাসের বৈঠা বাইছিলাম
গাঢ় নীল পুকুরের সালোকসংশ্লেষণের উপজাত
আমার অশ্রু।
বিশাল কলাপাতার ভেলায়
বিলাসী সমুদ্রে আমাকে খুঁজছ নাকি?
এতদূর যেও না,
একটা চকচকে আয়না লাগবে শুধু
বাদামী ঢেউয়ে কবেই ভিজিয়েছি দাঁড়কাকের স্বপ্নগুলো।

