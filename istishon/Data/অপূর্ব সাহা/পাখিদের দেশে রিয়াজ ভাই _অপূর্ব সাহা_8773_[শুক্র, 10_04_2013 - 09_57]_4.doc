পাখিদের দেশে রিয়াজ ভাই 


 ওরা ভালো নেই। ওরা বলতে পাখিরা।পাখিদের কষ্ট বেশি। কারণ ওরা কাঁদতে পারেনা।কাঁদতে পারলে ভাল হতো।কষ্টটা কমতো। ওদের জন্য কেউ ভাবেনা। ভাবলে সভ্য সমাজে তাকে সোজাসুজি পাগল বলে।রিয়াজ ভাই সোজাসুজি পাগল।
অন্তী ছাদে দাঁড়িয়ে পাখিদের ওড়াউড়ি দেখছিল। তার মনটা খারাপ। মন খারাপ তার নিজের জন্য না।অন্য কারো জন্য। 
অন্তী জানে এখনই রিয়াজ ভাই আসবে।
এসে বলবে, 'স্যরি, লেট হয়ে গেল। 
অন্তী বলবে, 'আপনাকে তো আমি আসতে বলি নাই। '
-হি হি।
খালি হিহিহি করেন ক্যান?
-এমনি।ছোটবেলার অভ্যাস।
অন্তী রাতে ঘুমাতে পার?
পারি। আপনার সমস্যা কি?
-এমনি। হিহি 
আজব। আপনার ধারণা আমি আপনার প্রেমে হাবুডুবু খাচ্ছি। তাই না?
-না আসলে আপাতত এটা আমার Hypothesis। সত্যি হতে পারে।নাও হতে পারে। ধর তুমি একটা সমস্যায় পড়লা তখন তোমাকে Hypothesis দাঁড় করাতে হবে। বিভিন্ন ভাবে সেটাকে যাচাই করতে হবে। এভাবে ...
অফ যান তো।এসব হবেনা। সম্ভব না।আপনাকে দেখলেই আমার চরম রাগ হয়। আপনি চরম ফালতু। অনেক ক্ষ্যাত।
-অসুবিধা নাই। আস্তে আস্তে এডজাস্ট হয়ে যাবে। প্রথম প্রথম এরকম হয়। হিহি।
আমি ছেলে হিসেবে খারাপ না। মা তাই বলে। বাংলাতে এম.এ।হ্যান্ডসাম। ভাল না?
ভাল। এখন চুপ করেন।
রিয়াজ ভাই চুপ করেনা। কিংবা চুপ করে থাকতে পারেনা।ছাদে আসলেই এই এক সমস্যা। কই থেকে যে রিয়াজ ভাই উপস্থিত হয়।
-রিয়াজ ভাই, আমি ছাদে উঠলেই আপনি টের পান ক্যামনে?
-পাই পাই। বললে বিশ্বাস করবানা।
কীভাবে বলেন?
পাখিদের কাছ থেকে। পাখিরা আমাকে খবর দেয়।
-ফাজলামি করেন?
আরে না। পাখিদের একটা ভাষা আছে।কিন্তু আমাদের মতোনা। সবাই বুঝতে পারেনা।
-তাহলে আমাকে শেখান তো দেখি।
সহজ বিষয় না।দেখি তোমার হাত দেখি। হাতটা দাও।
-আচ্ছা।
Your device doesn't support this application.
-মানে কী?
মানে তোমারে দিয়া হবেনা। তোমার নাই। কিছু নাই।
-কী নাই?
আবেগ, অনভূতি।
-কি করবো এখন?
আপাতত একটা প্রেম করতে পার। 
-কার সাথে?
যে পাখিদের ভাষা জানে। 
রিয়াজ ভাই এরকমই।তার ধারণা আমি তার জন্য পাগল।আসলে বিষয়টা তা না।
রিয়াজ ভাই হঠাৎ করে হাওয়া হয়ে যায়। এটা তিনি করে থাকেন। ইচ্ছা করেই করে থাকেন। তার Hypothesis গুলোর সত্যতা যাচাই করার জন্য।আপাতত তিনি চার দিন ধরে উধাও।
অন্তী জানে রিয়াজ ভাই হঠাৎ আবার আসবেন।
এসে বলবেন।অন্তী, কেমন আছ?
-ভালই।কোথায় ছিলেন এতদিন?
এইতো একটু পাখিদের কাছে গিয়েছিলাম।
-তাই?
হুমম। পাখিরা অনেক ভাল। মানুষের মত খারাপ না। মানুষরা খারাপ। খুব খারাপ।ভাবছি চিরতরে ওদের কাছে চলে যাবো। 
-চলে যান। তাহলে অন্তত একজন একটু শান্তিতে ছাদে আসতে পারবে। 
রিয়াজ ভাই আসলেই ফালতু।পাখির সাথে নাকি তিনি কথা বলেন। আসলে ঘটনাটা পুরোপুরি মিথ্যা।মানুষ মিথ্যা বলে লাভের জন্য। কিন্তু তিনি এমনি এমনি মিথ্যা বলে।
অন্তী ভেবেছিল, একবার রিয়াজ ভাইকে মার খাওয়াবে। তার কিছু বন্ধু আছে কলেজে। যারা এই বিষয়ে সবচেয়ে বেশি উৎসাহী। মারামারি না করলে নাকি ওদের হাত চুলকায়। ভীষণ রকম চুলকায়। এই চুলকানি তারা তখন ঢালে রিকশাওয়ালা কিংবা ফোসকাওয়ালা ছোট ছেলেটার ওপর। ধুপধাপ কিল, থাপ্পড়।
অন্তীর কিছুই করতে হবেনা। শুধু গিয়ে একটু বলবে ওদের।যা করার ওরাই করবে। পরদিন শুধু রেস্টুরেন্টে একটু খাওয়ানো।কাজ শেষ। 
কিন্তু সমস্যা হলো রিয়াজ ভাইকে খুঁজে পাওয়া যাচ্ছেনা। তিনি মাঝে মাঝেই উধাও হন। এই নিয়ে সতের বার তিনি উধাও। 
সকাল সকাল আজ ঘুম ভেঙেছে অন্তীর।এত সকালে কি করবে বুঝতে পারছেনা সে।অন্তী খবরের কাগজ পড়েনা। আজ পড়ছে। কেন পড়ছে জানে না।
"RAB-13 ব্যাটালিয়নের হাতে একজন মাদক পাচারকারী নিহত। লোকটির নাম রিয়াজ। বয়স আঁটাশ।"
খোলা আকাশে অনেক পাখির ওড়াউড়ি চলছে।অন্তী ছাদে দাঁড়িয়ে আছে চুপচাপ।এর মধ্যে অন্তী জানে, একটা পাখি রিয়াজ 'ভাই। রিয়াজ ভাই ওড়ছে। অনেক উঁচুতে ওড়ছে।
-অন্তী দেখ, এখন আমি ওড়তে পারি।যেখানে খুশি উড়ে বেড়াতে পারি।ভাসি মেঘের ওপর।
অন্তী দেখ, প্লিজ। "
অন্তী আকাশের দিকে তাকিয়ে থাকে।
রিয়াজ ভাই, "আপনি তো এখন পাখি।অনেক সুখী। "
"কিন্তু আমার কি হবে? আপনার Hypothesis যে সত্যি? "
-অন্তী, পাখিদের ডিসটার্ব করতে নেই। মানুষ থাকবে মানুষের মত আর পাখিরা পাখিদের মত। তাদেরকে নির্বিঘ্নে উড়তে দেওয়া উচিত।"
আমাকে ক্ষমা করে দিয়েন রিয়াজ ভাই।
-যার কোন দোষ নেই তাকে ক্ষমা করা যায়না অন্তী। 
একাকী সন্ধ্যার পর রাত আসে ধীরে ধীরে, সঙ্গোপনে।কিছু প্রশ্নের উত্তর কখনো মানুষ খুঁজে পায়না।
অবাক চাঁদের আলোতে ধূসর আকাশ বেঁচে থাকে চিরকাল। ভালবাসার ডেডবডি বেঁচে থাকে কেবল কিছু হতাশা আর দীর্ঘশ্বাসে।

