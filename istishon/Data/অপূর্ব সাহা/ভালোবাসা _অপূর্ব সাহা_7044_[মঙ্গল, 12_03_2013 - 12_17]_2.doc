ভালোবাসা 


ভালবাসাগুলো ক্রমেই নাম পাল্টাতে থাকে। তারা হয়ে উঠে ক্রাশ। প্রেমপত্র হাওয়া হয়েছে কবেই। এখন এসেছে কনফেশন।সম্পর্কগুলো এখন গিরগিটি-ক্ষণে ক্ষণে রঙ পাল্টায়।তাকে এখন বলা হয় রিলেশন।
অংকের খাতায় অযথা আঁকিবুকি, ভাড়াটিয়াদের ছাদে উকিবুকি, টিফিনের টাকা বাঁচিয়ে গিফট কিনে দেবার সংগ্রাম, গালে নতুন গজানো দাঁড়িগুলোকে আর একটু বড় হতে দেওয়া, কাককে কোকিল বলে ভুল করা, হঠাৎ রোমান্টিক গান ভালো লাগতে শুরু করা,সাইকেল নিয়ে চষে বেড়ানো, স্বপ্নগুলো বাস্তবতার সাথে আর একটু হাত ধরাধরি করে চলুক - এই হলো জীবনের প্রথম প্রেম!
কাউকে বেইবি বলে সম্বোধন করা, শপিং মলে সানি লিওন - আনারকলির খোঁজ খবর রাখা, পার্টি রাতভর, হরহামেশাই দুই ঠোঁট এক হয়ে যাওয়া, শরীরের চাহিদার কাছে ভালবাসার যোগান ধীরে ধীরে ঠুনকো হতে থাকে, লিটনের ফ্ল্যাটের দরজাটা থাকে বন্ধ - ভেতরে চলে শরীরের কেনা বেচা, ফেসবুকের রিলেশনশিপ চেন্জ - এটাই কর্পোরেট রিলেশন! 
একসাথে বসে আকাশ দেখার মুহূর্ত, রাস্তার পাশে ফুচকার দোকান, প্রেমিকার চোখে নীল প্রজাপতি,বিশ টাকার গোলাপ যখন দুই টাকার কদমের কাছে নির্বিকার, সাদা রঙের পায়রা আকাশে উড়ছে -আরে ধুর ওইটা অ্যারোপ্লেন! প্রিয়তমার কপালে জায়গা করে নেয় ছোট্ট একটা তারা, আশেপাশে বুনোঘাঁসের খেলা, রিকশার চাকায় শহর পরিভ্রমণ,হলুদ বিকেলে বাদামের খোসা আকাশ ওড়ানো! বাতাসে ওড়াউড়ি করে বেড়ায় একটা চাকরি পাবার গন্ধ, সামনের মাসে ওর জন্মদিন আর আমার মানিব্যাগ সে তো এখনো ডায়েট কন্ট্রোল করছে! কী হবে? একটা গিফট!
ভালোবাসা আর অভাব তাদের মধ্যে আর একটু নাহয় সমঝোতা করে চলুক - তাতে কার কীবা ক্ষতি!
মধ্যবিত্ত ঘরের চাল ফুটো হয়ে যাক! আছড়ে পড়ুক জ্যোৎস্না! আর ভালবাসা চলুক হরদম! বৃষ্টি পড়ুক! প্রেম বাড়ুক! ভালবাসা ভালো থাকুক 

