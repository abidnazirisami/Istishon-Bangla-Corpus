__রুবেলের বিরুদ্ধে মামলা আর চালাবেন না হ্যাপী__


**
জাতীয় দলের ক্রিকেটার রুবেল হোসেনর বিরুদ্ধে করা মামলা আর চালাবেন না এবং নিঃশর্ত ক্ষমা করে দিয়েছেন মডেল ও অভিনেত্রী নাজনীন আক্তার হ্যাপী।
হ্যাপী বলেন, আমি মামলার কোনো কার্যক্রমে অংশগ্রহণ করব না, শুধু তাই নয়, মামলার তদন্তকারী কর্মকর্তাকে তদন্তের জন্য কোনো প্রকার ডকুমেন্টও পেশ করব না। তাহলে মামলা এমনিতেই শেষ হয়ে যাবে।
সোমবার বিশ্বকাপ ক্রিকেটে ইংল্যান্ডকে হারিয়ে কোয়ার্টার ফাইনালে পৌঁছে বাংলাদেশ। ওই খেলায় রুবেলের সাফল্যে দারুণ উচ্ছ্বসিত হন হ্যাপী। হ্যাপী জানান, ‘খেলার শেষের দিকে মনে হচ্ছিল হেরে যাচ্ছি। শেষ দুই উইকেট নিয়ে চমক দেখিয়েছে রুবেল। রুবেলের এই চমকে দেওয়া সাফল্যের জন্য আমি গর্বিত। আমি ভাষা হারিয়ে ফেলেছি।’
উল্লেখ্য, এ মামলায় রুবেল হোসেন তিন দিন কারাগারে ছিলেন। মামলায় হ্যাপী অভিযোগ করেন, ফেসবুকে রুবেলে সঙ্গে পরিচয় হয় তার। এরপর রুবেলের সঙ্গে তার প্রেমের সম্পর্ক গড়ে ওঠে। বিয়ের প্রলোভন দেখিয়ে সর্বশেষ গত বছরের ১ ডিসেম্বর রুবেল হ্যাপীর ইচ্ছার বিরুদ্ধে তার সঙ্গে দৈহিক সম্পর্ক গড়ে তোলেন। এ সময় হ্যাপী তাকে বিয়ের প্রস্তাব দিলে এড়িয়ে যান রুবেল।
এ ঘটনার পর ওই বছরের ১৩ ডিসেম্বর মিরপুর মডেল থানায় নারী ও শিশু নির্যাতন আইনে হ্যাপী বাদী হয়ে রুবেল হোসেনের বিরুদ্ধে মামলা করেন।

