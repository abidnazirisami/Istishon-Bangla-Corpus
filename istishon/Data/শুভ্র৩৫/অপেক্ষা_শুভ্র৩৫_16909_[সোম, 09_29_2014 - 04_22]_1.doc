অপেক্ষা


অপেক্ষা
আর কত টুকরো হলে তুমি খুশি হবে,
টুকরো হতে হতে তো বালির সমান হয়ে গেলাম।
তুমি কি চাও আরো টুকরো হই?
তবে তাই হোক।
বিভক্ত হতে হহতে একসময় গায়ে মাখা পাউডার এর সমান হব,
এর পর অনু-পরমানুতে বিভক্ত হয়ে যাব,
এরপর আমি বিলীন হয়ে যাব অসীম শক্তির মাঝে,
তখন তুমি চাইলেও আর আমাকে পাবে না।
আর কত নতজানু হলে তুমি খুশি হবে,
নতজানু হতে হতে আমি উপুড় হয়ে যাব।
তুমি কি চাও আরো নতজানু হই?
তবে তাই হোক।
নত হতে হতে একসময় আমি মাটির সাথে মিশে যাব,
পাতলা কাগজের টুকরোর মত পাতলা হয়ে শুয়ে থাকবো,
কাগজের টুকরোও আমাকে দেখে লজ্জা পাবে,
তখন আমার কোন মেরুদন্ড থাকবে না, আর আমাকে ধরলেই আমি ছিঁড়ে যাব।
তখন তোমার আর আমাকে পছন্দ হবে না।
আর কত তরল হলে তুমি আমার হবে?
তরল হতে হতে আমি উদ্বায়ী স্পিরিট এ রূপান্তরিত হলাম,
তুমি কি চাও আমি আরো তরল হই?
তবে তাই হোক,
তরল হতে হতে আমি বাষ্পে রূপান্তরিত হব,
তখন আমি হয়ে যাব বিষ্ফোরণ্মুখ জ্বালানিতে,
তখন আমি পারবোনা তোমার ছায়া হয়ে থাকতে, পারবোনা তোমাকে নিরাপত্তা দিতে,
বরং তখন সামান্য তাপেই আমি বিস্ফোরিত হয়ে ধ্বংস করে দিব তোমাকে সহ তোমার সবকিছু।
আর কত অপেক্ষা করলে তুমি খুশি হবে?
অপেক্ষা করতে করতে মাথা টাক দেখা দিলো, চুল সব পেকে গেল,
তুমি কি চাও আমি আরো অপেক্ষা করি?
তবে তাই হোক,
আমি অপেক্ষা করতে করতে অশীতিপর বৃদ্ধ হয়ে যাব,
তখন আমার যৌবন থাকবে না, তোমার কামনা বাসনার সঙ্গী হতে পারবোনা,
তোমার প্রচন্ড কামনার কাছে আমি হয়ে যাব ক্ষুদ্র,
আমি তোমাকে যথেষ্ট সোহাগ করতে পারবোনা বলে, আমাকে তোমার ভালো লাগবে না।
তবু আমি তোমার জন্য টুকরো হব,
হব আমি পথে পড়ে থাকা পাতার টুকরো,
হয়ে যাবো আরো তরল তোমার গায়ের ঘামের মত,
অপেক্ষা করব মহাবিশ্ব মহাপ্রলয়ের পর পর্যন্ত,
তারপরেও আমি প্রার্থনা করব, আমি যেন তোমাকে দেখতে পাই বেহেস্তের বাগানে, আমার দোজখের জানালা দিয়ে।

