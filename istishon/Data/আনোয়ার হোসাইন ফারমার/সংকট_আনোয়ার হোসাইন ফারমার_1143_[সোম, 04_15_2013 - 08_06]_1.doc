সংকট


আমার ধব্জভঙ্গ মোবাইলটি থেকে ফেসবুক লেখা যতটা সহজ, ব্লগে লেখা ততটা সহজ নয়! কিন্তু দীর্ঘদিন ফেসবুকে দূস্কৃতিকার্য করে বিতাড়িত হওয়ার পর এখন ব্লগে লেখা ছাড়া উপায় নেই। তাছাড়া আমার মনে হয় ফেসবুকের মতো ব্লগে যা ইচ্ছে তা ছাইপাশ লেখাও যায়না! তাছাড়া বাঘা বাঘা লেখকদের অবাধ বিচরণের ফলে ব্লগেরও একটা গ্রহণযোগ্যতা তৈরি হয়েছে। এক্ষেত্রে 'মুই কি হনুরে' একটা ভাবও আছে ব্লগারদের মাঝে।
যাইহোক, অন্য দশজনের তুলনায় আমি বরাবরই পিছিয়ে আছি জ্ঞান গরিমা, প্রভাব প্রতাপে! দেশকে নিয়ে যতটা চিন্তা করি তা অন্য দশজনের মতো হুবহু 'দেশ উদ্ধার, জাতি উদ্ধার, সভ্যতা উদ্ধার' বা মহাবিপ্লব ধরণের কিছু নয়। তাই দেশ যে এই মূহর্ত্বে মহাসংকটের দিকে যাচ্ছে বা যাবে তেমনটাও আঁচ করতে পারছিনা। উল্টো মনে হচ্ছে, এমনটা আগেও হয়েছে বারবার! স্বার্থ নিয়ে সংঘাত, ব্যাবসা নিয়ে দ্বন্দ, ক্ষমতাকে কেন্দ্র করে লড়াই ইত্যাদি! যাতে শেষ পর্যন্ত গণমানুষের স্বার্থের কোন সংশ্লিষ্টতা ঘটে না। সুতারাং কিছুটা উত্তেজনা তৈরি হলেও শেষ পর্যন্ত তা মিলিয়ে যায়। বা শাষক শ্রেণীর মধ্যে একটা আপোসরফা হয়। যাতে করে উভয়পক্ষ নির্বিঘ্নে ব্যাবসা বাণিজ্য করতে পারে। শ্রমিক শোষন, লুটপাট, ট্রেন্ডারবাজি ইত্যাদি করতে পারে।
হ্যাঁ, ব্যাবসায়ি বা শাষক শ্রেণীর মধ্যকার দ্বন্দ আজকেই নতুন নয়। বরং আগেও এমনটা ঘটেছে বারবার। লক্ষ করলে দেখা যাবে, আজকের বাংলাদেশে রাজনৈতিক ব্যাক্তিরা ঘুরেফিরে সবাই ব্যাবসায়ি। কারো আছে গার্মেন্ট ফ্যাক্টেরি, কারো আছে সুতার মিল, কেউবা উত্‍পাদন করছে লোহা, সিমেন্ট, ঢেউটিন ইত্যাদি! একইভাবে মায়াবড়ি, কনডম, ন্যাপকিন, সুগন্ধি সাবান ইত্যাদির ব্যাবসায়িরাও জড়িয়ে আছে রাজনীতিতে। বলা চলে বাংলাদেশের রাজনীতির পূরো বলয়টি এখন তাদের দখলে। তাই ঘুরেফিরে তারাই চালাচ্ছে কোম্পানি, তারাই চালাচ্ছে দল, তারাই চালাচ্ছে সরকার, তারাই চালাচ্ছে দেশ! বা সরকারের স্বরাষ্ট্রমন্ত্রীর যদি ব্রিজ কালভার্ট নির্মাণের ঠিকাদারী প্রতিষ্ঠান থাকে, তবে অর্থমন্ত্রীর আছে গোটা দশেক ওষধ কোম্পানি! শিল্প মন্ত্রির আছে পঁচিশটি ইটভাটা! বিরোধী দলীয় নেতার আছে পরিবহন ব্যাবসা! একইভাবে এমন কোন নেতা নেই যার কোন ব্যাবসা নেই। তার উপর আছে মাল্টিন্যাশনাল কোম্পানীর দালালি করে মোটা আয় করার সুযোগও।
সুতারাং সরকারে থাকা বেশ গুরত্বপূর্ণ হয়ে উঠেছে সবার জন্য।
আর সবাই একসাথে সরকারে থাকতে গিয়ে তৈরি হয়েছে উদ্ভট পরিস্থিতির বা কথিত সংকট। কিন্তু দীর্ঘমেয়াদে যদি সংকট লেগেই থাকে তবে লাভ কার? বা উদ্ধুত পরিস্থিতিকে কেন্দ্র করে যদি দেশ অচল হয়ে যায় তবে কি ব্যাবসায়িরা চলতে পারবে?
না, আর তাই ঘুরেফিরে আসছে আলোচনা, সংলাপ ও আপোস এর দাবি। বরাবরের মতো এবারও দৌড়ঝাঁপ করছে ব্যাবসায়িদের সংগঠন, এনজিও, বহুজাতিক কোম্পানির দালাল এবং গ্যাস কোম্পানির পাচাটা কুত্তা।
ফলাফল হিসেবে বেরুবে যেনতেন একটা সমাধান! যেনতেন একটা নির্বাচন ও সরকার ব্যাবস্থা। যেখানে অবাধে চলবে শ্রমিক-কৃষক শোষন, নিপীড়ন, নারী দর্শন, দখল, লুটপাট, পুলিশি তান্ডব, হয়রানি ইত্যাদি। না কমবে ধনী গরিবের আর্থিক বৈষম্য, না কমবে শিক্ষা, চিকিত্‍সা, বাসস্থান বৈষম্য!
এক্ষেত্রে আগামি সরকার হয়তো পদ্মা সেতু করবে কিন্তু তা থেকে লুটপাট করে নিবে বিশ হাজার কোটি টাকা। তারা হয়তো সোনালি ব্যাংক বা শেয়ারবাজার থেকে টাকা তুলে নিবেনা, কিন্তু দশ হাজার কোটি টাকা খেয়ে বহুজাতিক বীজ কোম্পানির হাতে তুলে দিবে দেশের কৃষকদের বা ধংস করবে কৃষি খাতের নিরাপত্তা। একইভাবে দেশের কয়লাখনি, গ্যাস, সমুদ্র ইত্যাদিতেও চলবে চরম অরাজকতা।
সুতারাং আমি ভাবছিনা দেশ সংঘাতের দিকে যাচ্ছে, রাজনৈতিক অস্তিরতার দিকে যাচ্ছে! প্রয়োজনে এখনো চুপ করে থাকা ডাঃ ইউনুসও লেগে পড়বেন দুই নেত্রীকে আলোচনায় বসানোর কাজে। নতুবা যে তিনিও ক্ষতিগ্রস্থ হবেন, এবং গ্রামীণ ফোন বা ব্যাংকও ক্ষতিগ্রস্থ হবে।।

