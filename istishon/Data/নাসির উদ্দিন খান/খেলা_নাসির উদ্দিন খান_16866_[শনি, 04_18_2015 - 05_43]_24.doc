খেলা


এটি একটি খেলা।
এটি খেলতে দু’জন লাগে।
(তবে বিদেশীদেরকে গ্রুপ করেও খেলতে দেখা যায়)
খেলোয়াড়েরা হ্যাংলা পাতলা না হয়ে নাদুস নুদুস হলে খেলাটা জমে ভাল।
(নইলে হাড়ে হাড়ে টুংটাং বাড়ি খেতে পারে)
বলুনতো কোন খেলার কথা বলছি?
পারছেন নাতো?
আচ্ছা একটু ক্ল্যু দিই।
এ খেলার খেলোয়াড়দের ফিগারখানা দেখতে বেশ টসটসে, খুল্লাম-খুল্লাম হয়ে থাকে।
এ খেলায় ধপ্ ধপ্ শব্দ হয়।
এ খেলায় বস্ত্র ব্যবহারের নিয়ম নীতির কোন বালাই নেই।
কি, এখন পারবেন?
আরো ক্ল্যু দিতে হবে?
আচ্ছা, দিচ্ছি।
এ খেলার কোন সময় সীমাবদ্ধতা নেই; কখনো অতি অল্পেই খেলা শেষ হয়ে যায়, কখনো দীর্ঘক্ষণ লাগে।
এ খেলার খেলোয়াড়দের হাতের পায়ের সাথে সাথে কোমরেরও জোর থাকতে হয়।
এখন নিশ্চয় পারবেন?
আমি জানতাম, পারবেন।
কিহ্!
এখনও পারছেন না!!
ধুর্ছাই!!!
আমিই বলে দিচ্ছি তাহলে।
বলিখেলা।
এটি কুস্তিখেলা নামেও পরিচিত।
(টিভিতে দেখেছি, বিদেশীরা গ্রুপ করে করে রেসলিং খেলে)
১৩১৬ বঙ্গাব্দের ১২ বৈশাখে (১৯০৯ ইং) চট্টগ্রামের ব্যবসায়ী আবদুল জব্বার সওদাগর এক কুস্তি প্রতিযোগিতার আয়োজন করেন। ব্রিটিশ বিরোধী আন্দোলন বেগবান করতেই তিনি এ খেলার সূচনা করেন বলে জানা যায়।
প্রতি বছর ১২ বৈশাখ (২৫ এপ্রিল) জব্বারের বলিখেলার মূল আসর বসলেও, এ আসরকে কেন্দ্র করে আগে পরে প্রায় সপ্তাহ ব্যাপী বিশাল বৈশাখী মেলা বসে চট্টগ্রামের লালদিঘী এলাকায়।
মেলায় ছোটদের-বড়দের নানান ধরনের খেলনা পাওয়া যায়।
যেমন, ছোটদের খেলনা:
টমটমি, বাঁশি, নাটাই, পুতুল, রান্না বাটি খেলার ডেকটি-চুলা, কেরকেরি গাড়ী, ঢোল, পিস্তল ইত্যাদি।
বড়দের খেলনা:
হাঁড়ি-পাতিল, বেতের তৈরী চালুনি, মাছ ধরার চাঁই, তৈজসপত্র, সাজুগুজু, তালপাখা, টব, ফুলদানি, কাঠ-বাঁশ-বেতের তৈরি আসবাবপত্র, হাতপাখা, কুলা, শীতলপাটি, মাটির ব্যাংক, কলসি, ঝাড়ু, গাছের চারা, নাড়ু, মুড়ি-মুড়কি, দা-বটি, বৈশাখি ফল ইত্যাদি-ইত্যাদি-ইত্যাদি।
বুড়োদের খেলনা:
লাঠি, পানের বাটা, জাঁতি বা সোরতা, হামানদিস্তা সহ আরো অনেক কিছু।
বলি বা কুস্তি খেলায় যারা অংশ নেন তাদেরকে বলা হয়- বলি।
আদিতে বলিরা লুঙ্গি মালকোঁচা মেরে বলি ধরতেন।
নিরাপত্তার খাতিরে ইদানীং তাঁরা হাফ প্যান্ট পড়েন।
তবে লুঙ্গি পড়া বলি দেখতেই সুন্দর লাগে বেশি।
কোথায় যেন পড়েছিলাম-
‘বন্যেরা বনে সুন্দর, বলিরা লুঙ্গি পড়া’।

