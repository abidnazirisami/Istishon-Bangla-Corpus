লেইইইইস ফিতা লেইস ♫•_¨_•_¸¸♫♪


সামনেই ঈদ।
প্রতিদিন নতুন নতুন মার্কেট গজাচ্ছে চারিদিকে।
আমার ছেলেবেলায় মার্কেট ছিল কম, লেসফিতাঅলা ছিল বেশি।
ঈদ এলেই পাড়ায় লেসফিতাঅলাদের আনাগোনা বেড়ে যেত তখন। মা-বোন-ভাবীরা তাদের কাছ থেকে সাজুগুজু-ফুজু কিনত।
একদিন উঠোনে এক লেসফিতাঅলাকে ডাকা হয়েছে।
তাকে ঘিরে কিচির মিচির শুরু করে দিয়েছে ভাবীরা।
আমি ভীড়ের ভিতর ঢুকে পড়েছি; ছোট মানুষ, সবার কোমরের নীচে পড়ে আছি, কেউ খেয়ালও করেনি আমাকে।
ছোটদের কিছু চোখে পড়ে কিনা খেয়াল রাখছিলাম আমি, তাহলে ছোট দেওর হিসেবে আবদার করব কিনে দেয়ার।
লেসফিতাঅলা এটা সেটা বের করে করে দেখাচ্ছে ভাবীদেরকে। মন খারাপ করে দাঁড়িয়ে আছি আমি, তেমন কিছু চোখে পড়ছে না আমার।
লেসফিতাঅলার পিঠে ছিল একটি বড় চাদরে মোড়ানো বিশালাকৃতির এক বোঝা আর হাতে ব্রিফকেসের মত একটি কাঁচের বাক্স।
বাক্সে কানের দুল, আংটি, নাকফুল ইত্যাদি ইত্যাদি ছিল।
পিছনের বোঝার ভিতরে বেশ কয়েকটি কার্টুন; কোনটিতে রয়েছে ব্লাউজ পিস, কোনটিতে পেটিকোট পিস, কোনটিতে লটপটি-ঝটপটি ইত্যাদি।
আমার হঠাৎ এক জায়গায় চোখ পড়ল।
চেঁচিয়ে উঠলাম তৎক্ষণাৎ- ‘আমি টুপি কিনব... আমি টুপি কিনব’।
এক মিষ্টিমুখো দুষ্টু ভাবী আমার নরম গালটি টিপে দিয়ে বলে উঠল, ‘ঈশ, এই বয়সেই টুপি চিনে ফেলেছে নাগর’।
ভাবীর সেই শিরশিরে কথাটির অর্থ ছোট্ট দেওরটি বুঝতে পারেনি কিছুই।
তবে মনে মনে পণ করেছিল, বড় হয়ে একজন লেসফিতাঅলা হবে সে।

