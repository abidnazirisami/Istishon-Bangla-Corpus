প্রেমলীলা


তার নিষ্ঠুরতা দেখে মন হয়, যেন আমি একজন স্ট্রাইকার আর সে হল গোলকিপার। তার কাজ শুধু আমার বলটা আটকে দেয়া। আচ্ছা তার হৃদয়টা কি ফুটবল মাঠের ছোট-ছোট কচি ঘাসের মত কোমল হতে পারে না?
আমি কি তাকে একটু ছুঁয়ে দেখতে পারি না? শুধু কি সাইড লাইন থেকে চিঠি পাঠিয়ে, আর কর্ণার থেকে ফ্লাইং কিস দিয়ে দিয়েই আমার জীবন যাবে?
ডি বক্সের বাইরে থেকে বহুবার ফ্রি কিক নেয়ার চেষ্টা করেছি, গোলবারে লেগে ফিরে এসেছে বারবার।
অনেক কাছাকাছি এসেও একান্তে পাইনি কখনো তাকে।
একদিন একটু বেশী ঘনিষ্ঠ হতে গেলাম, সে কোন কার্ড না দেখিয়ে মৌখিকভাবে সাবধান করে দিল, ‘উঁহুঁ, এখন ওসব নয়।’
তার পাড়ায়ও যেতে পারি না সব সময়। পাড়ায় ঢুকতে গেলেই ওর পাড়াতো ভাইয়েরা হাত তুলে অফ সাইডের সংকেত জানায় আমাকে।
একদিন তার একলা ঘরে পেনাল্টির সুযোগ পেয়ে গেলাম হঠাৎ করে। কিন্তু কিক নেয়ার ঠিক আগ মুহুর্তেই সে হলুদ কার্ড দেখিয়ে দিল আমাকে।
ওটাতো ফাউল ছিল না ভাই। তবু কেন মিছে হলুদ কার্ড দেখালো প্রিয়তমা!
ওর জাঁদরেল পিতার মত এমন নিষ্ঠুর রেফারী আমি জীবনে দেখিনি আগে। তাঁর কাছে বিয়ের কথা বললেই তিনি শুধু বলেন, ‘আরো ভাল ভাবে ইশটাব্লিশ হও বত্স।’ তারপর তিনি কোমরের পিছন থেকে একটি সাদা স্প্রে বের করে আমার পায়ের সামনে সীমানা টেনে দিয়ে বলেন, আপাতত এর বেশী আগাবে না’।
আরে বাবা, আমার ফ্যামিলির আর্থিক অবস্থা না হয় ভাল না, ডিফেন্স কিছুটা দুর্বল।কিন্তু আমিতো বিয়ের মাঠের একজন খেলোয়াড়, চাকরি বাকরিতো করছিই, নাকি!
বিয়ের বয়স প্রায় পার হয়ে যাচ্ছে ধীরে ধীরে, নব্বই মিনিটের খেলা শেষ হয়ে আসছে আস্তে আস্তে। 
যাক, আমার বড়লোক মামার মধ্যস্থতায় শেষ পর্যন্ত একটা কুলিংব্রেকের ব্যবস্থা হয়েছে। রেফারীকে রাজী করানো গেছে।
এবং গায়ে হলুদ, গায়ে মরিচ, বিয়ে এইসব নানান কিসিমের ঝামেলাও পার হয়ে গেছে ভালোয় ভালোয়।
হুম, আজ আমার বাসর রাত।
‘এই রাত তোমার আমার’.. আহা!
অনেক রাত পর্যন্ত গল্প-গুজব করলাম তার সাথে।
এক সময় আমি ‘হাই’ তোলার অভিনয় করে বললাম, চল শুয়ে পড়ি।
সে বলল, ‘ঠিক আছে… তুমি একটু দূরে গিয়ে শোও’।
আমিতো অবাক, আজ রাতেও নিষ্ঠুরতা!
পরে ব্যাখ্যা চাওয়ায় সে জানালো, তার নাকি আজ থেকে লাল কার্ড। 

