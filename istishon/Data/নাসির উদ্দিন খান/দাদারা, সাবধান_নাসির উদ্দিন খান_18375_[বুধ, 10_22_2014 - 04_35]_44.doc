দাদারা, সাবধান


জেলা শিল্পকলা একাডেমী চট্টগ্রাম আয়োজিত, বাংলাদেশ গ্রুপ থিয়েটার ফেডারেশান চট্টগ্রাম বিভাগের সহযোগীতায়, চট্টগ্রাম শিল্পকলা একাডেমীতে গত ১৭ অক্টোবর থেকে শুরু হয়েছে ১৬ দিন ব্যাপী নাট্যোত্সব। চলবে ১ নভেম্বর পর্যন্ত।
উদ্বোধনী অনুষ্ঠানের প্রধান অতিথি ছিলেন, বাংলাদেশ গ্রুপ থিয়েটার ফেডারেশানের চেয়ারম্যান এবং বাংলাদেশ শিল্পকলা একাডেমী’র মহাপরিচালক জনাব লিয়াকত আলী লাকী।
চট্টগ্রামে শিল্পকলা একাডেমী এবং টিআইসি, মুসলিম হল, স্টুডিও থিয়েটার কেন্দ্রিক নাট্যচর্চা হয়ে থাকে। নাট্যচর্চার এই মেরুকরণ শুরু হয় নব্বইয়ের দশকের গোড়ার দিকে। এর ফলে নাট্যচর্চার ক্ষেত্র বিস্তৃত হয়েছে ঠিক, কিন্তু দু’দিকের নাট্যকর্মীদের পারস্পরিক মানসিক দূরত্ব বেড়েছে বিস্তর। অথচ এর আগে চট্টগ্রামের নাট্যচর্চা সব সময় সমগ্র বাংলাদেশে আলোচনার কেন্দ্রবিন্দুতে ছিল- কি প্রযোজনার দিক থেকে, কি নানা রকম সম্মিলিত কর্ম প্রয়াসের দিক থেকে।
উল্লেখ্য বাংলাদেশের সর্বপ্রথম নাট্যমোর্চার জন্ম চট্টগ্রামে- ‘নাট্য সমন্বয় পরিষদ’। যা পরবর্তিতে ‘গ্রুপ থিয়েটার সমন্বয় পরিষদ, চট্টগ্রাম’ নামে কার্যক্রম পরিচালনা করে।
কিন্তু এখানকার কতিপয় নাট্যদাদাদের ক্ষমতা কুক্ষিগত করে রাখার হীন অপচেষ্টার কারণে, এই সমন্বয় পরিষদ ভেঙ্গেচুরে খান-খান হয়ে যায়। পরবর্তিতে স্পষ্টই প্রতীয়মান হয় যে- এই ভাঙ্গন যতটা না আদর্শের, তার চাইতে বেশি ব্যাক্তিকেন্দ্রিক এবং ক্ষমতার।
যদিও বিশেষ ক্ষমতাধর সেই সব বিশিষ্ট নাট্যদাদাদের সংখ্যা বর্তমানে নিতান্তই নগন্য এবং ক্রমশঃ বিলুপ্তপ্রায়।
বেশীরভাগ অগ্রজ, এবং নতুন প্রজন্মের নাট্যকর্মীদের মধ্যে কোন ধরনের সংকীর্ণতার লেশমাত্র লক্ষ্য করা যায় না। তারা কেবল কাজ করতে চায়। আর চায় পারস্পরিক নাট্যচর্চা ও ভাবের আদান প্রদান।
যার শুরুটা হতে পারে আজকের এই নাট্যোত্সব।
দু’পাড়ার বেশীরভাগ নাট্যদলই তাদের নিজ নিজ নাটক মঞ্চস্থ করবে এই উত্সবে। কোন কোন দল তাদের নাট্যকর্মীদের পরীক্ষা, কর্ম ব্যস্ততা কিংবা পর্যাপ্ত প্রস্তুতির অপ্রতুলতার কারণে উত্সবে অংশ নিতে পারছে না। আর কেউ কেউ ইচ্ছে করে অংশগ্রহণ করছে না স্বীয় গোঁয়ার্তুমির কারণে।
সংখ্যায় চট্টগ্রামে মুক্তমনা-উদার নাট্যকর্মীই বেশি।
ভাঙ্গনের গীত অনেক শুনেছি।
আসুন নতুনভাবে গড়ে তুলি দু’পাড়ায় ভ্রাতৃত্বের নয়া মেলবন্ধন এবং নাট্যোত্সবের স্লোগানের সাথে মিল রেখে বলি, ‘মঞ্চের সত্য হোক আমাদের অভিন্ন প্রত্যয়’।
ও হ্যাঁ, আরেকটি কথাতো বলা হয়নি।
ঢাকায় অবস্থানরত নাট্যাঙ্গনের শীর্ষ পদধারী ব্যাক্তিদের কান ভারী করার একটি পুরাতন অভ্যাস আছে আমাদের সেই সব কুচক্রী নাট্যদাদাদের।
শুনেছি তাদের সেই নীচু মানসিকতার ধারাবাহিকতায় নানানভাবে এই উত্সব সম্পর্কে তারা ঢাকায় কান ভারী করার চেষ্টা করেছেন উত্সব শুরুর আগে এবং যারপরনাই ব্যর্থ হয়েছেন।
ঢাকার নাট্যজনদেরও বলি- চট্টগ্রাম নাট্যাঙ্গন নিয়ে কান কথায় গুরুত্ব দেবেন না।
ও দাদারা, বাড়ি যান।
বাড়ি গিয়া মুড়ি খান।

