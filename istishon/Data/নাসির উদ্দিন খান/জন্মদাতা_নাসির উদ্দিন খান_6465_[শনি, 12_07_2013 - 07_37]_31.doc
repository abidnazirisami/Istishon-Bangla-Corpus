জন্মদাতা


আমার পিতার মৃত্যু হয়েছিল আমার জন্মের চার বছর আগে। বাবা’র ডায়রীর একটি তারিখে পিতাটি সম্পর্কে লেখা আছে - ‘লোকটি মারা যায় পঞ্চান্ন বছর বয়সে, অবিবাহিত, চৌধুরী বংশে তার জন্ম এবং বর্তমানে সে তার পারিবারিক কবরস্থানে চিরনিদ্রায় শায়িত।’ ডায়রীতে পিতাটি সম্পর্কে আর তেমন কোন তথ্য ছিল না। অবশ্য এর চাইতে বেশী তথ্য থাকলেও আমার কিছু যেত আসতো না। আমার কাছে লোকটির মৃত্যু সংবাদ খবরের কাগজের অন্যান্য সড়ক দুঘর্টনার মৃত্যু সংবাদের মতই গতানুগতিক। আমার লালনকর্তা, যিনি আমাকে লালন করেছেন অন্তরে বাহিরে, যাঁকে এতদিন বাবা বলে জেনে এসেছি, তাঁকে ঘিরেই আমার যাবতীয় অনুভূতি কেন্দ্রীভূত।
‘রক্তের টান’ বলতে যা জানতাম তা আমার ক্ষেত্রে মিথ্যে প্রমাণিত হয়েছে। শুনেছি, বাপ-বরণ কন্যা, মা-বরণ পুত্র নাকি ভাগ্যবান হয়। কথাটি হয়তো একটি কুসংষ্কার মাত্র, কিন্তু এটি আবার আমার ক্ষেত্রে সত্যি হয়েছে একশত ভাগ। আমার সাথে মা’র চেহারার দারুণ মিল।
মা’র আগের ছবি দেখেছি। ভীষণ রূপবতী ছিলেন। সে তুলনায় বাবা কিছুই না। কালোকুলো মানুষ, মাথায় বিশাল টাক। তবে মনের দিক থেকে তিনি অনেক বড় মাপের। তাঁর বিয়াল্লিশ ইঞ্চি বুকটার ভিতর কলজে ছিল তিয়াল্লিশ। 
বিধাতা মা’র সাথে তাঁর ভালবাসার পাণ্ডুলিপিটি তৈরী করেছিলেন বিশেষ দরদে। তাঁরা পরষ্পরকে এত ভাল কি করে বাসতেন তা আমি ভেবে পাই না। বাবা’র প্রতি মা’র ভালবাসার না হয় একটি যুক্তি খুঁজে নেয়া যায়। লোকে বলে, ভালবাসায় যুক্তি খুঁজতে যাওয়া বৃথা। কিন্তু ন্যুনতম যুক্তিই যদি না থাকবে তাহলে সে ভালবাসার মূল্য কি? যুক্তিহীন ভালবাসা আর অন্ধ ভালবাসার মধ্যে কোন পার্থক্য আছে? অন্ধ ভালবাসা কি ভালবাসা? ভালবাসা যদি অন্ধই হবে, তবে সে পথ চিনবে কি করে অন্ধকারে?
বলছিলাম আমার মা’র ভালবাসার কথা। বাবা আমার নানাকে সমাজের বিষবাষ্প থেকে বাঁচিয়েছিলেন, মাকে লোকলজ্জার হাত থেকে রক্ষা করেছিলেন। সেই কৃতজ্ঞতাবোধ থেকেও বাবা’র প্রতি মা’র ভালবাসা জন্ম নিতে পারে। কিন্তু মা’র প্রতি তাঁর ভালবাসার জন্মটি কোথায়? এসিডদগ্ধ একজন মহিলা। কোথাও কোন রূপের চিহ্নতো নেইই বরং দেখতে কুৎসিত দেখায়। তবু কেন এত ভালবাসা? এখানে অবশ্য আমি কোন যুক্তি খুঁজে পাইনি। তবে এও ঠিক, এ ভালবাসা মোটেই অন্ধ ছিল না। ছিল আলোয় আলোকময়।
আর দশটা সন্তানের মত মাকে আমি খুবই ভালবাসি। তবে বাবাকে হয়তো তার চাইতেও বেশী। তিনি সত্যিই আলাদা মানুষ ছিলেন। আশেপাশে সকলের সাথেই তাঁর মধুর সম্পর্ক ছিল। মা-টা অত্যন্ত সহজ সরল-সাদামাটা। বাবা’র প্রথম মৃত্যুবার্ষিকীতে মা আমার হাতে বাবা’র ডায়রীটি তুলে দিয়েছিলেন। বাবা নাকি মাকে বলেছিলেন, যাতে তাঁর মৃত্যুর আগে আমি কিছুই জানতে না পারি। জীবদ্দশায় হয়তো বাবা’র ভয় ছিল; পিতাটির কথা জেনে গেলে আমি তাঁর কাছ থেকে দূরে সরে যাব।
ততদিনে বাবা’র সংসর্গ পাওয়ার বিশ বছর পার হয়ে গেছে আমার। তিনি আমাকে জানতে শিখিয়েছেন, ‘ভালবাসা কি, কোথায় তার উৎস, কিভাবে সে গন্ধ বিলোয়?’ 
আমি, বাবা আর মা একসাথে বড় একটি খাটে ঘুমুতাম। আমার বয়স দশ পেরোনোর পর খাটে থাকতেন শুধু মা। আর বাবার সাথে আমি বিছানা পেতে মাটিতে। আমি বড় হয়ে ওঠায় মা আমাকে আলাদা শুতে বলেছিলেন। কিন্তু বাবা বাধ সাধলেন। তিনি মাকে বললেন মা-ই যাতে আলাদা শোয়। মাঝরাতে ঘুম ভেঙ্গে গেলে দেখতে পেতাম, শেষ বয়সেও বিশ বছরের এই বুড়োটাকে জড়িয়ে ধরে অঘোরে ঘুমুচ্ছেন বাবা। জড়িয়ে আছেন বেশ শক্ত করে। যেন বাঁধন হালকা হলেই ফসকে যাব আমি।
একবার তাঁর ঘাড়ে ব্যাথা হয়েছিল প্রচণ্ড। এপাশ ওপাশ ফিরতে পারতেন না, চিৎ হয়ে শুয়ে থাকতে হতো। রাতে ঘুমোনোর সময় তিনি বলতেন, ‘আমার গায়ে তোর পা টা তুলে দে তো বাপ।’ বড় হয়েছি, কিছুটা আড়ষ্টতা কাজ করত। তবে খানিক উসখুস করার পর আমিও শক্ত করে তাঁকে জড়িয়ে ধরতাম হাতে পায়ে। তিনি হেসে বলতেন, ‘এত শক্ত করে ধরলি ব্যাটা.. মরে যাব যে!’ তারপর আমি বাঁধন একটু হালকা করলে আবার হায় হায় করে উঠতেন, ‘আরে ধুর.. শক্ত করে ধর।’ 
এই অঞ্চলে আমাদের বসবাস আমার জন্মের কয়েক মাস আগে থেকে। বাবা-মা’রা আগে পিতাটির শহরেই বাস করতেন। আমি যখন মা’র পেটে, তখন বাবা কি খেয়ালে যেন পিতাটির শহর ছেড়ে অনেক দূরের এই অঞ্চলে এসে বসত শুরু করেন। এখানেও হয়তো তাঁর ভিতর কোন ভয় কাজ করছিল; একই শহরে থাকলে যদি আমি সব জেনে যাই, এবং জেনে গেলে আমার ভিতর যদি রক্তের টান জেগে ওঠে।
বাবাকে ‘আপনি’ সম্বোধন করছি বলে এটা ভাবার কোন কারণ নেই যে, তাঁর সাথে আমার দূরত্ব ছিল ভীষন। একটা ছোট্ট ঘটনা বলি। 
একে তিনি বিয়ে করেছিলেন দেরীতে, তার ওপর আমি পৃথিবীতে এসেছি আরো আট বছর পরে। সুতরাং আমার বয়স যখন বিশ, তখন তাঁর সত্তর। আমি তাঁর খুবই ব্যয়বহুল সন্তান। আমাকে পৃথিবী দেখাতে গিয়ে তিনি আর্থিক ভাবে সর্বস্বান্ত হয়েছিলেন। শেষ বয়সে রোগে শোকে কাহিল। মাও স্বামীর সেবা করতে পারতেন না খুব একটা, তিনি তো আগে থেকেই অসুস্থ। বাসায় একজন সাহায্যকারী মহিলা ছিল। সে-ই সব দেখাশোনা করত, সাথে মাকেও। আর আমি শুধু বাবাকে। 
একবার বাবার এলার্জির সমস্যা হয়েছিল, জঙ্ঘায়। ডাক্তারের কাছে গেলাম। ডাক্তার রোগ দেখে একটি অয়েনমেন্ট দিলেন ক্ষত স্থানে লাগাতে। তারপর আমাকে আড়ালে ডেকে বললেন, ‘রোগীর পেনিসের চারপাশে ফাঙ্গাস হয়ে গেছে। আনওয়ান্টেড হেয়ারগুলো পরিষ্কার করা দরকার।’ আমি বাসায় এসে রেজর-কাঁচি নিয়ে নীচের দিকে ইঙ্গিত করে তাঁকে বললাম, ‘বাবা আসেন, আপনাকে পরিষ্কার করে দিই।’ ক্ষনেক চুপ থেকে বিষয়টি বুঝে ওঠার পর তিনি হঠাৎ আমাকে জড়িয়ে ধরে বাচ্চা ছেলের মত কেঁদে ফেললেন। তাঁর কান্নার শব্দে মা ছুটে এলেন। তারপর কোনকিছু না বুঝে তিনিও খানিক কাঁদলেন। অদ্ভুত মহিলা। দু’জনেই অদ্ভুত। এবং স্বার্থপর। প্রেম ছাড়া আর কিছুই বোঝেন না।
আমার দেখা অদ্ভুত একটি জুটি। এ জুটির বিয়েও হয়েছিল অদ্ভুত ভাবে। বিয়ের দিন কোন এক গুপ্ত প্রেমিক মাকে এসিড দিয়ে ঝলসে দিয়েছিল। ভয় পেয়ে বরটি বরযাত্রী সহ পায়ে পায়ে কেটে পড়েন। বিয়েটা ভেঙ্গে যায়। আমার অসহায় নানা গ্রামের লোকদের পরামর্শে মামলা করেন। দিন যায় দিন আসে। মামলা ধীরে চলার কারণে তিনি আরো অসহায় হয়ে পড়েন। মায়ের সমস্ত সৌন্দর্য ঢাকা পড়ে যায় পোড়া চামড়ার আড়ালে। বামহাত বাহু পর্যন্ত বুকের বাঁ পাশের চামড়ার সাথে লেগে গিয়ে স্থায়ী হয়ে যায়। ওহাত তিনি কনুই’র ওপরে ওঠাতে পারেন না আর। সমাজের কতিপয় ব্যক্তিবর্গের বাঁকা চাহনিতে জর্জরিত হয়ে নানা যখন আত্মাহুতির প্রস্তুতি নিচ্ছিলেন, ঠিক তখনই ত্রাণকর্তা হিসেবে এগিয়ে আসেন সদ্য বদলি হয়ে আসা মামলা তদন্তকারী পুলিশ অফিসারটি। এর কিছুদিন পরই কেন যেন তিনি নানা’র কাছে মাকে বিয়ের প্রস্তাব দেন সরাসরি। নানা আকাশের চাঁদ হাতে পান। 
 আজ আমার একুশতম জন্মদিন। বাবাকে মনে পড়ছে খুব। বাবা’র ডায়রীটি পড়ে মোটেই মনে হয়নি যে, আমার জন্ম তাঁদের জৈবিক ভালবাসায় না হওয়াতে তিনি খুবই ব্যথিত।
বাবার সিমেন্স এনালাইসিসে দেখা গেছে, তাঁর শুক্রানুরা পর্যাপ্তভাবে কার্যকর ছিল না। ডাক্তার সাহেবরা অনেক চেষ্টা করেছিলেন এর কার্যকারিতা বাড়াতে। কিন্তু নানান পরীক্ষা নিরীক্ষার পর দীর্ঘ ছয় সাত বছরেও কোন সফলতা পাননি। অবশেষে ডাক্তাররা নিশ্চিত হন, বাবা’র এ জীবনে আর বাবা হওয়া সম্ভব হবে না। ততদিনে দরিদ্র বাবা’র বহু টাকা খরচ হয়ে গেছে। সেই সাথে আরো একটি বড় খরচা অপেক্ষা করছিল তাঁর সামনে।
বেশীরভাগ মানুষ টাকা জমায় ভবিষ্যৎ নাজুক পরিস্থিতি মোকাবেলা করবার জন্যে। আর বাবা টাকা জমাতেন আমার জন্মদিন পালনের জন্যে। আমার প্রতিটি জন্মদিনের আগে তিনি পাগলের মত হয়ে যেতেন। কি করবেন দিশা পেতেন না। আমার বিশতম জন্মদিনে সত্তুর বছরের পুরনো অসুস্থ শরীর নিয়েও তিনি মাতম করেছিলেন টগবগে জোয়ানের মত। 
আজ যে জন্মদিন, তা কিন্তু আমার পৃথিবীতে আসার দিনটি নয়। বাবা’র ডায়রীটি পড়ার পর আমি আমার জন্মদিন পাল্টে ফেলেছি। 
দিনটি হল ডায়রীতে উল্লেখ করা একুশে নভেম্বর; যেদিন বাবা আর মা দু’জনে চূড়ান্তভাবে সিদ্ধান্ত নিয়েছিলেন, তাঁরা শুক্রব্যাংকের দ্বারস্থ হবেন। 

