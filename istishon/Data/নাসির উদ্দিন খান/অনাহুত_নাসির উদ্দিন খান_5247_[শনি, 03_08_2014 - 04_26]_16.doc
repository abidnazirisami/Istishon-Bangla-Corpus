অনাহুত


এক দুঃখী দম্পতির দু’টি কন্যা আছে, একজনের বয়স তের একজন পনের।
মা তার কন্যাদেরকে ডিম খাওয়ানোর জন্য সাধাসাধি করছে এখন। মেয়ে দু’টি কিছুতেই ডিম খেতে চায় না। অবশ্য এর পিছনে একটা ছোট-খাট কারণও আছে।
মা একবার আলু ভর্তা বানাচ্ছিল রান্নাঘরে বসে। মেয়েরা মাকে ঘিরে ভর্তা বানানো দেখছে। মা যখন ভর্তা টেপায় গতি বাড়াচ্ছে, ঠিক তক্ষুনি সিলিং থেকে একটা বেরসিক টিকটিকি টুপ করে তার ছোট্ট ডিমটি ফেলে দিয়েছে বাটির উপর।
আর একই সময়ে মা’র আঙ্গুলের টিপও পড়েছে সেই ডিমের উপর। সাথে সাথে টিকটিকির ডিমটি ভর্তার সাথে মিশে গিয়ে ভর্তা হয়ে গেছে। মেয়েরা ততক্ষণে ওয়াক ওয়াক করতে করতে একজন বাথরুমে একজন বেসিনে।
সেই থেকে টিকটিকি তাদের অপছন্দ, তারা আর কোন ধরনের ডিমই খেতে চায় না তখন থেকে। তবে টিকটিকির একটা বাজে জিনিস তাদের খুবই পছন্দ হয়ে যায়। সেটা হল, টিকটিকির বর্জ্য।
কি অদ্ভূত দেখতে বর্জ্যটি!
আকৃতিতে লম্বা, রঙ কালচে। লম্বাটে বস্তুটির ঠিক আগায় আবার ছোট্ট একটি বিন্দু সাইজের সাদা দানা। ঠিক যেন একটি আশ্চর্যবোধক চিহ্ন।
তো দীর্ঘদিন ধরে এই দম্পতি আরো একটি সন্তানের চেষ্টা করে আসছে। মেয়েরা বড় হয়েছে, লজ্জাও কাজ করছে দম্পতিটির মধ্যে বেশ। আবার এও তারা বুঝতে পারছে, লজ্জাকে সব সময় প্রশ্রয় দিলে চলে না। তাদের একটি পুত্র সন্তান খুব দরকার।
তাদের এ কামনা ক্রমেই পার্থিব চাওয়া-পাওয়ার মাত্রা ছাড়িয়ে যায়। এখানে একথা বলার আর প্রয়োজন দেখছি না যে, তের বছর আগে গর্ভের দ্বিতীয় সন্তানটি ‘কন্যা’ জানার পর তারা বেশ আশাহত হয়েছিল। যেমনটি হয়েছিল প্রথম কন্যার বেলাতেও।
হতাশ হতে হতে হতাশা যখন হতাশার চরমে তখন একদিন দম্পতিটি ভাবল, দত্তক নিয়ে হলেও পুত্র সন্তানের ঘাটতি মেটাবে তারা। সুখের বিষয়, দত্তক আর নিতে হয়নি তাদের। আশার বেলুন ফুলে ওঠে, ওই সময়ই স্ত্রীটি গাভীন হয়। এ খবরে মেয়ে দু’টির মধ্যে দারুণ প্রতিক্রিয়া দেখা দেয়। তারা বড় হয়েছে না! বাবা-মা’র কি লজ্জা শরম নেই, এতদিন পর কেন তারা আরেকটি বাচ্চা নিতে গেল? এ নিয়ে বাবা-মা’র উপর তাদের রাগের শেষ নেই, কথা বার্তা প্রায় বন্ধ।
কিছুদিন পর বেলুনটি ফুটো হয়ে যায়। দম্পতি জানতে পারে এটিও কন্যা।
স্ত্রী’র মাথার ভিতর সুপ্ত আগ্নেয়গিরি জেগে ওঠে তখন, ধূমায়িত মগজগুলো যেন দ্রুতবেগে বেরিয়ে আসতে চাইছে মস্তিষ্ক ফুঁড়ে। গড় আয়ুই যেখানে ষাট সেখানে তার স্বামী প্রবরের বয়স এখন পঞ্চান্ন। এ অবস্থায় কন্যা সন্তান দিয়ে কি হবে! স্ত্রী’র মনের ভাব বুঝতে পেরে স্বামীর অবস্থা খুবই করুণ হয়। স্ত্রী যে হারে চিন্তিত, স্বামী তার দ্বিগুণ হারে লজ্জিত। বিমর্ষ স্ত্রীটি তার আরো বিমর্ষ স্বামীর কাছ থেকে ‘কি করা যায় দেখি’ আশ্বাস বাণী শুনেও তেমন একটা আস্বস্ত হয় না।
সময় ঘনিয়ে এলে স্বামীটির মাথায় একটি বুদ্ধি খেলে। যে হাসপাতালে ডেলিভারী হবে সেখানকার কম বয়সী এক নার্সকে হাত করানো গেছে, মাগীর আবার টাকার খায়েস বেশী।
আট মাসের মাথায় মায়ের বেঢপ পেটের দিকে চেয়ে কন্যাদ্বয় কিছুটা দ্রবীভূত হয়। রাগকে অভিমানে নামিয়ে আনে এই দ্রবণ। অল্প ক’দিনে অভিমানকে আলতো ঠেলায় সরিয়ে, সেখানে ভালবাসা স্থান করে নেয়। দু’বোন মিলে অনাগত অতিথির জন্য কাঁথা বালিশ প্রস্তুতির প্রস্তুতি নিতে থাকে। মায়ের পেটে মাঝে মাঝে হাত বোলায় পরম মমতায়। যদিও তারা কেউই জানে না যে, ভিতরে যে আছে সে ভাই নাকি বোন। এ তথ্য তাদের কাছে গোপন রাখা হয়েছে।
যথা সময়ে স্ত্রীটি একটি ফুটফুটে কন্যা সন্তান ত্যাগ করে। তের আর পনের বছরকে কৌশলে বাসায় রেখে আসা হয়েছে। গোপন কর্মটি সম্পর্কে তাদেরকে কিছু জানতে দেয়া চলবে না।
ফুটো বেলুনটির অবশিষ্ট হাওয়াও এবার বেরিয়ে যায়, ওদিন হাসপাতালে যা জন্মেছে সবই কন্যা।
বাচ্চাটি খুবই কান্নাকাটি করছিল, কিন্তু স্বামী-স্ত্রীর সেদিকে খেয়ালই নেই। তাদের মত রুমের ফ্লোরের প্রতিটি কণাও যেন হতাশায় থিকথিক করছে, সে গন্ধে টেকা দায়।
কান্নার আওয়াজে ডাক্তার ছুটে আসে, দুগ্ধ পানের নির্দেশ দিয়ে আবার চলেও যায় হনহন করে। বুক খালি করা দীর্ঘশ্বাস ফেলে, স্বামীটি দোলনা থেকে বাচ্চাটিকে অনিচ্ছা সত্ত্বেও নিয়ে, তার বউয়ের কোলে তুলে দেয়। কোলে নেয়ার সাথে সাথে বাচ্চাটি কুঁই কুঁই করে মায়ের বুকের খোঁজে ব্যস্ত হয়ে পড়ে।
তারপর বউটি কাপড় সরিয়ে যখন তার অমূল্য স্তন তুলে দেয় বাচ্চার মুখে, তখন তিনটি ঘটনা ঘটে পরপর।
শেষ ঘটনা হল, তারা স্বামী-স্ত্রী বিব্রত দৃষ্টিতে পরষ্পর তাকিয়ে থাকে।
দ্বিতীয় ঘটনা, শিশুটি স্তন হতে তার মুখটা ফিরিয়ে নেয়।
এবং প্রথম ঘটনা, সিলিং থেকে একটি ফাজিল টিকটিকি টুপ্ করে স্তনের ডগায় তার আশ্চর্যবোধক চিহ্নটি ছুঁড়ে দেয়।

