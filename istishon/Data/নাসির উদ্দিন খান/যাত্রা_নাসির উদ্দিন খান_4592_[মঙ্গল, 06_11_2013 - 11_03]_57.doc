যাত্রা


পরকালের ভাবনায় থই খুঁজে পাই না মোটেই। ওখানেই কি শুরু হয় অনন্ত যাত্রা? ইহকালকে যাত্রা বিরতি মনে হয়। কুয়োর ব্যঙের কাছে যেমন কুয়োকেই পৃথিবী মনে হয়, তেমনি পৃথিবীকেই শুধু পৃথিবী মনে করে অনেকে। কিংবা পৃথিবীতে যাপিত জীবনই শুধু জীবন, যেখানে শুরু সেখানেই শেষ। 
যে যা-ই মনে করুক, কালের ভাবনা আমাকে ভাবায় শুধু। যে কালে এখন আমি, কিছুতেই ছাড়তে ইচ্ছে করে না তা। অথই জলে ভাসতে ভাসতে ভাসতেই ইচ্ছে করে কেবল।
এখানে সঙ্গী তেমন নেই আমার। আমিই আমার একমাত্র সঙ্গী, আর আছে কিছু শব্দহীন সঙ্গীত।
ভাবনা নেই, চিন্তা নেই। চলে আসে খাবার যখনই চাই। যন্ত্রণা নেই, ব্যথা নেই; শুধু আছে ভালো লাগা, অপার আনন্দ। কার ইচ্ছে করবে, এমন জীবন ছেড়ে যেতে! কে চাইবে জড়াতে, আরো বেশী কোন জটিল মায়ায়? পৃথিবী নাকি মায়ার জালে মোড়ানো!
চাই না আমি আর কোন মায়ায় জড়াতে। এখানেও মায়ার খেলা, তাইতো যেতে ইচ্ছে করে না এখান থেকে। কিন্তু আমার যে সময় হল যাবার। শৈশব-কৈশোর-যৌবন পেরিয়ে এখন আমি তৈরী। নারীর নাড়ী বড়ই মায়াময়।
আমি বুঝি পরগাছা! নইলে বৃক্ষ কেন চাইবে আমায় ছাড়িয়ে নিতে নিজের থেকে? অভিমানে বুক ভরে যায়, মন ভরে যায় হাহাকারে; গাছের দমে পরগাছা, দম নিতে চায় অনন্তকাল।
আমায় নিয়ে ছড়া কাটে বৃক্ষ। আমার জন্যে নাম ঠিক করে অযুত-নিযুত-লক্ষ। দূর থেকে হাতের পরশ পাই। আমার সাথে আপন মনে গল্প করে মধ্যরাতে। পৃথিবী তখন ঘুমিয়ে থাকে নিঝুম-নিঝুম অন্ধকারে। এখানেও অন্ধকার, ঘুটঘুটে। তারপরও সবকিছুই দেখতে পাই পষ্ট। হাজার হাজার জলরাশি আমার পাশে ঘুরতে থাকে। জলের শয্যায় ঘুমানোর সুখ, কেমন করে বোঝাই আমি?
‘আমার কোন সঙ্গী নেই’- এই কথাটি ভুল বলেছি। একজন আছে। অনেক চেনা, অনেক জানা- সে হল এই বৃক্ষ।
তার বড় কষ্ট গেছে এই পরগাছার জন্য। আগে গুটিকয় বীজ শুরুতেই ঝরে গিয়েছিল তার। এখন খুবই সাবধান সে, তবুও সবসময় বুকের ভিতর ধরফর করে। ভয়ে কাঠ হয়ে থাকে ঘুমে-জাগরনে, এই বুঝি হারিয়ে গেলাম আমি। হাঁটা-চলা নিয়ন্ত্রিত। অষুধ পাতিতো বটেই, বাদ নেই তাবিজ-কবজও।
হাত-পা ছোঁড়াছুঁড়ি করি বেশ। দুষ্টুমিও করি মাঝে-সাঝে। তার যখন মন খারাপ থাকে, আপন মনে ভাবতে থাকে, তখন হঠাৎ নড়ে উঠি। সে যায় চমকে, হাত বোলায় আমাকে। ‘দুষ্টু’ বলে হাসতে থাকে মুখ টিপে। কখনোবা নড়া-চড়া বন্ধ করে দিই দীর্ঘসময়। সে ঘেমে-নেয়ে একাকার, ডাক্তার-ডাক্তার বলে হয়রান। তার মায়ায় না মজে উপায় আছে কোন?
এক সরু গলিপথ আমায় ধরে টানতে থাকে আলোর দিকে, তখনো আমার ভালো লাগে আঁধার ঘেরা জগৎটাকে। দু’দিকের টানে কুঁকড়ে যায় বৃক্ষের চেহারা, কাতর হয় যন্ত্রনায়। 
সাগর শুকোতে শুরু করে। আমার তৃষ্ণা বাড়ে। এ কিসের তৃষ্ণা? পানি’র, নাকি হাতছানির? আমিইতো চাই বুকের ভিতর রয়ে যেতে, আবার আমিই কিনা তৃষ্ণার্ত হই বাইরে যাবার? কি আছে সেইখানে? জানি না বলেই হয়তো আন্দোলিত হই আরেক রকম জগৎ দেখার।
দুয়ারে দাঁড়ায়ে যমরাজ। হীম হয়ে যায় বুক। না জানি কোথায় নিয়ে যাবে আমায়। ভয়ে কালো-কালো বর্জ্য বেরিয়ে আসে শরীর থেকে। স্বর্গ হতে বিতাড়িত হই আমি। মাথা-বুক-পেট তারপর নিম্নাঙ্গ। যমদূত বের করে আনে আমাকে। কেটে দেয় সুতো, গাছ থেকে ছিন্ন হই আমি।
বাইরে তখন আরেক বিষ্ময়! অসংখ্য বিষ্মিত চোখ। হাসি ফোটে বৃক্ষের মুখে। 
ইচ্ছের একটি বুদবুদ সৃষ্টি হয় মনে- মন্দ নাতো! এখানেই না হয় থিতু হবো এখন থেকে। নাকি আবার কোথাও চলে যাবার ইচ্ছে হবে? 
এইবার বুঝি শুরু হল ইহকাল! নাকি আমার চলা শেষ হবে না কোনদিনও? চলতে থাকবো, ছুটতে থাকবো- কাল থেকে কালান্তরে।

