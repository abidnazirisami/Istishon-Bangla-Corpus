রিক্তার কথা


 আজ আমার এক ফেসবুক ফ্রেন্ডের গল্প শোনাব আপনাদেরকে।
নাম তার- রিক্তা।
ঠিকানা- মরু কুটির, ১৩ নম্বর অভাগা লেইন, অন্তরকিল্লা, কষ্টগ্রাম।
দুখিনী বিশ্ববিদ্যালয় থেকে অনার্স কমপ্লিট করেছে সে, বিষয়- সংসার।
মাস কয়েক আগে বিয়ে হয়েছে পারিবারিক ভাবে।
বিয়ের পর থেকে আর কোন খোঁজ নেই তার।
ফেসবুকে তার সাথে তেমন করে কখনো কথা হয়নি আমার। তবে তাকে আমি চিনতাম।
রিক্তা নামের অর্থ নিঃস্ব হলেও, তার এক্টিভিটিস দেখে বোঝা যেত সে বেশ উচ্ছ্বল প্রাণবন্ত মানুষ।
ধরেই নিয়েছিলাম, রিক্তা এখন সংসারের সুখের সাগরে যুগল সাঁতারে ব্যস্ত।
ক’দিন আগের এক সন্ধ্যায়, বসেছিলাম জানালার ধারে। ঘর থেকে বের হতে পারছিলাম না, বাইরে ঝুম বৃষ্টি। জানালার ফাঁক গলে কখন যে একটি প্রজাপতি ঢুকে পড়েছে টেরই পাইনি।
আমি আর সে ছাড়া ঘরে তখন কেউ নেই।
বহুদিন পর রিক্তার খবর পেলাম তার কাছ থেকে।
যার সাথে রিক্তার বিয়ে হয়েছে, সে একজন পুরুষ।
বিয়ের আগে রিক্তা কম দামী মোবাইল সেট ব্যবহার করত। বিয়ের পর পুরুষটি তার সোহাগী বউকে চমত্কার একটি সেট উপহার দিয়েছে।
রিক্তা অবশ্য সেই সেট তেমন একটা ব্যবহার করতে পারেনি।
খুঁটিনাটি দোষ ধরা সহ অল্প-অল্প সন্দেহ স্বল্পদিনেই গল্পাকারে বিস্তার লাভ করতে থাকায়, সাংসারিক সুখেরা তল্পিতল্পা গোটানো শুরু করেছে শুরুতেই।
রিক্তার নতুন মোবাইল সেট এবং ফেসবুক একাউন্ট এখন পুরুষটির হাতে।
ফেসবুকের ছেলে বন্ধুদের নিয়েও পুরুষটিকে কথা বলতে শুনেছে ধূসর প্রজাপতিটি।
আপনারাই বলুনতো- ফেসবুকে আপনার সাথেওতো বিপরীত জেন্ডারের অনেকের কথাবার্তা হয়, চ্যাট হয়।
হয় না?
তাতেই কি প্রেম হয়ে যায়!
কিংবা অন্যকিছু!
হ্যাঁ, হয়। কিছু একটাতো নিশ্চয় হয়।
কি হয়?
ঘনিষ্ঠতা হয়।
আমার সাথে অনেকেরই তেমন ঘনিষ্ঠতা আছে। অনেক মেয়ের সাথে আমার কখনো দেখাই হয়নি, হয়তো হবেও না কোনদিন। হয়তো এক সময় যোগাযোগও বন্ধ হয়ে যাবে ধীরে ধীরে।
তেমন অনেকের কাছ থেকে আমি অনেক ব্যাপারে ইন্সপায়ার্ড হয়েছি, পরামর্শ পেয়েছি। আমিও ইন্সপায়ার্ড করা কিংবা পরামর্শ দেয়ার চেষ্টা করেছি।
রিক্তারও তেমন কেউ থেকে থাকবে হয়তো।
কি জানি।
প্রজাপতিতো আর ফেসবুকে ঢুকতে পারে না, সে আর অত ডিটেল জানাতে পারেনি আমাকে।
যাইহোক, মোটামুটি এই হল গল্প।
তোমার জন্য কি কামনা করব বুঝে উঠতে পারছি না রিক্তা।
ভাবছি, এমন নামটি কে রাখতে গিয়েছিল তোমার!
আবার মনে হচ্ছে, শুধু শুধু নাম নিয়ে ভাবতে যাচ্ছি কেন আমি!
তুমিও আবার অত শত ভাবতে যেও না যেন, ভাবতে যেও না তোমার নামটি সার্থক হয়েছে অবশেষে।
বরং ভেবো- রিক্তা নিছক একটি নাম, পরিণাম নয়।

