আজিয়ে লোজা হালিয়ে ঈদ


ঈদ নিয়ে চাটগাঁর একটি ঐতিহ্যবাহী ছড়া-
আজিয়ে লোজা হালিয়ে ঈদ
তোর মা হাঁদে ফিঁত-ফিঁত,
তোর মা তোরে দেইত ন ফারে
ঘুসুর ঘুসুর সিন্ডে মারে।
নির্ঘন্ট:
লোজা >> রোজা।
আজিয়ে >> আজকে।
হালিয়ে >> কালকে।
হাঁদে >> কান্না করে।
সিন্ডে >> চিমটি।
ঘুসুর ঘুসুর >> চিমটি কাটার একটি রকম।
দেইত ন ফারে >> দেখতে পারে না >> পছন্দ করে না >> আদর করে না।
ফিঁত-ফিঁত >> এটা অনুভূতি প্রকাশের একটি রকম। অনেকটা ফুরুৎ ফুরুৎ করে নাক টেনে টেনে কান্না করা।
এই ছড়ার অর্থ এক একজনের কাছে এক এক রকম মনে হতে পারে।
তবে আমার কাছে এর একটি ব্যাখ্যা আছে।
প্রথম দু’লাইনের ব্যাখ্যা-
“অর্থকষ্টে জর্জরিত বাবাটি উপার্জনের টাকা এনে তাঁর স্ত্রী’র হাতে তুলে দেন।
স্ত্রীটি সেই টাকায় শ্বশুর-শাশুড়ি, স্বামী আর ছোট্ট সোনামনিদের নিয়ে কোন মতে সংসারটা সামাল দেন; এ যেন ডিঙ্গি দিয়ে মহাসাগর পাড়ি দেয়া।
সেই দুখিনী মা তোমাকে নতুন জামা কাপড় কিনে দিতে না পারার বেদনায় ঈদের আগের দিন মুখে আঁচল চেপে বসে বসে কাঁদছেন”।
তারপরের দু’লাইনের ব্যাখ্যা-
“তোমার মনে হতে পারে, মা তোমাকে আদর করেন না বলে কিছু কিনে দেননি।
তুমি ছোট বলে বুঝতে পারছো না, আসলে কিন্তু তা না।
ঠিক মত আহারটাই জোগাতে পারছে না মা, জামা কাপড় কিনে দিবে কোত্থেকে বলো”!

