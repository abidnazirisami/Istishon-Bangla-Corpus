একটি সেনিটারি ন্যাপকিনের খোলা চিঠি 


তোরাতো জানিস, আগের দিনের মা বোনেরা ত্যানা ব্যবহার করতো। সভ্যতার বিকাশে তোরা আমায় পেয়েছিস।
তবে কেন আমার প্রতি তোদের এত অবহেলা! কেন আমাকে ব্যবহার শেষে ছুঁড়ে ফেলে দিস এদিক সেদিক!
সেদিন কি হয়েছে শোন।
সেদিন আমি ও পাড়ার ভাঙ্গা ডাস্টবিনটার বাইরে অসহায়ের মত মুখ থু্বড়ে পড়েছিলাম একা। আমাকে কতগুলো পুরুষ কাক কা-কা করে করে এ ঠোঁট থেকে সে ঠোঁটে নিয়ে নিয়ে ছোঁড়াছুঁড়ি খেলছিল। তা দেখে পাড়ার দুষ্টু ছেলে কতগুলো দাঁত কেলিয়ে আবার হাসছিলও।
আচ্ছা বলতো, ওরা কি তখন আমাকে নিয়ে হাসছিল?
উঁহু, ওরা আসলে তোদেরকে নিয়েই হাসাহাসি করছিল।
অনেক সময় দেখা যায় অনেকে বেখেয়ালে টয়লেটের কোণা কাঞ্চিতেও ফেলে রাখে আমাকে।
তাতে আবার রক্তচোষা পুরুষ মশারা মুখও দেয়।
থু!
জানিসতো, পুরুষেরা এমনই, সে ব্যাটা ছেলে হোক আর কাক কিংবা মশা।
শোন ভাই, কষ্ট নিস না, যা বলছি ভালোর জন্যই বলছি। এ তো জানা কথা, আমার প্রয়োজন বেশিক্ষণ থাকে না তোদের কাছে।
তাই শেষ বিদায়ে সাজিয়ে দিতে না পারিস, অন্তত গুছিয়ে হলেও দিস।
শোন,
প্রথমে আমাকে একটা পেপারে ভাল ভাবে মুড়ে নিবি।
তারপর সুন্দর করে একটা পলিথিনের ভিতর শুইয়ে দিবি।
তারপরে ঘরের অন্যান্য ময়লার সাথে বালতিতে করে পাড়ার ডাস্টবিনে ফেলে আসবি।
ও হ্যাঁ, পলিথিনের মুখে একটা শক্ত গিঁট দিয়ে নিতে ভুলিস না যেন, পুরুষ কুকুর বিড়ালেরা নেড়ে চেড়ে ডাস্টবিনের বাইরে ছড়িয়ে দিতে পারে আবার।
অনেক কিছুই বলে ফেললাম।
মনে কষ্ট-টষ্ট নিস না।
তোদেরকে বড্ড ভালবাসিরে!
ইতি-
তোদের ন্যাপকিনাপ্পি

