টেপা-কাহিনী


আসুন চোখ দু’টিকে টিপ দিয়ে বন্ধ করে কিছু সময়ের জন্য ভুলে যাই, গতকাল নাপাকস্থানের কাছ থেকে ক্রিকেট হারের বেদনা।
তো এই টিপ দেয়া আর চাপ দেয়ার মধ্যে অর্থগত পার্থক্য থাকলেও, কিছুক্ষণের জন্য ধরে নিই দুটো’র অর্থই এক।
টেপাটেপিতেই যাচ্ছে কেটে সময়গুলো আমার।
রাতে ঘুমুতে যাবার আগে মোবাইল বন্ধ করে দিই। সকালে ঘুম থেকে জেগেই অন করার জন্য মোবাইলে একটা টিপ দিই।
তারপর বাথরুমে গিয়ে টুথপেস্টে টিপ দিই।
টিপ দিয়ে শেভিং ফোম বের করি। আয়নায় মুখে ব্রণ দেখলে, তাতেও টিপ দিই আলতো করে।
তারপর রেডি হয়ে অফিসে যাই।
যাবার আগে বউ’র কাছ থেকে বিদায় নেবার সময় তাকে একটা চুমু দিই। আশেপাশে বাইরের কেউ থাকলে শূণ্যে উড়ন্তচুমু ছুঁড়ে দিই। তাও সম্ভব না হলে, কেউ না দেখে মত চট করে একটা টিপ দিয়ে দিই।
(চোখ টেপার কথা বলছি)।
অফিসে যাই বাসে চেপে। লক্ষ্য করি, শুধু আমি না, অন্যেরাও টেপে। রাস্তায় সবাই অবিরত টিপতে থাকে; হর্ণ।
অফিসে পৌঁছে কম্পিউটার ওপেন করতে গিয়ে সিপিও’র বাটনে একটা টিপ দিই।
আর ক্যালকুলেটার, স্ট্যাপলার, পাঞ্চিং মেশিনতো টিপতেই হয়।
যখন চিন্তায় পড়ে যাই, তখন এক ঠোঁট দিয়ে আরেক ঠোঁটকে টিপতে থাকি।
অফিস শেষে বন্ধুর আড্ডায় যাই, কিংবা শিল্পকলায়- রিহার্সেলে। অনেকের সাথে দেখা হয় সেখানে। হ্যান্ডশেক করতে গিয়ে টিপ বিনিময় হয় তাদের সাথে।
মানুষ চিনতে গিয়ে অনেকেই হালকা টিপে বুঝতে পারে, কে কেমন। আমিও টিপ দিয়ে বোঝার চেষ্টা করি, কিন্তু বুঝি না কিছুই।
বুকের বাঁ কোণে ব্যাথা হয় মাঝে মধ্যেই, তখন নিজের বুক নিজেই টিপি।
বাসায় ফেরার সময় বাজারে যাই কখনো সখনো। তখন তরিতরকারি টিপে টিপে ভাল মন্দ পরখ করি।
ঘরে ঢোকার আগ মুহুর্তে পাড়ার মুদির দোকানে যাই। সেখানে থেকে পাউরুটি কিনি, কেনার আগে টিপে দেখি- বাসি নাকি টাটকা।
তারপর টিপ দিয়ে মেইন গেটের তালা খুলি।
বাচ্চারা বাবা-বাবা বলে ছুটে আসে। গাল টিপে আদর করে দিই তাদেরকে।
রাতের খাবারের আয়োজন হয়। ভাতগুলো টিপে পরীক্ষা করে দেখি, বউয়ে ঠিক মত টিপে দেখেছে কিনা। লেবু টিপে ভাতে মাখি, মাছ টিপে কাঁটা বাছি।
ক’দিন আগে প্রেসারের অষুধ দিয়েছেন ডাক্তার সাহেব। অষুধের পাতা থেকে টিপ দিয়ে খুলে অষুধ খেতে হয় অতঃপর।
বুলবুলিটা মাঝে মাঝে আব্দার করে মাথা টিপে দিতে।
যদিও শক্ত টাইপের জিনিস মাথা, তবুও বউ’র আব্দার বলে কথা- টিপে দিই খানিক্ষণ।
তারপর ঘুমুতে যাবার আগে আরো একবার টুথপেস্টের টিউব টিপি, বিছানায় শুয়ে রিমোট টিপি।
এভাবে টিপতে টিপতেই কেটে যায় সারাবেলা।
বয়স হচ্ছে বুঝি আমার!
নইলে কেন এত ভুল হবে ইদানীং?
কেন এত-এত টেপাটেপির ভিতর, আরো একটি ‘টেপা-কাহিনী’ বাদ পড়ে যাবে বেমালুম?

