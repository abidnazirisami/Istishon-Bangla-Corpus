পান উপাখ্যান


আমার হেড ফোন নেই।
তাই মাঝারি ভলিউমে মোবাইল ছেড়ে, শিল্পকলা একাডেমী’র মাঠে হাঁটতে হাঁটতে একা একা নুসরাত ফতে আলীর কাওয়ালী শুনছিলাম সেদিন।
ঠিক তক্ষুনি কোত্থেকে একটি পাতা রঙা গ্যাস বেলুন উড়ে উড়ে শিরীষ গাছের ডালে এসে আটকে গেল।
প্রশিক্ষণ ভবনের ভিতরে ড্রইং-নাচ-গান-নাটকের ক্লাস চলছে।
বাইরে অনেক লোকজন; কেউ বসে, কেউ দাঁড়িয়ে আর কেউবা হাঁটাহাঁটি করছে।
একজনকে দেখলাম হাঁটতে হাঁটতে দু’বার অতিক্রম করল আমাকে। চেহারাটা দেখতে পান পাতার মত, মিষ্টিপান।
মনে হল ফতে আলী তাঁরও পছন্দ।
চোখাচোখি হল চকিত।
মিষ্টিপান মিষ্টি হেসে চোখ সরিয়ে নিল। আমি তাকিয়েই রইলাম।
আমার তখন মুখে হাসি, কানে গান আর চোখে পান।
পান পাতা এক সময় সামনে এসে কোমরে একটি হাত রেখে ঘাড় বাঁকা করে দাঁড়াল। তারপর ভ্রু নাচিয়ে রহস্যময় ভঙ্গিতে বলল, ‘কি’?
আমি চোখ সরু করে বললাম,
- কোথায় কি!
- হাসছেন কেন?
- আমার হাসি রোগ আছে।
- ও! রোগ কি পুরনো?
- হুম।
- কবে থেকে?
- বুঝ হওয়ার পর থেকেই।
হঠাৎ এক পিচ্চি ছুটে এসে পান পাতার হাতে একটি ব্যাগ আর ড্রইং খাতা ধরিয়ে দিয়ে বলল- ‘ধরো’।
পান পাতা ব্যাগের ভিতর খাতা রাখতে ব্যস্ত হয়ে পড়ল।
আমি শিরীষ গাছের দিকে তাকিয়ে ফতে আলীতে মনযোগ দেয়ার চেষ্টা করলাম।
ফতে আলীও সেই মুহুর্তে গানটি শেষ করল।
গ্যাস বেলুনটিও ডাল থেকে ছিন্ন হয়ে কোথায় যেন হারিয়ে গেল।

