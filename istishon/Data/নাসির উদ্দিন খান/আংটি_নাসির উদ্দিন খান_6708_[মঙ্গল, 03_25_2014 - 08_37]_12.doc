আংটি


ঘড়ির দিকে শেষবার তাকিয়েছিলাম পনের মিনিট আগে। রাত তখন দুটো বেজে পঁচিশ। ড্রইং রুমে বাতি জ্বলছে, টিভি অন। আমার স্বামী টিভি দেখতে দেখতে সোফায় ঘুম। সি বীচে সংক্ষিপ্ত পোষাকের রমণীরা হাতে ‘সার্ফিং বোর্ড’ নিয়ে দৌড়ুচ্ছে। আমার ছোট বোনের দরজাটা কিঞ্চিত ফাঁক হয়ে আছে। ভেতর থেকে মৃদু নীলচে আলো ড্রইং রুমে এসে পড়েছে।
ভারী মায়াবতী হয়েছে নিম্মিটা। কিছুদিন পর অনার্স ফাইনাল দেবে। কিন্তু চেহারা থেকে বালিকা ভাবটি এখনো যায়নি। সে আজ বছর দুয়েক ধরে এখানে থেকেই পড়াশোনা করছে। মাকে নিষেধ করেছিলাম, শোনেনি। লোভী মহিলা। সংসারের কিছু খরচা বাঁচাতে পারছে তাতেই খুশী। 
বেডরুমে ফিরে আসলাম। তুলি বিছানায় পাশ ফিরে জড়সড় হয়ে ঘুমুচ্ছে। গতকাল ওর ফাইনাল পরীক্ষা শেষ হয়েছে। এবার সে টু’তে উঠবে। ঘুমন্ত মুখটা কেমন শান্তি শান্তি। মুখটাকে বুকের মাঝে জড়িয়ে রাখতে ইচ্ছে করছে শুধু, আহ্! আগামীকালের জন্যে তার অনেক পরিকল্পনা। শোকেস থেকে নতুন পুতুলটা বের করবে, ওটার জামার পেছন দিকে খানিক ছিঁড়ে গিয়েছিল, সেটা ঠিক করবে। ওতো সেলাই জানে না, আমাকে বলেছে সেলাই করে দিতে। মায়া লাগল। নিজেকে কাপুরুষ বলে মনে হল। আচ্ছা, মেয়েদের ক্ষেত্রে কি ‘কাপুরুষ’ শব্দটা প্রযোজ্য? 
দোতলার বারান্দাতে ভাল বাতাস পাওয়া যেত। একবার গ্রিল কেটে চোর ঢুকেছিল। তারপর বাড়ীঅলা গ্রীল ফেলে দেয়াল তুলে দিয়েছে। এটা এখন আর বারান্দা নেই, স্টোর রুম। বারান্দা থাকতে ছাদের আংটার সাথে একটি দড়ি ঝুলিয়ে তুলির জন্য দোলনা টাঙ্গানো হয়েছিল। ছোটখাট বেতের দোলনা, একটি মাত্র দড়িতে ঝোলে। গ্রিল ফেলে দেয়ার পর দড়িটা আর খোলা হয়নি। অত উঁচুতে উঠতে আবার নানান ঝামেলা। দড়ির মাঝখান থেকে কেটে দোলনাটা নামিয়ে ফেলা হয়েছে। দোলনা টাঙ্গানোর সময় তুহিনের খুব কষ্ট হয়েছিল। গ্রিল বেয়ে উঠে, এক হাতে আংটায় দড়ি পড়াতে অনেক কসরত করতে হয়েছে। তার ওপর আবার নীচে দাঁড়িয়ে থাকা মেয়ের নানান প্রশ্নের উত্তরও দিতে হচ্ছিল। আমি বলেছিলাম স্ট্যান্ড দোলনা কিনে আনতে। যেখানে সেখানে রাখা যায়। কিন্তু ওর শখ হয়েছিল মেয়েকে ঝোলানো দোলনায় চড়াবে। এতে অবশ্য আমার সুবিধেয় হয়েছে, না হলে আজ বেশ সমস্যা হত।
 আজ আট দিন ধরে নিম্মিটার ভীষণ অসুখ। বমি করতে করতে অবস্থা কাহিল। ডাক্তারের কাছে যে নিয়ে যাব, সে সাহসও পাচ্ছিনা। ছোট্ট তুলি আদুরে গলায় বারবার জিজ্ঞেস করছিল, ‘মা, খালামনির কি হয়েছে.. তুমি কাঁদছ কেন?’ আমি উত্তর না দিয়ে আঁচলে চোখ মুছি। মাকে ফোন করেছিলাম। কিন্তু ‘কেমন আছো-ভাল আছো’ ছাড়া আর কিছু বলতে পারিনি। তুলির বাবা নির্বিকার।
 অনেক কষ্টে আশিটা ঘুমের বড়ি জোগাড় করেছিলাম। আবার নিজেই পরিকল্পনাটা বাদ দিয়েছি। শুনেছি এতে নাকি অনেক সময় কাজ হয় না। সময়মত ডাক্তারের কাছে নিয়ে গেলে, তারা রোগীর পেট পরিষ্কার করে বাঁচিয়ে তুলতে পারে। কি দরকার ঝুঁকিতে যাওয়ার। তার চেয়ে বরং এই ভাল, একটু কষ্ট হবে এই যা। মাস তিনেক আগে আরো একবার চেষ্টা করেছিলাম। শেষ পর্যায়ে মনটা সায় দেয়নি। এবারও সায় দিচ্ছে না, কিন্তু উপায় নেই। নিম্মিটার অষুখ বেড়ে যাচ্ছে। 
স্টোর রুম থেকে বেডরুমে ছুটে আসলাম আবার। তুলির কপালে আবার একটি শেষ চুমু এঁকে দিলাম। হঠাৎ একটি কথা মনে পড়ায় ড্রইং রুমে ছুটে গেলাম। সোফা খালি, তুহিন নেই। টিভি অফ। নিম্মির দরজা পুরোপুরি বন্ধ। সোকেস থেকে তুলির পুতুলটা নিয়ে ফের বেডরুমে ফিরে এলাম। যত্ন করে পুতুলের জামাটা সেলাই করে ওটিকে তুলির পাশে শুইয়ে দিলাম। তারপর, তারপর তুলির কপালে আবারও একটি শেষ চুমু!
 আমার ছোট ভাই নিজাম খেলাধূলায় খুব ভাল। অনেক পুরষ্কার জিতেছে। সে আবার ভাল স্কাউটও। তার কাছ থেকে ‘হল্টার টাই’ নামক গিঁটটা শিখে নিয়েছিলাম। উদ্দেশ্য - আজকের দিন। 
সকল প্রস্তুতি সম্পন্ন হয়েছে। মনটা এতক্ষণ স্থির ছিল, এখন সেখানে তোলপাড়। দড়ির গোলাকার আশ্রয়টি বাগদানের আংটির কথা মনে করিয়ে দিল হঠাৎ। বুকের ভেতর চিনচিনে ব্যাথা অনুভব করছি। শেষ মুহুর্তে আরো একবার বেডরুমে ছুটে যেতে ইচ্ছে হল, গেলাম। আলমারী খুলে অতি যত্নে তুলে রাখা আংটিটি বার করে অনামিকায় পড়লাম। আহ্! ঠিক সেই দিনের মত অনুভূতি! অনুভূতিরা অদ্ভুত। কেউ চাইলেই তারা এসে ধরা দেয় বারবার। শুধু চাইতে হয়। না না, শুধু চাইলেই হয় না, চাইতে জানতেও হয়। 
ছোট্ট চিরকুটটা টেবিলের ওপর ঠিকঠাক মত আছে কিনা আরেকবার দেখে নিলাম। তারপর, তারপর মেয়ের কপালে আরো একটি শেষ চুমু এঁকে দিয়ে, একবারও পেছন ফিরে না তাকিয়ে গটগট করে স্টোর রুমে ফিরে এলাম। 
 দড়িটা আমার জন্যেই অপেক্ষা করছে যেন। আমি আসা মাত্রই অল্প দুলে উঠল। দড়ির নীচে মেঝেটা ফাঁকা। যেখানে গ্রিল ছিল সেখানে রং না করা নতুন দেয়াল। দেয়াল ঘেঁষে একটি ছোট্ট টুল রেখেছি, ওঠার জন্যে। উঠলাম। স্টোর রুমে অন্ধকার। তবে অন্ধকারেরও বুঝি আলো আছে, নইলে সবকিছু পষ্ট দেখতে পাচ্ছি কি করে আমি?
দড়িটার মধ্যে দারুন এক সম্মোহনী শক্তি আছে। চুম্বকের মত কাছে টানে।
মনটা এখন স্থির।
নিজামের কাছ যে গিঁটটা শিখেছিলাম, সে-মত করে একটি রিংটা বানিয়ে রেখেছি দড়িতে। ওটা ধরলাম।
মাথাটা তীব্রভাবে ঢুকে পড়তে চাইছে তার ভেতর।
বাধা দিলাম না আর।
মাথা তার আশ্রয়স্থলটি খুঁজে পাওয়ার পর হাত দিয়ে দড়ির ওপরের অংশটা ধরলাম শক্ত করে। তারপর টুল হতে হালকাভাবে শরীরটাকে ছেড়ে দিলাম শূন্যে।
হাতগুলো ব্যস্ত রাখলাম না আর বেশীক্ষণ, ছেড়ে দিলাম দড়ি।
আচমকা একটা ঝাঁকি খেলো পুরো শরীর। গলা দিয়ে বিদঘুটে একটি শব্দ বেরিয়ে এল। যথাসম্ভব চেষ্টা করলাম শব্দটাকে সংযত করার। অন্ধকারটি আরো অন্ধকার হয়ে এল। দড়িটা প্রচণ্ড ভাবে জড়িয়ে ধরতে লাগল গলা। মনোযোগ অন্যদিকে সরিয়ে নিতে চাইলাম। 
ঈশ্ আজ রাতে তুলিকে ব্রাশ করানো হয়নি..
নিম্মির ফর্ম ফিলাপের টাকাটা ওর ড্রয়ারে রাখা আছে..
তরকারিগুলো রাতে গরম দেয়া হয়নি..
বুয়া আমার কাছে কিছু টাকা জমা রেখেছিল..
ও হ্যাঁ নিজামকে একজোড়া ফুটবল খেলার বুট কিনে দেয়ার কথা ছিল, ঈশ্! 
ত্রিশ সেকেন্ডের মত পার হয়ে গেছে। যা সহ্য করার তা সহ্য করে ফেলেছি ইতিমধ্যে। কপালের রগগুলো ফুলে উঠে টিকটিক করছে। হাতগুলো বেশ উদ্বিগ্ন-তটস্থ। কোনকিছুর সন্ধান করছে কি ওরা? মাথার উপরের দিকেও উঠতে চাইল দু’একবার। পারেনি। এই যা, আজ ভুলে স্প্রে করা হয়নি.. মশাগুলো তুলিকে ছেঁকে ধরবে নাতো.. চোখজোড়া বেডরুমের দিকে ফিরতে চাইল.. ঘাড় ঘুরিয়ে দেখতে চাইলাম.. বৃথা চেষ্টা.. উরুতে ভেজা ভেজা অনুভূতি হচ্ছে.. আঙ্গুলের ডগাগুলো টনটন করছে.. এই বুঝি ঠাস্ করে ফেটে যাবে.. অসাড় হাত পাগুলো এতক্ষণ ছোটাছুটি করছিল.. শরীর যতই নড়াচড়া করছে দড়িটা ততই গলা আঁকড়ে ধরছে.. ধীরে ধীরে স্থির হতে শুরু করেছে সমস্ত শরীর.. হাত পাগুলো তবুও মৃদু নড়ছে.. এদিক ওদিক ছুটতে চাইছে যেন.. নতুন করে আশা জাগাতে চাইছে নাতো?.. আগামীকাল বাড়ীঅলার প্রতিবন্ধী ছেলেটির পঁচিশতম জন্মদিন.. ওর মা ফালুদার শরবত বানিয়ে দিতে বলেছিল.. গলাটা প্রায় বন্ধ হয়ে এসেছে.. দমগুলো ধরে রাখার ইচ্ছে হচ্ছে বেশ.. আহ্.. আরেকবার শ্বাস নেয়ার জন্যে হা করলাম.. জিহ্বাটাও বেরিয়ে এল বাতাসটাকে টেনে নিতে.. সমস্ত শরীর এখন কয়েক টন.. রিকশা ভাড়া ভাংতি ছিল না বলে একবার তুলির স্কুলের বন্ধুর মা’র কাছ থেকে দশ টাকা ধার নিয়েছিলাম, ওটা ফেরত দেয়া হয়নি.. তুহিন আমার দিকে তাকিয়ে হাসছে.. মাথায় পাগড়ি.. গলায় মালা.. তাতে অসংখ্য বেলি ফুল গাঁথা.. তুলি মৃদু স্বরে কেঁদে উঠল কি?.. আহ্, আরো একবার ইচ্ছে হল মেয়েটাকে দেখার। আরো একবার ইচ্ছে হল আরো একটি চুমু খাওয়ার.. 

