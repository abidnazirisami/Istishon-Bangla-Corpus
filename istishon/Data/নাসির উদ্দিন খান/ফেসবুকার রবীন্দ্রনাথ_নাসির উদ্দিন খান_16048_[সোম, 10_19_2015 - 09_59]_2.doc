ফেসবুকার রবীন্দ্রনাথ


[ধরি, রবীন্দ্রনাথ ঠাকুর এখনও বেঁচে আছেন]
১৫৫ বছর বয়সী গুরুজী এখন বয়সের ভারে ন্যুজ।
নাতনী সম্পর্কের আধুনিক এক দুষ্টু অষ্টাদশী গুরুজীকে দেখাশোনা করে। গুরুজী তাকে আদর করে ‘বৌঠান’ বলে ডাকেন।
সম্প্রতি ফেসবুকে গুরুজীর নামে একটি আইডি খুলেছে বৌঠান, সে-ই চালায় আইডিটা। তবে গুরুজীকে সব সময় আপডেট জানায়।
এক বিকেলে গুরুজী আরাম কেদারায় বসে আরাম করছিলেন আর বৌঠান ফেসবুকে। হঠাৎ একটি নোটিফিকেশন পেয়ে বৌঠান বলে উঠল-
- হ্যাঁগো, এক ষোড়শী কন্যা তোমায় Poke করেছে।
- পোক! পোক আবার কি!
- গুঁতো গো গুঁতো, Poke মানে হচ্ছে গিয়ে গুঁতো দেয়া।
- ওওওও... তা কি রকম গুঁতো?
বৌঠান তত্ক্ষণাৎ আঙ্গুল দিয়ে গুরুজীর পেটের পাশে হালকা সুড়সুড়ি দিয়ে বলল, ‘এই রকম গো, এই রকম’।
কুট-কুট করে হেসে ‘কন্যাকে চরণ দু’টি লিখে দে’ বলে গুরুজী গুরুগম্ভীর স্বরে আবৃত্তি করে উঠলেন-
“প্রহর শেষের আলোয় রাঙা সেদিন ভাদ্রমাস,
তোমার পোকে হয়েছে গো আমার সর্বনাশ”।
বৌঠান গুরুজীর দাঁড়িতে হাত বুলিয়ে বলল-
- হয়নি গো হয়নি, ওটি চৈত্রমাস হবে।
- যুগ বদলেছেরে বৌঠান, সর্বনাশ এখন চৈত্রের চাইতে ভাদ্রেই বেশি ঘটে।
বৌঠান মোবাইলে চোখ রেখে ভ্রু কুঁচকে বলল-
- কন্যা রিপ্লাইতে তোমায় একটি Kiss-এর ইমো পাঠিয়েছে।
- (গুরুজী কুট-কুট করে হাসছেন)।
- ওমা! সে দেখি এই মুহুর্তে রিলেশনশিপ স্ট্যাটাস দিয়েছে একটি।
- কি দিয়েছে! কি দিয়েছে!!!
- দিয়েছে ‘In a relationship with রবীন্দ্রনাথ ঠাকুর’।
- (গুরুজী গা দুলিয়ে কুট-কুট করে হেসেই চলেছেন)।
বৌঠান এবার গুরুজীর দিকে চোখ লাল করে তাকিয়ে মুখ ঝামটে বলল, ‘খুব মজা লাগছে না! দাঁড়াও কন্যাকে আগে ব্লক মেরে নিই। তারপর হাসি বের করছি তোমার’।

