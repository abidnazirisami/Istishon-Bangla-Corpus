চিঠি - ১


[বাবা-মা দু’জনকেই হারিয়েছি গত বছর।
শোক কাটিয়ে উঠতে না উঠতেই দু’টো চিঠি পাই হাতে, যা তাঁরা পরস্পরকে লিখেছিলেন।
এটি হচ্ছে মাকে লেখা বাবার চিঠি]
প্রিয় গাভী,
জানি তুমি সঙ্গীত খুব ভালবাস। আর আমিও সঙ্গীতপ্রেমী গরু বলেই তোমার সাথে ভালবাসাটা জমেছিল বেশ।
এই মুহুর্তে নজরুলের সেই বিখ্যাত গানটি মনে পড়ছে খুব।
‘প্রিয় যবে দূরে চলে যায়, সেতো আরো প্রিয় হয় জানি’।
কখনো কল্পনাতেও ভাবিনি, তোমায় ছেড়ে যেতে হবে কখনো।
নিষ্ঠুর ব্যাপারী আর গরুর হাট ঘুরে এখন আমি এক কোরবানীদাতার গেইটের সামনে বাঁধা।
তোমার কাছ থেকে বিদায় নেয়ার পর থেকে বড় কষ্টে কাটছে আমার দিনগুলি।
‘দিনগুলি মোর সোনার খাঁচায়, রইল না…’ আহা!
তোমার কাছ থেকে বিদায় নিয়ে হাট বাজার ঘুরে পরের বাসায় আসতে হয়েছে। কখনো ট্রাকে এসেছি, কখনোবা হেঁটে। দীর্ঘ পরিশ্রমে মুখে ফেনা ঝরছে প্রতিনিয়ত।
হাঁটতে হাঁটতে ক্লান্ত হয়ে মাঝে মাঝে দাঁড়িয়ে পড়তাম পথে। সাথে সাথে সপাং সপাং বেতের ঘা এসে পড়তো পিঠে। আবার হাঁটতাম।
এই যে এঁরা এখন আমাকে গেইটের সামনে বেঁধে রেখেছে, তাও দাঁড়িয়েই আছি। বসার জো নেই কোন।
ছোটছোট ছেলেমেয়ে থেকে শুরু করে বুড়োরা পর্যন্ত ঘিরে রেখেছে আমাকে।
সবাই দেখতে চায়, আমার গায়ে কত গোশ্ত।
ছোটরা তবু অনেক ভাল। এখান সেখান থেকে খড়খুটো-গাছের পাতা কুড়িয়ে এনে এগিয়ে দিচ্ছে আমার দিকে।
বুড়োদের কথা কি আর বলব। একটুখানি বসে বিশ্রামও নিতে পারি না তাঁদের জন্য। মাঝে মাঝে নতুন দর্শক আমাকে দেখার জন্য এসে চিৎকার করে বলে ওঠে, ‘মাংস কেমন দেখি, একটু দাঁড় করানতো’।
ব্যাস, বুড়োরা সাথে সাথে লেজ ধরে মোচড় দিয়ে তুলে দেয় আমাকে।
দুঃখের কথা আর কি বলব, মাঝখানে আর একটি মাত্র দিন বাকী আছে। তারপরেই গলায় ছুরি বসবে আমার।
দেখোতো, কতটা স্বার্থপর আমি। সেই তখন থেকে বকবক করে করে শুধু নিজের কথাই বলে যাচ্ছি।
বাদ দাও এসব কথা।
তোমার কি অবস্থা বলো, বাচ্চারা সব ভাল আছেতো?
শোনো, সকাল হলেইতো মালিকের বউ তোমার সব দুধ দুয়ে নিয়ে যায়। তুমি রাতের বেলা বাচ্চাদেরকে ভালভাবে ভরপেট দুধ খাইয়ে নিও।
ওফ, কথা শেষ করতে গিয়েও শেষ হচ্ছে নাগো। মনে হচ্ছে আরো কত কথা বলার বাকী রয়ে গেছে!
থাক, কিছু কথা নাহয় না বলাই থেকে যাক।
বিদায়।
ভাল থেকো।
আরেকটি কথা, বাচ্চাদের সাথে বেশী মায়া বাড়ায়ও না। তাদেরকেও হয়তো সামনের কোরবানে…
আচ্ছা থাক, আর বলতে ইচ্ছে করছে না।
শরীরের যত্ন নিও।
ও, আরেকটি কথা বলা হয়নি।
এটাই শেষ কথা।
পারলে তোমার জীবনের সাথে আরেকটি গরুকে জড়িয়ে নিও তুমি।
হয়তো সে সঙ্গীতপ্রেমী কেউ হবে না, তাতে কি। আর কিছু না হোক, অন্তত সঙ্গটাতো পেতে পারবে তার।
সঙ্গ কি শুধু মানুষেরই প্রয়োজন হয়, গরু ছাগলের হয় না?
বিদায় বঁধুয়া, বিদায়।
ইতি তোমারই-
আমি।
পুনশ্চঃ সেদিন দেখলাম, মালিকের বউয়ের হাতের নখ লেগে তোমার ওলান কেটে গিয়েছে। সেখানকার ব্যাথা কমেছেতো?

