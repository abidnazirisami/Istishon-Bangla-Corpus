লিপস্টিক বিদ্রোহ এবং এর ফলাফল


নারী পুরুষ সকলেই একদা লিপস্টিক ব্যবহার করত।
লিপোপ্রেমোনিয়ার রাজা অষ্টম লিপ্পি ছিলেন ভীষণ লিপস্টিকপ্রেমী।
লিপস্টিক ব্যবহারে ধীরে ধীরে নারীদের চাইতে পুরুষের সংখ্যা উদ্বেগজনক হারে বেড়ে যায় সেখানে। পুরুষরা নারীসঙ্গের চাইতে লিপস্টিকসঙ্গকেই বেশি প্রাধান্য দেয়া শুরু করে।
এক সময় নারীরা যায় ক্ষেপে, শুরু হয় ঘরে ঘরে গৃহযুদ্ধ । ফলশ্রুতিতে অভাগা তেরশ ওষ্ঠাশি সালের ২৯শে ফেব্রুয়ারী রাতে এক যোগে বিদ্রোহ করে বসে নারীরা।
ইতিহাসে এটি লিপস্টিক বিদ্রোহ নামে পরিচিত।
উল্লেখ্য, পৃথিবীতে বহু-বহু দিবসের ভীড়ে দু’টিমাত্র রজনী রয়েছে। তার মধ্যে একটি থার্টিফার্স্ট নাইট, আরেকটি লিপস্টিক নাইট। তবে লিপস্টিক নাইটের তারিখটি লিপইয়ারে পড়ে যাওয়ায়, তা তেমন একটা পালন করা হয়ে ওঠে না এখন।
যাইহোক, সেই বিদ্রোহে হাজার হাজার পুরুষ স্টিক হারিয়ে স্টিকহারা হয়ে পড়ে। অতপর সর্বহারা পুরুষদের মধ্যে লিপস্টিকের প্রতি তীব্র ঘৃণার সৃষ্টি হয়, তারা লিপস্টিকসঙ্গ পরিত্যাগ করে।
নারী পুরুষের মন বড়ই অদ্ভূত, এক পক্ষের সাথে অপর পক্ষের চিন্তা ভাবনার বিস্তর ফারাক। এক পক্ষের কাছে যা অপ্রিয়, অপর পক্ষের কাছে তা-ই প্রিয়।
সঙ্গত কারণেই পুরুষদের অপ্রিয় বস্তুটি নারীদের কাছে অত্যন্ত প্রিয় হয়ে ওঠে,
যার প্রমাণ প্রত্যেক নারী আজো বহন করে চলেছে তাদের ঠোঁটে।

