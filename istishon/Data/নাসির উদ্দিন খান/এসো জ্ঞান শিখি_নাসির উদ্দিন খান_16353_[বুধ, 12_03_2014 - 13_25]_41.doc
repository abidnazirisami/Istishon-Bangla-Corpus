এসো জ্ঞান শিখি


শাড়ী একটি উথালপাথাল-লাস্যময়ী-লারেলাপ্পা পোষাক, উ-লা-লা।
তবে ঝামেলা মনে করে অনেকেই শাড়ীতে স্বাচ্ছন্দ বোধ করেন না।
যাঁরা শাড়ী পড়তে জানেন না কিংবা ঝামেলার কারণে এড়িয়ে চলেন,তাঁদেরকে শাড়ী পড়াটা শেখানো যায় কিনা চেষ্টা করা যাক।
শাড়ী দু’ভাবে পড়া যায়- ১. প্লেন বা ঢালা, ২. কুঁচি দেয়া। ঢালা শাড়ী পড়া সোজা, পেঁচিয়ে পড়ে নিলেই হয়। আমরা বরং কুঁচি দেয়াটাই শিখি।
প্রথমে বড় একটি আয়নার সামনে গিয়ে দাঁড়ান, যেখানে নিজেকে আপাদমস্তক দেখা যাবে।
(দরজার খিল ভাল ভাবে লাগিয়েছেন কিনা আরেকবার চেক করে নিন)
ধরলাম,আগেই আপনার ব্লাউজ-পেটিকোট-লটপটি-ঝটপটি পড়া হয়ে গেছে।
এবার খাটের উপর শুইয়ে রাখা দুষ্টু শাড়ীটি নিয়ে ভাঁজটি খুলুন। একটু আয়নার দিকে তাকান। না না, কিছু করা লাগবে না। এমনিতেই তাকাতে বললাম।
ও হ্যাঁ, হাত থেকে শাড়ীটি একটু রাখুনতো, একটি কথা বলতে ভুলে গেছি।
নেয়ারের গিঁটটি শক্ত করে বাঁধুন (আমাদের অঞ্চলে পেটিকোট বা পাজামার ফিতাকে নেয়ার বলে)।
একটি হালকা বাঁধন আপনার আপদের কারণ হয়ে দাঁড়াতে পারে।
নেয়ারটি নাভির খানিক উপর করে বাঁধলে ভাল হয়।
না না, চিন্তার কিছু নেই, শাড়ীটি পেটিকোটের ভিতর গোঁজার সুবিধার্থে একথা বলেছি; পরে আবার নামিয়ে দেয়া যাবে।
গিঁটটি নাভি বরাবর না রেখে একটু বাঁ পাশে সরিয়ে দিন।
গিঁটের নীচের ফাঁকা জায়গাটা দেখতে কেমন যেন লাগে। বিশ্বাস না হলে নিজেই তাকিয়ে দেখুন আয়নায়।
(জানালার পর্দা ঠিকঠাক আছে কিনা, চট করে একবার দেখে নিন)
এবার শাড়ীটি নিয়ে পেটিকোটের ভিতর ডান থেকে বামে গোঁজা শুরু করুন।
কোমরের চারপাশে একবার ঘুরে আসার পর কুঁচি বানানো শুরু করুন। পরিমান মত কুঁচি বানিয়ে, পেট সামান্য খালি করে, নাভি বরাবর আলতো ভাবে পেটিকোটের ভিতর গুঁজে দিন।
এইবার,
এইবার শাড়ীর বাকী অংশের খেইল শুরু।
এখানেই হচ্ছে মূল কারিশমা, উ-লা-লা।
কুঁচি গোঁজা হয়ে গেলে পেটিকোটসমেত শাড়ীটি নাভি থেকে তিন আঙ্গুল পরিমাণ নীচে নামিয়ে দিন,
ভাল্লাগবে।
শাড়ীর বাকী অংশটি সামনে থেকে পেছন দিকে পেঁচিয়ে, পিঠ ছুঁয়ে, ডান হাতের বগলের নীচ দিয়ে ঘুরিয়ে, বুকের ওপর দিয়ে কোনাকুনি বাম কাঁধের ওপর টেনে এনে, একটু অপেক্ষা করুন।
লম্বা করে একটি দম নিন।
এরপর একটা ঝামেলার কাজ আছে।
কাঁধের দিকে ব্লাউজের সাথে শাড়ীটিকে পিন দিয়ে আটকাতে হবে।
(ঠিক এই সময়ে এসে আপনার মনে হতে পারে- ঈশ, এখন যদি ও পাশে থাকতো, তাহলে পিনটা আটকে দিতে পারতো)
যাক, ওসব ভেবে কোন লাভ নেই এখন। একটু কষ্ট করে নিজে নিজেই লাগিয়ে নিন।
শাড়ীর আঁচলের অংশটি পিঠের দিকে ভাল ভাবে আছে কিনা পরখ করে নিন।
ব্যাস, হয়ে গেল শাড়ী পড়া।
আয়নার দিকে তাকান। ভাল ভাবে লক্ষ্য করে দেখুন নিজেকে কেমন দেখাচ্ছে। ডান পাশে নব্বই ডিগ্রি ঘুরুন। ঘাড় ঘুরিয়ে নিজের বাঁ পাশটা দেখুন।
কি অবস্থা? আচ্ছা থাক, বলতে হবে না।
এবার আপনি চাইলে এখানেও একটি পিন ব্যবহার করতে পারেন। পিনটা বাম হাতের কনুই’র দিকে ব্লাউজ এবং শাড়ীর সাথে আটকে অনাবৃত অংশ ঢেকে দিন।
আর না চাইলে প্রয়োজন নেই।
পেছন ফিরেও দেখুন।
মাড় দেয়া কিংবা নয়া সূতীর শাড়ী হলে, পিছনে পায়ের গোড়ালির দিকে সামান্য উঠে থাকতে পারে, নামিয়ে দিন।
(ঈশ এখন যদি ও পাশে থাকতো, তাহলে শাড়ীটি নামিয়ে দিতে…)
ধুর, এখন বাদ দিনতো ওসব চিন্তা, আয়নার দিকে তাকান।
ডান কাঁধে ব্লাউজের কোল ঘেঁসে স্ট্রাইপটা উঁকি দিচ্ছে, ভিতরে ঢুকিয়ে দিন।
বুকের ডান পাশের শাড়ীর প্রান্তটি খানিক নেমে গেছে।
এক কাজ করুন, ডান হাতের তর্জনী আর বুড়ো আঙ্গুল দিয়ে প্রান্তটি ধরে, ওপরের দিকে কুট করে একটা টান দিন।
হ্যাঁ, এখন ঠিক আছে।
এই ‘কুট’ করে টান দেয়াটা মাঝে মাঝেই দেবেন কিন্তু, ভাল্লাগে।
উ-লা-লা।
সতর্কতা:
সতর্কতার তেমন একটা প্রয়োজন নেই। তবু আপনি চাইলে সতর্ক থাকতে পারেন।
কারণ, আমরা জানি- সতর্কতা হল দৃষ্টি আকর্ষনের একটি গুরুত্বপূর্ণ টেকনিক।

