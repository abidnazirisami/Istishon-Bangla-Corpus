বৃষ্টি বিলাস!!


দুপুর ২টা, ঝুম বৃষ্টি হচ্ছে ৷ সকাল থেকেই টুপটাপ বৃষ্টি হচ্ছিলো, আবহাওয়া অফিস বলেছে,এ বছর গতবছরের তুলনায় ৩৮ শতাংশ বৃষ্টি কম হবে ৷ ওদের কথা থোড়াই কেয়ার করে আষাঢ়ের শুরুতে বেশ জোরেশোরেই হচ্ছে ৷
ক্ষুধা পেটে ঝিম মেরে শুয়ে আছি, ক্ষুধায় পেট চোঁ চোঁ করছে ৷ বৃষ্টির ছুতনোতে দুপুরে মেসের বুয়া আসেনি ৷ এরা এমনিতেই ঠিকমতো রান্না করতে চায় না, তার ওপর আবার বৃষ্টি! মেসের বুয়া হলো ব্যাচেলরদের অন্নের দেবী ৷ এদের কৃপায় তিনবেলা খাবার সামনে আসে!!
রুমের আর দুজন রুমমেটও নেই ৷ থাকলে হয়ত তাদের দিয়ে খাবারটা কিনে আনানো যেত ৷ নিজে বাইরে যেয়ে খাবার কিনে আমার মতো কোন ইচ্ছে নেই ৷ 
ক্ষুধা পেটে সিগারেট টানছি ৷ ইচ্ছে করেই ধোঁয়া বের না করে গিলে ফেলছি, তাতে একটা সুবিধা হচ্ছে ধোঁয়া সরাসরি মাথায় আঘাত করছে,মাথা চক্কর দিচ্ছে ৷ বেশ নেশা হচ্ছে ৷ অর্থমন্ত্রী প্রতি বাজেটে যেভাবে সিগারেটের দাম বাড়াচ্ছে, তাতে সিগারেট আর হয়ত খাওয়া হবেনা! আকিজ বিড়ি টানতে হবে,কিন্তু শিক্ষিত ছেলেদের আবার বিড়ি খাওয়াটা অন্যায় এতে নাকি স্মার্টনেস থাকেনা ৷ 
সিগারেট শেষ না হতেই দরজায় কে যেন কড়া নাড়লো ৷ দরজা খুলতেই চোখ আমার বিস্ময়ে হতবাক! হাতে সিগারেট, মুখে ধোঁয়া, সামনে নীল শাড়ি পড়ে দীপা ৷
প্রথমে মনে হচ্ছিলো ভুল দেখছি নাতো? দীপা আমার সে ভুল ভাঙিয়ে দিয়ে, নিজেই বললো, এখানে দাড় করিয়ে রাখবে নাকি ভিতরে ঢুকতে দেবে? আমি সরে যেয়ে ঢুকতে দিলাম ৷
ঢুকেই দীপা দরাজ গলায় বললো, ঘর ভরা সিগারেটের গন্ধ কেন? তোমাকে না বলেছি আর সিগারেট খাবেনা!! 
আমি সিগারেট খাইনা তো, মাঝেমাঝে একটু আধটু.... আচ্ছা ব্যাচেলরদের মেসে শুধু মেয়ে কেন একটা মেয়ে পিঁপড়াও তো ঢুকতে পারেনা! দোতলায় মেস মালিক থাকে৷ তুমি এলে কিভাবে?
আমিতো মালিকের কাছ থেকে অনুমতি নিয়েই এসেছি ৷ বললাম তুমি অসুস্থ তাই খাবার নিয়ে এসেছি ৷
কি খাবার এনেছো?
তোমার পছন্দের খাবার, খিচুড়ি আর গরুর ভূনা মাংস ৷
প্রচন্ড ক্ষুধা নিয়ে তৃপ্তি সহকারে গভীর ভালবাসা জড়ানো খিচুড়ি, মাংস খাচ্ছি ৷ পাশে বৃষ্টি ভেজা চুলে নীল শাড়ি পড়ে একটা পরী বসে আছে ৷
এ পরীর ডানা নেই,তবে ভালবাসা নামক ডানা আছে ৷ যে ডানায় সে আমায় আগলে রেখেছে ৷
এ ডানা উপেক্ষা করার ক্ষমতা প্রকৃতি আমাকে দেয়নি ৷

