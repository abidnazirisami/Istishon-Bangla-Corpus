বাঙলার বাবা মায়েরা 


আমরা যে সমাজে বেড়ে উঠেছি ওখানে বাবা'দের খুব কঠোর এবং মা'য়েদের খুব নরম হতে দেখেছি। সন্তানের অজস্র ভুল-অপরাধ মা'য়েরা সহ্য করে নেয় কিন্তু বাবা'রা লৌহমানব। তাদের মন সহজে গলে না।এই ভূখণ্ডে মা'য়েদের জন্ম হয়েছিল কষ্ট সহ্য করার জন্যে; অশ্রু বিসর্জনের জন্যে; অস্থিরতার জন্যে; রান্নাঘরের জন্যে।
কিন্তু বাবা'দের চোখ দিয়ে খুব একটা পানি পরতে দেখি নি।পুরুষতান্ত্রিক সমাজে পুরুষ'দের কান্না নিষেধ। ব্যক্তিত্বে মরীচিকা ধরে। এমন নয় যে আমাদের বাবা'রা ভুল করত না। অন্যায় করত না। অপরাধ করত না। প্রচুর পরিমাণে করত। কিন্তু তারপরও তারাই রাজা ছিল। আমাদের মা'য়েদের কোন দিন রানী হতে দেখি নি। শুধু দেখেছি, প্রজার ভূমিকা পালন করতে।
আমাদের সমাজের বাবা'রা সব সময়ই আমাদের মা'য়েদের শরীর নিয়ে অসন্তুষ্ট থাকতো। কথায় কথায় গালমন্দ করত। এগুলো আবার প্রকাশ্যে বলা যায় না। পাড়া-প্রতিবেশী-সমাজ কতো কী বলতে! কিন্তু নির্মম সত্য যে, অধিকাংশের পরিবারেই এমন ঘটনা ঘটত ও ঘটে।
আমাদের মধ্যবিত্ত বাবা'দের খুব একটা পোশাকের প্রয়োজন হতো না। একই পোশাক দিয়ে যুগের পর যুগ চালিয়ে যেতে পারত। এমন নয় যে, আমাদের মা'য়েদের কোটি কোটি শাড়ি থাকতো। আমাদের মা'য়েরা বাসায় এমন অবস্থায় থাকতো কিংবা থাকে; ভূমিকম্পের সময় টের পাওয়া যেত মধ্যবিত্ত ও নিম্নবিত্তের মধ্যে খুব একটা পার্থক্য নেই।
কোন এক লেখক বলেছিলেন, পৃথিবীর কোন বাবাই নাকি খারাপ হয় না। বাস্তবতা কিন্তু সম্পূর্ণ ভিন্ন। বাবাও খারাপ হতে পারে। মাও খারাপ হতে পারে। সন্তানও খারাপ হতে পারে। গদ্যের বাবা কিংবা পদ্যের মা সব সময় বাস্তবতাকে ধারণ করে না।
আমাদের মা'য়েরা খাবার নিয়ে দিনের পর দিন বাবার জন্য অপেক্ষা করত কিন্তু বাবা'রা কেনো জানি কোন দিন অপেক্ষা করতে চাইত না। আমাদের বাবা'দের ক্ষুধা বেশি লাগত কিন্তু মায়েরা সব সময়ই কম খেয়ে সন্তানদের মনে জায়গা করে নিত। কিন্তু আমাদের মায়েরা শারীরিক ভাবে একটু স্বাস্থ্যবতী হতো বলে আমাদের বাবা'দের চোখে পরত না। আমাদের মায়েরা আসলেই খুব বৈচিত্র্যপূর্ণ।

