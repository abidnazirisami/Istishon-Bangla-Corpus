আমি যে বাঙলাদেশের স্বপ্ন দেখেছিলাম 


আমি যে বাঙলাদেশের স্বপ্ন দেখেছিলাম সে বাঙলাদেশ আমি পাই নি। যে বাঙলার জন্য ৩০ লক্ষ মানুষ জীবন দিতেও কার্পণ্যবোধ করেন নি, সে বাঙলাদেশ আমি পাই নি। যে বাঙলার জন্য ২ লক্ষের অধিক নারী ইজ্জত দিয়েছেন সে নারীর মর্যাদা আমি বাঙলাদেশে পাই নি। যে শিক্ষক আজীবন শিক্ষার্থীদের মানুষ করার লক্ষ্যে দিনরাত খেটেছেন তাদের মর্যাদা দেয়া হয় নি। যে কৃষক মাথার ঘাম পায়ে ফেলে বাঙলার মানুষের জন্য অন্নের ব্যবস্থা করে দিয়েছেন তাদের প্রাপ্ত মজুরীটুকু দেয়া হয় নি। যে নৌকার মাঝি সারাদিন পরিশ্রম করেও নিজের পরিবারের জন্য পর্যাপ্ত পরিমাণে অর্থের ব্যবস্থা করতে পারেন নি সে বাঙলাদেশ আমি চাই নি। যে মা সারাটি জীবনভর পরিবারের খাতিরে অক্লান্ত পরিশ্রম করে নিজের স্বপ্নকে উড়িয়ে দিয়েছেন সেই মায়ের সম্মান পাই নি।
আমি যে বাঙলাদেশ পেয়েছিলাম সে বাঙলাদেশে ধর্মের নামে চলছিল অধর্মের কাজ। ধর্মের নামে মানুষের মধ্যে ভেদাভেদ সৃষ্টি করা হচ্ছিল, ধর্মের নামে নারীদের বন্দি করা হচ্ছিল, ধর্মের নামে মানুষ হত্যা বৈধ ঘোষণা করা হয়েছিল, ধর্মের নামে রাজনীতি চলছিল, ধর্মের নামে হিন্দুদের বাড়িঘরে অগ্নিসংযোগ দেয়া হচ্ছিল, ধর্মের নামে হিন্দুদের মালাউন শব্দটি উচ্চারণ করে দূরে সরিয়ে দেয়া হচ্ছিল, ধর্মের নামে হিন্দু নারীদের ধর্ষিত করা হচ্ছিল, ধর্মের নামে হিন্দু ধর্মাবলম্বীদের প্রার্থনালয় ভেঙে ফেলা হচ্ছিল, বৌদ্ধদের মন্দির ভেঙে ফেলা হচ্ছিল, চাকমা, মারমা, গারো, খাসিয়া, সাঁওতাল আদিবাসীদের উপর শারীরিক মানসিক অত্যাচার ও নির্যাতন চালানো হচ্ছিল, ধর্মের নামে পার্বত্য চট্টগ্রামের গহীন অরণ্যে সন্ত্রাস চাষাবাদ করা হচ্ছিল, ধর্মের নামে বাচ্চা শিশুদের মগজে হিংস্রতা চাপিয়ে দেয়া হচ্ছিল, ধর্মের নামে ধর্মের ভুল ব্যাখ্যা দেয়া হচ্ছিল, ধর্মের নামে মাদ্রাসার শিশু ও বিশ্ববিদ্যালয়ের ছাত্রছাত্রীদের জঙ্গি প্রশিক্ষণ দেয়া হচ্ছিল, ধর্মের নামে যোগ্য ব্যক্তিকে অযোগ্য ঘোষণা করা হচ্ছিল, ধর্মের নামে অনবরত অপপ্রচার চালানো হচ্ছিল, ধর্মের নামে যুদ্ধাপরাধীদের বিচার বাধাগ্রস্থ করা হচ্ছিল, ধর্মের নামে ভিন্ন ধর্মাবলম্বীর মানুষেরা দেশ ছাড়তে বাধ্য হচ্ছিল, ধর্মের নামে পুলিশ হত্যাকারীদের আদর্শিক দ্বন্দ্ব বলে অপরাধ লঘু করে দেখছিল, ধর্মের নামে রাজনৈতিক দলগুলো ধর্মব্যবসা করছিল, ধর্মের নাম নিয়ে ছোট্ট ছোট্ট শিশুমনিদের খেলার মাঠ দখল করা হচ্ছিল, ধর্মের নামে নেতানেত্রীরা টুপি ঘোমটা দিয়ে দুর্নীতির মহাসাগর তৈরি করছিল, একটি ধর্মের নামে পঞ্চাশটির অধিক জঙ্গি বাহিনী ছিল।
আমি যে বাঙলাদেশের স্বপ্ন দেখেছিলাম সে বাঙলাদেশে একটি ধর্মকে প্রাধান্য দিয়ে বাকি সব ধর্মাবলম্বীর মানুষকে গৌণ করা ছিল না, গণতন্ত্রের নামে পরিবারতন্ত্র ছিল না, অসৎ উপার্জনে একটি পয়সাও গ্রহণযোগ্য ছিল না, দেশের প্রত্যেকটি নাগরিক তার ন্যায্য পাওনা পেতে বাধ্য, মানবাধিকার লঙ্ঘন গ্রহণযোগ্য ছিল না, চার-পাঁচ ধরণের শিক্ষাব্যবস্থা ছিল না, অপরাধী অপরাধের শাস্তি বাঞ্ছনীয় ছিল, বিচার বিভাগ স্বাধীন ছিল, কারো কাজকর্মে কেউ অসৎ উপায়ের আশ্রয় নিত না, সরকারি ও বেসরকারি অফিসে ঘুষ ও নানাধরণের ভোগান্তি ছিল না, ক্ষমতার অপব্যবহার করতে পাররে না, মানুষের মত প্রকাশের স্বাধীনতা নিশ্চিতকরণ, ট্রাফিক আইন মেনে চলা ও অবৈধ ও পুরনো যানবাহন চলা নিষিদ্ধ, পরিবেশ পরিচ্ছন্ন রাখা নাগরিকের দায়িত্ব ও কর্তব্য ছিল, নারীপুরুষের সমধিকার নিশ্চিতকরণ, মানুষকে সাহায্যের জন্য হাত বাড়িয়ে দেয়া, দারিদ্রমুক্ত শোষণমুক্ত ধর্মনিরপেক্ষ বাঙলার।
যে স্বপ্নগুলি ১৯৭১ সালে দেখা হয়েছিল, তা ২০১৫ তেও রূপ নেয় নি। আমি যে বাঙলাদেশের স্বপ্ন দেখেছিলাম সে বাঙলাদেশ আজো বাস্তবায়িত হয় নি।

