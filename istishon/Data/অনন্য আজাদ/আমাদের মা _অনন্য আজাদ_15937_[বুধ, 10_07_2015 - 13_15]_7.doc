আমাদের মা 


আমার বোনের তখনও বিয়ে হয় নি। বোন চুটিয়ে প্রেম করত প্রেমিকের সাথে। তাদের মধ্যে ঝগড়াঝাঁটি মনোমালিন্য হলে আমাদের মা তাদের সমস্যার সমাধান করে দিতেন। বাঙলার মায়েরা সব সময়ই বাবার থেকে দুর্বল। কিন্তু আমাদের মা কোন অংশেই কম নন। তিনি জীবনে এমন সব সমস্যা, ঝামেলা, প্রতিবন্ধকতা, নিকৃষ্ট রাজনীতির সম্মুখীন হয়েছিলেন; যার সমাধান তিনি নিজেই শক্তিশালী ভূমিকার মাধ্যমে করেছিলেন।
ঢাকায় বিশাল মস্তবড় লম্বা চওড়া একটা বিল্ডিং এর ছোট্ট একটি ফ্লাট আমাদের। আমাদের মা নিজের উপার্জিত অর্থ দিয়ে ও বাবার গচ্ছিত সামান্য কিছু অর্থ মিলিয়ে এই ফ্ল্যাটটি কিনেন। এই বিল্ডিং এর আবার কমিটি; সভাপতি, সেনাপতি, রাজকর্মী কত কী হাবিজাবি পদবিও আছে।
আমার বোনকে প্রায় সময়ই তার প্রেয়স অফিস শেষে বাসায় পৌঁছে দিত। বাসার নিচে দাঁড়িয়ে তারা গল্পগুজব করত। একদিন বিল্ডিং এর সভাপতি জরুরি বৈঠক ডাকলেন। বৈঠকের মূল বিষয় আমার বোনকে নিয়ে। আমাদের মা'কে তলব করা হল। সেই বৈঠকে ৫৫ জন বুড়োর মধ্যে আমাদের মা একজন নারী। মা'কে নালিশ দেয়া হল, 'আপনার মেয়ে একজন পুরুষের সাথে সন্ধ্যাবেলায় বিল্ডিং এর নিচে দাঁড়িয়ে থাকে, এতে পরিবেশ নষ্ট হয়'।
আমাদের মা অবাক দৃষ্টিতে বুড়োদের দিকে তাকিয়ে বলেছিলেন, আমি তো জানতাম আমরা বাঙলাদেশে থাকি, আমরা যে পাকিস্তান বা আফগানিস্তানে থাকি এটা তো জানতাম না। আমার মেয়ে'কে তার প্রেমিক বাসায় পৌঁছে দেয় এতে আমার যেখানে কোন আপত্তি নেই, সেখানে সমাজের কারো অধিকার নেই এই ধরণের বাক্য ব্যয় করার। ২জন ছেলেমেয়ে সন্ধ্যায় দাঁড়িয়ে কথা বললে কীভাবে পরিবেশ কীভাবে নষ্ট হয় এটা বুঝতে পারলাম না। যেহেতু এই ধরণের অযৌক্তিক নালিশ আপনারা তুলেছেন সুতরাং আমার মেয়ে'কে সরাসরি এই কথাগুলি বলেন। তার মন্তব্য আমার থেকেও বেশি গুরুত্বপূর্ণ।
আমাদের মায়ের বক্তব্য শুনে বুড়োগুলো কী বলবে কিছু বুঝতে পারছিল না। তারা সম্ভবত বুঝেছিলেন, মা'ই যদি এত শক্তিশালী হয় তাহলে মেয়ে তো কী না কী বলবে, এতে তাদেরই অসম্মান হবে।
আমাদের মা সেই বৈঠক থেকে বের হয়ে গিয়েছিলেন। এরপর থেকে কেউ আর সাড়াশব্দটুকুও করে নি। 
আজ থেকে প্রায় ৫৫ বছর আগে যখন আমাদের বাবা মা দীর্ঘ ৭ বছর প্রেম করেছিলেন তখন কেউ বলে নি পরিবেশ নষ্ট হচ্ছে। সেই সমাজ এখন থেকে আরও বিশুদ্ধ ছিল। নারীদের বন্দি রাখার জন্যে পুরুষ দিনে দিনে নিত্যনতুন কৌশল বের করছে। পুরুষতান্ত্রিক সমাজে পুরুষ যা বললে তাই মেনে নিতে হবে এমন নয়। প্রতিবাদে সমাধান মেলে। এই ধরণের ঘটনা সারাদেশে কোটি কোটি ঘটে, মেয়ের পরিবারে নেমে আসে ঝড়, আক্রমণ, পরিবার যদি শক্ত থাকে তাহলে এই নষ্ট নিয়মকানুনকে অস্বীকার করা সম্ভব।

