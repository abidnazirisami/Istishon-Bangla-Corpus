কতটা উদার হলে একজন মা’কে সার্থক মা বলা যেতে পারে


যে সমাজে বড় হয়েছি সে সমাজটির নাম নিষিদ্ধ সমাজ। এ সমাজে স্বাভাবিক বিষয়গুলো অস্বাভাবিকরূপে উপস্থাপন ও প্রতিষ্ঠিত করা হয়েছে। যেহেতু এই নিষিদ্ধ সমাজটি পুরুষশাসিত সেহেতু পুরুষ মনের মাধুরী মিশিয়ে কুৎসিত রূপ দিতে সক্ষম হয়েছে। এ এক অদ্ভুত নিষিদ্ধ সমাজ; এখানে বাস্তবকে অস্বীকার করা হয়, অবাস্তব কাল্পনিক হাস্যকর ভিত্তিহীন রুচিহীন বিষয়গুলোকে প্রাধান্য দেয়া হয়।
এ নিষিদ্ধ সমাজে নারীকে শুধু কামের বস্তু হিশেবে গণনা করা হয়। এ সমাজে পুরুষের জন্যে সব কিছুই বৈধ, নারীর ক্ষেত্রে সবই অবৈধ। এই কুৎসিত নিষিদ্ধ অঞ্চলে ভালোবাসা অন্যায়। প্রেম দৃষ্টিকটু বিষয়। অথচ প্রেম ভালোবাসা খুবই স্বাভাবিক। এখানে পুরুষের একাধিক প্রেম মেনে নেয়া হয় অথচ নারীর ক্ষেত্রে চরিত্রে সমস্যা বলে চিহ্নিত করা হয়। এই জঙ্গলে পুরুষের চারটি বিবাহেও চরিত্রে দাগ পড়ে না কিন্তু নারীর দ্বিতীয় বিবাহ অসভ্যতা হিশেবে চিহ্নিত করা হয়। এই কুৎসিত অঞ্চলে নারী যেহেতু মাল, সেহেতু ব্যবহৃত পণ্য দ্বিতীয়বার গ্রহণ করা পৌরুষত্বে আঘাত। পুরুষেরা পৌরুষত্ব বলতে শিশ্নকে বোঝে। শিশ্ন ও যৌনাঙ্গ ছাড়া পুরুষেরা খুব কম কিছুই বোঝে।
এই অভয়ারণ্যে মা শব্দটি সবচে’ বেশি অপমানজনক। নিষিদ্ধ সমাজ মায়ের সংজ্ঞাটিও তৈরি করে দিয়েছে। মা’কে হতে হবে প্রচুর পরিমাণে উদার। মা’কে সহ্য করতে হবে অপরিসীম ঝড়ঝঞ্ঝা। কতটা উদার হলে একজন মা’কে সার্থক মা বলা যেতে পারে? নিষিদ্ধ সমাজের মতই কুৎসিত স্বামী শব্দটি, যার সমার্থক শব্দ প্রভু, কর্তা, পতি, বল্লভ, মাধব, রমণ, মনিব। অর্থাৎ নারী সব সময়ই নিচে। স্বামী অর্থাৎ প্রভুর লক্ষাধিক অত্যাচার নির্যাতন মুখ বুজে মেনে নিতে হবে, শ্বশুর-শাশুড়ির অবহেলা, প্রভুর দুএকটা পরকিয়াও মেনে নিতে হবে, বাচ্চাদের কথা ভেবে প্রভুর অযৌক্তিক দাবিগুলোও হাসিমুখে সহ্য করতে হবে, প্রভুর পরিবারের মানসম্মান টিকিয়ে রাখার জন্য মায়ের সকল স্বপ্নের বিসর্জন দিতে হবে, প্রভুর অক্ষমতাকেও বেশ বেশ বলতে হবে, প্রভুর রুচিহীন টিটকানিসহ এই ধরণের সহস্রাধিক দুঃখ কষ্ট বেদনা অসহ্য যন্ত্রণা মেনে নিলেই নিষিদ্ধ সমাজ মা’কে সার্থক মা হিশেবে সংজ্ঞায়িত করেছে। শেষ জীবনে সন্তানদের মুখ থেকে শোনা ‘মা অনেক কষ্ট সহ্য করেছিল’- এটাই কী নারীর জীবনে সার্থকতা! অথচ বর্তমানে এটাই নিষিদ্ধ সমাজে সবচে’ বড় প্রাপ্তি হিশেবে নারীরা গ্রহণ করছে। 
নিষিদ্ধ সমাজে পুরুষ ও নারী বৃদ্ধি পাচ্ছে। কিন্তু মানুষ বাড়ছে না। মানুষের অভাবে অঞ্চলে বর্বরতা বাড়ছে। নিষিদ্ধ অঞ্চলে পুরুষেরা কখনো মানুষ নয় আর নারী, সে তো পণ্য।

