বাঙলার মুক্তচিন্তক আহমদ শরীফের প্রতি শ্রদ্ধাঞ্জলি 



আহমদ শরীফ বাঙলা সাহিত্য ও সংস্কৃতি, দর্শন, ইতিহাসের অসামান্য পণ্ডিত, বিদ্রোহী, অসাম্প্রদায়িক, যুক্তিবাদী, দার্শনিক, বিতর্কিত ব্যক্তিত্ব-যাকে সকল সরকার ও দলীয় চাটুকাররা ভয়ের চোখে দেখতো, প্রগতিশীল, মানবতাবাদী, আধুনিকতাবাদী আন্দোলন-মুক্তবুদ্ধির ও নির্মোহ চিন্তার ধারক। 
আহমদ শরীফ ( ১৩ই ফেব্রুয়ারি, ১৯২১ - ২৪শে ফেব্রুয়ারি, ১৯৯৯) একজন বাঙলার ভাষাবিদ, খ্যাতনামা মনীষী এবং বিংশ শতাব্দীর শেষভাগে আবির্ভূত বাঙলা সাহিত্য ও সাংস্কৃতি পরিমণ্ডলের উজ্জ্বল প্রতিভা। কলেজ অধ্যাপনার (১৯৪৫-৪৯) পেশাগত জীবন শুরু করেন। এক বছরের বেশি সময় রেডিও পাকিস্তানের ঢাকা কেন্দ্রে অণুষ্ঠান সহকারী হিসেবে কাজ করেছেন। পরবর্তীতে ঢাকা বিশ্ববিদ্যালয়ের বাঙলা বিভাগে অধ্যাপনা করেছেন। সেইসাথে ঢাকা বিশ্ববিদ্যালয় অধ্যাদেশ ১৯৭৬ প্রণয়ন ও বাস্তবায়নের অন্যতম রূপকার ছিলেন তিনি।
আহমদ শরীফ জীবনে কোনো দিন চাপের মুখে নতি স্বীকার করেননি। তিনি আমাদের শিখিয়েছেন অপশক্তির কাছে নতি স্বীকার না করতে। শিখিয়েছেন অন্যায়কে ঘৃণা করতে। ব্যক্তিগত জীবনে তিনি যেমন ছিলেন আপসহীন; সমাজকর্মে, প্রবন্ধ-চিন্তায় ও গবেষণাকর্মে তথা মননশীল চর্চায় তেমনি প্রতিবাদী ছিলেন। জীবিত অবস্থায় তো বটেই, মৃত্যুর পরও আমরা তাঁকে পাই মূঢ়তা, কুসংস্কারের বিরুদ্ধে এক অসীম লড়াকু মানুষ হিসেবে। ক্ষণজন্মা এই মনীষী ১৯৯৯ সালের ২৪ ফেব্রুয়ারি মৃত্যুবরণ করেন। 
কথা ও কর্মে অবিচল, অটল, আপসহীন দৃঢ় মনোভাবের ঐহিক জীবনবাদী আহমদ শরীফ সব রকম মেকি প্রথা-সংস্কার-শৃঙ্খল ছিন্ন করে ১৯৯৫ সালে লিপিবদ্ধ করা ‘অসিয়তনামা’র মাধ্যমে মানবকল্যাণে মরণোত্তর চক্ষু ও দেহ দান করে গেছেন। সেই অসিয়তনামায় উল্লেখ ছিল, ‘চক্ষু শ্রেষ্ঠ প্রত্যঙ্গ, আর রক্ত হচ্ছে প্রাণপ্রতীক। কাজেই গোটা অঙ্গ কবরে কীটের খাদ্য হওয়ার চেয়ে মানুষের কাজে লাগাই তো বাঞ্ছনীয়।
শ্রদ্ধেয় আহমদ শরীফ সম্পর্কে তার ছাত্র অধ্যাপক হুমায়ুন আজাদ বলেন,
"ডঃ আহমদ শরীফ ছিলেন বোশেখের দুপুরের রোদের মতো সুস্পষ্ট মানুষ, তিনি নিজের চারপাশে সন্ধ্যার আলো-আঁধারি সৃষ্টি করে তৈরি করতে চান নি নিজের রহস্যময় ভাবমূর্তি, মাথার চারপাশে তৈরি করেন নি কোনো জ্যোতিশ্চক্র। তিনি মেজাজে ছিলেন প্রচন্ড, নিজেকে প্রকাশ করতেন তীব্রভাবে, চেতনায় তিনি ছিলেন প্রগতিশীল, ব্যক্তিস্বাতন্ত্র্যবাদী, সমাজতন্ত্রে বিশ্বাসী, ছিলেন অতীত, প্রথা ও ধর্মবিমুখ। "
আহমদ শরীফ সম্পর্কে স্মৃতিচারণ করতে গিয়ে মনসুর মুসা লিখেছেন,
"আহমদ শরীফের প্রশ্ন উত্থাপন প্রক্রিয়ার মধ্যে এমন একটি চমক থাকতো যা তরুণ মনকে সহজেই আকর্ষণ করত। তাঁর এই ধরনের প্রশ্নমালা ছাত্রদের মধ্যে দুই রকমের প্রতিক্রিয়া সৃষ্টি করত।
এক. তাঁরা বিশ্বাসের দূর্গ পরিত্যাগ করে বস্তুবাদী নাস্তিকতায় অঙ্গীকারাবদ্ধ হতেন।
দুই. কেউ কেউ নিজের লালিত বিশ্বাসকে সংরক্ষিত রাখার জন্য বিপরীত যুক্তি উত্থাপন করে আত্মরক্ষার ব্যবস্থা করতেন।
প্রকৃতপক্ষে বাঙলা বিভাগের বহু ছাত্রছাত্রীর মনের মুক্তি ঘটিয়েছেন তিনি। এদিক থেকে দেখলে বলা যায় তিনি বুদ্ধির মুক্তিতে বিশ্বাসী ছিলেন। শিক্ষক হিসেবে আহমদ শরীফের এই দিকটি ছিল অনন্য বৈশিষ্ট্যমন্ডিত। তরুণ ছাত্রছাত্রীদের মনে লালিত দ্বিধা ও সংশয়কে তিনি যুক্তির আলোকে বের করে আনার চেষ্টা করতেন। অনেকেই তাঁর বিশ্বাসের অনুগামী হতেন। অনেকেই আঘাত পেতেন, আহত হতেন, এমনকি ক্ষিপ্ত হতেন কেউ কেউ।"

আহমদ শরীফ সম্পর্কে তারই ছাত্র সিরাজুল ইসলাম চৌধুরী
"পাকিস্তান আমলেই কেউ তাঁকে বলতেন, কালাপাহাড়ী, যেন সবকিছু ভেঙে ফেলবেন, ভাঙবার জন্যই এসছেন। আসলে তিনি ছিলেন প্রথাবিরোধী। চিন্তার ক্ষেত্রে প্রথা ভেঙেছেন, কর্মের ক্ষেত্রেও ভেঙেছেন বৈকি। মন্ত্রী, উপদেষ্টা, উপাচার্য, জাতীয় অধ্যাপক এ ধরনের কোনো পদেই তাঁকে মানাতো না। সব পদই তাঁর জন্য ছোট ছিল। কেন ছিল তাঁর বই-ই বলে দেবে। ঊনসত্তরের অভ্যুত্থানের আগে ও পরে আমরা তাঁকে কাছে থেকে দেখেছি, দেখেছি কেমন গভীর ও অনমনীয় ছিল জাতির মুক্তির প্রশ্নে তাঁর অঙ্গীকার। একাত্তরে হানাদার বাহিনী হন্যে হয়ে তাঁকে খুঁজেছে। শিক্ষকদের মধ্যে তিনি ছিলেন, এক নম্বর আসামি। পাকিস্তানপন্থী শিক্ষকদেরকে বলতে শুনেছি, পাকিস্তানিরা তাঁকে খুঁজবে না তো খুঁজবে কাকে। তিনি ছিলেন উস্কানিদাতা। সংঘশক্তির আবশ্যকতার বাস্তব উপলব্ধি তাঁর জন্য আরো স্পষ্ট হয়েছিল বাংলাদেশ স্বাধীন হবার পরে।"
ড. আহমদ শরীফের রবীন্দ্র সমালোচনার কিছু অংশঃ
রবীন্দ্রনাথ তাঁর অন্তরের গভীরে প্রোথিত সামন্ত-বেণে-বুর্জোয়াচেতনা ও স্বার্থবোধ শেষাবধি পরিহার করতে সমর্থ হননি। একজন কারখানা মালিক যেমন তার শ্রমিকদের দাবি আদায়ের মিছিলে সামিল হতে পারে না, সামন্ত বেণে-বুর্জোয়া-জমিদার রবীন্দ্রনাথও তেমনি পারেননি দুস্থ-দুঃখী-চাষী-মজুরের শোষণ-পীড়ণ জর্জরিত জীবনের আলেখ্য আঁকতে। এ হচ্ছে শ্রেণীক ও ব্যক্তিক স্বার্থ চেতনার বন্ধন। নইলে যে রবীন্দ্রনাথ প্রমত্তা পদ্মায় জেলে-মাঝিকে ডুবে মরতে দেখেছেন, পদ্মার যমুনার তীর ভাঙনে হাজার হাজার গরিব চাষী-মজুরকে নিঃস্ব হতে উদ্বাস্তু হতে দেখেছেন, দেখেছেন স্বচ্ছল চাষীকে সপরিবারে পথে দাঁড়িয়ে ভিক্ষা করতে, প্রত্যক্ষ করেছেন দুর্ভিক্ষে অনাহারে-অপুষ্টিতে-তুচ্ছ রোগে ভুগে ভুগে অকালে অপমৃত্যু কবলিত হতে হাজার হাজার নিঃস্ব-নিরন্ন-নিরক্ষর-নির্বিরোধ মানুষকে। আরো দেখেছেন তাঁরই হুকুমে বা সম্মতিতে তাঁরই গোমস্তাদের খাজনার দায়ে তাঁরই গরিব প্রজার ঘটি-বাটি ক্রোক করতে, প্রজাকে ভিটে-ছাড়া করতে, বারবার দেখেছেন ঝড়-খরা-বন্যা তাড়িতি মানুষের চরম দুঃখ-দুর্দশা ও অপমৃত্যু–সেই রবীন্দ্রনাথের বিপুল-বিচিত্র রচনায় এদের নাম-নিশানা মাত্র নেই কেন! বোঝা গেল, শোষক তিনি যত বড়ো মহাপুরুষই হোন, শোষিতের পক্ষে লড়াই দূরে থাক, তার প্রতি সহানুভূতি প্রকাশেও অনীহ।
[‘রবীন্দ্র সাহিত্য ও গণমানব’]
রবীন্দ্রনাথ বিরূপ সমালোচনা সহ্য করতে পারতেন না, প্রতিবাদ করার লোক পাওয়া না গেলে বেনামে লিখে তিনি আত্মপক্ষ সমর্থন করতেন। রবীন্দ্রানুরাগী ও রবীন্দ্রস্নেহভাজন অন্নদাশংকর রায় বলেছেন, রবীন্দ্রনাথ তাঁর ত্রুটি-নিন্দা-কলঙ্কের সাক্ষ্য প্রমাণ সতর্ক প্রয়াসে অপসারিত বা বিনষ্ট করতেন। তা সত্ত্বেও তাঁর ঘনিষ্ঠ সুশোভন সরকার তাঁর প্রণাম-প্রীতিরূপ দুর্বলতার কথা বলে গেছেন। তাঁর সেজো ভাইয়ের পৌত্র সুভোঠাকুর [সুভগেন্দ্রনাথ ঠাকুর] জমিদার পরিচালনায় তাঁর স্বার্থবুদ্ধির কথা বর্ণনা করেছেন।
তাঁর লঘু-গুরু ত্রুটি-বিচ্যুতি, মন-মননের সীমাবদ্ধতা বিমুগ্ধ-বিমূঢ় ভক্ত-অনুরক্তেরা এতো কাল চেপে রেখেছেন, অন্য কেউ উচ্চারণ করতে চাইলেও মারমুখো হয়ে উঠেছেন। প্রমাণ ষাটের দশকে বুদ্ধদেব বসুকে এবং ইদানীং সুশোভন সরকারকে ও সুভোঠাকুরকে গালমন্দ শুনতে হয়েছে। আর পঞ্চাশের দশকে কম্যুনিস্টরাও হয়েছিল নিন্দিত রবীন্দ্র বিরোধিতার জন্যে।
নোবেল পুরস্কারের মান রক্ষার খাতিরেই রবীন্দ্রনাথকে বৈশ্বিক ও বিশ্বমানবিক চিন্তা-চেতনার অনুশীলন করতে হয়েছে। তাঁর দীর্ঘায়ু তাঁকে এ সুযোগ-সৌভাগ্য দিয়েছে। পুরস্কার প্রাপ্তির পরে তিনি সুদীর্ঘ আটাশ বছর বেঁচে ছিলেন, তার আগে বাল্য-কৈশোরের যৌবনের মধ্যবয়সের জীবনদেবতা চালিত কাঁচা-পাকা লেখায় ঊনিশ শতক ও এ শতকের এক দশক কেটেছে বটে, প্রায় সমসংখ্যক বছরব্যাপী, কিন্তু পরিচ্ছন্ন ও পরিপক্ক জ্ঞান-প্রজ্ঞা, মন-মনন এবং মনীষা ও নৈপুণ্য নিয়ে বিশ্ববোধ অন্তরে জাগ্রত রেখে লিখেছেন জীবনের স্বর্ণযুগে আটাশ বছর ধরে। বলতে গেলে পুরস্কার পূর্বকালের রবীন্দ্রনাথ ছিলেন ঊনিশ শতকী কবি আর পুরস্কার উত্তরকালের রবীন্দ্রনাথ হলেন বিশ শতকের মনীষা মানুষ।

আমার চেতনায় জীবন ও জগৎঃ আহমদ শরীফ (প্রবন্ধ, অংশবিশেষ) 
"সহনশীলতা হচ্ছে সংস্কৃতির একটি মৌল শর্ত। আমি যা জানি, যা বুঝি, যা ভাবি তা সাধারণে জানে না, বোঝে না, ভাবে না, আমার জ্ঞান-বুদ্ধি-রুচি-বিচার-বিবেক অন্যদের চেয়ে উন্নত--এমনি এক উতম্মন্যতা এবং অপরকে অযাচিত উপদেশ-পরামর্শ দেওয়ার ধৃষ্টতা যে অপরিশীলিত বর্বর রুচি-বুদ্ধিরই পরিচায়ক, তা তথাকথিত শিক্ষিত-সংস্কৃতিবানেরাও উপলব্ধি করেন না। যে কোন মানুষের যে কোনো বিষয়ে স্বমত ও মন্তব্য প্রকাশের ও অন্যের বিবেচনার জন্য নিবেদন করার অধিকার নিশ্চয়ই আছে, কিন্তু সর্বোৎকৃষ্ট মত-মন্তব্য বলে আস্ফালন বা দাবি করা যে অন্যের জ্ঞান-বুদ্ধি-রুচি-বিবেককে তাচ্ছিল্য কিংবা অস্বীকার করার ঔদ্ধত্যের নামান্তর, তা বোঝার মতো সংস্কৃতিবান মানুষ কোটিতেও গুটিক মেলে না"। 
বুদ্ধির মুক্তিঃ আহমদ শরীফ (প্রবন্ধ, অংশবিশেষ)
"বুদ্ধির মুক্তির জন্য নাস্তিক্য আবশ্যক। কোনো আস্তিক মানুষই কোনো ভূতে-ভগবানে-প্রেতে-পিশাচে-নিয়তিতে-কর্মফলে অবিশ্বাসী হতে পারে না। দৃশ্য-অদৃশ্য শক্তিতে আস্থাবান কোনো মানুষেরই বুদ্ধি মুক্ত নয়। মাকড়সার জালের মতো নানা বিশ্বাস-সংস্কারের, বিস্ময়-কল্পনা-ভয়-ভক্তি-ভাবনা-ভরসা তার জালে আটকা পড়ে ও সেগুলো দিয়ে তার ভাব-চিন্তা-কর্ম-আচরণ নিয়ন্ত্রিত হয়"।
শিক্ষাতত্ত্বের গোড়ার তত্ত্বঃ আহমদ শরীফ (প্রবন্ধ, অংশবিশেষ) 
"শাসকের স্থিতি, স্থায়িত্ব ও স্বার্থের প্রতিকূল যা-কিছু তা-ই রাজ্য বা রাষ্ট্রের অমঙ্গলকর-অনভিপ্রেত বলে চালিয়ে দেওয়ার রেওয়াজ আজকের নয়। রাজ্য পত্তনের মুহূর্ত থেকেই তার শুরু। এজন্য প্রতিকার প্রার্থনা, প্রতিবাদ উচ্চারণ, কিংবা প্রতিরোধ প্রয়াস শাসনপাত্রের ক্ষমার অযোগ্য ঔদ্ধত্য ও অমার্জনীয় অপরাধ বলে বিবেচিত।
শাস্ত্রকার যেমন শাস্ত্রের অনুগত মেষ-স্বভাব মানুষ চায়, সমাজপতি যেমন মানুষকে গড্ডালিকা বানাতে উৎসুক, সরকারও তেমনি নাগরিককে অনুগত-স্তাবক ও অনুগ্রহজীবি অনুচররূপে দেখার প্রত্যাশী।
অতএব, মানুষকে কেউ ধার্মিক বানাতে উৎসুক, কেউ সমাজ-শৃঙ্খল পরাতে উদ্যোগী, কেউ বা শাসনের নিগড়ে বাঁধতে ব্যস্ত।
শান্তি-শৃঙ্খলার নামে সবাই আনুগত্যের অঙ্গীকারকামী। ব্যক্তি ধার্মিক, সামাজিক ও নাগরিক হোক এ-ই কাম্য, কিন্তু বিবেকবান হোক, ন্যায়-পরায়ণ হোক—এক কথায় মানুষ হোক—এমন কামনা যেন কেউ করে না"।
শিক্ষাতত্ত্বের গোড়ার তত্ত্বঃ আহমদ শরীফ (প্রবন্ধ, অংশবিশেষ) 
"জগতে নতুন চিন্তার, তথ্যের ও তত্ত্বের জনকমাত্রই ধর্ম, সমাজ ও রাষ্ট্রের ক্ষেত্রে দ্রোহী-বিপ্লবী। তাকে চিরকালই নির্যাতিত ও নির্বাসিত কিংবা লাঞ্ছিত ও নিহত হতে হয়েছে। তবু প্রসূত চিন্তা, তথ্য ও তত্ত্ব নিশ্চিহ্ন করা সম্ভব হয় না। দূর্বার মতো দুর্বার প্রাণশক্তি নিয়ে তা জনমনে কেবল আত্মবিস্তার করতে থাকে। বাতাসের মতোই তা হয় সর্বগ, আলোর মতো হয় সর্বপ্লাবী। এমনি করে এক কালের অনভিপ্রেত নিষিদ্ধ ভাব-চিন্তা লোকগ্রাহ্য ও লোক-প্রিয় শ্রেয়স্কর ধর্মাদর্শ, কাম্য সমাজপদ্ধতি ও বাঞ্ছিত রাষ্ট্রতত্ত্ব হয়ে প্রতিষ্ঠা পায়। আজ অবধি মানুষের সভ্যতা-সংস্কৃতির যা কিছু সার-তত্ত্ব, যা কিছু গৌরবের ও গর্বের, যা কিছু মনীষার ও মহিমার স্মারক তার সবটাই দ্রোহীর দান"।
-হুমায়ুন আজাদের সাক্ষাৎকার

হুমায়ুন আজাদঃ কোন দার্শনিক ধারাটিকে আপনি গুরুত্বপূর্ণ মনে করেন?
আহমদ শরীফঃ নাস্তিক্যধারা। জগৎ-জীবন-স্রষ্টার রহস্য জানার আগ্রহ থেকে দর্শন শাস্ত্রের শুরু। কুলকিনারা না পেয়ে দুর্বলেরা আস্তিক্য দর্শনগুলো গ’ড়ে তোলেন, পরবর্তীকালে সেগুলো ধর্ম নির্ভর দর্শনে পরিণত হয়। অবশ্য কেউ কেউ সংশয়বাদী হয়েছেন, নাস্তিক্যবাদী হয়েছেন । ভারতবর্ষে বৈশেষিক দর্শন বা সাংখ্য দর্শন এক সময় নাস্তিক্য দর্শন ছিলো। লোকায়েতিকেরা নাস্তিক্যবাদী। এগুলো আমার খুব পছন্দ, কারণ আমি আস্তিক্যে বিশ্বাস করি না। শাস্ত্রকে আমি মনে করি ম্যান মেইড।
হুমায়ুন আজাদঃ বিবাহপূর্ব শারীরিক সম্পর্ককে আপনি কী দৃষ্টিতে দেখেন?
আহমদ শরীফঃ এতে আমার কোনো আপত্তি নেই। সামাজিক কারণেই বিয়ে দরকার, মারামারি ঠেকিয়ে রাখার জন্যে। বিয়ে হচ্ছে সমাজ স্বীকৃত যৌনসম্ভোগের অধিকার। এখন ইউরোপের অনুকরণে আমাদের দেশে পারমিসিভ সোসাইটি শুরু হয়ে গেছে। এর জন্যে শিক্ষার দরকার।
হুমায়ুন আজাদঃ আপনি একবার বলেছিলেন যে চলচ্চিত্রে চুমোর অধিকার দিলে অনেক উপকার হবে।
আহমদ শরীফঃ এখনো বলি। এখানে সিনেমায় অশিক্ষিত লোকের, তরুণ তরুণীর রিরংসাপ্রবৃত্তি চরিতার্থ করার জন্যে আদিরসের ভিয়েন দেয়া হয়- এটা গান, নদীর ধারে গাছের তলে ছোটাছুটি, নাচ, এটা কুৎসিত। কুরুচির ব্যাপার। দুজনের প্রেমই যদি দেখানো হয়, তবে আবেগ বশত চুমো খাওয়া দোষের হ’তে পারে না।
হুমায়ুন আজাদঃ মদ্যপান সম্পর্কে আপনার কি মত?
আহমদ শরীফঃ মদ্যপান তো খারাপ জিনিশ নয়। আমাদের এখানে নিম্নবিত্তের লোকেরা চিরকালই মদ খেয়েছে। মাওলানা কেরামত উল্লাহর প্রচারে মুসলমানদের মধ্য থেকে মদ্যপান উঠে গেছে। বড়োলোকেরা সারা পৃথিবীতে চিরকাল মদ খেয়েছে। মাঝারি লোকেরা শাস্ত্র মানে ব’লে খায় না। ইসলামে ও প্রথমদিকে মদ্যপান নিষিদ্ধ ছিলো না। হযরত আলি একবার মাতাল অবস্থায় মসজিদে গিয়েছিলেন, তখন অহি নাজেল হয় যে নেশাগ্রস্ত অবস্থায় মসজিদে যাবে না। যখন পাঁচ ওয়াক্ত নামাজ কায়েম হয় তখন মদ্যপান নিষিদ্ধ হয়ে যায়। কিন্তু রাজা বাদশারা, ধনীরা চিরকাল মদ খেয়েছে, এখনো খায়।
হুমায়ুন আজাদঃ একটা পশ্চিমা পপ নাচ ও একটা খাঁটি বাঙালী জেলে নৃত্যের মধ্যে কোনটা আপনার ভালো লাগে?
আহমদ শরীফঃ পপ নাচে আমার চোখ অভ্যস্ত নয় ব’লে ভালো লাগে না; আর জেলে নৃত্য অক্ষমতার দান, আমার কাছে কখনো আকর্ষণীয় ছিলো না। তবে পশ্চিমা নাচগান প্রবেশ করছে, কেননা তা অনিবার্য। এতে বাঙালিত্ব চ’লে গেলো বলে চিৎকার করেন যাঁরা, তাঁরা কুপমণ্ডুক। বাঙালি সংস্কৃতির কোনো চিরস্থায়ী রূপ নেই।
হুমায়ুন আজাদঃ এটা কি খুব করুণ পরিহাস নয় যে বাঙলাদেশে মুক্তিযোদ্ধারাই রাজাকারদের সাথে হাত মিলিয়েছেন?
আহমদ শরীফঃ হুজুদে যদি কেউ কিছু করে, তার মনে যদি সুস্পষ্ট সুনির্দিষ্ট কোন শ্রেয়বোধ না থাকে, তাহলে এমন হয়। মুক্তিযোদ্ধারা আবেগে যুদ্ধে গিয়েছিলেন, কিন্তু সবার চরিত্র ছিলো না। তার প্রমাণ পাওয়া গেলো আওয়ামী লিগের রাজত্বের সময়। যুদ্ধে যোগ দিয়েও তাঁদের যে স্বদেশ ও স্বজাতিপ্রেম ছিলো না, তার প্রমাণ পাওয়া গেলো। যাঁরা প্রাণ দিতে চেয়েছিলেন, ধর্মনিরপেক্ষে হয়েছিলেন, তাঁরাই আবার 'মুসলমান' হয়ে গেলেন।
হুমায়ুন আজাদঃ আপনার কি মনে হয় যে একবার মুক্তিযোদ্ধা মানে চিরকাল মুক্তিযোদ্ধা?
আহমদ শরীফঃ না। মুক্তিযোদ্ধা যে সে দেশের মানুষকে ভালবাসে। এই ভালবাসা দিয়ে শুরু করলে তার থেকে বিচ্যুতি ঘটতে পারে না। আবেগে হ'লে আবেগ চ'লে যাওয়ার পর আর সে মুক্তিযোদ্ধা থাকে না। সংশোধিত মুক্তিযোদ্ধা ও রাজাকারের মধ্যে কোন পার্থক্য থাকে না। তাদের মধ্যে তো মিল হয়ে গেছেই।

( সম্পূর্ণ ব্লগটি বিভিন্ন বই, ব্লগ, পেইজ, পত্রিকা, উইকিপিডিয়া থেকে সংগ্রহীত।)

