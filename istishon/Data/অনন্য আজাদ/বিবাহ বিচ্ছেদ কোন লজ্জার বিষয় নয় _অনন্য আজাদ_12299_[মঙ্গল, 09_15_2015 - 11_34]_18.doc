বিবাহ বিচ্ছেদ কোন লজ্জার বিষয় নয় 


ইউরোপ আমেরিকাতে বিবাহ বিচ্ছেদের হার প্রচুর। কিন্তু তারা যে অখুশি তা কিন্তু নয়। তারা আবারও বিয়ে করছে; কারো বিয়ে টিকছে, কারো টিকছে না। কেউ নতুন কাউকে খুঁজছে, কেউ পাচ্ছে, কেউ পাচ্ছে না। কেউ একা থাকাকে গুরুত্ব দিচ্ছে, কেউ লিভ টুগেদার করছে। তাদের কারো জীবনই একজন অসৎ মানুষের জন্য থেমে থাকে না। ব্যাপারটি খুবই চমৎকার। 
বর্তমানে বাঙলাদেশে বিবাহ বিচ্ছেদের হারও বৃদ্ধি পাচ্ছে। নারীরা শিক্ষিত হচ্ছে, তারা উপার্জন করছে, তারা নিজের পায়ে দাঁড়াতে শিখছে। নারীরা বুঝতে পারছে, অতীতে তারা তাদের মা, বড় বোন, আত্মীয়স্বজন, প্রতিবেশী, সমাজের নারীদের যেই করুণ চিত্র দেখে এসেছে তা থেকে তাদের মুক্তি পেতে হবে।
তাদের মায়েরা যেভাবে বাসার কাজের বুয়ার মত রান্নাঘরে জীবনের ৯০% সময় অতিবাহিত করেছিল, পুরুষতান্ত্রিক প্রভু অর্থাৎ স্বামীর হাজারো জুলুম সহ্য করে নিয়েছিল, একাধিক পরকীয়াও মুখ বন্ধ করে মেনে নিয়েছিল, যৌন বিকারগ্রস্থ স্বামীর শারীরিক অত্যাচার সহ্য করেছিল, শারীরিকভাবে অক্ষম স্বামীকে মেনে নিয়েছিল, অপরিচিত নারীদের শরীর উল্লকের মত বড় বড় করে দেখে রাতে স্ত্রীকে মন্দ শুনিয়েছিল, মাদকাসক্ত স্বামীর লাত্থি গুঁতো ও অশ্রাব্য গালি শুনেও সন্তানের কথা ভেবে সব ভুলে থেকেছিল-সেই রকম কষ্টেভরা জীবন এখন আর কেউ চায় না। অন্তত অতীতের অভিজ্ঞতা কাজে লাগিয়ে তারা নিজের শান্তিপূর্ণ জীবন আশা করে। এটাই হওয়া উচিত।
আমাদের সমাজ বিবাহ বিচ্ছেদকে খারাপ ও লজ্জার দৃষ্টিতে দেখে। বিবাহ বিচ্ছেদ খুবই স্বাভাবিক ব্যাপার। পুরুষতান্ত্রিক সমাজে নারীরা শুধু ভুক্তভোগী হয় এবং পুরুষদের অসৎ কর্মের বিরুদ্ধে কেউ যেন কণ্ঠস্বর তুলতে না পারে সেই জন্য পুরুষরা বিবাহ বিচ্ছেদ হলে নারীর সম্মান চলে যাবে এমন একটি কুৎসিত ভীতি সমাজে প্রতিষ্ঠা করে রেখেছে। বিবাহ বিচ্ছেদ কোন লজ্জার কারণ নয়। এটা কোন খারাপ কিছু নয়। যার সাথে থেকে শান্তি নেই, তাকে সারা জীবনভর সহ্য করারও কোন কারণ নেই। যার সাথে বনিবনা না হয় তার সাথে না থাকাই উত্তম। অসৎ মানুষের সাথে থেকে কষ্ট পাওয়ার চে’ নতুন জীবনসঙ্গি খোঁজা খুবই সঠিক ও গুরুত্বপূর্ণ। সেক্ষেত্রে যদি কেউ লিভ টুগেদার করেও থাকে এটা তার ব্যক্তিগত বিষয়। 
পুরুষের অশ্রাব্য গালি, চড়, লাত্থি, মিথ্যা, পরকিয়া, অত্যাচার সহ্য না করে যত দ্রুত সম্ভব বিচ্ছেদ ঘটানো জরুরি। সেটা প্রেমের সম্পর্কের ক্ষেত্রেও হতে পারে। অসতের অসৎ কর্ম সহ্য না করে নতুন ভালোবাসার মানুষের সন্ধান বেশি গুরুত্বপূর্ণ। সমাজের চিন্তা করে লাভ নেই। সমাজ কাউকে খাওয়াবে না, পড়াবে না, তারা বিকৃত চিন্তা করাকে স্বাভাবিক মনে করে এবং স্বাভাবিকতাকে অস্বাভাবিকতা মনে করে। প্রেমময় সম্পর্কের বিচ্ছেদ কিংবা বিবাহ বিচ্ছেদকে ভয় পাওয়ার কিছু নেই। ভালোবাসা যেখানে নেই সেখানে সহ্য না করাই বুদ্ধিমানের পরিচয়।

