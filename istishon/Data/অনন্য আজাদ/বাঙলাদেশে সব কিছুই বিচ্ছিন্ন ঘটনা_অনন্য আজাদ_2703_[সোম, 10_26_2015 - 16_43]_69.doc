বাঙলাদেশে সব কিছুই বিচ্ছিন্ন ঘটনা


গতকাল জার্মান লেখক গিনো আমাকে পাকিস্তানের শিয়া-সুন্নী-তালেবালের কাহিনী বলছিল। শিয়া-সুন্নীর প্রসঙ্গ এলে তিনি আমাকে বাঙলাদেশে শিয়াদের পরিস্থিতি জানতে চান। ইতিপূর্বে বাঙলাদেশে মৌলবাদের উত্থান ও বর্তমানে মৌলবাদের শিশ্ন কীরূপ চাঙা সেটা তাকে বিস্তারিত বর্ণনা করেছিলাম। শিয়া প্রসঙ্গের শেষে গিনো’কে স্বস্তির সাথে বলেছিলাম, অন্তত পাকিস্তানের মত বাঙলাদেশে শিয়া’দের উপর বোমা হামলা হয় না। স্বস্তি থেকে অস্বস্তিবোধ করতে সময় লেগেছে মাত্র ১০ ঘণ্টা! ১০ ঘণ্টার মধ্যেই বাঙলাদেশে শিয়াদের উপর বোমা হামলার ঘটনা ঘটে গেছে।
বাঙলাদেশে মসজিদ ভাঙার শব্দ শোনা যায় না। হঠাৎ হঠাৎ ঢাকার বাইরে মসজিদে হামলার কথা শোনা যায়। পরবর্তীতে জানা যায়, হামলাগুলো উদ্দেশ্যপ্রণোদিত। মুসলমানরাই ঢিল ছুঁড়ে অস্বস্তিকর পরিস্থিতির সৃষ্টি করেছে। তথ্য উপাত্তের ভিত্তিতে জানা যায়, হিন্দু-বৌদ্ধদের ক্ষতিগ্রস্ত করার উদ্দেশ্যেই এই হামলাগুলো বেশি হয়। সংখ্যাগরিষ্ঠ মুসলমানের দেশে অস্থিতিশীল পরিবেশ তৈরি করার ক্ষেত্রে ধর্ম একটি চমৎকার হাতিয়ার। বর্তমানে জামাতী-হেফাজতী-হিজবুত তাহরীর মত ১২০টির অধিক ইসলামি মৌলবাদী সংগঠন আছে। ব্যাপারটি হত্যা মামলার মতই চাঞ্চল্যকর। ইসলাম একটি ধর্ম এবং এই একটি ধর্মকে কেন্দ্র করে দেশে ১২০টি সংগঠন!
প্রতি বছর সনাতন ধর্মাবলম্বী হিন্দুদের দুর্গা পূজা হোক আর না হোক; মন্দির ভাঙা হবেই। প্রতিমা ভাঙা হবেই। এটাই যেন রীতিনীতি’তে পরিণত হয়েছে। বিএনপি(২০০১-২০০৬)হিন্দু ধর্মাবলম্বীদের নির্যাতনে অভূতপূর্ব ভূমিকা রেখেছিল। হিন্দু নারী ধর্ষণে, জমির দলিল ছিনিয়ে নেয়া, ঘরবাড়ি লুণ্ঠনে, মন্দির-প্রতিমা ভাঙচুরে বিএনপি জামাত অদ্বিতীয়। বর্তমানে ইসলামিক সেক্যুলার আওয়ামী সরকার ক্ষমতাতেও এইসব ঘটনা ঘটছে। কিন্তু সংবাদগুলো মিডিয়াতে খুব একটা আসে না। কারণ- আওয়ামীলীগ সব সময়ই হিন্দু-বৌদ্ধ-সেক্যুলারদের ভীতির মধ্যে রাখে। তারা প্রতিনিয়ত স্মরণ করিয়ে দেন, বিএনপি এলে কিন্তু দেশ জঙ্গি হয়ে যাবে। দেশ যে জঙ্গিবাদে ভরপুর সেটা তারা উল্লেখ করে না। এমনকি প্রতিকারের জন্যও কোন ব্যবস্থা গ্রহণ করে না। কারণ আওয়ামীলীগারাও সব সময় আতংকে থাকে। তারা জানে, ইসলামিক মৌলবাদীরা কতটা ভয়ংকর।
বাঙলাদেশে সব কিছুই বিচ্ছিন্ন ঘটনা। মন্দির ভাঙা বিছিন্ন ঘটনা। প্রতিমা ভাঙা বিছিন্ন ঘটনা। বৌদ্ধ মন্দির ভাঙা বিচ্ছিন্ন ঘটনা। ব্লগার হত্যা বিচ্ছিন্ন ঘটনা। লেখক হত্যা বিচ্ছিন্ন ঘটনা। নিরাপত্তাহীনতায় দেশ ত্যাগ বিচ্ছিন্ন ঘটনা। বিদেশী নাগরিক হত্যা বিচ্ছিন্ন ঘটনা। আদিবাসীদের উপর নির্যাতন বিচ্ছিন্ন ঘটনা। শিয়াদের উপর বোমা হামলা বিচ্ছিন্ন ঘটনা। কিন্তু প্রশ্ন হল, একটা মসজিদ যদি ভাঙা হয় তাহলে কি সেটা বিচ্ছিন্ন ঘটনা হিশেবে দেখা হবে? সাড়া দেশে আগুন জ্বলতে থাকবে। হিন্দু-বৌদ্ধদের হত্যা-ধর্ষণ করা হবে, গণহারে ব্লগার-লেখক-নাস্তিক-সেক্যুলার হত্যা শুরু হবে, অফিস-আদালত-যানবাহনের অগ্নিসংযোগ করা হবে, দেশ রণক্ষেত্রে পরিণত হবে। কোন কিছুই বিচ্ছিন্ন ঘটনা নয়, সবই প্রাসঙ্গিক।

