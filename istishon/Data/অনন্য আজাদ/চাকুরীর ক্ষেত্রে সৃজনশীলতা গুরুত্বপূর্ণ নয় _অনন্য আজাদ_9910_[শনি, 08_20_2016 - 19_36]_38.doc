চাকুরীর ক্ষেত্রে সৃজনশীলতা গুরুত্বপূর্ণ নয় 


মাধ্যমিক-উচ্চ মাধ্যমিক পরীক্ষায় জিপিএ পাঁচ পেতেই হবে। তা না হলে মানিজ্জত শেষ। বর্তমানে জিপিএ পাঁচ না পাওয়ার কারণে অনেকেই আত্মহত্যা করে থাকে। কারণ এখন তো গরু ছাগল হাঁস মুরগী সকলেই জিপিএ পাঁচ পেয়ে থাকে।
মন্ত্রী আসাদুজ্জামান নুর থেকে শুরু করে ফেইসবুক জ্ঞানী-বিজ্ঞানী অনেকেই বললেন, জিপিএ পাঁচ গুরুত্বপূর্ণ নয়। রবীন্দ্রনাথ প্রাতিষ্ঠানিক পড়াশোনায় ভালো ছিলেন না। আহমদ শরীফ থার্ড ডিভিশন পেয়েছিলেন। সাকিব আল হাসান জিপিএ পাঁচ পান নি। তাতে কী তাদের কোন সমস্যা হয়েছে? কিন্তু বাস্তব সম্পূর্ণ ভিন্ন।
চাকুরীর ক্ষেত্রে প্রাতিষ্ঠানিক জিপিএ পাঁচ মুখ্য। তখন কেউ জিজ্ঞেশ করে না, বাঙলা সাহিত্যে তোমার পছন্দের সাহিত্যিক কে? কাঁর রচনা তোমাকে অনুপ্রাণিত করে?
ব্যাংকে চাকুরীর ক্ষেত্রে প্রশ্ন আসে না, সুন্দরবনের প্রাকৃতিক সৌন্দর্য বর্ণনা করো।রামপাল বিদ্যুৎ কেন্দ্রের ক্ষতিকর দিক কোনগুলি?
সরকারি চাকুরীর লিখিত ও মৌখিক পরীক্ষায় জিজ্ঞেশ করে না, দুর্নীতিমুক্ত দেশ করার ক্ষেত্রে কী কী পদক্ষেপ নেয়া জরুরি? জঙ্গিবাদ মুক্ত বাঙলা বিনির্মানের সমাধান কী? স্বাধীনতা কেনো জরুরি? বরং সরকারি চাকুরীর ক্ষেত্রে কোন সুপারিশ আছে কী না, কতো পয়সা ব্যয় করা সম্ভব- এগুলোরও রাজনৈতিকভাবে হিসাবনিকাশ চলে।
মাল্টি ন্যাশনাল কর্পোরেট হাউজ ও কোম্পানিগুলোতে সিভির ফর্মে লেখা যায় না, আমাদের স্বপ্নের কথা, লেখনীর কথা, ছবি তোলার কথা।
চাকুরীর ক্ষেত্রে সৃজনশীলতা সৃষ্টিশীলতা মননশীলতার গ্রহণযোগ্যই নয়। সৃষ্টিশীলতা কী তা কোটি কোটি টাকা উপার্জন করা সরকারি বেসরকারি ক্ষমতাসীন মানুষের জানা নেই।
বাবার স্বপ্ন ছেলে ইঞ্জিনিয়ার হবে, মায়ের স্বপ্ন ছেলে ডাক্তার হবে, বোনের স্বপ্ন ভাই ব্যাংকার হবে, চাচা-মামা-দাদা সবার স্বপ্ন পূরণ করতে করতে ছেলে-মেয়ে কী চায় তার কোন হদিসই থাকে না। নষ্ট প্রাতিষ্ঠানিক শিক্ষাব্যবস্থাকে গুরুত্ব দিতে দিতে কর্তাদের মস্তিষ্ক কয়লাতে পরিণত হয়েছে।
চাকুরীর ক্ষেত্রে কবিতা গুরুত্বপূর্ণ নয়, গান গ্রহণযোগ্য নয়। অংকনের প্রয়োজনীয়তা নেই।ভালো ক্রিকেটার হওয়ার যেহেতু নিশ্চয়তা নেই সুতরাং জীবন নিয়ে ঝুঁকি নেয়ারও প্রয়োজন নেই। এই জগতে টিকতে হলে চালাক হতে হবে। চালাক হতে হতে চালাকি করতে করতে কখন যে মানুষটা ধূর্তে পরিণত হয় তা নিজেও জানে না। এই দেশে সবাই সবার প্রতিদ্বন্দ্বি, পাল্লা দিতে হবে, দণ্ড্যে লিপ্ত হতে হবে, টেক্কা দিতে হবে, টক্কর দিতে হবে, ছুটতে হবে।
যতদিন না পর্যন্ত শিক্ষা ব্যবস্থার পরিবর্তন হবে, ততোদিন জিপিএ পাঁচ খুবই গুরুত্ব বহন করবে। গরু ছাগল হাঁস মুরগী উৎপাদন লেগেই থাকবে।

