নারী কি ডিমের কুসুম 


প্রসঙ্গ যদি নারী হয়; তবে একটি বিকৃত গোষ্ঠী প্রায়ই মন্তব্য করে যায়, 
‘নারী হল ডিমের কুসুম, ঢেকে রাখতে হয়’
‘নারী হল কলা, ছোকলা হল পোশাক’
‘মধু থাকলে তো মৌমাছি আসবেই’
‘খাবার ঢেকে না রাখলে নষ্ট হয়ে যায়’
‘মেয়ে হচ্ছে তেতুল, দেখলে লালা ঝরবেই’
‘শিশুদের খাবার ঢেকে রাখুন’
‘মেয়েরা হচ্ছে রসগোল্লা, দেখলেই খাইতে মন চায়’
‘মেয়েরা তো খাদ্যই, তাদের দেখলে ক্ষুধা লাগবে এটাই স্বাভাবিক’
‘ওড়না যদি বুকে না থেকে গলায় থাকে তাহলে বুকে তো হাত যাবেই’ ইত্যাদি।
প্রতিটি মন্তব্যই কুরুচিপূর্ণ, মস্তিষ্ক বিকৃত মানুষের পক্ষেই এমন ধারণা পোষণ করা সম্ভব। এই মন্তব্যগুলোর চেয়েও নোংরা জঘন্য মন্তব্য দেখা যায়। এরা সবাই যৌন বিকারগ্রস্থ। কুৎসিত চিন্তাধারা ও হিংস্র পাশবিক মনোভাব এদের মধ্যে লক্ষণীয়।
প্রায় সময়ই ভাবি, যারা এমন কুরুচিপূর্ণ জঘন্য চিন্তাধারা পোষণ করে তাদেরও নিশ্চয়ই পরিবার আছে। পরিবারে অবশ্যই মা আছে কিংবা বোন, হয়তো ভালোবাসার মানুষও আছে। তাহলে তারা কেমন বোধ করে তাদের মা বোন ও প্রেয়সীকে নিয়ে? কুরুচিপূর্ণ পুরুষগুলো কি তার মা বোন প্রেয়সীকেও পণ্য ভাবে?
এই ধরণের চিন্তাধারা হঠাৎ করেই কারো মধ্যে আসে না, দীর্ঘদিনের অভ্যস্তের কারণে এই ধরণের মন মানসিকতার সৃষ্টি হয়। তারা পরিবার থেকে দেখে আসছে তাদের বাবা তাদের মাদের কোনদিন সম্মান করে নি, কোনদিন কোন সিদ্ধান্ত নিতে দেয় নি, সব সময় মা বোনকে বাসায় বন্দি হতে দেখেছে, অতিরিক্ত পোশাকে ঢেকে রাখতে দেখেছে। 
তারা দেখেছে তাদের বাবারা শুধু তাদের মাদের যৌন ক্রিয়ার জন্য রেখেছিলো। কাজের বুয়ার মত দিন কাটাতে দেখেছে। দেখেছে এক বাবার একাধিক স্ত্রী, দেখেছে বাবার পরকীয়া, যাদের সাথে মিশেছে তাদের মধ্যেও একই বৈশিষ্ট্য লক্ষ্য করেছে। কিন্তু কেউ কারো সাথে শেয়ার করে নি। জনসম্মুখে এগুলো শেয়ার করা লজ্জা। পশুত্বকে বরণ করে নারীকে করে রেখেছে দাসীরূপে। এদের কাছে নারী শুধুই ভোগ্যপণ্য। এমন চিন্তাধারার মানুষের সাথে থেকে কোন নারীই সুখি হতে পারে না।

