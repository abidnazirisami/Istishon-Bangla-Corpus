ঋতুস্রাব একটি স্বাভাবিক প্রক্রিয়া


আমার এক জার্মান বান্ধবির সাথে হাঁটছিলাম। এমন সময় বান্ধবি সাবলীল ভঙ্গিতে জানালো নির্দিষ্ট সময়ের পূর্বেই তার ঋতুস্রাব বা মাসিক শুরু হয়ে গেছে। তার হাঁটতে সমস্যা হচ্ছে, এবং অস্বস্তি লাগছে। আমি দোকানে গিয়ে খুব স্বাভাবিক ভঙ্গিতেই দুটো প্যাড চাইলাম। দোকানদার প্যাডের নাম জিজ্ঞেস করলেন। আমি বান্ধবিকে ফোন করে নির্দিষ্ট মোড়কের স্যানিটারি ন্যাপকিনের নাম জেনে দোকানদারকে জানালাম। দোকানদার বললেন, এই প্রথম বুঝি প্যাড কিনছেন? আমি স্বস্তির সাথেই জানালাম, হ্যাঁ।
প্রায় দু বছর আগে ঢাকায় আমার বান্ধবির জন্য প্যাড কিনতে গেলে দোকানদার আমাকে পাশে ডেকে নিয়ে বলে ‘এইভাবে মেয়েমানুষের সামনে কোন পুরুষমানুষের প্যাড চাওয়া ভদ্রতা নয়’। আমি দোকানদারকে বলেছিলাম, প্যাড তো মেয়েদের জন্যই; মেয়েদের সামনে প্যাড চাওয়াতে লজ্জার কী আছে? ঋতুস্রাব বা মাসিক হওয়া স্বাভাবিক বিষয়। এটা লুকোচুরির কিছু নয়। দোকানদার বলেছিল, ‘পিরিয়ড জিনিষটাই নোংরা’। তারপর দোকানদার আমাকে লুকিয়ে, সবার চোখের আড়ালে যেভাবে প্যাড দিয়েছিল তাতে মনে হয়েছিল, আমি মাদকদ্রব্য ইয়াবা ক্রয় করছি। আবার মনে হয়েছিল, আমি একে-৪৭ কিনছি।
ঋতুস্রাব একটি স্বাভাবিক প্রক্রিয়া। প্রায় প্রতিটি নারীর ঋতুস্রাব বা মাসিক হবে। তবে ভিন্নতা বা সমস্যা থাকতে পারে। ঋতুস্রাব লজ্জার কোন বিষয় নয়। এতে অপরাধী হওয়ারও কিছু নয়। ঋতুস্রাব যেমন আমার মায়ের হয়েছিল, তেমনই আমাদের প্রধানমন্ত্রীর শেখ হাসিনা ও সাবেক প্রধানমন্ত্রী খালেদা জিয়াও হয়েছিল। তেমনই ঔপন্যাসিক সেলিনা হোসেন, তসলিমা নাসরিনেরও হতো। ঋতুস্রাব বা মাসিক যেমন আমার বোনের হয়, তেমনই ৯ বছর বয়স থেকে মেয়েদের এই স্বাভাবিক প্রক্রিয়া শুরু হয়।
কী অদ্ভুত আমাদের সমাজব্যবস্থা! এ-ভূখণ্ডে প্রকাশ্যে মানুষ জবাই করা যায়, পিস্তল ঢেঁকিয়ে ছিনতাই করা যায়, ধর্ষণ করা যায় কিন্তু ঋতুস্রাবের প্যাড কিনতে গেলে নিজেকে অপরাধী ভাবতে হয়! দুর্নীতিবাজেরা প্রকাশ্যে দুর্নীতি করে ধর্মের রক্ষকের নাটক করে তাতে মানুষের অনুভূতিতে আঘাত লাগে না কিন্তু নারী বিষয়ে অনুভূতির কমতি নেই।
নারীদের প্রজনন প্রক্রিয়ায় প্রভাবকারী একটি স্বাভাবিক প্রক্রিয়া হচ্ছে মাসিক। ডিম্বাশয়, ডিম্বাশয় হতে বহির্গত হবার নালী (Fallopian tube), জরায়ু, এন্ডোমেট্রিয়াম (Endometrium) এবং যোনির সমন্বয়ে তৈরী প্রজনন অঙ্গ তলপেটে অবস্থিত। মাসিক চক্রের সময় শরীরের বিভিন্ন অংশ থেকে হরমোন নিঃসৃত হয়। এই হরমোনে আছে এসট্রোজেন এবং প্রজেসটেরোন যা শরীরকে গর্ভবস্থার জন্য তৈরি ও নিয়ন্ত্রণ করে। সাধারণত, প্রতি ২৮ দিন পরপর ডিম্বাশয় থেকে ডিম্বাণু নি:সৃত হয়, যা জরায়ুর দুই পাশের নালী (Fallopian tube) দিয়ে জরায়ুর মধ্যে প্রবেশ করে। গর্ভধারণ না করলে, অনিষিক্ত ডিম্বাণু এবং জরায়ুর আবরণ (এন্ডোমেট্রিয়াম) একত্রে প্রত্যেক চক্রে শরীর থেকে ঝরে যায়। একেই মাসিক তৈরী হওয়া বা রজ:স্রাব (Menstruation) বলা হয়। –তথ্যকোষ

