লেখকের সাথে পালালি শব্দটি মাননশয়ী নয়


আজ থেকে ৩ মাস আগে এই দিনে জার্মানিতে এসেছিলাম। এই ৩ মাসে যে প্রশ্নটি সম্মুখীন সবচেয়ে বেশিবার হয়েছি সেটার উত্তর দেবার জন্যই মূলত এই লেখাটি।
একের পর এক ব্লগার হত্যা হওয়ার পর দেশের বিভিন্ন টিভি চ্যানেলে গিয়ে ইসলামি মৌলবাদী, পুলিশ প্রশাসন এবং সরকারের ব্যর্থতার সমালোচনা করেছিলাম। যখন অনেক বিখ্যাত সাংবাদিক শিক্ষক ব্লগার নীতির প্রশ্নে আপোষ করে কণ্ঠস্বর বদলে ফেলেছিল, অনেকে প্রতিক্রিয়া ব্যক্ত করতে অস্বীকৃতি জানিয়েছিল তখনও সেকুলারদের পক্ষে দেশিবিদেশি মিডিয়ার সামনে পরিস্থিতি তুলে ধরেছিলাম। আমার অবস্থান থেকে কখনোই পিছুপা হই নি, সেটা নিশ্চয়ই ফেসবুকে প্রতিনিয়ত লেখালেখি মাধ্যমে অনেকেই লক্ষ্য করেছেন।
জীবনে আগেও অনেক হুমকি পেয়েছিলাম, কিন্তু চলতি বছরের শুরু থেকে দেশের যে পরিস্থিতি সেটা ভয়াবহ। মার্চ মাস থেকে অনবরত হত্যার হুমকি পাচ্ছিলাম। আমার নিজের নিরাপত্তা নিজেই নিশ্চিত করেছিলাম, সেটা ফেসবুকের মাধ্যমে অনেকেই জানেন। অনিশ্চয়তার জীবনে সর্বশেষ বিশ্ববিদ্যালয়ের মাস্টার্সের মধ্যভাগে এসে পড়াশোনা বন্ধ করতে বাধ্য হয়েছিলাম। বাসা থেকে বের হলেই হেলমেট ব্যবহার করতে করতে অতিষ্ঠ হয়ে গিয়েছিলাম। রাস্তায় হাঁটলেই সঙ্গে মানুষজন নিয়ে চলতে চলতে বিরক্ত হয়ে গিয়েছিলাম। গাড়ি কাঁচ কালো করতে বাধ্য হয়েছিলাম।
মে মাসে, ইসলামিক মৌলবাদীগোষ্ঠী আমার নাম ছবিসহ ঘোষণা দিয়েছিল-আমি তাদের পরবর্তী টার্গেট। এমন অবস্থায় নিরাপত্তা পাওয়া তো দূরের কথা, দেশের সরকার, পুলিশ ও ২ জন সাংবাদিক ছাড়া কেউই খোঁজ খবরও নেয় নি। এই হল আমাদের দেশের অবস্থা! অথচ ইন্টারন্যাশনাল মিডিয়াগুলো এখনও আমার খোঁজ খবর নেয়। রাজনৈতিক হত্যাকাণ্ড, নাস্তিক হত্যাকাণ্ড, আত্মহত্যা, আদর্শিক দ্বন্দ্ব বলে এই দেশে সব কিছুরই বৈধতা পাওয়া যায়। ১১ বছর আগে যেহেতু আমার পরিবারের একজনকে হত্যা করা হয়েছিল; সেই বিচারের প্রক্রিয়ার সাথে প্রত্যক্ষভাবে জড়িত থাকার মাধ্যমে বাঙলাদেশের পুলিশ ও গোয়েন্দা বিভাগের সম্বন্ধে চমৎকার ধারণা ছিল ও আছে।
গত ৩ মাসে ইসলামিক মৌলবাদী থেকে শুরু করে বামপন্থী সুশীল অনেকের কাছেই শুনেছি, দেশ ছেড়ে পালালি কেনো? এই কথাটি ইসলামিক মৌলবাদীরা রেগে ও আফসোস করে বলতে পারে কারণ তাদের মুখোশ উন্মোচনের পথে একজন কঠিন বাঁধাকে সরাতে পারে নি কিন্তু বামপন্থী ও সুশীলেরা বলে কেনো? বামপন্থীদের সাথে জামাতীদের যোগসূত্র আছেই। যারা বেনসন ও মালবর টানতে টানতে সাম্রাজ্যবাদের বাল ছিঁড়ে, যারা মাথায় টুপি লাগিয়ে মস্তবড় কমিউনিস্ট-তাদের পক্ষেই জামাতীদের সুরে কথা বলা সম্ভব।
একজন লেখক কখনো দেশ ছেড়ে পালায় না। লেখক কখনো অপরাধী নয়। লেখা কখনো ক্রাইম নয়। যে ব্যক্তি লেখার মাধ্যমে মানুষকে হত্যার হুমকি দেয় সে কখনোই লেখক নয়। একজন লেখক কখনোই হুমকি দিতে পারে না। হত্যার হুমকি দেয়া ক্রাইম। লেখক লিখবে, পাঠক পড়বে। ভালো লাগলে গ্রহণ করবে, দ্বিমত পোষণ করলে পড়বে না। কেউ কাউকেই জোর করে লেখা পড়াতে পারে না। লেখক কখনো কাউকে বাধ্য করে না লেখা পড়ার জন্যে। যে দেশে লেখকের লেখার স্বাধীনতা নেই, মুক্তমত প্রকাশ করা অধিকার নেই সে দেশে লেখককে পালালি কেনো বলাটাও অস্বাভাবিক নয়। অশিক্ষিত ও ভণ্ডের সমাজে সৎ মানুষেরা সব সময়ই আক্রান্ত। নির্লজ্জরা বিকট শব্দে হাসে।
বাঙালি এমন এক জাতি, যারা নিজেদের মাতৃভাষাও ঠিক মত জানে না। স্বরবর্ণ ব্যাঞ্জনবর্ণ জিজ্ঞেশ করলে দোটানায় পড়ে যায়। কিন্তু অশ্রাব্য ভাষা ব্যবহারে পারদর্শী। শব্দ ব্যবহারে বাঙালিরা নির্লজ্জ। লেখকের সাথে পালালি শব্দটি মাননশয়ী নয়। পালালি কখন ব্যবহার হয়? চোর পালাতে পারে, খুনি পালাতে পারে, সন্ত্রাসী পালাতে পারে, ধর্ষক পালাতে পারে, দুর্নীতিবাজ পালাতে পারে কিন্তু লেখক পালাবে কেনো? চুরি, খুন, ধর্ষণ, দুর্নীতি এগুলো অপরাধ কিন্তু লেখা কোন অপরাধ নয়, অন্যায় নয়। লেখকের সাথে পালালি শব্দটি যুক্তিযুক্ত নয়। যে দেশে লেখকের লেখার কারণে মামলা হয়, গ্রেপ্তার হয়, জেল হয়, ফাঁসি হয় সে দেশ কখনো মানুষের নয়। সে দেশ অসভ্যদের। সভ্য দেশে লেখকের সম্মান বেশি, অসভ্য দেশেই লেখকের নামে মামলা হয়।
দুর্নীতি মামলায় অভিযুক্ত, খুনের মামলায় জড়িত, অর্থ পাচারের মামলায় অভিযুক্ত বাঙলাদেশের অনেক ক্ষমতাশালী মানুষেরাই বিলেতে চিকিৎসার অজুহাতে দীর্ঘদিন অবস্থান করে আসছে। তাদের ক্ষেত্রে বলা যাবে তারা পলাতক। অথচ তাদের ক্ষেত্রে কেউ পলাতক উচ্চারণ করে না। তাদের কেউ বলে না, পালালি কেনো? কারণ বাঙালি জানে বাঙলার শক্তিমানেরা ভয়াবহরূপে শক্তিমান; তাদের সম্বন্ধে মন্তব্য করার ঝুঁকি নেয়া সম্ভব নয়। কিন্তু একজন লেখক কখনো পলাতক হয় না। একজন লেখক যখন দেশ ছাড়তে বাধ্য হয় তখন বুঝতে হবে দেশের সিস্টেমে বিশাল বড় ত্রুটি আছে। একজন লেখক যখন দেশ ছেড়ে চলে যায় তখন বুঝতে হবে দেশটি অসৎ মানুষের হাতে। দেশ আক্রান্ত; দেশ বিক্ষত; দেশ ক্ষতবিক্ষত। শুয়োরের গলায় লাত্থি মেরে সামনে দাঁড়িয়ে থাকা সাহসিকতা নয় বরং নির্বুদ্ধিতা। এবং এই শুয়োরের সংখ্যা দিনেদিনে বৃদ্ধি ও শক্তিশালী রূপ নেয়ার কারণেই একজন লেখককে দেশ ছাড়তে বাধ্য করা হয়।

