ব্লগার হত্যার দায় প্রধানমন্ত্রী ও বিরোধীদলীয় নেত্রীর উপর বর্তায়


বর্তমানে বাঙলাদেশের যে চিত্র লক্ষ্য করা যাচ্ছে তাতে বাঙলার ভবিষ্যৎ খুব একটা উজ্জ্বল মনে হয় না। যেভাবে দেশ এগোচ্ছে তাতে স্বাধীনতার স্বপক্ষের মানুষগুলোর করুণ অবস্থা। ২০১৩ সালে শাহবাগে যুদ্ধাপরাধীর বিচারের আন্দোলনের সাথে যারা সক্রিয়ভাবে যুক্ত ছিল তাদের একেক করে হত্যা করা হচ্ছে। বর্তমানে ব্লগার হত্যা যেন উৎসবে পরিণত হয়েছে। প্রতিমাসে একজন মুক্তচিন্তককে হত্যা করা হচ্ছে। 
২০০৪ সালের ২৭ ফেব্রুয়ারীতে ঢাকা বিশ্ববিদ্যালয়ের বাঙলা বিভাগের অধ্যাপক লেখক সাহিত্যিক হুমায়ুন আজাদকে বইমেলা থেকে ফুলার রোডের বাড়ি ফেরার পথে মৌলবাদীরা চাপাতি দিয়ে হত্যার উদ্দেশ্যে আক্রমণ চালায়। 
সর্বপ্রথম ব্লগার আসিফ মহিউদ্দীনকে (১৪ জানুয়ারী, ২০১৩)রাতের অন্ধকারে আক্রমণের মধ্য দিয়ে আবারো ধারাটি চালু হয়। অতঃপর ব্লগার রাজীব হায়দারকে (১৫ ফেব্রুয়ারী,২০১৩)অন্ধকারে নিজ বাড়ির সামনে কুপিয়ে হত্যা করা হয়। ধীরে ধীরে মৌলবাদীগোষ্ঠী আরো বেশি আক্রমণাত্মক হয়ে উঠে। 
২০০৪ সালের পর ২০১৫ সালে দীর্ঘ ১১ বছর হওয়ার একদিন পূর্বে লেখক অভিজিৎ রায়কে (২৬ ফেব্রুয়ারী, ২০১৫) বইমেলা থেকে বাড়ি ফেরার পথে রাতের অন্ধকারে হাজার হাজার মানুষ থাকা সত্ত্বেও প্রকাশ্যে পেছন থেকে কুপিয়ে হত্যা করা হয় এবং তার স্ত্রী লেখিকা বন্যা আহমেদকেও মারাত্মকভাবে আক্রমণ করা হয়।
অতঃপর, মৌলবাদীগোষ্ঠীর দুঃসাহসের মাত্রা আরো বেড়ে যায়। তারা লক্ষ্য করে, এ দেশে আইন নেই, হত্যা মামলাও টাকায় কিনে নেওয়া যায়, পুলিশকে চাইলেই পকেটে বন্দি করা যায় এবং সরকার মৌলবাদীদের ভয় পায়। 
প্রথমে ছিল, রাতের অন্ধকারে লুকিয়ে পেছন থেকে আক্রমণ করা। পরবর্তীতে, লেখক অভিজিৎ রায়কে প্রকাশ্যে হত্যা করার মধ্য দিয়ে তারা নিজেদের আরও শক্তিশালী রূপে পায়। অভিজিৎ রায়কে রাতের অন্ধকারে হত্যা করা হলেও বইমেলা চলাকালে টিএসসিতে হাজারো মানুষের সমাগম ছিল।
ব্লগার ওয়াশিকুর বাবুকে (৩০ মার্চ, ২০১৫) হত্যা করার মধ্য দিয়ে তারা নতুন একটি ধারার চালু করে। সবাইকে হতবাক করে দিয়ে মৌলবাদীগোষ্ঠী রাতের অন্ধকারকে অস্বীকার করে সকালে আলোর উপস্থিতিতে হত্যা করে তাদের হিংসাত্মকরূপকে আবারো তুলে ধরে। ব্লগার ওয়াশিকুর বাবুকেও হত্যা করা হয় তার বাড়ির সামনে। 
তারপর লেখক ও ব্লগার অনন্ত বিজয় দাশকে (১২ মে, ২০১৫) একইভাবে সকালে নিজ বাড়ির সামনে প্রকাশ্যে দৌড়ে দৌড়ে হত্যা করা হয়। দুঃসাহসের মাত্রা মৌলবাদীদের বেড়ে বেড়ে আজ কোথায় পৌঁছল? সর্বশেষ ব্লগার নিলয় নীলকে (৭ আগস্ট, ২০১৫) বাসায় ঢুকে চারজন কুপিয়ে হত্যা করে। 
নিলয় নীল জানতেন, তার জীবন ঝুঁকির মুখে। নিলয় মে মাসের ১৫ তারিখ ফেইসবুকে সবাইকে জানিয়েছিলেন তাকে কয়েকজন অনুসরণ করেছে। নিলয় নিরাপত্তার জন্য খিলগাঁও থানায় গিয়েছিলেন। কিন্তু পুলিশ তাকে সাহায্য করার পরিবর্তে দেশ ছেড়ে চলে যাওয়ার পরামর্শ দেন। এই হল বাঙলাদেশের পুলিশ! যারা জনগণের নিরাপত্তার জন্য আছে; তারা দায়িত্ব ও কর্তব্য পালনের পরিবর্তে নিরাপত্তাহীন মানুষকে আরও ঝুঁকির মধ্যে ফেলে দেন। যারা জনগণের ট্যাক্সের টাকায় চলে, তারাই জনগণকে অস্বীকার করতে চায়! 
সাংবাদিক শিক্ষক লেখক ব্লগারদের হত্যা করেই মৌলবাদীগোষ্ঠী শান্ত নয়। এবার তারা প্রকাশকদের উপর চাপাতি দিয়ে আক্রমণ চালানো শুরু করেছে। ৩১ অক্টোবর দুটি হামলার ঘটনা ঘটে থাকে। একই দিনে একই সময়ে দুটি ভিন্ন স্থানে ২ জন প্রকাশককে হত্যার উদ্দেশ্যে চাপাতি দিয়ে হামলা চালানো হয়। সেই যাত্রায় শুদ্ধস্বরের প্রকাশক টুটুল প্রাণে বেঁচে গেলেও প্রকাশক দীপন বাঁচতে পারেন নি। সেই হামলায় একজন কবি ও একজন ব্লগারও আক্রমণের শিকার হন। 
ব্লগারদের হত্যার দায় কার কিংবা কাদের উপর বর্তায়? পুলিশ বিভাগ কি এর দায় নেবে না? পুলিশের চোখের সামনে লেখক ব্লগার অভিজিৎ রায়কে টিএসসিতে হত্যা করা হয়েছিল এবং পুলিশ তদন্ত করে রিপোর্ট পেশ করেছিল দায়িত্ব পালনে তাদের কোন ভুল-ত্রুটি ছিল না। 
মিথ্যার উপর যে দেশের রাজনীতি চলে, সে দেশে সত্যকে মিথ্যা এবং মিথ্যাকে সত্যরূপে উপস্থাপন করতেও সময় লাগে না। বাঙলাদেশ পুলিশ চলে সরকারের নিয়ন্ত্রণে। সরকার না চাইলে পুলিশের কোন ক্ষমতাই থাকে না। 
মাননীয় প্রধানমন্ত্রীর উপর কি এই দায় পড়ে না? তিনি নিজেদের সুবিধার্থে ২০১৩ সালে লক্ষ লক্ষ তরুণের জীবন ঝুঁকির মধ্যে ফেলে দিয়েছিলেন। এখন তাদের নিরাপত্তা দেওয়ার পরিবর্তে হেফাজতে ইসলামের মত মৌলবাদী সংগঠনকে সমর্থন দিয়ে যাচ্ছেন। 
প্রধান বিরোধীদলীয় নেত্রীর উপর কি এই দায় পড়ে না? ২০১৩ সালে খালেদা জিয়া আস্তিকতার সনদপত্র দিয়েছিলেন। মৌলবাদীদের সাথে যুক্ত হয়ে তিনি লক্ষ লক্ষ বাঙালিকে নাস্তিক ঘোষণা করেছিলেন। এরা নিজেদের স্বার্থসিদ্ধির জন্য নাগরিকের গলা টিপে মারতেও দ্বিধাবোধ করে না।

