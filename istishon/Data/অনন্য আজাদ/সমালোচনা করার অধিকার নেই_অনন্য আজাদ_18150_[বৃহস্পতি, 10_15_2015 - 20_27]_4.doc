সমালোচনা করার অধিকার নেই


মার্কিন যুক্তরাষ্ট্রের ৪২তম রাষ্ট্রপতি ছিলেন উইলিয়াম জেফারসন ক্লিনটন। ১৯৯৮ সালে, বিল ক্লিনটন ক্ষমতায় থাকাকালে মনিকা লিউনিস্কির সাথে যৌন কেলেংকারির ঘটনা ফাঁস হওয়ায় বিশ্বব্যাপী তোলপাড় সৃষ্টি হয়। মার্কিন যুক্তরাষ্ট্রের প্রতিটি নাগরিক ক্লিনটনের সমালোচনার করেন। সমালোচনার জন্যে কাউকে গ্রেপ্তার করা হয় নি। শেষ পর্যন্ত তাকে কাঠগড়াতেও দাঁড়াতে হয়েছিল। ক্লিনটন রাষ্ট্রপতি ছিলেন নাকি সাধারণ কেউ ছিলেন, এটা মুখ্য ছিল না। 
মার্কিন যুক্তরাষ্ট্রের ৪৩তম রাষ্ট্রপতি ছিলেন জর্জ ডব্লিউ বুশ। জর্জ বুশ মার্কিন যুক্তরাষ্ট্রের আলোচিত ও সমালোচিত রাষ্ট্রপতির একজন। তিনি চমৎকার সিদ্ধান্ত নেবার জন্যে যেমন প্রশংসিত হয়েছিলেন তেমনি ১১ সেপ্টেম্বরে যুক্তরাষ্ট্রের বিধ্বস্ত হওয়ার পর তিনি বিশ্বব্যাপী সন্ত্রাসবিরোধী যুদ্ধ ঘোষণা করে সমালোচনার ঝড়ে পড়েছিলেন। ইরাক আক্রমণ কারণে মার্কিন নাগরিকরা বুশকে ধুয়ে মুছে ফেলে। রাষ্ট্রপতি বুশের জনপ্রিয়তা কমে যায়। রাষ্ট্রপতির সমালোচনার করার কারণে কাউকে গ্রেপ্তার করা হয় নি।
মার্কিন যুক্তরাষ্ট্রের ৪৪তম রাষ্ট্রপ্রধান ছিলেন বারাক হুসেইন ওবামা। ওবামার অনেক ভাষণ নিয়ে এখনও সমালোচনা চলছে। বিশেষ করে ইসরাইলের সাথে আমেরিকার শক্তিশালী বন্ধন অচ্ছেদ্য, আসসালামু আলাইকুম পরে উচ্চারণ করার কারণে বিশ্বের সকল মুসলমানসহ মার্কিন মুসলমানরা অনবরত সমালোচনা করে যাচ্ছে। রাষ্ট্রপতির সমালোচনার করায় এখন পর্যন্ত কাউকে গ্রেপ্তার করা হয় নি। 
মুসলমানদের ধর্মানুভূতির স্বর্গক্ষেত্র সৌদি আরব যখন মুসলমানদের আশ্রয় দিতে অস্বীকার করেছিল, তখন জার্মানির চ্যান্সেলর অ্যাঙ্গেলা মারকেল লক্ষ লক্ষ মুসলমানদের কাছে টেনে নিয়েছে। জাতি-ধর্ম-বর্ণ বাদ দিয়ে মানবতাকে প্রাধান্য দেয়ার পরও অ্যাঙ্গেলা মারকেলকে কঠোর সমালোচনার সম্মুখীন হতে হয়। সমালোচকদের তিনি গ্রেপ্তার করেন নি।
তেমনি মার্কিন যুক্তরাজ্য, কানাডা, অস্ট্রেলিয়া উন্নত দেশগুলোতে রাষ্ট্রপতি থেকে ঈশ্বর সব কিছুর সমালোচনা চলে। কেউ বলে না, এই বিষয়ে সমালোচনা করার অধিকার নেই। ইন্টেলেকচ্যুয়ালরা বলে না, দেশে ও দেশের বাইরে বসে অনেকেই দেশকে খাটো করছে। কেউ চাপাতি নিয়ে কোপাতে আসে না। কাউকে গ্রেপ্তার করা হয় না। কাউকে ধর্মবিদ্বেষী বলে হত্যা করার পরিকল্পনা করা হয় না। আজ পর্যন্ত মত প্রকাশের স্বাধীনতাকে খর্ব করে কোন দেশেরই উন্নতি হয় নি। একটি দেশ তখনই উন্নত হয়, যখন মানুষের কথা বলা নিশ্চিত হয়।
বাঙলাদেশে প্রধানমন্ত্রী সমালোচনা করলে গ্রেপ্তার করা হয়, হিন্দু ধর্মাবলম্বী হয়ে কেনো বাড়িতে কুরআন রাখা হল, বিবাহ না করে কেনো একসাথে থাকা হল- এই অজুহাতে গ্রেপ্তার করা হয়। কিন্তু যখন মন্ত্রীর ভাতিজা গাড়ি চাপা দিয়ে মানুষ মারে, এমপির ছেলে গুলি চালিয়ে মানুষ মারে তখন পুলিশ প্রশাসন খুনিদের গ্রেপ্তার করার পরিবর্তে খুনিদের নিরাপত্তা প্রদান করে।
বাঙলাদেশ তৃতীয় বিশ্বের একটি ক্ষুদ্র দেশ; স্বাধীনতা পাওয়ার জন্য যে বিসর্জন দেয়া হয়েছিল ১৯৭১ সালে, এখানে গণতন্ত্র প্রতিষ্ঠার লক্ষে সকলে মিলে ঐক্যবদ্ধ হয়ে কাজ করাটাই স্বাভাবিক ছিল। কিন্তু না, এখানে দেশকে বিক্রি করে ক্ষমতার দাপট দেখানোই গণতন্ত্রের মূলমন্ত্র। আর বাঙলাদেশের লেখকদের কখনো চাপাতির কোপে জীবন দিতে হয়, কখনো নিরাপত্তাহীনতার কারণে দেশ ছেড়ে চলে যেতে হয় এবং ফাকিং ইন্টেলেকচ্যুয়ালরা এক্ষেত্রে বলেন, রাজনৈতিক আশ্রয় পাওয়ার লক্ষ্যে বিদেশ গমন দৃষ্টিকটু। অথচ তারা বলতে লজ্জা পান, আপোষকামীরাই আজ বাঙলায় ইন্টেলেকচ্যুয়াল, আপোষহীনরা নির্বাসিত।

