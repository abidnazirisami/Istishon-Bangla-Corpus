বাঙলাদেশই অভিজ্ঞতার শস্যকণা


জার্মানির একটি বিশ্ববিদ্যালয়ে বাঙলাদেশকে নিয়ে বক্তব্য দেয়ার সুযোগ হয়েছিল। সেখানে এমন অনেক মানুষ উপস্থিত ছিলেন যাদের নামের সাথে পরিচিত ছিলাম; সামনে থেকে তাদের দেখতে পেরে ও কথা বলতে পেরে আনন্দিতবোধ করেছিলাম। যারা বক্তব্য দিতে এসেছিলেন তাদের মধ্যে অধিকাংশই নারী।
আমার রচনাটির নাম দিয়েছিলাম, ‘Banned of Freedom Expression’. বক্তব্যের সাথে সাথে স্লাইড শোতে বাঙলাদেশের মোট ২৮টি ছবি দেখিয়েছিলাম। ভাষা আন্দোলন থেকে শুরু করে ১৯৭১ পর্যন্ত তারা খুব সহজেই বুঝতে পেরেছিল। ১৯৭৫ এর পর থেকে কীভাবে ও কেনো এত পরিবর্তন এলো এটা কিছুতেই তারা বুঝতে ও মানতে পারছিল না। জিয়াউর রহমানের ভূমিকা নিয়ে পরবর্তীতে প্রশ্ন তুলেছিল। রচনাটি ১৫টি পরিচ্ছেদে ভাগ করেছিলাম। ফ্রিডম অফ স্পিচ, ফ্রিডম অফ স্পিচ এন্ড বাঙলাদেশ এবং সেকুলারিজম এন্ড বাঙলাদেশ এই তিনটি পরিচ্ছেদ শেষ করার পর দর্শক সারি থেকে বিপুল পরিমাণে সাড়া পেয়েছিলাম। বিভিন্ন দেশ থেকে আসা ব্লগাররা আমার বক্তব্যের সমর্থন করে বলছিল, ‘Without freedom of speech a country can’t progress’.
ফ্রিডম অফ স্পিচ নিয়ে পরবর্তীতে কয়েকজন প্রশ্ন তুলেছিল। যেমন বাঙলাদেশের অধিকাংশ মানুষই বলে থাকে; এমনকি কিছু আহাম্মক ইন্টেলেকচুয়্যালও বলে থাকে-‘ you can’t say anything in the name of freedom of speech. You can’t hurt peoples believe’. এই লাইনটি সমর্থন করে ১জন নারী ও ১ জন পুরুষ আমার বক্তব্যের বিরোধিতা করেন। তারা আরব দেশ থেকে আগত বলগার। তাদের বক্তব্যের প্রেক্ষিতে দর্শক সারি থেকে শুরু করে উপস্থিত বিভিন্ন দেশ থেকে আগত ব্লগাররা প্রতিক্রিয়া ও সমালোচনা করেন। সেই নারীর সাথে আমার অনেক তর্কবিতর্ক হয়। আরবের দুইজনের উপর অনেকেই বিরক্তবোধ করেন।
‘2015 – the blogger killing year’ ‘Government involvement on Blogger killing issue’ ‘Civil society’ এই তিনটি পরিচ্ছেদ নিয়ে অনেকগুলো প্রশ্ন উঠেছিল। এই তিনটি বিষয়ে বক্তব্য দেবার সময় লক্ষ্য করেছিলাম উপস্থিত সকলে খুব অবাক দৃষ্টিতে তাকিয়ে কথাগুলি শুনছিল। এক সময়ের ধর্মনিরপেক্ষ বাঙলাদেশ কী করে ইসলামপ্রধান বাঙলাতে পরিণত হয়েছে এই ইতিহাস জানার পর দর্শকগণ দুঃখ প্রকাশ করেছেন। জামায়াতে ইসলামি ও হেফাজতে ইসলামের কর্মকাণ্ড নিয়েও প্রশ্ন উঠেছিল। হিন্দু বৌদ্ধ আদিবাসী নিয়েও প্রশ্ন উঠেছিল। আমাকে সর্বমোট ২১টি প্রশ্ন করা হয়েছিল। ৫০ মিনিট বক্তব্য দেবার কথা থাকলেও আমি ৫৫ মিনিট বক্তব্য দিয়েও সম্পূর্ণ শেষ করতে পারি নি। লক্ষ লক্ষ মানুষের ত্যাগ স্বীকার, লক্ষ লক্ষ নারীর সম্ভ্রমের বিনিময়ে বাঙলাদেশের জন্ম, বর্তমান প্রেক্ষাপট ও আমার জীবনের অভিজ্ঞতা শুনে ইউরোপিয়ান অ্যামেরিকানরা কখনো বিস্মিত হয়েছে, কখনো আবেগে আপ্লূত হয়েছে, কখনো বাঙলাদেশকে আরও জানার আগ্রহবোধ করেছে।
আমার বক্তব্য শেষ হওয়ার সাথে সাথেই অনেক মানুষ এসে আমার সাথে কথা বলেন, ছবি তুলেন, যোগাযোগের মাধ্যম জেনে নেন। আমার বয়স জেনে সকলেই খুব অবাক হয়ে জিজ্ঞেশ করেন, এত কম বয়সে এত কিছুর অভিজ্ঞতা কীভাবে সম্ভব? আমি বলেছিলাম, বাঙলাদেশই অভিজ্ঞতার শস্যকণা।

