মুক্তচিন্তকদের জন্য বাঙলাদেশ নিরাপদ নয় 


যারা বুদ্ধিবৃত্তিক চর্চার সাথে প্রত্যক্ষভাবে জড়িত তাদেরকে একেক করে হত্যা করা হয়েছে। যারা মুক্তচিন্তা মুক্তবুদ্ধির পক্ষে জোরালো অবস্থান নিয়েছে তাদের টার্গেট করা হচ্ছে। মৌলবাদীরা এতটাই দুর্ধর্ষ হয়ে উঠেছে যে এখন আর তারা লুকিয়ে অন্ধকারে হত্যা করে না বরং দিনের আলোয় রাস্তায় ও বাসার ভেতর ঢুকে কুপিয়ে যায়। 
বর্তমানে বাঙলার মুক্তচিন্তকদের পরিস্থিতি ভয়াবহ। প্রতিদিনই শুনতে পাওয়া যায়, কাউকে না কেউকে রেকি করা হছে। এই তালিকায় শুধু পুরুষই নয়, নারীও আছে। গতকাল রাতে এক নারীর সাথে অপ্রীতিকর ঘটনা ঘটে। ভুলে গেলে চলবে না, ইসলামিক মৌলবাদীরা এতটাই অন্ধ যে তাদের দ্বারা সব কিছু সম্ভব। সরকার ও পুলিশ প্রশাসন এই মৌলবাদীদের প্রশ্রয় দেওয়ার কারণে ধর্মান্ধরা এতটা আক্রমণাত্মক হতে সাহস পাচ্ছে।
একসময় ইসলামিক মৌলবাদীরা খুবই সতর্কতার সাথে রেকি করত যাতে ভিকটিম টের না পায়। কিন্তু বিচারহীনতার এই সংস্কৃতির বাঙলায় ক্ষমতাসীনদের প্রত্যক্ষ মদদে তারা এখন আর এতকিছু চিন্তা ভাবনা বা খেয়াল রাখার প্রয়োজনবোধ করে না। এই কারণে অনেক মুক্তচিন্তক বুঝতে পারছেন তাদের ফলো করা হচ্ছে। প্রয়াত ব্লগার নিলয় নীল যেমন বুঝেছিলেন তাকে রেকি করা হয়েছিল। তেমনি আমাকে জুন মাসের ৬ ও ৭ তারিখ রাতে রেকি করা হয়েছিল, সেটাও আমি বুঝতে পেরেছিলাম।
বাঙলাদেশে খুনি থাকতে পারবে, ধর্ষক থাকতে পারবে, সন্ত্রাসী থাকতে পারবে, ঘুষখোর থাকতে পারবে, দুর্নীতিবাজ থাকতে পারবে, মৌলবাদী থাকতে পারবে,ধর্মব্যবসায়ী থাকতে পারবে, রাজাকার থাকতে পারবে, চোর-ডাকাত-শুয়োর সবাই থাকতে পারবে কিন্তু মুক্তচিন্তকদের বেঁচে থাকার অধিকার নেই! প্রিয় মুক্তচিন্তকরা, আপনার বাসার নিচেই হয়তো দাড়িয়ে আছে ঘাতকের ধারালো চাপাতি। এবার কৌশলী হতে হবে।
২৮শে আগস্ট ২০১৫ 

