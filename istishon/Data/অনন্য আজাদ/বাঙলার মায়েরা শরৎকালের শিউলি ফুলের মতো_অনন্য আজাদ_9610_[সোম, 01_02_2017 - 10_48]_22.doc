বাঙলার মায়েরা শরৎকালের শিউলি ফুলের মতো


আমাদের মায়েরা খুব অসহায়। তাদের নিজস্ব সুখ বলতে কিছু নেই। বিয়ের পর থেকেই তাদের স্বপ্নগুলো ধূসর হতে থাকে। সন্তানের সুখকে নিজের সুখ ভেবে নিজের সুখকে আড়াল করার ক্ষেত্রে বাঙাল মায়েদের বিসর্জন অনন্য। তাদের স্বপ্নগুলো দেয়ালের কোন এক ছিদ্রে বন্দি হয়ে যায়। শহরের বাড়িঘরগুলো কিছুটা কবরের মতোই; স্বপ্নগুলো বিষাক্ত হতে হতে পচে, গলে মিশে যায়। কখনো যে তারা স্বপ্ন দেখতো, তা আর মনে করতে পারে না।
পুরুষের থেকে দ্বিগুণ পরিশ্রম করার পরও নানা কুৎসিত শব্দে তাদের বিশেষায়িত করা হয়। তাদের নিজের জীবন বলতে কিছু থাকে না, অন্যের জীবনের সাথে নিজের জীবনের যোগসূত্র খুঁজে পায়। আমাদের মায়েরা দুটি নোংরা শাড়ি পরেই সারাবছর কাটিয়ে দিতে পারে। সারাদিন না খেয়েও সন্তানের মুখের উপর তাকিয়ে বলতে পারে আমার পেট অনেক ভরা! বাঙলার প্রতিটি মায়ের জীবনী একেকটি বিসর্জনের ইতিহাস। 
আমাদের সমাজে দুষ্টু বুড়োরা প্রায়ই ছোট্ট বাচ্চাদের জিজ্ঞেস করে বাবা বেশি ভালোবাসে নাকি মা? দুষ্টু বুড়োরা আশা করে, বাবা শব্দটি উচ্চারিত হবে। কিন্তু অধিকাংশ ক্ষেত্রে মা শব্দটি উচ্চারিত হয়। বুড়োরা ঠিকই জানে, মা ছাড়া সন্তানের পৃথিবী কতটা বেদনার। বাঙলার বাবারা যতোটা না বাবার ভূমিকা পালন করে তারচেয়ে বেশি পুরুষের ভূমিকা পালন করতে ব্যস্ত। মাঝে মাঝে তো বাবা ও পুরুষের পার্থক্য খুঁজতে খুঁজতে সন্তানের জীবন কেটে যায়। পুরুষতন্ত্র বাবাদের শিরায় শিরায় এমনভাবে গেঁথে থাকে যে তারা চাইলেও মানবিক মানুষ হতে পারে না। 
আমাদের মায়েদের চোখ দিয়ে পড়া বর্ষার জল আশ্রয় খোঁজে রান্নাঘরে, কখনো বারান্দার গ্রিল ধরে আকাশের দিকে। আকাশের সাথেই মূলত তাদের বন্ধুত্ব। তাদের ক্ষতগুলো বাতাসে ভেসে যায়। না বলা কথাগুলো জমতে জমতে শরীরে পচন ধরে। অথচ তারা বলে না, তারা সুখে নেই!
আমাদের মায়েরা শরৎকালের শিউলি ফুলের মতো,
তারা রাতে ফোটে এবং সকালে ঝড়ে যায়।
তাদের ক্ষত রাতে জীবিত হয়,
ভোরবেলা নতুন রূপ পায়।

