ত্রয়ী গীতিকবিতা ।। শফিকুল ইসলাম


 সেদিনের সেই তুমি কত বদলে গেছ
(০১)
সেদিনের সেই তুমি কত বদলে গেছ
আমার পৃথিবী আজও তেমনি আছে,
যেমন দেখেছ॥
কোথায় সেই সুর, সেই গান
প্রাণে প্রাণে এত মান অভিমান,
মনে হয় যেন তুমি আজ
সবই ভুলে গেছ॥
সেইসব দিন আজও আমায়
আকুল করে ডাকে,
যেতে যেতে পথে এখনও
আমি দাড়াই থমকে॥
আজ ও আমি যে গানে গানে
স্মরণ করি দিনগুলি মনে মনে,
জানিনা তুমি আজ
কোন পথে চলেছ॥
ভুলে আছি ভাল আছি
(০২)
ভুলে আছি ভাল আছি,
সেদিনের কথা আর তুলো না,
দূরে আছি, বেশ আছি
আমায় কাছে ডেকনা॥
রাতের স্বপ্ন প্রভাতে জাগরণে
তুমি আর জাগায়ো না মিছে স্মরণে,
নতুন করে আমি আর
দুঃখ পেতে চাইনা॥
স্বপন দেখতে ভাল লাগেনা এখন
স্বপন দেখলে বাড়ে জ্বালা অকারণ,
মিলনের সুখ তো আমার
কখনো প্রাণে সয়না॥
একদিন জানবে
(০৩)
একদিন জানবে
হঠাৎ চলে গেছি পৃথিবী ছেড়ে,
বুকভরা অভিমান নিয়ে
এই বুকের ভেতরে॥
কতটা দুঃখ হতাশা নিয়ে
জীবনটা দিয়েছি আমি কাটিয়ে,
কেউ না জানুক
তুমি তো জানো ভালো করে॥
তুমি তো জানো কার কারণে
এতটা অসুখী আমি এই জীবনে,
কতটা কষ্টে
জীবন দিয়েছি পার করে॥

