সিপিবির কাছে প্রশ্ন 


লেখালেখিতে প্রচন্ড ব্যাস্ত থাকায় ব্লগ জিনিসটা প্রায় ভুলেই গেছিলাম । তবে আর থাকতে পারলাম না । প্রিয় রাজনৈতিক দল সিপিবির সাম্প্রতিক কর্মকান্ডে ক্ষোভ , দু:খ আর হতাশা জন্ম নেয়াটাই স্বাভাবিক নয় কি ? সম্প্রতি এক কেন্দ্রীয় নেতা আমাকে বলেছিলেন অনলাইনে বুলি না আওরে সাধারণ মানুষের কাছে যেতে । নেতার মুখের উপরে বলতে পারিনি যে রাস্তার পাশের চায়ের দোকানই আমার প্রতিদিনের আড্ডার প্রিয় স্থান । তাকে বলতে পারিনি যে অফিসে বসে টেবিল চাপড়ে সাধারণ মানুষের মনোভাব নিয়ে অনেক বড় বড় কথা বলা যায় । তবে তাদের মনের নাগাল পাওয়া যায়না ।
বিতর্কের শুরু সিপিবি নির্বাচনে না যাওয়া বিষয়ক বক্তব্য থেকে । সিপিবি সভাপতি কমরেড সেলিম ভাই মুক্তি ভবনে সংবাদ সম্মেলনে বলেন-
"'বিএনপির সঙ্গে আমাদের নীতিগত পার্থক্য থাকলেও আমরা চাই, তারা নির্বাচনে আসুক। সব দলের অংশগ্রহণ ছাড়া আমরা নির্বাচনে না আসলেও বিএনপি-জামায়াত হরতাল-অবরোধের নামে যে সন্ত্রাসের সৃষ্টি করছে তার শরিক আমরা হব না।'"
(-কালের কন্ঠ । ২৭ নভে:)
কমরেড সেলিম ভাইয়ের এই বক্তব্যের সাথে সকলেই একমত পোষণ করবে যে ৫ই জানুয়ারি একটি একতরফা নির্বাচন হতে যাচ্ছে । কমরেড সেলিম ভাই বিএনপির সাথে সংলাপ প্রসঙ্গে আমাকে বলেছিলেন "বর্তমানে দেশের একনম্বর শত্রু মৌলবাদ । তাই সকলকে নিয়ে জামাত শিবিরের বিরুদ্ধে রুখে দাঁড়াতে চায় সিপিবি । " তিনি নব্বই এর স্বৈরাচারবিরোধী আন্দোলনের উদাহারণ টেনে বলেন যে তখন সবাই এক হয়েছিল স্বৈরাচারের বিরুদ্ধে । (পিসিতে বসে স্ক্রীণশটসহ দেব ।) আমি তাকে প্রশ্ন করেছিলাম যে "বর্তমান সময়ে মৌলবাদবিরোধী আন্দোলনে সিপিবির একক কিংবা যৌথ উদ্যোগে কি কর্মসূচী আছে ?" জবাব পাইনি ।
তারপর নির্বাচন নিয়ে সেই ভয়াবহ বক্তব্যে সিপিবির নেতা-কর্মী-শুভানুধ্যায়ী থেকে শুরু করে সারাদেশে তোলপাড় শুরু হয় । নিজের অগোচরেই বিএনপি সম্পর্কে সিপিবি সভাপতির কৌশলী বক্তব্যটিও কি সাম্প্রদায়িক - মৌলবাদী শক্তির ঘৃণ্য উদ্দেশ্যকে চরিতার্থ করে না ? সিপিবির অনেক দিনের দাবী ছিল যে :
* সঙ্খানুপাতিক নির্বাচন পদ্ধতি দিতে হবে
* নির্বাচনী ব্যয় কমাতে হবে
* কালো টাকা ও পেশী শক্তির ব্যবহার বন্ধ করতে হবে
* নির্বাচন কমিশন শক্তিশালী ও প্রকৃত অর্থে স্বাধীন করতে হবে ।
* ঋণখেলাপি, সন্ত্রাসী, গডফাদারদের নির্বাচনে অবাঞ্চিত ঘোষণা করতে হবে ।
সিপিবির নির্বাচনে না আসার কারণ হিসাবে কি এই দাবীগুলিই যথেষ্ট নয় ?
বর্তমানে দেশে নিবন্ধিত রাজনৈতিক দল ৩৮ টি। এর মাঝে নামসর্বস্ব দলের সংখ্যা কত তা বলাই বাহুল্য । এই নামসর্বস্ব দলসমূহের নির্বাচনে অংশ্রগ্রহণ নিয়ে সিপিবি কোনদিন মাথা ঘামিয়েছে বলে শুনিনি । যাই হোক এদের মধ্যে নির্বাচনে অংশ নিচ্ছে ১৪ টি দল। সে হিসেবে শতকরা ৩৭ শতাংশ দল নির্বাচনে অংশ নিচ্ছেন । নির্বাচনে প্রতিদ্বন্দ্বিতা করছেন ১১২১ জন প্রার্থী । ৮ জন প্রার্থী বিনা প্রতিদ্বন্দ্বিতায় জয়ী হতে চলেছেন । এই নির্বাচনে ভোটার প্রতি ব্যয় ৮ টাকা। সে হিসেবে ব্যয় হবে প্রায় ৭৫ কোটি টাকা । ভুলে যাবেন না নিবন্ধন প্রশ্নে জামাতের আপীল আবেদন এখনো ঝুলে আছে । তাই তারা নির্বাচনে অংশ নিতে পারবে না এটা স্পষ্ট করে বলার সুযোগ এখনো আসেনি । এমতাবস্থায় কমরেড সেলিম ভাইয়ের কাছে আমার দ্বিতীয় প্রশ্ন রইল 'সর্বদল' বলতে আপনি কি বোঝাতে চেয়েছেন ?

