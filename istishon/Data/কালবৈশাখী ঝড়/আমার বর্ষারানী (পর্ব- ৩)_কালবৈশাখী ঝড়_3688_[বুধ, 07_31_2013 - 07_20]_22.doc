আমার বর্ষারানী (পর্ব- ৩)


নির্জন বাড়িটিতে চারপাশের নির্জনতা যেন গ্রাস করেছে আমাদের ।বাইরে প্রবল বর্ষণ চলছে । নি:শব্দ আমরা ঝুঁকে আছি একটা ল্যপটপের স্ক্রীনে । যেখানে নরপশু গোলাম আজমের রায়ের বিরুদ্ধে অসংখ্য প্রতিবাদ । এই আপোষের রায়ে মন ভীষণ খারাপ । কি মনে করে জানি আমি ওর কোমর জড়িয়ে ধরতে গেলাম । ও ফোঁস করে উঠল !
-ছাড় আমাকে ধরবি না
-কেন বাপু কি করলাম ?
-আমি বাপু না ।
-আচ্ছা মানলাম । মুডটা একটু কেমন যেন....
-তুই আমাকে নিয়ে কিছু লিখিস না....? গাল ফুলিয়ে বলল আমার বর্ষারানী ।
সাথে সাথে ওকে নিয়ে লেখা কয়টি কবিতা দেখিয়ে বললাম এগুলো কি হে?
-এগুলো পুরাতন । তুই আমাকে বোকা ভাবিস !
-আহা সোনা ! এখন দেশের যা অবস্থা তাতে প্রেমিকাকে নিয়ে লেখা আসে বল ?
-তবে কি লেখা আসে শুনি ? এই যে ব্লগের ছাইপাশগুলো ?
-ওগুলো মোটেই ছাইপাশ নয় ম্যাডাম,প্রতিবাদ ।
ও আরো কঠিন কিছু বলতে গিয়েও থেমে গেল । চোখে মুখে ভয়ের রেখা ফুটে উঠল । আস্তে আস্তে বলল -এসব আর লিখিস না সোনা । তোকে মেরে ফেলবে ওরা ।
-তোর মত একটা দজ্জাল বউ থাকতে আমাকে ওরা মারতে পারবে বুঝি ?
-ফাইজলামি করিস না ।
-আমি ফাজলামি করছি না ।
-তোকে মেরে ফেললে আমি কোথায় যাব?
-কোথায় যাবি মানে ? এই দেশেই থাকবি । দেশের জন্য লড়বি ।
ও কিছু বলল না ।চোখ দিয়ে জল পড়ছে অবিরল । আমার বিপ্লবী কথাবার্তা ওর কাছে এখন মূল্যহীন । আমার ফাজলামোতে ও হাসছে না , রাগ করছে না ,মারতে আসছে না । সে এখন ভালবাসার মহাসমূদ্রের একক অধীশ্বর । আমি সেই বিপুল ঢেউয়ের উচ্ছাসে হাবুডুবু খেতে খেতে ওকে কাছে টেনে নিলাম । বুকে চেপে ধরে বললাম -পারব না সোনা । ওরা মেরে ফেললেও আমি প্রতিবাদ থেকে পিছু হটতে পারব না ।
জানিনা নি:শব্দে কতটা মূহুর্ত , কত মাস নাকি কতটা বছর কেটে গেল । আমাদের ঘিরে শুধু আকাশের প্রবল ক্রন্দন । আর দু:খীনি বাংলা জুড়ে সেই অশ্রুজল ঝড়ে পড়ার শব্দ । হঠাত্‍ ও মুখ তুলল । ঠোঁট ছোঁয়াল আমার কম্পিত ঠোঁটে। দৃঢ় হল আমাদের বাহুবন্ধন । শ্রাবণের বর্ষন বেড়েই চলছে । ঘর আলোকিত করে যাচ্ছে ক্ষণপ্রভা । আস্তে আস্তে ল্যপটপের স্ক্রীনটা অফ হয়ে গেল । আমরা যেন চলে গেলাম বস্তুজগত্‍ থেকে অনেক দূরে....
(্‌এডিটেড রিপোস্ট)

