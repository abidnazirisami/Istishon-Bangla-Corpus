আবারো ব্লগারদের মৃত্যুপরোয়ানা !



আবারো মুক্তচিন্তার উপর হস্তক্ষেপ শুরু হয়েছে। খবরে প্রকাশ পঞ্চাশটি ব্লগ এবং প্রায় শতাধিক ব্লগার এখন রাষ্ট্রীয় বাহিনীর নজরদারিতে বন্দী। সরকার বলছে ব্লগে সরকারবিরোধী কোন কথা লিখলেই তাকে আইনের আওতায় আনা হবে। এর আগে হেফাজতের ইসলাম নামে তথাকথিত ধর্মভিত্তিক মৌলবাদী সংগঠনের অভিযোগের পরিপ্রেক্ষিতে চারজন ব্লগারকে গ্রেপ্তার করা হয়। উগ্রপন্থীদের হাতে খুন হয় ব্লগার রাজীব। কুপিয়ে আহত করা হয় ব্লগার আসিফ মহিউদ্দিনকে। সরকারের পক্ষ থেকে ব্লগারদের তালিকা প্রকাশ করা হয়। সেই তালিকার সূত্র ধরে একের পর এক হামলা চলছে ব্লগারদের উপর। এতেও হুজুরগন সন্তুষ্ট না হওয়ায় প্রণীত হয় “৫৭ ধারা” নামে একটি কালো আইন। 
সরকার বাহাদুরকে প্রশ্ন করতে চাই, এখন পর্যন্ত কি উগ্র ধর্মান্ধদের নামের কোন তালিকা প্রকাশ করেছেন? কোন জামাত-শিবির-হেফাজতিদের (যারা ব্লগ দিয়ে ইন্টারনেট চালায়) অনলাইনের কার্যকলাপকে আইনের আওতায় এনেছেন? নাকি পরপারের কথা চিন্তা করে তেঁতুল হুজুরের সাথে গোপনে গোপনে আঁতাত চলছে ? যতদুর মনে পড়ে ৫৭ ধারায় একটা শিবিরকর্মীকে ধরা হয়েছিল। এই খবরে অনলাইনের অনেকে খুশি হলেও আমি খুশি হতে পারিনি। কারণ ৫৭ ধারা শুধুমাত্র শিবিরের জন্য নয়। একটু ভেবে দেখুন সরকার কি সুকৌশলে মৌলবাদের সাথে মুক্তমনাদের এক কাতারে এনে ফেলেছে! 
প্রিয় ব্লগার বন্ধুরা, রামুর বুক থেকে আগুনের ক্ষত এখনো মুছে যায়নি। শোনা যায় সেই ভয়ানক ঘটনার নেতৃত্ব দিয়েছিল আওয়ামী নেতারা। এর আগের একটি পোস্টে অনেক আওয়ামী বন্ধুদের মন্তব্য থেকে বোঝাই যায় যে আওয়ামীলীগ নাকি রাজাকার শোধন করার মেশিন! সেদিনের ঘটনায় রামুর দাহ হয়নি, দাহ হয়েছে মুক্তবুদ্ধির। দাহ হয়েছে মানুষের মননকে মধ্যযুগ থেকে বের করে আনার এক দুর্বার প্রচেষ্ঠার। জানিনা এবার কাকে কাকে মরতে হবে। জানিনা এবার কোন গ্রাম পুড়বে। জানিনা কাকে কাকে জেলের ঘানি টানতে হবে। আসুন না আরেকবার কী-বোর্ডে রাখি প্রতিবাদী আঙ্গুল। তীব্র প্রতিবাদ জানাই এই কালো আইনের বিরুদ্ধে। 
“জল্লাদের শোণিত অস্ত্র সভ্যতার নির্মল পুষ্পকে আহত করার পূর্বে, ...........আসুন, বজ্র হয়ে বিদ্ধ করি তাকে...।“

