ফেলানী হত্যার বিচার চাও___ কোন মুখে _


ফেলানী নামের এক কিশোরীকে গুলি করে হত্যা করেছিল ভারতীয় সীমান্তরক্ষী বাহিনী। কাঁটাতারে ঝুলন্ত এই কিশোরীর লাশ দেখে মন কাঁদেনি এমন মানুষ হয়তো নেই। সৃষ্টি হয় একটি মানবিক আন্দোলনের। নতুন ইতিহাস সৃষ্টি করে বিচার শুরু হল এই হত্যাকান্ডের। সেই বিচারে সাক্ষ্য দিতে ওপারে গেলেন ফেলানীর বাবা। কিন্তু সকল জল্পনা-কল্পনার অবসান ঘটিয়ে ভারতীয় আদালত নির্দোষ ঘোষণা করল ফেলানীর হত্যাকারী সেনা সদস্য অমিয় ঘোষকে । বিলাপ শুরু হল অনলাইনে । ভারতকে গালাগাল দেয়ার আরেকটি ইস্যু পাওয়া গেছে সেটা নষ্ট করার কোন সুযোগ নেই। ফেলানী হত্যার প্রতিবাদে অসংখ্য ভারতীয় ওয়েবসাইট হ্যাক করতে থাকে বাংলাদেশের “প্রতিভাবান” হ্যাকাররা। কিন্তু শাহবাগ আন্দোলনের সময় মিথ্যা সংবাদ প্রচারকারী “আমার তলদেশ” এর ওয়েবসাইট চলতে থাকে নির্বিঘ্নে। বুঝতে কারো অসুবিধা হয়না যে কারা এই হ্যাকার ? বুঝতে আরও অসুবিধা হয়না যে সারাক্ষণ বিজ্ঞানভিত্তিক চিন্তার কথা বলেও আমরা কত পিছিয়ে আছি ওদের থেকে !! 
আমি মুখের ওপর সত্য কথা বলি বলে অনেকের পছন্দ হয়না । বলুন তো, এই যে সীমান্ত দিয়ে নিয়মিত গরু পাচারকারীরা চোরাকারবার করে বিএসএফ কি তাদের ডেকে ডেকে নিয়ে যায় ? আবার যদি এই চোরাকারবারীদের হত্যা করা হয় তবে আমরা বিচার চাইতে থাকি। এবং নিজের অজান্তেই চোরাকারবারকে বৈধতা দিয়ে দিই। আমাদের হয়তো দেশপ্রেম নেই; আমরা সবার জন্য সীমান্ত খুলে দিয়ে বসে আছি। তাই বলে অন্য দেশের মানুষও যে দেশপ্রেমহীন হবে সেটা ভাবার কোন কারন আছে কি ? ফেলানীর ওপারে যাবার কারন হিসাবে সুস্পষ্টভাবে বলা হয় যে ফেলানী দিল্লীতে বাবার সাথে কাজ করতে যেত। সেখানে তাদের মত আরও অনেক বাংলাদেশীই অবৈধভাবে কাজ করে। অর্থাৎ উত্তরাঞ্চলের দরিদ্র মানুষগুলি সাধারণত অন্য দেশের উপর নির্ভর করেই বেঁচে থাকে। এখন প্রশ্ন হল তবে কোন দৃষ্টিভঙ্গি থেকে ফেলানী হত্যার বিচার চাওয়া হয় ? (১) বিনাবিচারে হত্যা (২) অবৈধ অনুপ্রবেশকে বৈধ করা (৩) চোরাচালান কে বৈধতা দেওয়া । যদি প্রথমটি হয় তবে বলব, যে দেশে সাজানো ক্রসফায়ার বৈধ সে দেশ আরেক দেশে অবৈধ প্রবেশকারীর ক্রসফায়ারের বিচার চায়, বিচার না পেয়ে আবার রাগ হয়, কান্নাকাটি করে। এটা কি হাস্যকর নয় ? যদি দ্বিতীয় এবং তৃতীয় কারনটি সঠিক হয় তবে আমার আর কিছু বলার নেই। যে দেশে রাষ্ট্রীয়ভাবে কালো টাকাকে সাদা করা হয় সে দেশের মানুষ কোন অবৈধ কাজকে বৈধতা দেয়ার কথা বলবে এটাই স্বাভাবিক ।
চোরাচালানীর সাথে জড়িত মহিলা-পুরুষদের চেহারা দেখলে আপনি সহজেই বুঝবেন যে এরা গরীবের চেয়েও গরীব। এরা কলুর বলদ, মানে ভারবাহী কিন্তু ফলভোগী নয়। চোরাচালানের ফল ভোগ করে গডফাদাররা। উত্তরাঞ্চলের ঐ গরীব মানুষগুলিকে যারা মৃত্যুকুপে পাঠাতে বাধ্য করে তাদের কয়েকটাকে ক্রসফায়ারে দিলেও হয়তো চোরাচালান কিছুটা কমতো এবং এসব গরীবের চেয়েও গরীব মানুষগুলো বেঘোরে মরত না।
নিজের দোষ অপরের কাঁধে চাপিয়ে দিয়ে আমরা নিজেদের দায়মুক্ত করছি ঠিকই ; তবে আমার ছোট্ট দেশটি বিশ্বদরবারে পরিচিত হচ্ছে “ভিখারীর দেশ” আর “চোরের দেশ” হিসাবে !! আমরা যতদিন দালালের মাধ্যমে ভারতে অবৈধ প্রবেশ বন্ধ করতে না পারবো ততদিন বিএসএফ গুলি করবে, আর তার বিচারও হবে না। বিজিবি ঘুষ খাওয়া বন্ধ করুক, সীমান্তে চোরাচালান বন্ধ হোক, অবৈধ প্রবেশ বন্ধ হোক, একটা বাংলাদেশীও মরবে না। কেউ হয়তো বলবেন- বিসিএফও তো ঘুষ খায়, তাহলে তারা গুলি করে কেন? আমি বলবো- আমরা নিজেরা শুদ্ধ না হয়ে আরেকজনকে শুদ্ধ হতে বলতে পারি না। আমরা এমনই দেশপ্রেমিক যে পরের বাড়িতে চুরি করতে গিয়ে অক্কা পাবার পর তার বিচার চাই।
যারা আমার এই পোস্টের বিরোধিতা করবেন তাদের বলে রাখি, আমি এখানে ভারতের দালালি করতে আসিনি। এসেছি আত্মসমালোচনা করতে। যদি এতেও মন না ভরে তবে আজ থেকে ঘরের দরজা খুলে ঘুমাবেন । চোর আসলেও যেন কিছু না বলেন, কেমন ?


