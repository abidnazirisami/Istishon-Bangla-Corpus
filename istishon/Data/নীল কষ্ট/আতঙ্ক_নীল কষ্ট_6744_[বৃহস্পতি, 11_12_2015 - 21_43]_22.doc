আতঙ্ক


প্রতিদিনই আতঙ্কে থাকি। ঘরে বাইরে, গাড়িতে বাড়ীতে সবখানেই আতঙ্ক। বাইরে বেরোলেই ছিনতাইয়ের ভয়, ফুটপাতে হাটলেও এক্সিডেন্টের ভয়। সাথে বোনাস হিসেবে চাপাতির ভয়। ঘুমের মধ্যেও স্বপ্ন দেখি চকচকে চাপাতির ঝলসানি। মাঝরাতে কুকুরের চাৎকারে লাফিয়ে উঠি। রাস্তায় হাটার সময় বারবার পিছন ফিরে তাকাতে হয়, কেউ পিছু নিয়েছে কিনা? নির্জন রাস্তায় শুকনো পাতার শব্দেও চমকে উঠতে হয়।
মসজিদে নামাজের সময়ও আতঙ্ক থাকতে হয়। এই বুঝি বিকট শব্দে উড়ে যাবে মসজিদের মিনার। পূজোর শোভাযাত্রা বের করতে হয় পুলিশের বেষ্টনী দিয়ে। মন্দিরে আশেপাশে যেতেই এখন ভয় করে। ক্লাশের মধ্যেও মন টিকে না। মাজারের মতো শান্ত, নীরব স্থানেও চাপাতির ভয়। চারদিকে আজ শুধু আতঙ্ক। কোথাও নিরাপত্তা নেই। চাপাতি, ককটেল, গ্রেনেডের আতঙ্কে আতঙ্কিত সবাই। গ্রামের শান্তিপ্রিয় মানুষের তন্দ্রাহীন চোখে শুধুই আতঙ্ক। কবির কবিতা, চিত্রশিল্পীর চিত্র, ভাস্করের ভাস্কর্য সবখানেই আতঙ্কের ছাপ।
কে আতঙ্ক নেই? সাধারন মানুষ, কবি, লেখক, রাজনীতিবিদ সবার মাঝেই আতঙ্ক। হিন্দু, মুসলিম, বৌদ্ধ, খ্রিস্টান, নাস্তিক সবাই আতঙ্কিত। যেন সবার দিকে বন্দুকের নল তাক করা রয়েছে, একটু নড়লেই নিভে যাবে প্রান প্রদীপ। আপাদমস্তক বোরকায় ঢাকা মেয়েটিও বাড়ী উঠানে বেরোতেও ভয় পায়। সদ্য জন্মা শিশুটিও আতঙ্ক নিয়ে জন্মায়। দুরন্ত কিশোরের প্রতিটি বিকেল কাটে আতঙ্ক নিয়ে।
আজ জীবনের প্রতিটি পদক্ষেপে আতঙ্ক। বুক ভরা আতঙ্ক নিয়ে বাংলাদেশে প্রবেশ করতেছে গভীর অন্ধকারের দিকে। আলোর রেখাটা সময়ের সাথে ক্ষীন হতে ক্ষীনতর হচ্ছে। জীবনের প্রতিটি স্বপ্ন মিলিয়ে যাচ্ছে আঁধারে। 
অমাবস্যার নিকষ কালো আঁধারের পর আবার সূর্যের আলোতেই এ ধরা উদ্ভাসিত হয়। আমরা আশাবাদী। এই অন্ধকারের সমাপ্তি হবে নতুন যুগের নতুন আলোয়। সে পৃথিবী হবে মানুষের বাসযোগ্য। 

