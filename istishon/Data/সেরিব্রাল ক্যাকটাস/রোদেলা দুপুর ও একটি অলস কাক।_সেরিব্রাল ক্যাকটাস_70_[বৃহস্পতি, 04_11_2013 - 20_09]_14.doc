রোদেলা দুপুর ও একটি অলস কাক।



বৈশাখের তপ্ত স্তব্ধ ঝিমধরা দুপুরে
যখন থমকে থাকে চরাচর স্থিরচিত্রের মতন,
লবনাক্ত ঘাম জমে থাকা অলসতায় আক্রান্ত নির্মাণশ্রমিকের
অদৃষ্টের অযোগ্যতা নিয়ে একটি কাক অভিযোগ জানায়
অবিশ্রাম অতৃপ্ততায়, সরব সংক্রমণে সংশ্লিষ্ট হয় দৃশ্যপটে।
শ্রান্ত স্থবিরতায় বিভ্রান্তি এসে ভর করে ছায়াসন্ধানী তার ক্লিষ্ট চোখে,
করুণ কলরবে ক্লান্ত কাকটি বোধকরি ছায়াচ্ছন্নতার সন্ধানে অতঃপর
ডানা মেলে ভিন্ন গন্তব্যে......
সুখের মতন অধরা লাগে শীতলতার পরশ এই বিদগ্ধতা’র মাঝে,
তবু ভাল লাগে কাকটি’র উৎসুক উড়াল-
ছায়াময় কোনও নিভৃতির আশায়;
ক্লেদাক্ত কোলাহলের মাঝে
আচমকা যেন মৌসুমি সুবাতাস ছুঁয়ে যায় মন
একটি কাকের কল্যাণে।
আমি শুধু
রোদজ্বলা জনারণ্যে রিক্ত বসে থাকি তার প্রত্যাবর্তনের প্রতীক্ষায়...
অনর্থক এবং অতৃপ্ত অনুভূতি নিয়ে।
সর্বস্বত্ব সংরক্ষনঃ সেরিব্রাল ক্যাকটাস। 

