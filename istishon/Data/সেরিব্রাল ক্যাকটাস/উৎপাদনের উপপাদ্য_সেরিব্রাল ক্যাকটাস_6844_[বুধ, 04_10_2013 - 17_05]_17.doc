উৎপাদনের উপপাদ্য



আলোক আঁধারে হারায়
আঁধার, সময়ে। বৃত্ত-কেন্দ্র
এই সকল চলাচল
আদি-অন্ত্য-শূন্য যাতায়াত
আমাদের বাধ্য করে
ক্ষত-খনন-কল্পে।
শিল্পে
ছন্দে
বাহারি
নৃত্যে
সকলেই এক ও অভিন্ন
গন্তব্য-নির্দিষ্ট পরিক্রমায় ব্যস্ত......
বৃত্তের কোনও প্রান্ত হয়না
অথচ আপাতঃ সসীম এই সরল পথরেখায়
অন্ত্যে-আদিতে চক্র-ক্রমিক
বৃথাই সুখ খুঁজে খুঁজে হয়রান।
সরাসরি ব্যাসার্ধ বরাবর
হেঁটে যাওয়াকে তারুন্য,
কক্ষপথ-সম্বল-চলাচলকে জীবন,
কেন্দ্রমুখি ত্বরণকে আবেগ এবং
পরিধিকে এর ব্যাপ্তি ধরি যদি......
আর ফের একবার,
বেঁচে থাকার জন্য এসো
দ্রোহের জ্যামিতি শিখি।।
সর্বস্বত্ব সংরক্ষনঃ সেরিব্রাল ক্যাকটাস।। 

