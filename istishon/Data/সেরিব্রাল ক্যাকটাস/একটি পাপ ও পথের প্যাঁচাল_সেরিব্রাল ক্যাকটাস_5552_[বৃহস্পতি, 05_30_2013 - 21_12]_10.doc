একটি পাপ ও পথের প্যাঁচাল


 
মাখনের মাঝখানে ছুরির মতোন
মধ্যরাত কাটে আমার।
ভাবনাবহুল কিছু ভুল
আর পরাজিত সব পাপ
এসে চুমু খায় যেন ছুরির অগ্রভাগে,
জেগে ওঠে বুকের যত বুনো বাসনা শুধু
নিস্ফল কোনও রাগে,
যেন মানবতা গোঙায় গোরস্থানে
অর্ধমৃত অসম্মানে......
দণ্ডিত দেহের দাফন শেষে শবযাত্রার সঙ্গী হয়ে
ফিরে আসে আপন ঠিকানায় এক অতৃপ্ত অপকর্ম,
বিতাড়িত কোনও গৃহপালিতের মতোন
উচ্ছিষ্ট হাড় চাটে অভুক্ত অনুভবে,
সোনালি স্মৃতিরা আমার।
সরীসৃপের সঙ্কীর্ণ পথরেখার মতোন পড়ে থাকি পাপবিদ্ধ
অশ্লীল অসঙ্কোচে আর বিবশ-ব্যথায়
বার্ধক্যের বৃদ্ধাঙ্গুলি জড়িয়ে
বোধ আর ব্যাধিকে জানাই জঠর ও জননের ইতিহাস।
সর্ব-সত্ত্ব সংরক্ষনঃ সেরিব্রাল ক্যাকটাস।।

