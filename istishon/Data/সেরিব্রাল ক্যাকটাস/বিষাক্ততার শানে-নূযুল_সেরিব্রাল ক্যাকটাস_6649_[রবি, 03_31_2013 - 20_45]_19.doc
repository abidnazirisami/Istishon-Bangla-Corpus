বিষাক্ততার শানে-নূযুল



‘ভালবাসিলেই ভালবাসা হয়’
শুনে একবার মরতে মরতে ফিরেছি
বিন্ধ্যপাহাড়ের এক ডাকিনীর হাত থেকে –
ফের রঙপালিশ দেখাচ্ছ কাকে ?
আমি চিনে গেছি চিনির প্রলেপে সায়ানাইড ।
ব্লাক মাম্বার মধুচুম্বন তবু নিরাপদ
থাকো যদি নারী অচলবৃত্তে,
তথাপি সংশয়ে দোলে মন
পেন্ডুলাম ছন্দে, শিকার-কেন্দ্র
অ্যান্টিলোপের মতোন ;
ভীরু চঞ্চল মনে অবাধ যাতায়াত করে
আসন্ন অমঙ্গলের আশঙ্কাকুল আধিপত্য ।
দহনে প্রেম
চুম্বনে গরল
হায় ! সুরাসিক্ত কণ্ঠে আজ গাই
প্রতারনার প্রলেতারিয়েত, স্নিগ্ধ সংক্রমনে
বিষাক্ত আমি তাই ।
সর্বস্বত্ব সংরক্ষনঃ সেরিব্রাল ক্যাকটাস।।

