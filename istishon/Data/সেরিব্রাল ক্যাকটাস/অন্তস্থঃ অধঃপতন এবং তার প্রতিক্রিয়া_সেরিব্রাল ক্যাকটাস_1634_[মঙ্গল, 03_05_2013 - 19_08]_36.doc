অন্তস্থঃ অধঃপতন এবং তার প্রতিক্রিয়া


কিছু কিছু যুদ্ধ বিচ্ছিন্নভাবে আমাদের অভ্যন্তরে ক্রিয়াশীল থাকে ,
অন্তরাল হতে ঘাতকতাময় আক্রমনে যা আমাদের দুর্বলতর করে চলে ক্রমশঃ
সুস্থির সংকল্পে আর সুনিশ্চিত উৎপীড়নে
আমাদের প্রথমে পরাস্ত ও পর্যায়ক্রমে করে পরাজিত ।
পরাক্রমশালী পুরুষ কতই না অনায়াসে,
অনাহুত আকাঙ্ক্ষার যাতনাময় তীব্রতার কাছে করে আত্মসমর্পণ
ইন্দ্রিয়বিলাসী আক্ষেপে...।
ধীর লয়ে বিক্ষত হয় দিকপাশ আর বিশুদ্ধ বিশ্বাস,
ক্ষুদ্র তুচ্ছ বাসনায় বন্ধক রাখে
আপন অহম; যখন রক্তকনিকারা
বিলাস আর বিপন্নতার টানাপোড়েনে পথ হারায়-
পরিচিত পথের প্রিয় প্রাঙ্গনে।
মন, সে’তো বেঈমান বন্ধুতা’র
সুপ্রাচীন সহচর
স্বর্গ হতে বিতারনের সুনিপুণ হাতিয়ার-
হেঁয়ালি হাতছানিতে যার
দিগভ্রান্ততা আমাদের হয়রান করে
কতই’ না চমৎকার হঠকারিতায় !!
অনন্তর, সর্পিল সম্মোহনে আটকে থাকি
অ্যাকোস্তিক কিছু একাকীত্বের মাঝে-
পেছনে তাকাই যদি,
রোদজ্বলা প্রান্তর থেকে, অতীত থেকে
উঠে আসা কিছু হাড়গোড় আর তেপান্তর
আবারও পিছু ডাকে...
রৌদ্রতাপ ছাড়িয়ে অন্ধকার আর অপূর্ণতার মাঝে।
প্রাচীন মহীরুহের বিস্তৃত শেকড়ের মতন
প্রোথিত এবং সংযোজিত সমন্বয় নিয়ে
অদ্ভুত বিষণ্ণতায় শুষে নেই খরতাপ
আর দহন।
সম্পন্ন সৃজনশীলতা নিয়ে এভাবেই
বেঁচে আছি স্বকীয় স্বাধীনতায়...।
সর্বস্বত্ত সংরক্ষনঃ সেরিব্রাল ক্যাকটাস 

