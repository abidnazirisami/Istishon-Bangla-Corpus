প্রান্তরময় অপ্রেমের অপেক্ষাতুর কথন । 



সুরের গভীরে যে অনুরণন
আমি তাকে চিরে আনবো শব্দমালা
কথার বুনটে আঁকব বিরহী নকশী-কাঁথা
তোমার জন্য .......
এক সহস্র পদ্মপাতায় লিখে দেবো একটি নাম
অক্ষয় অক্ষরে অপ্রেমের শিলালিপি । 
বীজের গভীরে যে স্পন্দন
আমি তাকে জাগিয়ে করবো প্রান-প্রতিষ্ঠা
সময়ের আবক্ষ মূর্তিতে সাজাবো
ব্যাক্তিগত স্মারকসম্ভার ।
তোমার আঁচলে ...... 
অ্যারিজোনার বৈরাগী নুড়ি তুলে দেবো একরাশ
তুমি গাঁথবে চন্দ্রহার ।
গিলগামেশের ভোজসভায় স্বাতী নক্ষত্র হয়ে
তুমি উড়বে চঞ্চল প্রজাপতি
সকল সঁপে ......
ত্রিশ লক্ষ লাইট জ্বলে উঠবে
ভিউফাইন্ডারের নিপুন ফোকাস তবু ছোঁবেনা তোমায় । 
অতিথিরা ভুলবে আসর
বাসর ভুলবে জন্মান্ধরা
ঐন্দ্রজালিক আক্রোশে এরপর তুমি হবে
হিংস্র ক্যুগার –
চাঁদনী রাতে হাঁটবে প্রান্তরে
হৃদ-সন্ধানী মশাল জেলে আলোকিত আকাঙ্ক্ষায় ।
যদি’ও তোমার জন্য
এখনও পথে একজন অপেক্ষায় ।।
সর্ব-সত্ত্ব সংরক্ষনঃ সেরিব্রাল ক্যাকটাস।।

