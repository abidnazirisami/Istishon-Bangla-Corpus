ধবল জ্যোৎস্নার মাঝে কিছু স্রাবরেখা



পরম ও পঙ্কিল সব
গ্রহন ও গ্রাসের দাগ
যা কিছু ছিল চাদরে-হৃদয়ে
আমি তার সকল’ই ধুয়ে নিয়েছি ।
ধবল জ্যোৎস্নার মতন ধবধবে কৌমার্য
এখন বিগত বিলাসের রাজসাক্ষী ,
রেখে গেছে পথের পাশে কালের কদর্য পদচিহ্ন
যেন রঙচটা ছত্রাকময় ইলাস্ট্রেসন -
পাপের পিচ্ছিল আঁকিবুঁকি ।
এভাবেই ধুয়ে মুছে
বারবার ও পুনর্বার
বৈধব্যের জমিনে লাগে রঙের ছোঁয়া
রক্তাক্ত কোনও ঈজেল জুড়ে......
সুরের শেষ অনুনাদের মতোন
হে বিগত বিরহেরা -
থেকেও নেই, না থেকেও আছো
স্রাবের ধূসর স্রোতধারায়
আর তার অস্পষ্ট স্মৃতিময়তায় ।
নির্দিষ্ট সঙ্গীত যেমন সুনির্দিষ্ট স্মৃতিকে
তুলে আনে অতল হতে,
আমিও অনুরূপ নির্দেশিকায়
রক্তবাহিকার প্রতিটি পরতে
খুঁজে ফিরি নিত্য বিভঙ্গ ।
যদিচ
পাপের দায় জানি
ক্রমশঃ
পাপেই হবে ক্ষয়......
যখন
নতুন দিকচিহ্নেরা
বুনবে বিভ্রান্তির তন্তুজাল
বিস্মৃতির বেড়াজাল জুড়ে ।

