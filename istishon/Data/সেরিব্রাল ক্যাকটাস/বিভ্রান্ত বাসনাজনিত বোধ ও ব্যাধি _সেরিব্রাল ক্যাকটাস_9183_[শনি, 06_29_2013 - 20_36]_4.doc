বিভ্রান্ত বাসনাজনিত বোধ ও ব্যাধি 


 
আব্রুহীন আলিঙ্গনে একটি অসমাপ্ত স্থাপত্যকর্ম
বেঁধে রাখতে চাই বুকের কাছে, বয়স্ক বিচ্যুতিসমূহ
বাজারের থলেতে ফেলে কাদামাখা কিছু কঙ্কর কুড়াতে চাই
মন্থর মধ্যাহ্নে, প্রাচীন প্রবঞ্চনার পেছনে দাঁড়িয়ে দাঁড়িয়ে
দিনদুপুরে দরদাম করে আপন অতীতকে নষ্টদের আসরে
নির্দ্বিধায় নিলাম করতে চাই। 
নিরালা নস্টালজিক বিকেলে নিয়মতান্ত্রিকভাবে মিশে থাকতে চাই
জনারন্যের যান্ত্রিকতায়, যুবক বাসনা নিয়ে বিষের পেয়ালায় বৈকল্য খুঁজে
যতই হারাতে চাই শ্লীল কামনায়,
প্রেষণে আর দহনে ক্লিভেজের ভাঁজে হয়রান হই তবু
হাল ছাড়িনা রাতের মাঝপথে। 
পাপড়ি-পোড়া ধোঁয়ায় নিজের ছায়াকে আড়াল করে
সরীসৃপের মসৃণ মৃত্যুরেখা চেটে খাই যদি,
তবে কি অপরিনত অভিশাপে
আবারো একাকী হব, আশাহীন এই শহরে ?
সর্বস্বত্ব সংরক্ষনঃ সেরিব্রাল ক্যাকটাস। 

