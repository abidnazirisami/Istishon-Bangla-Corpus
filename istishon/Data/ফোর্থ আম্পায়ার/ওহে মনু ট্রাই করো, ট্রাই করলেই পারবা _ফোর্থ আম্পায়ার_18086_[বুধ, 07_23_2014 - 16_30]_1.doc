ওহে মনু ট্রাই করো, ট্রাই করলেই পারবা 


"প্রতি মূহুর্তে তুমি স্রষ্টাকে স্মরনে রাখো । তিনিই তোমার শেষ গন্তব্য । জীবনের প্রতিটি পদে তাকে মেনে চলো । তার আদেশ পালন করো , নিষেধগুলো পরিত্যাগ করো । কারন প্রতি মূহুর্তেই তুমি একটু একটু করে ধাবিত হচ্ছো মৃত্যুর দিকে । যার পরে থাকবে অনন্তকাল । যে কালের শুরু আছে শেষ নেই । তাই ইবাদত করো তোমার প্রভূর । আর প্রতি মূহুর্তে স্মরনে রাখো ।"
কথাগুলো পড়ে হয়তবা মনে হতে পারে কুরআনের কোনো আয়াতের বাংলা তরজমা অথবা কোনো হাদিস । কিন্তু না মশাই । এগুলো ছোটো বেলা থেকে শুনে আসা ধর্মবাণীগুলোর স্বল্প কিছু সংগ্রহ । কিছুটা অস্বস্থিকর পরিস্থিতি কাটিয়ে উঠবার জন্যেই কথাগুলোকে পেশ করছি আপনাদের সামনে । 
এবার কিছুটা আলোচনায় আসা যাক । ধরুন আপনি একজন বিসিএস পরীক্ষার্থী । বিসিএস পরিক্ষা বলে কথা !! বুঝতেই পারছেন । পড়ালেখার শেষ নেই । মুখস্থের কোনো সীমা-পরিসীমাও নেই । একটা বিষয় মুখস্থ করছেন তো আরেকটা বিষয় ভুলে যাচ্ছেন । এমতাবস্থায় নিজের নামটাও অনেকে ভুলতে বসেন । অথচ, ধর্মের কথা হচ্ছে - আপনাকে প্রতিটি মূহুর্তেই স্রষ্টাকে স্মরনে রাখতে হবে । 
এবার আসা যাক স্রষ্টাকে স্মরনে রাখার কিছু কৌশলের কথায় । স্রষ্টাকে স্মরনে রাখার কিছু কৌশলের মধ্যে সর্বসাধারন যে কৌশল তা হচ্ছে, স্রষ্টার নাম জপ করা, কিংবা কিছু সূরা কিংবা আয়াত মুখস্থ করে তা আওড়ানো । ধার্মিক মন মানেনা কিছু, করেনা বিশ্বাস নিজের অবিশ্বাসকেই । তাই বিশ্বাসের জেলখানায় আবদ্ধ হয়ে চরম মূহুর্তেও তাকে হয়ত স্রষ্টার নাম জপ করতে হয় । অথচ সূরার আয়াত আওড়ানো তখন কঠিন কাজই বটে । আবার, আয়াত আওড়ানোর সময় কোনোরকম ভুল হয়ে গেলে কিন্তু সমস্যা । এতে বরং বিশাল পাপ হয়ে যায়, আর এই পাপের শাস্তি স্বরূপ ভয়াবহ দোযখের দরজা খুলে রাখা হয় । তাই হয়ত , অনেকেই পরীক্ষার শেষ মূহুর্তের প্রস্তুতি বাদ দিয়ে খুব সন্তপর্ণে এসব ধর্মবাণী আওড়াতে থাকেন । যেটা স্বাভাবিক ভাবেই পরীক্ষার প্রস্তুতির পরিপন্থি । 
একটু সাধারনভাবে চিন্তা করলেই দেখতে পারবেন, এই চরম মূহুর্তটিতে মস্তিষ্কের রক্ত চলাচলে থাকে অনেক দ্রুতগতি । রক্তের চলাচলে দ্রুতগতির কারনে হাইপারটেনশন পর্যন্ত শুরু হয়ে যায় । একটু পর পরীক্ষা, সে চিন্তা তো মাথাতে আছে, পাশাপাশি শেষ মূহুর্তে স্রষ্টাকে ডাকাডাকি করতে গিয়েও আরেক নতুন চিন্তার উদ্ভব ঘটে । এসব চরম মূহুর্তগুলিতে স্বাভাবিকতা বজায় রাখাই যেখানে অনেক কষ্টের কাজ সেখানে বাড়তি চিন্তা মস্তিষ্ককে এনে দেয় বাড়তি ঝামেলা । একদিকে পরীক্ষার বিষয়গুলো মনে রাখা যেখানে কঠিন, সেখানে ধর্মের বানীগুলোকে আওড়ানো নিশ্চয়ই খুব সহজ কাজ নয়, আর তা যদি হয় একই সাথে । অবশ্য স্বাভাবিকভাবে চিন্তা করে দেখুন - এই মূহুর্তে কোন বিষয়টি আপনার জন্য বেশি দরকার ? পরীক্ষার প্রস্তুতি নাকি ধর্মের বুলি ?
নিশ্চয়ই বলবেন - পরীক্ষার প্রস্তুতি । আবার অনেকেই বলবেন - এসব কথা বার্তা যুক্তিহীন ।
হ্যা মেনে নিচ্ছি যুক্তিহীন । কিন্তু, সব কিছুর পরে আপনাকে একটা প্রশ্ন করতে চাই - আপনি এই অযৌক্তিক বিষয়ের মধ্যে কখনো হাবুডুবু খাননি তো মশাই ? যদি খেয়ে থাকেন, তাহলে আমার এই লেখাটি আপনার জন্যই । 
একটা কথা বলে রাখা ভালো । যথাস্থানে যথাযথ ব্রত পালন করুন । পরীক্ষার প্রস্তুতির সময় পরীক্ষার প্রস্তুতিই নিন, তখন ধর্মের বুলি না আওড়ালেও চলবে । ডাল-ভাত আর সিগারেট যদি এক করে ফেলেন, তাহলে সবই যে গোল হয়ে গোলমাল পাকাবে । দোযখের দরজার ভয় করে কি বেকারত্বের দরজা বাড়াবেন, নাকি নিজের পেটের বন্দোবস্ত করে তারপর স্রষ্টাকে খোঁজার চেষ্টা করবেন ?- ভেবে দেখুন । কারন, আপনি না খেয়ে থাকলে আপনার স্রষ্টাও এগিয়ে আসবে না। কারন সে তো আগেই বলেছে - "ওহে মনু ট্রাই করো, ট্রাই করলেই পারবা ।" 
অর্থাৎ, বুঝতে হবে আপনার দায়িত্ব একান্ত আপনারই , যে স্রষ্টাকে আপনি পরীক্ষার প্রস্তুতিতেও স্মরন করছেন, সেই স্রষ্টা কিন্তু আপনার ক্ষুধার সময় আপনাকেই মনে করছেনা । সো ......?

