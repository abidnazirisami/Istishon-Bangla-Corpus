জয়তু নজরুল


কেউ বলেন, আমার বাণী যবন, কেউ বলেন, কাফের। আমি বলি ও দুটোর কিছুই নয়। আমি শুধুমাত্র হিন্দু-মুসলমানকে এক
জায়গায় ধরে এনে হ্যান্ডশেক করাবার চেষ্টা করেছি, গালাগালিকে গলাগলিতে পরিণত করার চেষ্টা করেছি।
১৯২৯ সালের ১৫ ডিসেম্বর কলকাতায় বাংলার হিন্দু-মুসলমানের পক্ষ থেকে কাজী নজরুল ইসলামকে সংবর্ধনা
অনুষ্ঠানে তিনি কথাগুলো বলেছেন।
এখানে নজরুল স্পষ্ট ভাষায় বলেছেন হিন্দু মুসলমানের মিলনের জন্য তিনি এ কাজ করেছেন। তখনকার রাজনৈতিক আবহাওয়া সম্বন্ধে যাদের ধারণা আছে তারা জানেন প্রচণ্ড হিন্দু মুসলিম
বিরোধ তখন বিরাজমান ছিল। ঐ সময়ের প্রেক্ষাপটে এই কথা কতটুকু অসাম্প্রদায়িকতার উদাহরণ হতে পারে তা আর বলার অপেক্ষা রাখে না।
আজ বাংলাদেশে সাম্প্রদায়িক এক গোষ্ঠী কবি নজরুলকে তাদের নিজেদের কবি দাবী করে তাকে একঘরে করে রাখার ষড়যন্ত্রের ফাঁদ পেতেছে। সাম্প্রদায়িকতা প্রতিষ্ঠায় দেশের ধর্মভীরু লোকদের উস্কানি দিতে এইসব অজাতশত্রুরা ব্যবহার করছে কবির নাম ও সাহিত্য কর্ম। এর থেকে আমাদের অবশ্যই
সাবধাণ থাকতে হবে।
জ্ঞানপাপীর জন্ম মানব সমাজে সকল যুগেই হয়েছে। আমাদের এই যুগেও আছে। যারা সব কিছুতেই নাক গলান অহেতুক, বাম
হাত ঢুকান নিজের পকেট আর ইজ্জতের পাল্লা ভারী করতে। সেইসব জ্ঞানপাপীদের জ্ঞান অপচর্চার বিরাট এক মাধ্যম রবি ঠাকুর বড় না কবি নজরুল বড় মার্কা কথা বার্তা। কিন্তু আদৌ এর কোন যুক্তিকতা নেই। বাংলা সাহিত্যের এই দুই প্রবাদ পুরুষ প্রত্যেকেই নিজ নিজ সময় ও স্থানে যুগের সেরা হিসেবেই জন্মেছেন এবং জীবন ও কর্মকে বিকশিত করেছেন। তাদের একে
অপরের প্রতি ছিল শ্রদ্ধা, ভালবাসা আর সম্মান। কেবল আমরা মুর্খরাই তাদের নিয়ে টানাটানি করে তাদের ছোট করছি, অপমানিত করছি।
১৯২২ সালে ধুমকেতু পত্রিকায় ইংরেজ শাসনের বিরুদ্ধে কাজী নজরুল লিখেছিলেন। এই অপরাধে ১৩ মাস জেলে থাকতে হয়েছিল। জেলে থাকা অবস্থায় রবীন্দ্রনাথ বসন্ত নামে একটা
নাটিকা নজরুলের নামে উৎসর্গ করেছিলেন। নজরুল যখন কারাবন্দী হয়ে অনশনে গেলেন, রবি ঠাকুর ছুটে এলেন তাঁর অনশন ভাঙ্গাতে। আবার যেদিন রবীন্দ্রনাথ মারা যান সেদিন নজরুল লিখলেন-
"বিশ্বের কবি, ভারতের রবি,শ্যামলবাংলার হৃদয়ের ছবি,
তুমি চলে গেলে, তোমাকে নিয়ে কত গর্ব করেছি,
ভগবান তোমাকে পাঠিয়েছিল আবার ফিরিয়ে নিল কেন? বিদায়ের সময় তোমার পায়ে আমার চুম্বন নিয়ে যাও।
কথা দাও যেখানেই থাক এই হতভাগ্য বাঙ্গালী জাতিকে মনে রাখিও।"
তারপর আর কোন তর্ক থাকে না, থাকতে
পারে না।
নজরুল এক অস্থির সময়ের প্রচণ্ড ক্ষোভের নাম। জন্ম তার দু:খ দারিদ্রে, অনাথ এতিম অবস্থায় । সেই শিশু কাল থেকেই তাকে
ঘিরে ধরেছে দারিদ্রের অভিশাপ। দুবেলা দু মুঠো অন্ন জোগাড় করেছেন নিজের যোগ্যতায়, যখন তার থাকার কথা খেলার মাঠে, শিশুদের পাঠশালায় স্লেট চক হাতে। তাই সব সময়ই দেখা যেত তার কাব্যে পরাজিতের জন্য, দূর্বলের জন্য, সর্বোপরি মানুষের জন্য সুতীব্র ভালবাসার কথা। নজরুল হয়ে উঠলেন গনমানুষের কণ্ঠস্বর। তার কবিতা গানে কিংবা যে কোন লেখায় প্রকাশ পেল সাম্যের কথা, অসাম্প্রদায়িক এবং বৈষম্যহীন এক
সমাজের কথা । তাই তার ভরাট কণ্ঠে শোনা যায় সাম্যের অমর বাণী -
গাহি সাম্যের গান,
মানুষের চেয়ে বড় কিছু নাই, নহে
কিছু মহীয়ান।
জয়তু নজরুল।।
জয়তু মানুষ।।
জয়তু মানবতা।।
সূত্রঃ পুড়িব একাকী(মোস্তফা জামান আব্বাসী),
নজরুল রচনাবলী এবং ইন্টারনেট।

