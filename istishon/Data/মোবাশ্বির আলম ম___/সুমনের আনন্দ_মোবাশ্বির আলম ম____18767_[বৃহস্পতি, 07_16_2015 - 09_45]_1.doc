সুমনের আনন্দ


সুমন বৈদ্য। যার দুরন্ত শৈশব আর কৈশোর কেটেছে সিলেটের পাহাড়ি সবুজ পরিবেশে। ছেলেবেলা থেকে তাঁর মনে জায়গা করে নিতে থাকে প্রকৃতির নানা রঙ আর মানুষের বৈচিত্রময় জীবন যাপন। স্কুলের শিক্ষক সুমনের আঁকা ছবির প্রশংসা করতেন। সে প্রশংসা শুনে সুমনকে ভর্তি করে দেওয়া হলো শিশু একাডেমীর ছবি আঁকার ক্লাসে। শিশু একাডেমীর পাঠ শেষে বিভিন্ন প্রতিযোগিতায় অংশ নিয়ে সুমন পুরস্কার পেতে থাকে। তখনই তাঁর মনে বাসনা জাগে ছবি আঁকার বিষয়ে উচ্চতর বিদ্যাপীঠে পাঠ নেয়ার।

অতি সম্প্রতি সুমন প্রাচ্যকলায় প্রতিষ্ঠানিক শিক্ষা শেষ করেছেন। নিয়মিত ছবি আঁকছেন। কাজগুলোতে তাঁর মানসচিত্র ধরা পড়তে শুরু করেছে, তৈরি হচ্ছে নিজস্বতা, যা শিল্পপিপাসুদের ভালো লাগবে।
ভারতীয় উপমহাদেশের শিল্পকলায় সমাজভাবনা, রাজনৈতিক টানাপোড়েন আর ব্যক্তিগত জীবনাচরণ বিষয় হিসেবে উঠে এসেছে সবচেয়ে বেশি। প্রাচ্যকলার চরিত্রে অলংকারই প্রধান। এ অলংকার আধুনিক ও লোকজ মোটিফে গড়া। আবার উপমহাদেশের শিল্পকলায় ধর্মীয় আধ্যাত্মিকতাবাদের ছায়ারও দেখা মেলে। ইউরোপীয় চিত্রকলা গবেষকরা বলেন ‘প্রাচ্যকলা হলো শিল্পকলার শ্রেণি বিন্যাস। জাপান, চীন, ভারত ও পাকিস্তানে এ শিল্পের চর্চা হয়ে আসছে।’
সুমন বৈদ্য প্রাচ্যকলার অঙ্কনরীতিতে কাজ করছেন। এ প্রদর্শনীর কাজে প্রাচ্যকলার রীতির ধরনটি আছে কিন্তু বিষয়ে তিনি পাশ্চাত্য অঙ্কনরীতি অনুসরণ করেছেন। সুমনের কাজে বিষয়ে নতুন ধারণা দেয়ার চেষ্টা আছে। বিন্দু, বিসর্গ, বুনট আর উজ্জ্বল রঙের স্বচ্ছ প্রলেপ একটি দুঃসময়ের বাতাবরণ তৈরি করে। আবার মানুষের উজ্জীবনকেও তিনি প্রধান করে তোলেন। তার সে মানুষ দাঁড়িয়ে আছে উর্ধ্বমুখে, হাত বাড়িয়ে। মানুষটির সামনের দিকে উজ্জ্বল আলো। সুমন প্রকৃত আলোর কাক্সক্ষী হিসেবে চিহ্নিত করতে চান মানুষকে।
সুমন মূলত মৌলিক রঙগুলোকে বেছে নেন তাঁর ছবির জন্য। ক্ষেত্রবিশেষে তাঁর পছন্দের কিছু রঙ সম্পর্কে আমরা জানতে পারি Ñ বান্ট সিয়েনা, কালো এবং গাঢ় সবুজ। 
শৈশবে চিত্র রচনাকালেই জলরঙ মাধ্যমে হাত পাকান তিনি। ছবির বিষয় হিসেবে উঠে আসে আশেপাশের পরিবেশ প্রতিবেশ। প্রকৃতি পর্যবেক্ষণে সুমনের ক্ষমতা প্রতিভাত হয়েছে এ প্রদর্শনীর কাজে। কাজগুলোতে প্রথাগত প্রাচ্য ঘরানার ধরন নেই। এসব কাজে রয়েছে বাস্তবধর্মী লালিত্যময় রূপ থেকে বেরিয়ে এসে চিত্রতলে গ্রাম বা উলম্বাকৃতির আর্চ তৈরি করার প্রবণতা। প্রাচ্যরীতিতে তিনি বেশ অনুশীলন করেছেন। পরে এখান থেকে বেরিয়ে তিনি পাশ্চাত্যের শিল্পরীতিতে নিরীক্ষায় মনোযোগী হন। যা তাঁর কাজ সমৃদ্ধ করেছে। 
প্রাতিষ্ঠানিক রীতি মেনে কিছু নিসর্গ চিত্র ও প্রতিকৃতিতে সুমনের জলরঙ ব্যবহারের কৌশল সম্পর্কে ধারণা পাওয়া যায়। বাস্তবধর্মী ওয়াশ পদ্ধতিতে প্রাতিষ্ঠানিক রীতি দেখা যায়। এক্ষেত্রে বেশ দৃষ্টনন্দন কিছু কাজ আছে। বিশেষ করে গাছের সবুজ পাতা নিয়ে তিনি বেশ কিছু চিত্র রচনা করেছেন, যেগুলো দর্শকের দৃষ্টিক্ষুধা নিবারণ করবে। নিজের কাজ নিয়ে সুমনের কথাÑ‘আমার মনে হল শুধু সৌন্দর্য বোধের প্রকাশের জন্যে শিল্পী শিল্পসৃষ্টি করেন না। এর বাইরে সামাজিক অনাচার, ক্ষয়, দুর্যোগ, দুর্ভোগ যেটা আমাদের ভাবায় সেগুলো নিয়ে আমাদের কিছু কাজ করার আছে।’ হ্যাঁ, সেই বৈরি সময় বৈরি উপাদানগুলো তাঁর মনে তাঁর কাজে রেখাপাত করেছে সন্দেহ নেই। তার পাশাপাশি, পাতার ছবিগুলোতে তিনি হয়ে উঠেছেন আনন্দমুখর।
সুমনের ছবির কোন না কোন অংশে, রঙে বা রেখায় বা উপাদানে বা পরিবেশে একটা উৎসবের রেশ থেকে যায়। সেটা আসে আনন্দ থেকে। টুকরো টুকরো জ্যামিতির কথা বলা যায়, যা ওপর থেকে নিম্নগামী হয়ে আনন্দধ্বনি তৈরি করে। বেদনা ও বৈরিতা তো বহমান। সুমনের কাজেও তার প্রমাণ মিলবে। তাকে ছাড়িয়ে যায় তাঁর আনন্দযজ্ঞ। সেটিই বরং বেশি আগ্রহী করে তোলে।
গত ২৩ জুন থেকে ১ জুলাই ২০১৫ পর্যন্ত ঢাকা বিশ্ববিদ্যালয়ে চারুকলা অনুষদে জয়নুল গ্যালারীতে সুমন বৈদ্যের একক প্রদর্শনী অনুষ্ঠিত হয়। 

