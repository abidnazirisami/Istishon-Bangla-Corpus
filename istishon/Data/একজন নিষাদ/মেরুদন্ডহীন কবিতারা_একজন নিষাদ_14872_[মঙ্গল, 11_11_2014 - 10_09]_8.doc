মেরুদন্ডহীন কবিতারা


 অন্য কৈশোর
----------
তবু যেন এক শ্যামল আলো,
কালচে দেয়ালের গায়ে- কিছু দাগ কেটে গেলো,
পাখিদের ছায়া এখনও দেয়ালে দেয়ালে
খসে পড়া আস্তরণ- অন্য ভুবন
জীবন যেখানে, কেবল ধূসর কুয়াশার রং
অন্য কৈশোর এখানে।
পাখিদের ডানা জুড়ে সূর্যের হলুদাভ
ছুয়েছি ভুলে,
এখনও তার রয়ে গেছে অনুতাপ,
অভিমান তোমার তাই দেখলোনা ফিরে,
অস্বীকার করে ঝরে পড়া সাদা পালক
অনুভূতির স্পর্শ বিহীন জ্যামিতিক ভূবন
ফ্যাকাশে হতে থাকা কৈশোরে- যে তুমি ছিলে
যে দেয়ালের গায়ে পাশাপাশি,
অনেকখানি সময় নিয়ে,
এখনও সে কৈশোর তোমার ফিরিয়ে নেয়া হাতে
তাতে তোমার চূলের রং
প্রতিদিন একটু একটু করে ম্লান হতে থাকে।
--------------------.
ক্রেয়ন
----------
সেই দুঃখটা কপোতাক্ষে ছিল
জ্বল জ্বল করে ওঠা আঙ্গুল
আর তাতে কিছু ক্রেয়নের দাগ
ফাক বেয়ে গলে পড়ে বিশুদ্ধ রক্ত
সে কার?
বালি মেশে বাতাসে
দিনের পর দিন ড্রেজিং এর শব্দে যারা
ঘুমিয়ে পড়ে, তাদের ফুসফুস ভরা পানি
নীল চোখ,সব পাতায় দেখে ক্রেয়নের দাগ
দুঃখ ছিল তার,
দুঃখ ছিল তার।
--------------------.
সন্ধ্যা
----------
হাফিজের দেয়াল বেয়ে - সুতো গুলো পুরনো।
ন্যাপথলিনের গন্ধ।
আর বলেছিল দেয়ালের কেউ - তোমার আপন নয় সন্ধ্যা।
সাদা আলো জমছিল, তাই মোম বুঝি নেমেছিল - তখন কেবল অন্ধকার,
অদ্ভূত সেই চুপচাপ সরু গলি,জানালা খুললেই আমরা আলো দেখি,শব্দ চিনি।
টেবিল জুড়ে যত পিপিলিকা -বের হয়ে আসা উইপোকা,স্বাদহীন,
যেনো পুরনো ভূত, পুরনো পথের পাশে কাগজের বিমান উড়ে যায়
সন্ধ্যায় কোন ছাদের কার্নিশে।
--------------------.
অসংখ্যবার যে ভালবাসা
----------
আমি ভালবেসেছি অসংখ্যবার,
পাকস্থলীতে জট পাকানো নোংরা ক্রোধ
নিয়ে জেগে উঠেছি অসংখ্যবার।
ছুয়ে দেখেছি শরীর,
কি প্রবল এক ঘৃণা
দিন শেষে আমাকে কাতর করে।
কি ভাবে শূণ্যতা গতকালের পচে যাওয়া- ভাতের মত,
যাতায়াত করে নাকের ভিতর।
অসংখ্যবার তাই জড় পদার্থের মত
নেমে পড়েছি ডাস্টবিনে- নেয়নি সেও,
খুব সহজেই পচে যাই বলে।
অসংখ্যবার ভালবাসাদের চামড়ায় রক্তের প্রবাহ দেখে
আমি বুঝেছি পশুদের ঘরে,
কেন হাড় পড়ে থাকে,অসংখ্যবার মানুষ ভালবাসে
দাতে তার মাংসের স্বাদ লেগে থাকে।
--------------------.
মেরুদন্ড
----------
মেরুদণ্ড ভাঙ্গল বলে - গান থামবে কেন,
কেন কাগজ প্রতিদিন জমবে, চোখের ছানির মত
মিশবে শব্দ, অন্ধকারে কোন রিক্সা
চায়ের পানিতে ভুল হবে পরিমাণ
জমে যাওয়া চিনি, কন্ঠে আটকাবে সমুচার ঘ্রাণ,দারুচিনি।
মানুষের ঘড়ি উঠে যাবে ভুল বাসে
লেগুনা চিনবেনা মোহাম্মদপুর- মহাখালী
পিঠ গুলো চুরি হবে,
এটিএম বুথ গুলো পুড়বে হরতাল সফল হয়নি বলে,
তবু মেরুদন্ড ভাঙ্গল বলে,লিফট গুলো দাড়িয়ে কেন?

