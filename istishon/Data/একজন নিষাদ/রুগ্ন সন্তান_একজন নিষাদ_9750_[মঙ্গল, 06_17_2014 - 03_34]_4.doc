রুগ্ন সন্তান


 কবি বলেছেন,
তোমার পিতার রুগ্ন,অপুষ্ট জীবনই
তোমার অনুর্বর মস্তিষ্কের কারণ।
কম দিন তো পেরোলো না,
কত বছরের গ্লানি টানলে?
এই নিঃস্বতাই কি তোমাকে লোভী করেছে?
ভুলে গেছ মাটির কি রং,
ধানের বিছান,ঘরের উঠান
একান্তে স্বাধীনতার অপহরণ।
লালন শুনেছ?
ভালো লাগে?
দেহ আর মন অদ্ভূত সমীকরণ
কার না ভালো লাগে।
এবার চল নষ্ট করি কিছু শিশুর স্বপ্ন
হত্যা করি, কিছু জীবনের আনন্দ,
খুব উদাস তুমি,হৃদয়ে অনেক কাব্য
প্রতিটি অপরাধে, হাত কেপেছিল একবারও?
বাউলাপনায় তো দিন চলেনা,
পৃথিবীর এই সব ভাষা সবই তোমার জানা।
দিন শেষে তোমার হৃদয়ে, তুমি কি পাচ্ছ?
রুগ্ন সন্তানদের এই সার বাধা লাইন
মুক্তি চায় শরীরে,
থেকে যায় হৃদয়ে কালোরাত,গভীর কালোদাগ।
কোন ভাষা নেই, এই পথে যাওয়া নেই,
হৃদয়ের কাছে, তোমার,আমার।

