কিছু অস্থিরতা,কিছু কবিতা


 ০১
অন্তরে বিষ রাখো
বিষ রাখো,
রাখো সঙ্গোপনে শঙ্খচূড়ার বিষ।
সবকটা প্রতারক সুযোগ পেলেই
নির্জনে নিশ্চুপে পা ফেলে তোমার ঘরে,
পড়ে থাকে, চিৎ হয়ে তোমার জোস্না দেখা মুখ
জন্মান্ধ মাটিতে জমে থাকে
অপরাধী ইদুরের পালিয়ে যাওয়ার গন্ধ।
বিষ রাখো
বিষ রাখো অন্তরে তোমার,
বিষে করো নীল প্রিয় বিশ্বস্ততার
০২
একটু উদাস হলে
একটু দুরে গেলে,
বৃষ্টিতে ভিজে,
কাক ভেজা বিকেলে
ফিরে যায় সব কিছু,
কিছুটা।
একলা সাঝের বেলা
একটা ডাহুক পাখি,
ডাকে আয়
ফিরে আয়,
ফিরে তোর ঘরে আয়,
জানি শুধু মন বলে
মনে মনে কথা বলে
মন আছে, ঘরে নাই।
০৩
তোমার অপরাধ কি?
কোথায় পালাতে চাও তুমি?
সীমান্তে প্রহরা বেড়েছে
বেড়েছে আকাশে মেঘের চলাচল,
পেড়িয়ে যাও সবগুলো লাশ
কাছে এনে রাখো সমরাস্ত্রের পরাজয়,
দ্বিতীয় কোন দাবি নেই
তোমার অস্তিত্বে ঈশ্বরের কোন দাবি নেই,
কার্নিশ থেকে তাকিয়ে দেখ নিজেই নিজের ভূত।
০৪
অধিকার হরণের দায় অস্বীকার করেছে গোত্রপিতা,
জাতীয় নেতা ভূখণ্ডে টেনেছে সীমানা,
বিভক্ত ভূখন্ডে আজ মানুষের অনেক দাবি
দাবির পরেও মানুষ ভুলে যায় ছিল সে কোন ঘরে,
স্বাধীনতা হরণের পরে পথ ভুলে যদি মনে থাকে
তাতে শুধু মাটির চরিত্র হননের দায়ভারটুকু পাবে।
০৫
অভিযোগ ছিল, তোমার প্রতি কবি
অভিযোগ ছিল, তোমার বেচে থাকায়
অস্থিরতায় যে বেচে থাকা,
অসংলগ্ন চিন্তায় যে ক্লান্ত সত্তা,
সেটাই তোমার আজন্ম ভুল
তোমার পকেটে কেটে রাখা অস্থির আঙ্গুল,
স্বৈরাচারী উড়ন্ত চুল,
আজ পথ ভুল করে, কবিতার ফুল।

