বালি


 কোন একদিন জ্বর এলে
সেদিন সমুদ্রে যাবো।
মানুষেরই মত,
কিছু মানুষের শরীর বালির দানায় দানায়
অনেক খানি পথ পেরনো বাতাসে,
ঢেউ গুলো ছুয়ে
বালিতে,
মুখ থুবড়ে পড়বো।
ঝিনুকের গভীরে কি জ্বর আসে?
স্রোতে রাখে
শুনশান এমন সময়,
কোন কোন চোখে
কোন পাখি।
ঠেউ আসে
চলে যায়
বালিতে শুয়ে থাকি,
কাকড়াদের ঘর জুড়ে জ্বরের গন্ধ,
জানি,
প্রবালে কাটে বারবার পা।
জানি দাড়ালেই,
ঠেউ চলে যায়।
চলে যায় শুভ্র পাখি,
নাবিক চলে যাবার আগে
নীল কিছু বিন্দু নিয়ে যায়,
কিছু নুড়ি পাথর, জ্বর সমুদ্রে যায়
পড়ে থাকে বালি।

