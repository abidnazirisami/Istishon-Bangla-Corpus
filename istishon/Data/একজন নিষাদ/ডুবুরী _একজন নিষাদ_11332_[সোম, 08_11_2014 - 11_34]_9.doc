ডুবুরী 


 ডুবুরী,
পানিতে নেমো না
শরীর এখন মাছের খাবার
মানুষের সাথে সহবাসে - আগ্রহ নেই তার ।
ইলিশ মাছের প্রিয় গন্ধ মুখে
যে চলে গেছে,তাকে,
অসময়ের জাটকা শিকারীর মত
জ্বালাতন কর না বার বার
এই ইলিশের ঘ্রাণ পেটে সহ্য হবে না,
এই মাছের আঁশে আঁশে
কিছু সাধারণ মেয়ে,গৃহিণী,মা -এদের স্বপ্নরা
ঘাতক ভাইরাস হয়ে ঘোরে।
ডাগর ডাগর চোখে যারা তাকিয়ে থাকে,
ডুবুরী,
ভুল করেও ফেলোনা
তাদের চোখের উপর চোখ,
হৃদয় পাথর হয়ে যাবে
টুপ করে নেমে যাবে অতলে,
আত্নহত্যার সাধ না থাকলে
ডুবুরী পানিতে নেমো না,
শুধু যারা অপেক্ষায় আছে
তাদের খবর দিও,
ভাল আছি,
বাচ্চাগুলোর স্কুল ছুটি
আমি আর ওরা,
সারাদিন মাছদের সাথে খেলা করি।

