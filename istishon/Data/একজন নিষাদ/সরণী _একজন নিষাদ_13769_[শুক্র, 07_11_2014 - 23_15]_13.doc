সরণী 


 অনেক সম্পর্কহীন মানুষের মত
আমিও ফিরে আসি।
দাড়িয়ে,
রিকশা,প্রাইভেট কারের ভিড়ের মাঝে
হঠাৎ আমিও বুঝতে পারি,
গাছগুলো কত মায়াবী,
কতখানি সবুজ ধরে নাগরিক বিষাদ।
এই যে যাওয়া আসা
ব্যস্ততা,
অনেক নাম না জানা পথেও ঘটে যায়
চলে যায়,
ফিরে যায় ঋতু পরিবর্তনের দিন।
শুধু এই অবাক হওয়া
হঠাৎ চমকে যাওয়া
বাতাস চিনতে পারা
বৃষ্টি
দাগ কাটে,
রেখে যায়, কিছু অতৃপ্ত ঋণ।
ঘুমন্ত মেঘ
রেখে ডানা আলতো পাতার উপর
ডাক শুনি
আয়,এখানেও ঘরের কিছুটা গন্ধ পাবি,
দূষিত বাতাসে কিছু নিশ্বাস পাবি,
কিছু ভালবাসা
বিনামূল্যে বিক্রি হবে,
কিছু হাত শক্ত করে ধরবে কোমলতা
অবিন্যস্ত মানুষগুলো বুঝতেই পারবেনা
ফুল গুলো গড়িয়ে পড়ে,
পায়ের নিচে।
কিছু আলো হয়তবা চোখে
আধার বাড়িয়ে রাখে,
পথ চিনি তারপরও,
এই গাছ
আকাশ আর অন্ধকারের চেয়েও
গভীরে ঘোরে,
বুনে যায়,
পাতার একটা জামা শরীরে।
মানুষের ঘ্রাণ পাই
ভিতরে মিশে যায়,
পীচে ঢাকা
নানা স্তরের মাটি,
এই সরণীর সুগন্ধি অতীতের গল্প শোনায়।

