শীত আসছে


 শীত আসছে
দৃষ্টি এখন চোখে ছানি পড়া বৃদ্ধের মত।
মাঠে ঘাসের ডগায় করুণ শিশির।
গরম কাপড়ের ডালি নিয়ে
ফুটপাথে ফেরিওয়ালাদের উদ্দাম আহবান
পাশেই উদোম গায়ে সন্ধ্যার হিম মেখে
দাঁড়িয়ে থাকা শিশুদের কাতর চোখে
শীত আসছে।
সকালের দখিনমুখি হেলানো হলুদ রোদ
আর শুকনো বুনো ঝোপের গন্ধ।
ফসল তোলা নগ্ন মাঠে
শালিক ঘুঘুর ডানায় ভর করে
শীত আসছে।
ভাপা চিতই এর গন্ধে
পরীক্ষা শেষের বন্ধে
খেজুর গাছের কপাল জুড়ে
শীত আসছে।
আলমারি থেকে সদ্য নামানো
ন্যাপথালিনের গন্ধ মাখা
মোটা কাপড়ে সাথে
শীত আসছে।
ঘনিষ্ঠ হয়ে বসা প্রেমিকের
উষ্ণ নিঃশ্বাসে
প্রেমিকার বুকের ওমে
ভয় হারানো চুমে
শীত আসছে।
গভীর রাতে দূর থেকে ভেসে আসা
ট্রেনের হুইসেল
আর শিশির ঝরার শব্দে
আশৈশব স্মৃতি নিয়ে
আবারো শীত আসছে।

