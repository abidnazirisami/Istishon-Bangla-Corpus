মুরাদপুর মোড়


 ইদানীং নগরীর বিশেষ একটা মোড়ে
ট্রাফিক জ্যাম এ পড়ে
আমার অদ্ভুত অনুভুতি হচ্ছে।
গাড়ির ভেতরের গুমট গরম হয়ে যাচ্ছে
ভূমধ্যসাগর অঞ্চলের আরামদায়ক জলহাওয়া।
সারাদিন খেটে আসা মানুষ গুলোর গায়ের ঘামের গন্ধ
রুপান্তরিত হচ্ছে ইরানি 'গুলাব' সুগন্ধিতে।
যাত্রীদের অস্থির অশ্রাব্য খিস্তি শুনতে শুনতে
কখন যে সেগুলো জীবনানন্দের
'এইসব ভালোলাগে' হয়ে যায়
বুঝে উঠতে পারিনা।
ভেঁপু আর শকট শব্দ তিরোহিত হয়ে
অবিরাম বাজতে থাকে বিটোভেনের নবম সিম্ফনি।
পাশে বসে থাকা হতোদ্যম ক্লান্ত মানুষটির মুখ
হয়ে যায় মিকেলেঞ্জেলোর গড়া 'ডেভিডের' দৃপ্ত মুখচ্ছবি।
এখানে, এই মোড়েই কোন একটা বাড়ীতে
তোমার বসবাস।।

