পাথরে পদরেখা পড়েনা


শীত এসে চলে গেছে
সন্ধ্যার হিম মেখে হাঁটা হয়নি আর।
আঙুলের ফাঁক থেকে নেয়া হয়নি
উষ্ণতার স্বাদ।
নিঃশব্দ বসে থেকে
নিশ্চুপ কথায় কাটেনি সময়।
নরম পলিমাটি হৃদয়ে জেঁকে বসা
নিরেট দুঃখগুলোর ছাপচিত্র
নির্বিচারে গজিয়ে উঠা
অবাধ্য আগাছায় ঢাকা পড়েনি এখনো।
হিম সন্ধ্যার স্মৃতি প্রকোষ্ঠে আবদ্ধ আমি
মনে পড়ার অত্যাচারে জর্জরিত হয়ে দেখি
হেঁটে যাওয়া সেই পথে ফাগুনের রঙ,
মলিন বৃক্ষদের পাতা ঝরার পাগলামি।
আমার পলিমাটি মন
আর শিশির ভেজা চোখ
খুঁজে ফেরে জীবনের শেষ আশ্রয়।
যদিও জানি যে
পাথরে পদরেখা পড়েনা।

