নীল গ্রহ


 এক দিকভ্রান্ত মহাকাশচারী
মহাকাশযানের বহুমূল্য জ্বালানি পুড়িয়ে
খোঁজ করছিল তার মানবীর।
দূর এন্ড্রোমিডা
অনতিক্রম্য প্রক্সিমা সেঞ্চুরি
খুঁজে ফিরছিল সে একজন মানবীর মুখ।
গ্রহ গ্রহান্তর ছায়াপথ পেরিয়ে
কৃষ্ণগহ্বরের চুম্বক আকর্ষণ উপেক্ষা করেও
খুঁজে পায়নি সে।
ধাবমান গ্রহানু কিংবা তুচ্ছ উল্কাপিণ্ডকে
জিজ্ঞেস করেছিল
তারাও দিতে পারেনি সন্ধান।
যাযাবরের মত ঘুরেঘুরে
একদিন মহাকাশচারী
পৌঁছেছিল এক নীল গ্রহে।
যেখানে ডাহুক দুপুরে
শালিকের ঝাঁক খেলা করে।
বুনো ঝোপ ছাড়িয়ে
মাথা উচু করে আদুরে জংলি ফুল।
জলধারা সাতসুরে কথা বলে
কবিতার মত।
বুনোহাঁস পানকৌড়ি ডুব দিয়ে
মুখে তুলে আনে গুগলি শামুক।
নিঃসঙ্গ মহাকাশচারী উপলব্ধি করেছিল
এখানেই মানবীরা আসে যায় চিরকাল।
এই নীল গ্রহে।
[কবিতাটা অমিত লাবণ্যর জন্য]

