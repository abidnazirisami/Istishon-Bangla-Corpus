ভুল মন্ত্র


 ভুলে যাবার মন্ত্র পড়ে
ফুঁ দিয়েছি বুকে।
ভুলে গিয়েছি সব,
গেছে সব চুকেবুকে।
গল্প, কবিতা, গান,
কাঁঠালচাঁপার ঘ্রান।
ভুলে গিয়েছি নতুন জলে
বনহংসীর ডুব,
মনে পড়ছিল খুব
তবু ভুলেছি ভর দুপুরে
অলস ঘুঘুর ডাক।
শরতের নিশ্চুপ নির্বাক
নীল আকাশে রঙ্গিন ঘুড়ির ঝাঁক।
ভুলেছি সকাল সন্ধ্যা কখন হয়,
কখন দূরের ট্রেন দেয় হুইসেল।
কখন আসে রুদ্ররোষে ঝড়।
ভুলেছি আপন পর।
ভুলেছি তোমার নীল শাড়ি,
নীল টিপ।
তোমার হাতের ঝনঝন নীল চুড়ি।
মন্ত্রের নেই ভুল।
মন্ত্রগুনে ভুলেছি তোমার
ঘাড় ছড়ানো চুল।
সব ভুলেছি, ভুলিনি শুধু
আমার হাতে তোমার ছোট্ট হাত।
মন্ত্রে আমার খাঁদ ছিল নির্ঘাত।

