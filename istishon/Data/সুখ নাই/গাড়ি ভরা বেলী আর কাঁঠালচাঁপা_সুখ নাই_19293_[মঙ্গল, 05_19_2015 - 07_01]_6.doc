গাড়ি ভরা বেলী আর কাঁঠালচাঁপা


সকালে অফিস যাবার তাড়া থাকে
তড়িঘড়ি বড় রাস্তায় গিয়ে দাঁড়াই।
আমার অফিস পথে যায়
এমন কোন গাড়িতে উঠে পড়ি সটান।
সারাদিনের কর্মক্লান্তি শেষে
আবারো সেই বড় রাস্তা।
এবার আমাকে একটু সতর্ক হতে হয়,
কৌসুলি হতে হয় খুব।
চাতকের মত তাকিয়ে থাকতে হয়
সঠিক গাড়ির খোঁজে।
আমাকে সেই গাড়িই বেছে নিতে হয়
যা তোমার পথ হয়ে আসছে।
তেমন কিছু পেলে
আমার আর অগ্রপশ্চাৎ ভাবার
ফুরসৎ থাকেনা,
লাফিয়ে উঠে পড়ি তৎক্ষণাৎ।
বুক ভরে শ্বাস টানি।
গাড়ি ভরা বেলী আর কাঁঠালচাঁপা।
গাড়িটা আমার জন্য তোমার গায়ের সুবাস
বোঝাই করে আনে রোজ।

