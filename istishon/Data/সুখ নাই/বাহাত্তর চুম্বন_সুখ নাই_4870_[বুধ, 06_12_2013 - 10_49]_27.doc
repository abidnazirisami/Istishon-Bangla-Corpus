বাহাত্তর চুম্বন


 [৭২ জোড়া প্রেমিক-প্রেমিকা আটকের প্রতিবাদে]
আমি বাহাত্তর বার চুম্বন করব
বিপুল জনারণ্যে
পারলে তুমি ১৪৪ ধারা দাও
আমার চুম্বন থামাতে।
ডাকো তোমার পুলিশ, মিলিটারি
আসুক সাঁজোয়া যান, জঙ্গি বিমান
বাহাত্তর বিদ্রোহী চুম্বনে
চুরমার করে দেব সব।
আমি কিউপিডকে খবর দেবো
ভালবাসার লাখো তীরন্দাজ
প্রনয়ের তীর ফেলে
ঘৃণার বর্শায় বিদ্ধ করবে তোমাকে।
 সব পার্কে ময়দানে
ভালবাসার ছাউনি তুলে দেবো
প্রেমিক প্রেমিকা ছাড়া কোন অপোগণ্ডের
সেখানে প্রবেশাধিকার থাকবেনা।
পুলিশ সৈনিককে বাধ্য করব
যেন তারা লাইন ধরে দাঁড়িয়ে থাকা
প্রেমিক প্রেমিকাকে ভৎর্সনার বদলে
শুনিয়ে যায় প্রেমের কবিতা।
বাহাত্তরটা মুচলেকা ছিঁড়ে ফেলে
ভালবাসার পায়রা ওড়াব আকাশে।
পারলে তুমি কারফিউ দাও
একশ চুয়াল্লিশ ঠোঁটের চুম্বন থামাতে।

