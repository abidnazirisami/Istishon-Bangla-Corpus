একদিন পৃথিবীর সব কবি ধর্মঘট করবে


 একদিন পৃথিবীর সব কবি ধর্মঘট করবে
সেদিন কবিতার খাতা হবে পঙক্তিশুন্য
যত কাব্যগ্রন্থ সব হয়ে যাবে সাদা কাগজ।
কবিরা সেদিন তাদের দাবী জানাবে।
কবিকে দিতে হবে অবাধ বিচরণের স্বাধীনতা।
হোটেল,রেস্তোরা,খেলার মাঠ,পতিতা পল্লী
কবির আগমনে অভ্যর্থনা জানাতে বাধ্য থাকবে।
দিতে হবে সর্বোৎকৃষ্ট সেবা।
কবিকে দিতে হবে বিশ্ব নাগরিকের মর্যাদা।
কবির কোন ভিসা পাসপোর্ট থাকবেনা।
সকল বাস,ট্রেন,বিমানে অভিজাত আসনটি
সংরক্ষিত থাকবে শুধুমাত্র কবিদের জন্য।
অভিবাসন কর্মকর্তারা কবির আগমন সংবাদ পেলে
বন্দর বন্ধ করে দিয়ে
লাল গালিচা নিয়ে স্বাগত জানাতে লাইন ধরে দাঁড়াবে।
পৃথিবীর সব নয়নাভিরাম স্থানে
অভিজাত ভিলা থাকবে কবিদের জন্য।
একদিন কবিরা সত্যিই আন্দোলনে যাবে
দুর্ধর্ষ পিকেটিঙে অচল করে দেবে পৃথিবীর সুশীলতা।
পৃথিবীর সকল সিদ্ধান্তে কবির সাক্ষর গ্রহন
বাধ্যতামূলক করতে হবে।
জাতিসংঘের নিরাপত্তা পরিষদে
একজন কবি প্রতিনিধি রাখতে হবে।
যত নিউক্লিয়ার রিয়েক্টর,পারমানবিক যুদ্ধাস্ত্র
সব কবির নজরদারির ভেতর থাকবে।
সকল সেনাবাহিনীর সব সেনাপ্রধান
সকাল বিকাল স্যালুট জানিয়ে
তাদের প্রতিবেদন পেশ করবে একজন কবির কাছে।
আর হ্যাঁ, কবি সকল প্রকার যুদ্ধ নিষিদ্ধ ঘোষণা করবে।
গোলাবারুদগুলো খরচ করা হবে আতশবাজির উৎসবে।
সুশৃঙ্খল সেনাবাহিনী থাকবে শুধু গোলাপ ফোটানর জন্য।
মাথাপিছু এক ডজন গোলাপ না ফোটালে
সিপাহির রেশন হবেনা।
একদিন কবিরা হরতাল ডাকবে
সেদিন কোথাও জাতীয় সঙ্গীত বাজবে না।
কবিরা দাবী জানাবে তাদের।
কবিতার আসরে কিংবা কাব্য সন্ধ্যায়
বাধ্যতামূলকভাবে রাষ্ট্রপ্রধানদের উপস্থিত থাকতে হবে।
কবির লম্বা চুল বা কানের দুল নিয়ে কটাক্ষ করা যাবেনা।
একজন কবি সকল বিদ্যুৎ ব্যবস্থা নিয়ন্ত্রন করবে
যেন পূর্ণিমা রাতগুলোতে কদাকার
সড়ক বাতিগুলো জ্বলে না উঠে।
কবির কবিতা প্রকাশের ব্যবস্থা করতে হবে
সবচেয়ে ভাল কাগজে আর ভাল ছাপায়।
বিমান থেকে লিফলেটের মতো বিলি করতে হবে
কবিতার বই।
একদিন কবিরা ধর্মঘট করবে
সেদিন স্বর্গও হয়ে যাবে অনাড়ম্বর,নিষ্প্রভ।

