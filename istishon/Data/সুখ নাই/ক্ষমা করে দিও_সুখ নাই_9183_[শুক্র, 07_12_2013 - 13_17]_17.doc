ক্ষমা করে দিও


 
বড় অবহেলায় পড়ে আছো
ধুলোর চাদর গায়ে জড়িয়ে।
কতদিন তোমার দিকে ফিরে তাকাইনি আমি
স্পর্শ করিনি কতদিন ।
আমাকে অভিশাপ দিওনা
আমরা তো এমনই।
এক দুঃসময়ে তুমি এসেছিলে
আমার দুঃখ ভুলিয়ে দিতে।
সাতসুরে গেয়েছিলে জীবনের গান।
আক্ষরিক ভাবেই ছিলে শয্যাসঙ্গী আমার।
দুঃখের ঘুণপোকাদের অত্যাচারে
তোমার কাছেই নিয়েছিলাম আশ্রয়।
সবই দিয়েছিলে তুমি।
আজ তোমার গায়ে ঘুণপোকা।
সারারাত শুনি ক্ষয়ে যাওয়ার শব্দ।
জানি তুমি অভিশাপ দেবেনা।
মুখফুটে জানাবেনা তোমার অভিযোগ।
ফুঁপিয়ে কাঁদবে না আমার মতো।
জানি আর কখনো ঐকতানে গান হবেনা।
আর কখনো সুর ঠিক হয়নি বলে
তোমার উপর রেগে উঠবো না।
তুমি ধুলোর চাদরে
তোমার বঞ্চনা ঢাকতে ঢাকতে
একদিন একদমই ক্ষয়ে যাবে।
আমিও ব্যস্ত হয়ে থাকব
জীবনের নির্যাস পান করতে।
বন্ধু ক্ষমা করে দিও আমাকে।
ক্ষমা করো হে গীটার।

