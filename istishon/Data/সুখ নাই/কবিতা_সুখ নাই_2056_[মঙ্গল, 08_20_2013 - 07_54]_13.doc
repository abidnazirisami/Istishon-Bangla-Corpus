কবিতা


 কবিতা একটা বজ্জাত,
বদমাশ জিনিস।
কবিতা অসভ্য, ছোটলোক, ইতর।
সময় নেই অসময় নেই
মাথার ভিতর কিলবিল করতে
চলে আসে।
নিষেধ মানেনা, বারন মানেনা।
কবিতা একটা অপদার্থ।
কবিতা স্থান,কাল,পাত্র বুঝেনা
এতটাই নির্বোধ।
কবিতা বুঝেনা যে
কবিদেরও চাকরি করতে হয়।
কবিরাও মাঝে মাঝে
ভাবগম্ভীর মিটিঙে শামিল হয়।
সেখানেও এই অপোগণ্ডটা
হানা দিয়ে বসে।
মাথার ভিতর বিড়বিড়
করতে থাকে অনবরত।
কবিতা বুদ্ধিহীন, বোধহীন।
কবিতা জানেই না
প্রাইভেসি জিনিসটা কি।
রাত বিরাতে ডাকাডাকি করে।
"প্রবেশাধিকার সংরক্ষিত"
এই কথাটার মানেই জানেনা সে।
কবির মাথায় ঢুকে পড়ার আগে
টোকা টুকু দেয়ারও প্রয়োজন মনে করেনা।
এতই অভদ্র।
কবিতা ঘৃণ্য, অস্পৃশ্য।
অনাকাঙ্ক্ষিত, অযাচিত অতিথির মত।
বারবার মিনতি করেছি
ছেড়ে যাও আমাকে।
নির্লজ্জ বেহায়াটা তবু
লেগে থাকে আঁটালির মত।

