অভিনন্দন হে মৃত্যুপথযাত্রী


 কেন তোমরা মনে করিয়ে দাও যে
শেষের পথে আমি আরো একধাপ
এগিয়ে গিয়েছি শুরুকে পিছে ফেলে।
অভিনন্দন জানিয়োনা,
শুভেচ্ছা বলোনা আমাকে।
জানি সে আসবেই
দিয়ে যাবে অন্তিম চুম্বন।
তবু ভুলে থাকার সুখটুকু
উপভোগ করতে দাও শেষপর্যন্ত।
তাকে বরন করে নিতে
সামান্যতম আপত্তি নেই আমার।
আহার, নিদ্রা, কামের মত
প্রাকৃতিক এই যজ্ঞতে ভীতিও নেই।
শুধু প্রতিনিয়ত যেন
তার পদধ্বনি শুনতে না হয়।
যেন চমকে উঠতে না হয়
তোমাদের শুভেচ্ছা আর অভিনন্দনে।
ধন্যবাদ তোমাদের
আমাকে শুভেচ্ছা জানানর জন্য।
আর তিরস্কার তোমাদের
তাকে মনে করিয়ে দেয়ার জন্য।
আজ এই শ্রাবন দিনে আরো একবার
শেষের পথে আমি আরো একধাপ
এগিয়ে গিয়েছি শুরুকে পিছে ফেলে।

