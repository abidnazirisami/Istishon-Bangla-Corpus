ব্যর্থ বিপ্লব


ক্লান্তিতে তন্দ্রাচ্ছন্ন আমি
শুধু আচ্ছন্ন হয়েই থাকি।
আমার রাত্রি কাটে দিন চলে যায়
বাসি গন্ধে ভরা ধুম্রময় এই ঘরটাতে।
জগত কাঁপিয়ে চিৎকার করি,
দেয়ালে মাথা ঠুকে বিস্বাদ বিষাদ ভরা
জীবনটা নিংড়ে বের করে আনি।
আকাশ চুম্বন করে শব্দ বেগে আছড়ে পড়ি ইস্পাত রাজপথে।
আক্রোশের থাবা দিয়ে
ছিঁড়েখুঁড়ে ফেলি সভ্যতার পেলব ত্বক।
বের করে আনি আভিজাত্যের
পুতিগন্ধময় নোংরা প্রত্যঙ্গের ভাগাড়।
বিষাক্ত ফুঁৎকারে বাস্প করে ফেলি
ব্যভিচারের পিচ্ছিল কদর্য চেতনা।
ফানুশ বানিয়ে উড়িয়ে দেই
নরনারীর কৃত্রিম কামনাচ্ছন্নতা।
আমার শরীর শীতল হয়ে আসে
পা থেকে ক্রমান্বয়ে হাঁটু কোমর পাঁজর মস্তিষ্ক।
নির্জীব হয়ে পড়ে থাকি নোংরা বিছানায়
আমার দানব হয়ে উঠা বিপ্লবও পড়ে থাকে আমার সাথে।

