ক্যানভাসে একটি মুখ


 একটা আনন্দের ছবি আঁকব বলে
ইজেলের সামনে দাঁড়িয়ে ছিলাম একদিন।
সাদা ক্যানভাসটাও ছিল সামনে।
তুলিগুলো পড়ে ছিল পাশেই।
শুধু কোন রঙ ছিলনা আমার।
একটা ছবি যে আমাকে আঁকতেই হবে।
আকাশের কাছে রঙ চাইলাম-
একটু রঙ দেবে আমাকে?
বেদনার রঙ নীল
তুমি তো আনন্দ আঁকতে চাইছো।
আকাশ বলল।
কৃষ্ণচূড়ার কাছে গেলাম
সে বলল দ্রোহের রঙ লাল। আনন্দ তো না।
বৃক্ষ বলল সবুজ জীবনের রঙ।
জীবন কি সবসময় আনন্দময়?
রাত্রির কাছে চাইলাম-দাওনা একটু রঙ।
রাত্রি দীর্ঘশ্বাস ফেলে বলল
কালো দিয়ে কি আনন্দের ছবি হয় তুমিই বল।
মেঘের কাছে রঙ চাইলাম
সে বলল
হ্যাঁ, সাদা আনন্দেরই রঙ
নাও না যেটুকু চাই- তবে
তোমার ক্যানভাসটাই তো সাদা
রঙ নিয়ে কি করবে?
আমি হতাশ হয়ে ফিরে গিয়েছিলাম
ক্যানভাসের কাছে।
কোত্থেকে এক রংধনু এলো-
ওহে চিত্রকর আনন্দের কোন রঙ হয়না।
সব রঙ মিলেই আনন্দ।
তোমার কি চাই নিয়ে নাও
আমার তাড়া আছে।
রঙধনুর রঙ নিয়ে
একটা আনন্দের ছবি এঁকেছিলাম।
ক্যানভাসে আমি তোমাকেই এঁকেছিলাম সেদিন।

