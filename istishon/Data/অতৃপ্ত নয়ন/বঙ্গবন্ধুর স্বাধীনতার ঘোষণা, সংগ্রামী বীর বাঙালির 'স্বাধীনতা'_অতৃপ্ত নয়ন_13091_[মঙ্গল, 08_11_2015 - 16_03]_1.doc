বঙ্গবন্ধুর স্বাধীনতার ঘোষণা, সংগ্রামী বীর বাঙালির 'স্বাধীনতা'


একটা সময় ছিল যখন বাঙালি তদানীন্তন পাকিস্তানিদের হাতে নির্মমভাবে মার খাচ্ছিল। নিজের কোন সত্তা ছিল না। শুধু শোষিত হয়েছে, নির্যাতিত হয়েছে। এই বাঙালিককে উদ্দেশ্য করে করে কীটপতঙ্গের সাথে তুলনা করেছিলেন কবি শামসুর রহমান,- কোকিল,কুকুর,হাঁস,টিকটিকি ইত্যাদি ইত্যাদি / আটক করে না জেলে তোমাদের কেউ কিম্বা/ কারফুও হয় না জারী অতর্কিত। তোমাদের কেউ / করেনা শোষন কোন দিন; কেননা তোমরা নও / ঈর্ষণীয় সেই জাতি বস্তুত মানব যান নাম।
কতট ক্ষোভে, কতটা দুঃখে কবি মানুষ তথা বাঙালি সম্পর্কে এ কথা বলেছিলেন। আজ সে মানুষ স্বাধীন-স্বাধীন ভূ-খন্ডের অধিকারী। 
স্বাধীনতা একটি দেশের সবচেয়ে গৌরবের সম্পদ। আমাদের দেশে ১৯৭১ সালের ২৬ মার্চ প্রথম প্রহরে বঙ্গবন্ধুর দ্বারা ঘোষিত হয়েছিল স্বাধীনতা- আর সেদিন থেকেই শুরু হয়েছিল স্বাধীনতার সংগ্রাম, মুক্তির সংগ্রাম। এ কারনেই ২৬ মার্চের গুরুত্ব ও মর্যাদা অপরিসীম। তবে ৭১'এর ২৬ মার্চ যদিও স্বাধীনতার ঘোষণা হয়েছিল কিন্তু মূল শেকড় ছিল আরো অনেক গভীরে। অনেক বেদনা, অনেক হতাশা, অনেক কষ্ট, সীমাহীন বঞ্চনা লুকিয়ে রয়েছে এর পেছনে। সে ইতিহাস অনেক মর্মান্তিক। 
সাধারণ দৃষ্টিতে মনে হয় শুধু তদানীন্তন পাকিস্তান সরকারের বৈষম্যই বুঝি স্বাধীনতা অর্জনের পথে আমাদের প্রাণিত করেছে। কিন্তু সেটাই শেষ কথা নয়। মানুষের মনে সহজাতভাবেই স্বাধীনভাবে বাঁচার, জীবন-যাপনের একটা আকাঙ্খা থাকে। একটা স্বাধীন ভূ-খন্ড, নিজস্ব মাটি কেনা কামনা করে। ছোট শিশুটিকেও তার স্বাধীন খেলা-ধুলায় বাধা দিলে সেও প্রতিক্রিয়া ব্যক্ত করে। সেক্ষেত্রে একটা জাতি কেমন করে বছরের পর বছর বার বার বাইরের শক্তির কাছে নতি স্বীকার করে দিন কাটাবে। শুধু কি এই বিজাতীয় শক্তি আমাদের মায়ের ভাষায় কথা বলান অধিকার টুকুও কেড়ে নিয়েছিল। ভাষাবিদদের মতে বাংলা ভাষার ইতিহাস হাজার বছরের চেয়েও পুরনো। সেই ভাষার ইতিহাস আলোচনা করলেও বুঝা যায় বাঙালি সাধারণ মানুষের জীবন বরাবরই শোষন অার বঞ্চনায় ভরপুর। এই দীর্ঘ সময় মানুষ শুধু সামন্ততান্ত্রিক শোষণের বিরুদ্ধে লড়াই করেনি, নিজের মুক্তির জন্য, ভাষাকে রক্ষা করার জন্য, নিজের সংস্কৃতিকে টিকিয়ে রাখার জন্য অনবরত লড়াই করে গেছে। সামগ্রিক পরিপ্রেক্ষিতে যাচাই না করলে আজ বাংলাদেশের স্বাধীনতার মর্যাদা ও অভুৎদয়ের বিষয়টি পুরোপুরি মর্যাদা লাভ করবে না। কারন একদিনে, এক বৎসরে কিংবা স্বল্প সময়ে বাঙালি এতবড় সংগ্রাম ও আত্মত্যাগের প্রেরণা লাভ করেনি। এত সাহস, এত উদ্যম তো অল্প সময়ে হয় না।
বাংলা ভাষা- মায়ের ভাষায় কথা বলতে কে না চায়। সম্মানজনকভাবে নিজের দেশ, নিজের পতাকাতলে সবাইতো অবস্থান করতে চায়। বাংলাদেশর মানুষের হৃদয়েও এমনি চাওয়া, স্বপ্ন বহুদিন যাবৎ, যুগ যুগ ধরে প্রজন্ম থেকে প্রজন্মান্তরে লালিত হয়ে আসছিল। ব্রিটিশের অত্যাচার থেকে শুরু করে পাকিস্তানি শাসকদের নানা রকম অন্যায়, বৈষম্য ধীরে ধীরে মানুষের মনে অধিকার বোধ, স্বজাত্য বোধ জাগিয়ে তোলে। সুপ্ত চেতনা একসময় বিরাট অগ্নিগিরির আকার ধারণ করে-প্রকাশ ঘটে বৃহৎ আকারে। মানুষের মনে একটা কথাই বারবার উচ্চারিত হতে থাকে;-
"স্বাধীনতা হীনতায় কে বাঁচিতে চাহে,/কে বাচিতে চায়।"
সুন্দর ভবিষ্যতের আশায় দেশ অর্থাৎ পাক-ভারত উপমহাদেশ ১৯৪৭ সালে ভাগ হল। বিদায় নিল ব্রিটিশ। যাত্রা শুরু হলো পাকিস্তানের। পূর্ব পাকিস্তান ও পশ্চিম পাকিস্তান দুটো প্রদেশ মিলে হলো পাকিস্তান। পূর্ব পাকিস্তান হল বাঙালির আবাসভূমি।
দুটো প্রদেশ মিলে পাকিস্তান হলেও দুটো প্রদেশের মানুষের স্বপ্ন, চিন্তা, চেতনা, ভাষা, প্রয়োজনীয় চাওয়া-পাওয়া ও অর্থনীতি কখনো এক হতে পারলো না। এমনকি বাঙালিরা নিজের মায়ের ভাষা বাংলাকেও রাষ্ট্র ভাষা হিসেবে পেলনা। শুধু উর্দুই হল রাষ্ট্র ভাষা। শুধুকি এই! কায়েমী স্বার্থবাদীরা বাঙালির সকল অধিকার হরণ করে চললো। বাঙালির রাজনৈতিক, অর্থনৈতিক ও সাংস্কৃতিক অস্তিত্বও বিপন্ন হওয়ার পথে দাঁড়ালো। জাগতিক ও ভাষাগত এ অত্যাচারের বিরুদ্ধে সে দিন পূর্ব বাংলার মানুষ সকল প্রকার বাধা অতিক্রম করে নিজেদের স্বার্থ রক্ষায় প্রতিজ্ঞাবদ্ধ হয়। বৈষম্য ও শোষণ এতই প্রকট হয়েছিল যে মানুষের সখ্য শক্তি প্রায় শেষ হয়ে এসেছিল। ফলে যে কোন রকম ত্যাগ স্বীকার করতে আর বাঙালিদের কুণ্ঠা ছিল না। 
১৯৪৭-এ পাকিস্তানের জন্ম হলেও বাঙালি স্বাধীনতার স্বাদ নিতে পারেনি। এটা নিতান্তই হাত বদল হয়েছিল। এক উপনিবেশিক শক্তির হাত থেকে আর এক উপনিবেশিক শাসকদের হাতে হস্তান্তর। ধীরে ধীরে অনেক অসন্তোষে পূর্ব বাংলার মানুষের মন বিগড়ে গেল। অপশাসনের বিরুদ্ধে প্রচন্ড আন্দোলন হতে লাগলো এবং সেই সঙ্গে নানা আঙ্গিকে দমন প্রক্রিয়াও অনবরত চলল।
বাংলাকে রাষ্ট্রভাষা করার দাবীতে ১৯৫২ সালের ২১ ফেব্রুয়ারী কয়েকজন তরুণ ও ছাত্র মিছিলে শহীদ হন। সেদিন মিছিলে পাকিস্তানী সরকারের নির্দেশে পুলিশ নির্বিচারে গুলি করে। এই ভয়াবহ ও ঘৃণ্য আক্রমনের প্রতিক্রিয়া সমগ্র বাঙালির মনে আগুন জ্বালিয়ে দেয়। স্বাজাত্যবোধ ও স্বাধিকার বোধ বাঙালিকে প্রচন্ড সাহসী করে তুলে। এরই সাথে আন্দোলন হয় তীব্র হতে তীব্রতর। একুশের রক্ত বাঙালিকে শুধু বাংলা ভাষা ও বাংলা বর্ণমালাকে ভালবাসতে শেখায়-নি, দেশপ্রেম শিখিয়েছে ভীষণভাবে। দেশকে ভালবাসতে এবং উপলব্ধি করতে শিখলো বাঙালি নতুন ভাবে। সমস্ত প্রতিক্রিয়াশীল চক্র ও তাদের ষড়যন্ত্রের জাল ছিন্ন করে বাঙালি নতুন মহিমায় দেশকে বুঝার, জানার ও পাওয়ার চেষ্টায় সক্রিয় ও সচেষ্ট হয়ে উঠল।
পরবর্তীতে ১৯৬৬ সালে বঙ্গবন্ধু শেখ মুজিবুর রহমান স্বায়ত্তশাসনের দাবিতে ছয় দফা প্রস্তাব পেশ করেন পাকিস্তানী শাসকদের কাছে। কোন লাভ হলো না। পাকিস্তানী শাসক সেই আয়ুব খানই হোক আর ইয়াহিয়া খানই হোক সবাই একই ধাতে গড়া ছিলেন। বাঙালির স্বার্থ নষ্ট করাই ছিল তাদের মূল উদ্দেশ্য। ১৯৬৯ সালে শুরু হলো গণ-আন্দোলন। ক্রমান্বয়ে আন্দোলনের ধারা শক্তিশালী হতে লাগলো। ১৯৭০ সালে সারা পাকিস্তানে সাধারণ নির্বাচন অনুষ্ঠিত হয়। এই নির্বাচনে আওয়ামী লীগ বঙ্গবন্ধু শেখ মুজিবুর রহমানের নেতৃত্বে পাকিস্তানের জাতীয় সংসদে অধিকাংশ আসন লাভ করলেও সরকার গঠন করে ক্ষমতায় বসতে দেয় না শোষকগুষ্ঠী। তদানীন্তন পাকিস্তান সরকার বাঙালিকে নিরঙ্কুশ বিজয়ের পরও ক্ষমতাহীন করে রাখে। আলোচনার নামে দফায় দফায় বিভিন্ন দুষ্ট কৌশল অবলম্বন করতে থাকে।
৭মার্চ বঙ্গবন্ধু তাঁর ভাষণে স্বাধীনতার ডাক দেন এবং দেশব্যাপী শুরু হয় অসহযোগ আন্দোলন। পাকিস্তানী শাসকরা আন্দোলন থামানোর জন্য যতরকম দমন প্রক্রিয়া আছে ব্যবহার করে শেষ পর্যন্ত বুঝতে পারল বাঙালিকে আর শাসন করা যাবেনা। তাই ১৯৭১ সালের ২৫ মার্চের রাতের মধ্যভাগে পাকিস্তানী সৈন্যরা বাঙালিদের উপর হায়েনার মত ঝাঁপিয়ে পড়ে। এই আক্রমনে বহুু মানুষের প্রাণ যায়, ঘরবাড়ি হারা হয় নানাভাবে বাঙালিদের জীবন বিপন্ন। এতে আন্দোলন তীব্রতর ও ঘনীভূত হয়।
ঐ রাতেই তারা বঙ্গবন্ধুকে গ্রেফতার করে। গ্রেফতারের কিছু আগেই বঙ্গবন্ধু সেই মধ্যরাতে অর্থাৎ ২৬ মার্চ, ১৯৭১ স্বাধীন বাংলাদেশের ঘোষণা দেন। এই ঘোষণা চট্টগ্রাম স্বাধীন বাংলা বেতার কেন্দ্র থেকে প্রচারিত হয়। ২৭ মার্চ, বিকেলে একই বেতার কেন্দ্র থেকে মেজর জিয়াউর রহমান শেখ মুজিবুর রহমানের পক্ষ থেকে একই ঘোষণা পাঠ করেন।
সংগ্রহ; ডিটেকটিভ;- স্বাধীনতা দিবসঃ স্বদেশ আমার, ধন্য তুমি
দিল আফরোজ বেগম, কথাসাহিত্যিক ও সাবেক অধ্যক্ষ

