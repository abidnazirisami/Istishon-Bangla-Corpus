একদিন বৃষ্টির দিন (ভালোবাসায় ভেজা)___


আজকে একটা ঘটনা খুব মনে পড়ছিল, ঘটনাটা ২০০৬ এর ১৪ ফ্রেব্রুয়ারি সকাল বেলার।
তার আগের দিনই পহেলা ফাল্গুন ছিল। শাড়ি পরে সারাদিন ব্যাপক হৈচৈ, নাচানাচি করেছিলাম, আর বৃষ্টিতে ভিজে একাকার~ একেবারে হুলুস্থুল কাণ্ড।
পহেলা ফাল্গুন তো পালন করলাম, পরদিনই বিশ্ব ভালবাসা দিবস। কি করি কি করি ভেবে সবাই মিলে ভেবে বের করলাম, ওইদিন সবাই হয়তো লাল পোশাক পরবে... আমাদের মধ্যে কেউই প্রেম করি না, সুতরাং সেদিন আমরা সবাই নীল পোশাক পরবো। প্রেমিক-প্রেমিকাদের মত আমরা লাল পোশাকে স্বাচ্ছন্দ্য নই, সেক্ষেত্রে নীলই সই।
তাই হল, ১৪ ফ্রেব্রুয়ারি সকাল বেলায় আমি সবার প্রথম ক্যাম্পাসে এসে হাজির। কারণও ছিল, আমি বি.এন.সি.সি. করতাম। সামনেই ২১ ফ্রেব্রুয়ারি আর সমাবর্তন ছিল, ছিল ঢাবি অ্যালামনাই এ্যাসোসিয়েশনের পুনর্মিলনী অনুষ্ঠান~ এই জন্য আমাদের সবার আইডি কার্ড তৈরি করতে হবে, সকাল বেলায় ছবি তোলা হবে, আমাদের থাকতে হবে, আমি হাজির হয়ে কিছু জরুরি কাজও করলাম।
তারপর আনুমানিক ৮.৩০ টার দিকে বের হলাম টি এস সি র দিকে। ওখানে সাগরের অপেক্ষা করার কথা। কিন্তু, একি...!!! রাস্তায় নেমেই দেখি মারাত্মক ঠাণ্ডা বাতাস বইছে। সকাল থেকেই ছিল, এখন তীব্রতা অনেক বেড়ে গেছে। আর গতদিনের ধকলে আমি এমনিতেই অসুস্থবোধ করছিলাম।
পথেই সাগরের সাথে দেখা হয়ে গেলো। ও একটা জ্যাকেট গায়ে দিয়ে হাঁটছে। দুজনে মিলে হাঁটতে হাঁটতে টি এস সি তে এসে পৌঁছুলাম। ক্যান্টিনে বসে চা দিতে বললাম। কিছুক্ষণের মধ্যেই আমার কাঁপুনি দিয়ে জ্বর উঠে গেল, আমি সমানে কাঁপছি। সাগর বেচারা হতভম্ব, কি করবে বুঝতে উঠতে পারছে না। ফোনে সে উপমাকে আমার অসুস্থতার বিষয়টা জানালো। 
উপমা তখন আমার কাছে জানতে চাইল আমার জন্য কি কি লাগবে? বললাম, যা পারিস সব নিয়ে আয়... আমি মনে হয়ে মারা যাচ্ছি, জ্বরের সাথে সাথে ভীষণ কাঁপুনি~ আমি কথাও তখন ঠিক মত বলতে পারছিলাম না। যত তাড়াতাড়ি সম্ভব ওরা আসছে বলে আমাকে জানালো। 
এখানে একটা বিষয় বলে রাখি, আমি তখন বাসায় একা ফিরে যাওয়ার কোনও সাহস পাচ্ছিলাম না। কারন দুইটা। এক, একা একা এই অবস্থায় যাওয়ার সাহস হচ্ছিলো না। আর দুই, আম্মুর ভয়। 
আম্মু গতদিন বৃষ্টিতে ভেজায় রাগ করেছিলো, আর এই ঠাণ্ডায় বের হতেও মানা করেছিল। বন্ধুদের টানে জোর করে বাসা থেকে বের হয়েছিলাম। এখন এই জ্বর বাঁধানোতে আবার মার না খাই ... !!!
আম্মুকে আমি খুবই ভয় পাই। 
যাই হোক, কিছুক্ষণের মধ্যে আমার অবস্থা আরও খারাপ হতে লাগলো। দ্বিধান্বিত কণ্ঠে সাগর বলে উঠলো~ আমি যদি কিছু না মনে করি; তবে কিছুক্ষণের জন্য ওর জ্যাকেটটা পরতে পারি, যেহেতু তখনো ওদের বাসা থেকে এসে পৌঁছুতে আরও অনেকক্ষণ লাগবে। 
ওর বলতে যতক্ষণ, কথাটা কবুল করতে আমার তারচেয়েও অনেক কম সময় লাগলো। কারণ, লজ্জায় পরে আমি নিজেই ওকে বলে উঠতে পারছিলাম না~ "আমার খুব ঠাণ্ডা লাগছে, তোর জ্যাকেটটা একটু পরতে দিবি, যদি কিছু মনে না করিস?" ও নিজে থেকে বলায়, আমার জন্য খুব সুবিধা হল। 
যাই হোক, জ্যাকেট পরে কাঁপুনি একটু কমলো, কিন্তু জ্বর বাড়ছেই। তখনও আমি কাঁপছি। অবশেষে, উপমা সোয়েটার, চাদর নিয়ে হাজির হলো। তারপর যা যা আনা হয়েছে~ সব আমাকে পরিয়ে, একটা প্যাকেট এর মত বানিয়ে জড়িয়ে ধরে রাখল। কারন, আমার গায়ের কাঁপুনি কোনভাবেই থামানো যাচ্ছে না। 
এর মাঝে আবার টি এস সি র নির্ধারিত অনুষ্ঠান শুরু হয়ে গেলো টি এস সি র মাঠে।
সবাই মিলে অনুষ্ঠানটা উপভোগ করার কতো না পরিকল্পনা ছিল!!! কিন্তু, আমার জন্য ওদের ঝামেলায় পরতে হল বলে, আমি ওদের আমাকে নিয়ে বারান্দায় যেতে বললাম। 
বারান্দায় যাওয়ার কিছুক্ষণের মাঝে নিশা, সুচি আর নীলা আসলো। এইবার উপমা আর রিভার জায়গায়~ নিশা আর সুচি আমাকে দুই দিক থেকে জড়িয়ে ধরে বসে থাকল। আর সবাই চারদিক ঘিরে বসল। সবাই মিলে অনুষ্ঠান দেখতে লাগলাম। 
এক সময় আমার কাঁপুনি থামল, জ্বর আছেই, কিছুতেই কমছে না। তখন সাগর, উপমা আর রিভা কে বলল আমাকে নিয়ে বাসায় যাওয়ার জন্য । কারণ জ্বর যদি এইভাবে না কমে,পরে কোন বিপদ হতে পারে। শেষ পর্যন্ত এটাই ঠিক হল যে, ওরা সাথে গেলে আম্মু আর ওদের সামনে আমাকে কিছু বলতে পারবে না। আর একা আমাকে বাসায় পাঠানোও ঠিক হবে না ,যদি আবার মাথা ঘুরে কোথাও পরে থাকি, এই আরকি...!!! 
সাগর বাস স্ট্যান্ড পর্যন্ত এসে আমাদের এগিয়ে দিয়ে গেল। এরপর বাসার যত কাছাকাছি আসছি, আমাদের সবারই ভয় বাড়তে লাগলো। কারণ, আম্মুকে ওরাও খুব ভয় পায়। বাসার সিঁড়ি দিয়ে ওঠার সময় রিভা বুদ্ধি দিল; গায়ের গরম কাপড়গুলো খুলে রাখা দরকার, যাতে আম্মু প্রথমেই কিছু বুঝতে উঠতে না পারে। তারপর ঘরে ঢুকে আমার ঘরের দরজা লাগিয়ে দিলেই হবে।
আসার সময় ওষুধ খাওয়ানো হয়েছিল। কিছুক্ষনপর হয়তো ঠিক হয়ে যাবে, না হলেও বলা যাবে বাসায় আসার পর জ্বর এসেছে। ওরা তো সারা দিন থাকবে, তাই আম্মু আমার রুমে তেমন একটা আসবে না। বুঝবেও না...!!!
কিন্তু, আমাদের এত তাড়াতাড়ি বাসায় ফিরতে দেখে আম্মুর সন্দেহ হল... আতংকিত হয়ে আমাকে প্রথমেই এসে জড়িয়ে ধরল আর বলল, কি হয়েছে আমার মেয়ের? 
মজার ব্যাপার হল, আম্মু জড়িয়ে ধরার পর দেখা গেল আমার জ্বরটা মুহূর্তেই নেমে গেল। আমি সহ আমার বান্ধবীরাও অবাক, ব্যাপারটা কি? 
আমরা সেদিন সিদ্ধান্তে পৌঁছেছিলাম এটা ভেবে যে~ মায়ের ছোঁয়ার, অসুখ কেন কারোরই সাধ্য নেই আমাদের সাথে ঝামেলা পাকানোর।
ভালবাসা দিবসে সত্যিকারের ভালবাসার কাছেই আল্লাহ্‌ আমাদের সেদিন পৌঁছে দিয়েছিলেন... তবে জ্বরটা মনে হয়ে তার আগের দিনই আসেনি~ বন্ধুদের সাথে দেখা করিয়ে দেয়ার জন্য...!!!

