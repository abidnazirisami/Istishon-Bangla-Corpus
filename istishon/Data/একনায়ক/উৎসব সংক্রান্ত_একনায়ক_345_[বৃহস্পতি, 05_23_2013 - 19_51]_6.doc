উৎসব সংক্রান্ত


 স্ফটিক আরামে চোখ, মৃদু দেয়ালে জলরং
করুণ সানাইয়ে কাঁদান বিসমিল্লাহ খান,
পরিমিত হাঁসি মাখে টুংটাং চুড়ি
অযাচিত ওয়েটার, লাঞ্ছিত বেওয়ারিশ গ্লাডিওলাস।
বারোয়ারি প্রসাধন, দামি আতরে সস্তা স্বাদ
গোলাপি প্রলেপ খোঁজে রূপখোর আনাড়ি,
অভ্যস্ত অন্ধকারে দিগম্বর জোছনা লুটে প্রেম
রংচটা গায়িকার গলা তোলে মাদ্দাতা ঠুংরি। 
মাতাল রাতের ঘেরাটোপে দিনের দরবেশ
আস্তিনে লুকিয়ে রাখে বর্ণচোর কৌতুক অশেষ,
খিলখিল সব মাল্টিকালার পরি
পারলে যেন জোছনায় মাখে জড়ি।
তাদের বিবিধ রঙের বাহার দেখে
বসন্ত সব ফোটা ফুল ঢাকে।

