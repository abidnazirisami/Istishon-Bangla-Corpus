যুগে যুগে নিষিদ্ধ বই


যুগে যুগে নিষিদ্ধ বইয়ের তালিকায় যুক্ত হয়েছে অনেক বিখ্যাত বই। আবার অনেক বই নিষিদ্ধের পর হয়েছে বিখ্যাত। সালমান রুশদীর ‘স্যাটানিক ভার্সেস’ কিংবা তসলিমা নাসরিনের ‘লজ্জা’ হল সাম্প্রতিক কালের নিষিদ্ধ বই। নিষিদ্ধ বই বললেই প্রথম যে বইটির নাম আসে তা হল ডি,এইচ, লরেন্সের ‘লেডি চ্যাটারলিজ লাভার’। স্যাটানিক ভার্সেস,লজ্জা আর লেডি চ্যাটারলিজ লাভার নিষিদ্ধ হওয়ার কারণ এক নয়। এমন নিষিদ্ধ বইয়ের তালিকায় হুমায়ূন আজাদের ‘নারী’ এবং সমরেশ বসুর ‘প্রজাপতি’ ও রয়েছে। সমরেশ বসুকে তার প্রজাপতির জন্য কোর্টেও দাড়াতে হয়েছে, লেডি চ্যাটারলিজ লাভার নিয়ে মামলাতো ঐতিহাসিক ঘটনা।
মজার ব্যাপার হল অশ্লীল বলে জেমস জয়েসের ‘ইউলিসিস’ আমেরিকায় নিষিদ্ধ ছিল ১৫ বছর। মার্কিন ডাক বিভাগ ১৯১৮ থেকে ১৯৩০ সাল পর্যন্ত বইটি জব্দ করত। অশ্লীল দাবী করে ভলতেয়ারের স্যাটায়ার গ্রন্থ ক্যান্ডিডের কপি আটক করা হয়। হাবাডার(?) দুজন অধ্যাপক তার প্রতিবাদ করলে পরে অন্য একটি সংস্করনকে প্রকাশের অনুমতি দেওয়া হয়।
জন ক্লেল্যান্ড এর ‘ফ্যানি হিল’ (এক প্রমোদবালার স্মৃতিকথা) ১৭৪৯ সালে প্রকাশিত হওয়ার পর থেকেই নানান ভাবে বাধাগ্রস্থ হতে থাকে। শেষ পর্যন্ত মার্কিন সুপ্রিম কোর্ট ১৯৬৬ সালে একে অশ্লীলতার দায় থেকে মুক্তি দেয়।
এরিস্টোফেনের ‘লিসিস্ট্রাটা’, চসারের ‘ক্যান্টাবেরি টেলস’,বোকাচ্চিওর ‘ডেকামেরন, ড্যানিয়েল ডিফোর ‘মল ফ্লান্ডারস এবং ‘এরাবিয়ান নাইটস’ এর বিভিন্ন সংস্করন ১৮৭৩ সালের কমস্টক আইন বলে মার্কিন ডাক চলাচলে নিষিদ্ধ থাকে কয়েক যুগ। কমস্টক আইন সরকারিভাবে কেন্দ্রীয় অশ্লীলতা বিরোধী আইন হিসেবে পরিচিত। এ আইন অনুসারে ডাকযোগে অস্লিল,অভদ্র,নোংরা জিনিসপত্র আদানপ্রদান নিষিদ্ধ। এখন অবশ্য এই আইনটি বলবৎ নেই। যুদ্ধ বিরুধী লিসিস্ট্রাটা ১৯৬৭ সালে আবার নিষিদ্ধ করা হয় গ্রীসে। গ্রীসে তখন সামরিক শাসন।
কমস্টক আইনে জন্মনিয়ন্ত্রণ সংক্রান্ত তথ্য বিলিও নিষিদ্ধ। ১৯১৫ সালে মার্গারেট স্যাঙ্গারের ‘ফ্যামেলি লিমিটেশন’ বিতরণ করার দায়ে তার স্বামীকে কারাবন্দী করা হয়। ফ্যামেলি লিমিটেশনে জন্মনিয়ন্ত্রণের বিভিন্ন পদ্ধতি এবং এর প্রয়োজনীয়তা বর্ণনা করা হয়। স্যাঙ্গারকে বিচার এড়াতে দেশ ছেড়ে পালাতে হয়। পরে তিনি ১৯১৬ সালে দেশে ফিরে আসেন এবং অ্যামেরিকান বার্থ কন্ট্রোল লীগ গঠন করেন।
কিছু কবিতায় বর্ণনামূলক ভাষা ব্যাবহারের কারণে বোস্টনের ডিসট্রিক্ট এটর্নির ফৌজদারি বিচারের মুখে ওয়াল্ট হুইটম্যান এর বিখ্যাত কবিতা সংকলন ‘লীডস অব গ্রাস’ বাজার থেকে তুলে নেয়া হয় ১৮৮১ সালে। পরে তা ফিলাডেলফিয়া থেকে প্রকাশিত হয়।
জনশৃঙ্খলার জন্য বিপদজনক এই অভিযোগ তুলে জ্যা-জ্যাক রুশোর আত্মজীবনী ‘কনফেশনস’ ১৯২৯ সালে মার্কিন শুল্ক বিভাগ নিষিদ্ধ করে। তার দর্শনের বইও ১৯৩৫ সালে সমাজতান্ত্রিক সোভিয়েত ইউনিয়নে নিষিদ্ধ করা হয়। তার কিছু কিছু দর্শনের বই অষ্টাদশ শতকে ক্যাথলিক চার্চের নিষিদ্ধ বইয়ের তালিকায় ছিল। 
মার্কিন স্বাধীনতার স্বপক্ষের লেখক হিসেবে পরিচিত থমাস পেইন ইংল্যান্ডে রাজনৈতিক অবাধ্যতার অভিযোগে অভিযুক্ত হন তার ‘রাইটস অব ম্যান’ বইটির জন্য। বইটিতে ফরাসী বিপ্লবের পক্ষে কথা বলা হয়। তার ‘এজ অব রিজন’ ছাপার জন্য একাধিক প্রকাশককে বিচারের মুখোমুখি হতে হয়।
পবিত্র কোরআন এবং বাইবেল সমাজতান্ত্রিক রাশিয়াতে নিষিদ্ধ ছিল ১৯২৬ থেকে ১৯৫৬ পর্যন্ত এবং বিভিন্ন লাইব্রেরী থেকেও এগুলো সরিয়ে ফেলা হয়।
এসব রাজনৈতিক, অশ্লীলতার অভিযোগে নিষিদ্ধ করা ছাড়াও বিভিন্ন সময়ে অনেক নিরীহ বইকে কতৃপক্ষের রোষানলে পড়তে হয়েছে। যেমন- শেক্সপিয়রের ‘টুয়েলবথ নাইট’কে মেরিম্যাকের হাইস্কুলগুলো পাঠ্যসূচী থেকে তুলে দেয় যখন স্কুল বোর্ড ‘প্রহিবিশন অব অল্টারনেটিভ লাইফস্টাইল ইন্সট্রাকশন’ আইন পাস করে। টুয়েলবথ নাইটে বেশ কয়েকটি রোমান্টিক বন্ধনের বর্ণনা রয়েছে, সে সাথে এক তরুণী ছেলের ছদ্মবেশ ধারন করে।
১৯২৫ সালে হাইস্কুলে ডারউইনের বিবর্তনবাদ পড়ানোর দায়ে সাজা দেয়া হয় জন.টি.স্কোপস কে। বিবর্তনবাদ পড়ানো নিষিদ্ধ করা টিনেসী আইন ১৯৬৭ সালে পুনঃস্থাপিত হয়।
মার্ক টোয়েনের এর টম সয়ার ও হাকলবেরি ফিন অন্যান্য লাইব্রেরীর পাশাপাশি ব্রুকলিন পাবলিক লাইব্রেরীর শিশুকিশোর বিভাগ থেকে নিষিদ্ধ করা হয়। বর্ণবাদের অভিযোগে হাইস্কুলের পাঠ্য তালিকা থেকে হাকলবেরি ফিন কে নিষিদ্ধ হয়। ‘নিগার’ শব্দটি ব্যাবহারের কারণে ‘আঙ্কল টমস কেবিন’কে আদালতের চ্যালেঞ্জের মুখে পরতে হয়েছে। শেক্সপিয়রের ‘মার্চেন্ট অব ভেনিস’কে মিশিগানের মিডল্যান্ডের স্কুলে নিষিদ্ধ করা হয় ইহুদি শাইলকের চরিত্রটির কারণে। এর আগে বাফেলো এবং ম্যানচেস্টারও বইটি নিষিদ্ধ করা হয়। 
এরকম যুগে যুগে অসংখ্য বই নানা কারণে নিষিদ্ধ হয়েছে। হয়তো ভবিষ্যতেও হবে।

