তামাশা


সমাজবাদী নেতাদের আজ গায়ে নতুন বেশ
নেই সেখানে সাম্যবাদের তিল পরিমাণ লেশ,
পুঁজিবাদের তোষণ করে কাটে নিশি দিন
ভুলেই গেছেন মেনুফেস্টো, ক্ষুধার কাছে ঋণ,
নিপুণ ছলে কব্জা করেন নেত্রীদ্বয়ের হস্ত
মুদ্রানীতির সূচকে মাপেন চেতনারই প্রস্থ,
বৈষম্যের তীরগুলো আর মন করেনা বিদ্ধ
কোন ভবনে আনাগোনা বাজারে প্রসিদ্ধ,
খেটে খাওয়া মানুষ যখন পুড়ে শাহাবাগে
তারা তখন ব্যস্ত ভীষণ মন্ত্রণালয় ভাগে,
প্রলেটারিয়ান ভাবনাগুলো ফুরিয়ে গিয়ে শেষে
পুঁজিবাদের বন্দনায় আজ এই শতকে এসে,
বলিভিয়ার পাহাড় নদী দেয়না শিহরণ
ঠিকানা আজ ধানমণ্ডি, আড্ডা শেরাটন,
বুক পকেটের কলম যে আজ টমাহকের ভাই
বেইলি রোডে পাঞ্জাবী আর ওয়াশিংটনে টাই,
দাস ক্যাপিটাল জমে না আর, প্লেবয়েরই পাতায়
সল্পবসন ললনারা দারুণ খোয়াব জাগায়,
ভোগ ম্যাগাজিন ভীষণ প্রিয় প্রতিদিনের ভোরে
রেড বুক আজ হারিয়ে গেছে ট্যাবলয়েডের ঝড়ে,
লাল পতাকা দেয়না দোলা, মাও-সে-তুং আজ ফেল
মেগানের লাল টুকটুকে দু-ঠোঁট বুকে হানে শেল,
চল্লিশোর্ধ্ব ভূমি মোদের, তিরিশ লক্ষ দেনা
দলিলটি আজ হারিয়ে গেছে, হল তাদের কেনা। 

