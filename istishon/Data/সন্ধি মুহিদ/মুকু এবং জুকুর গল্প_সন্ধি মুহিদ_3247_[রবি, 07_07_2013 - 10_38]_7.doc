মুকু এবং জুকুর গল্প


মুকুর ফেইসবুকে একটা ফেইক আইডি আছে। নাম 'আবীর সোহান'। সাধারণত ফেইসবুকে ছেলেরা মেয়েদের নাম আর ছবি দিয়ে ফেইক আইডি খোলে। মুকু তাই ইচ্ছে করেই উল্টো একটা ঘটনা ঘটিয়েছে।
আবীর সোহান-এর প্রফাইল পিকচারটা মারাত্মক সুন্দর। মুকু তার প্রফাইল ইনফোতে বুয়েট সহ নামী দামী জায়গার ট্যাগ লাগিয়েছে। ফলে প্রচুর মেয়ে সেই আইডিতে রিকুয়েস্ট পাঠায়। মুকু অবশ্য সব ঝুলিয়ে রেখেছে। একটাও এক্সেপ্ট করে নি। অনেক মেয়েই মেসেজ পাঠায়, "ভাইয়া প্লিজ এক্সেপ্ট মি।" মুকু শুধু পড়ে আর হাসে! বোকা মেয়ের দল!
মুকু ভীষণ একা। সে কালো বলে তাকে কোন ছেলে পাত্তা দেয় না। না দিক! মুকু ভাবছে সে 'আবীর সোহানে'র সাথে রিলেশানশিপ স্ট্যাটাস দিয়ে দেবে। তখন সব মেয়েরা জেলাস হবে। যারা ওকে তাচ্ছিল্য করতো, সবাই তখন চোখ টাটাবে!
*
মুকু ই-বাডি দিয়ে ফেইসবুক চ্যাটে অনলাইন হয়েছে। বেশ কয়েক জন কেই দেখা যাচ্ছে। কিন্তু কেউ তাকে নক করছে না। সে তার নিজের আইডি আর 'আবীর সোহানে'র আইডি দুটো দিয়েই অনলাইনে আছে। হঠাৎ কী মনে করে সে আবীরকে নক করলো, "এই শুনো।"
সাথে সাথেই পাশের ট্যাবে তার প্রফাইলের নাম সহ মেসেজটা উঠে এলো। সে আবীরের আইডি থেকে নিজেই রিপ্লাই দিলো, "বলো।"
মুকু: আমার কেউ নেই। আমাকে কেউ ভালবাসে না। তুমি আমাকে ভালবাসবে?
আবীর: হ্যাঁ বাসবো!
...
*
মুকু ইজ ইন আ রিলেশনশিপ উইথ 'আবীর সোহান'!
নিউজ ফিডে পোস্টটা উজ্জ্বল হয়ে আছে। মুকুর কী ভীষণ ভাল যে লাগছে। সবাই এসে কনগ্রেটস জানিয়ে যাচ্ছে!
মুকু আবীর সোহানের দেয়ালে লিখলো, "আমাকে ছেড়ে যেওনা প্লিজ। আমি তোমাকে অনেক ভালবাসি।"
আবীরের আইডি থেকে ঢুকে মুকু আবার পোস্ট ব্যাক করলো, "আমিও ভালবাসি সোনা। আমি তোমাকে ছাড়বো না।"
*
পরের দিন ফেইসবুকের কারিগরী ত্রুটির কারণে আবীর সোহানের আইডিটা ডিজেবল হয়ে গ্যালো।
মুকু খুব একা হয়ে গেছে। তার স্ট্যাটাসে এখন শুধু জুকু, মানে জুকারবার্গকে গালি দিতে দেখা যায়। মুকুর আবার নতুন করে আইডি খুলতেও ইচ্ছে হচ্ছে না। নতুন খুললে তো সে আগের আবীর কে ফিরে পাবে না!
*
মুকু আজ কিছুদিন পর ফেইসবুকে লগিন করেছে। দেখা গ্যালো একটা নতুন ফ্রেন্ড রিকুয়েস্ট জ্বলজ্বল করছে। মুকু কাঁপা হাতে ক্লিক করে দেখলো আইডিটার নাম... আবীর সোহান!
#মুকু এবং জুকুর গল্প
১৫/৬/১৩
সন্ধি মুহিদ

