গাহি সাম্যের গান (পর্ব-১)


স্বাধীনতা এসেছে বহু আগেই। দেশ মাথা উঁচু করে দাড়াতে শিখেছে, তাও অনেকদিন হল। ছোট্ট এই দেশের অল্প যাকিছু সম্পদ আছে তা দিয়ে হয়তো মোটামুটিভাবে বেঁচে থাকবে দেশ। কিন্তু এদেশের আছে একটা বড় অস্ত্র। বড় সম্পদও বলা যেতে পারে। তা হল এদেশের মানুষগুলো। এদেশের মানুষগুলো বরাবরই বিশ্ববাসীর কাছে বিস্ময়ের বিষয়। ভাষার জন্য জীবন দেই আমরা, স্বাধীনতা যা একটি অনুভবের বিষয়; তার জন্য জাগতিক সুখকে বুড়ো আঙুল দেখিয়ে ভারী রাইফেল তুলে নেই কাধে। ধনীর আদরের দুলাল; যে সোনার চামচে খেতে অভ্যস্ত, সে কলাপাতায় বেড়ে নেয় দুমুঠো শুকনো ভাত, শক্ত মোটা রুটি। সব ভেদাভেদ ভুলে ঘুমিয়ে পড়ে ক্যাম্পের তাবুর নিচে। আমরা স্বাধীনতা চেয়েছি। পেয়েছি। আমরা ভেদাভেদ ভুলতে শিখেছি। সাম্প্রদায়িকতা নামক বিষবৃক্ষের মূলে কুঠারাঘাত করেছি। আমাদের চাওয়া এখনও শেষ হয়নি। আমাদের শেখাও শেষ হয়নি। আমরা এখন চাই একটা সুন্দর বাংলাদেশ। আমরা আরও শিখতে চাই সাম্যের সমীকরণ। আমরা সবার আগে মানুষ হতে চাই,আমরা গর্বিত বাংলাদেশী হতে চাই, অতপর আমি হিন্দু আমি মুসলিম আমি খৃস্টান আমি বৌদ্ধ হতে চাই। আমরা এগিয়ে যেতে চাই,এগিয়ে নিয়ে যেতে চাই দেশকে। আমরা বিশ্ববাসীর বিস্ময়ের মাত্রা ছিন্ন করে, সাম্প্রদায়িকতা ভুলে গিয়ে, সবার উপরে দাঁড়িয়ে দুহাত মেলে চিৎকার করে বলতে চাই, “আমিই বাংলাদেশ, আমরাই বাংলাদেশ।”
লেখাটি আমার ব্যক্তিগত ব্লগে এখানে।

