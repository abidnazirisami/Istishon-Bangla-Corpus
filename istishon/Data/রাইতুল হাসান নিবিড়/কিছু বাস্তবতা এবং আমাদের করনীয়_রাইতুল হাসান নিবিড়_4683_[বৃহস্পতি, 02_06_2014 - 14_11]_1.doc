কিছু বাস্তবতা এবং আমাদের করনীয়


লজ্জায় আমার মাথা হেট হয়ে যায় । কতিপয় কিছু অসৎ , কসাই , খুনি , এবং বিকৃত মস্তিষ্কের অধিকারী কিছু ডাক্তার নামের নরপিচাশের কারনে পুরো ডক্টর সোসাইটির কপালে লেপ্টে যায় কসাই নামের সিল । ফেসবুক , ব্লগে যেখানেই ডাক্তারদের অহেতুক কসাই নামে অপমান করা হয়েছে সব জায়গায় তীব্র ভাবে প্রতিবাদ জানিয়েছি সব সময় । তাদের বোঝানোর চেষ্টা করিয়েছি যে সব ডাক্তার এক নয় । কিছুদিন আগে একটি ব্যাক্তিগত অভিজ্ঞতার মুখোমুখি হয়েছিলাম । ভেবেছিলাম তখনি কিছু লিখব । কিন্তু কোন একটি কারনে ভুলে গিয়েছিলাম ।একজন মেডিক্যাল স্টুডেন্ট হিসেবে নিজের কানে ডাক্তারদের নামে সাধারণ মানুষের এমন জঘন্যতম ধারনার কথা শুনে নিজের কাছে আমি নিজেই অনেক লজ্জিত । ভবিষ্যতে আল্লাহর কৃপায় আমরাও একদিন ডাক্তার হব । পরিবর্তন হবে আমাদের সোশ্যাল স্ট্যাটাস , পরিবর্তন হবে চিকিৎসা বিদ্যার , কিন্তু পরিবর্তন হবে না সাধারণ জনগনের কাছে আমাদের কলংকিত ইমেজ , এমনটা হতে পারেনা ।
আমার এক মামা জাতীয় হৃদরোগ ইনস্টিটিউ এর ডাক্তার । আমাদের কাজের বুয়া একদিন আম্মুর কাছে এসে কান্না জড়িত ভাবে হাত জোরাজোরি করা শুরু করে দিল। শুনতে পেলাম তার কোন এক আত্মীয় অসুস্থ । অন্য রুমে থাকায় ভেবেছিলাম হয়ত কিছু টাকা সাহায্যের জন্য কান্নাকাটি করছে । আম্মুর রুমে গিয়ে তাই ঘটনা কি শুনতে গিয়ে নিজেই অপমানিত , লজ্জিত হলাম নিজের বিবেকের কাছে । বুয়ার এক আত্মীয় হার্টের রুগী । ইমিডিয়েট তাকে অপারেশন করতে হবে । বুয়া হয়ত কোন এক ভাবে শুনতে পেয়েছিল যে আমার মামা একজন কারডিওলোজিস্ট ।তাই সে আম্মুর কাছে হাত জোর করে মিনতি করছে কম টাকা নেয়ার জন্য নয় , আর্থিক সাহায্যের জন্যেও নয় , শুধু মাত্র একটু নিশ্চয়তার জন্য যেন অপারেশন করার সময় তার আত্মীয়ের কিডনি , কিংবা অন্যান্য অঙ্গ চুরি করে না নিয়ে যাওয়া হয় । সাধারণ মানুষের কাছে ডাক্তারদের ইমেজ কত টুকুন খারাপ হলে একজন মানুষ তার আত্মীয়ের অপারেশনের আগে এমন কথা বলতে পারে এটা ভেবে নিজেই আমি 'থ' হয়ে গেলাম !! হবেই না কেন ? আমাদের দেশে পত্রিকা খুললে এমন ঘটনা হারমেশাই দেখতে পাওয়া যায় । ডাক্তারদের কত বদনাম । সময় মত হসপিটাল এ থাকেন না , অপারেশন করার পর পেটে ব্যান্ডেজ , ছুরি , কাচি ফেলে আসে , সরকারী মেডিসিন বাইরে বিক্রি করে দেয় আরও হাজার অপকর্ম । কিন্তু এই কাজ গুলো কয়জন করে ? হাতে গোনা কয়েকজন । আর এই হাতে গোনা কয়েকজনের কারনেই গোটা দেশের ডাক্তারদের এত বদনাম ।
আজ অর্থপেডিক্স ক্লাসে আমাদের সম্মানিত প্রফেসর ডাঃ হান্নান স্যার একটা ঘটনা আমাদের বললেন । তার কাছে কয়েকদিন আগে এক রোগী এসেছিল যার কিনা কাঁধের ইনফেকশন হয়ে কাঁধের হাড় বের হয়ে গিয়েছে । রোগীর আগের হিস্টোরি থেকে স্যার জানতে পারলেন যে বেশ কয়েক বছর আগে ওই রোগীর FNAC( সুই এর মাধ্যামে কোষ , ফ্লুইড সংগ্রহের পদ্ধতি) করা হয়েছিল । আর ওই সময় যথাযথ জীবাণুমুক্তকরন পদ্ধতি অনুসরণ না করার কারনে ওই স্থানে ইনফেকশন হয়ে বর্তমানে তার এই অবস্থা । আমাদের দেশে এটা হয়েছে বলে ডাক্তার মশায়ের কিছুই হয় নি , বাইরের দেশে হলে লাখ লাখ টাকার ক্ষতিপূরণ দিতে বাধ্য হত ওই ডাক্তার অথবা ওই হসপিটালকে । 
সাধারণ জনগনের কাছে ডাক্তারদের কসাই নামক ইমেজ থেকে বের হয়ে আসতে হলে নিজ নিজ জায়গা থেকে নিজেকেই পরিবর্তন করতে হবে । বর্তমান ডাক্তাররা অনেক বেশি আন্তরিক । প্রাইভেট মেডিক্যাল গুলোতেও এখন ফ্রি মেডিক্যাল ক্যাম্পেইন করা হচ্ছে । আমাদের কলেজ থেকে ২১ ফেব্রুয়ারি কেরানীগঞ্জে ফ্রি চিকিৎসা সেবা দেয়ার জন্য স্যারদের সাহায্যের জন্য গিয়েছিলাম । তারা সবাই পুরো একদিনের প্রাকটিস বাদ দিয়ে আমাদের সাথে গ্রামে যেতে রাজি হয়েছেন । আন্তরিক না হলে তারা এমনটা করতেন না । অনেক প্রাইভেট হসপিটালে পর্যন্ত অনেক ডাক্তারদের চেম্বারের দরজায় লেখা থাকে যে আর্থিক সমস্যা থাকলে বিনা সংকচে জানাতে । ফ্রি সার্জারি,ফ্রি ঔষধ দেয়া হচ্ছে অনেক হসপিটালে । রানা প্লাজা ট্র্যাজেডির সময় এনাম মেডিক্যালের চিকিৎসকদের আন্তরিকতা নজির তৈরি করেছে । এভাবেই নিজ নিজ অবস্থান থেকে আমাদের কসাই নামক ইমেজ থেকে বের হয়ে আসতে হবে । প্রত্যেক ডাক্তারকে মন থেকে তার রোগীদের নিজের পরিবারের সদস্য ভেবে চিকিৎসা করতে হবে । আমাদের মনে রাখতে হবে মানুষের জীবন দান আল্লাহ করেন , আর তার উছিলা হচ্ছে এই ডাক্তার । মানুষের জীবন হেলা খেলা কিছু নয় , খেলবেনই যখন অন্তত মানুষের জীবনটাকে সেই খেলার লিস্ট থেকে বাদ দিয়েই খেলেন ।

