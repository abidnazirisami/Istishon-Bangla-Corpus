আমি কি ফির দেশদ্রোহী হয়ে উঠবো না_


প্রথমেই বলে রাখছি আমি একজন বাংলাদেশী এবং জাতিতে চাকমা।আমি নিজেকে আদিবাসী বলে দাবি করি।আমি কি নামে সংজ্ঞায়িত হতে চাই সেই অধিকার আমাকে আমার আত্ম-নিয়ন্ত্রণের অধিকার(Right of Self-determination) প্রদান করে।রাষ্ট্রের চাপানো উপজাতি/ক্ষুদ্র নৃ-গোষ্ঠী পরিচয় আমি মানি না এবং মানবো না।পাকিস্তানি শাসকগোষ্ঠী যেভাবে পূর্ব পাকিস্তানের স্বতন্ত্র বাঙালি জাতির সংস্কৃতি,ঐতিহ্য,ভাষাকে অস্বীকার করে পাকিস্তানি জাতীয়তাবাদ চাপিয়ে দিতে চেয়েছিল সেই একই পন্থা কি আমাদের উপর ও বাংলাদেশ সরকার অবলম্বন করছে না?
আদি বাসিন্দা হিসেবে "আদিবাসী" শব্দটিকে সংজ্ঞায়িত করা হয় না এবং এর কোন নির্দিষ্ট সংজ্ঞা ও নেই।আদিবাসী সংজ্ঞায়িত হওয়ার পেছনে কয়েকটি বৈশিষ্ট্য দরকার যার প্রত্যেকটাই আমার মতো এ দেশের ৪৫টির অধিক ক্ষুদ্র জাতিগোষ্ঠীর মানুষ ধারণ করে:
১.জনসংখ্যাগত দিক থেকে মূলধারার জাতিগোষ্ঠী থেকে আমরা সংখ্যায় কম।
২.নিজস্ব ভাষা আছে।
৩.স্বতন্ত্র সংস্কৃতি ও ঐতিহ্য আছে।
৪.নিজস্ব ভূমি আছে কিংবা ছিল।
৫.নিজেদের আদিবাসী হিসেবে পরিচয় দিতে চাই।
[Who are Indigenous Peoples?]http://www.google.com/m?q=who+are+indigenous&client=ms-opera-mini-androi... 
এ থেকে প্রতীয়মান হয় যে এ দেশের মূলধারার বাঙালি জাতি আদিবাসী নয়।বরং পাহাড়ের ১১টির বেশি অবাঙালি জাতিগোষ্ঠী সহ সমতলের বাকি ৩৪টির বেশি স্থানীয় অবাঙালি গোষ্ঠীই এ দেশের আদিবাসী।
কিন্তু বরাবরই এ দেশের শাসকগোষ্ঠী তার সংকীর্ণ দৃষ্টিকোণ থেকে আইডেন্টিটি পলিটিক্সের ট্রিক্সে ফেলে আমাদের আইডেন্টিটি ক্রাইসিস ঘটিয়ে নিশ্চিহ্ন করে দেওয়ার চেষ্টা চালিয়ে আসছে। রাষ্ট্র ৭১ এর পরে প্রথমেই তার অসাম্প্রদায়িকতার খোলস ত্যাগ করে উগ্র বাঙালি জাতীতাবোধের দৃষ্টিকোণ থেকে আমাদেরকে কৌশলগতভাবে বাঙালি বানাতে চাইল।
১৯৭২ সালে রচিত সংবিধানের চারটি মূলনীতি:জাতীয়তা,ধর্মনিরপেক্ষতা,সমাজতন্ত্র,গণতন্ত্রের আড়ালে উগ্র বাঙালি জাতীয়তাবোধেরর উন্মোচন ঘটিয়ে সংবিধানে সন্নিবেশন করা হলো"বাংলাদেশের নাগরিকত্ব আইনের দ্বারা নির্ধারিত ও নিয়ন্ত্রিত হইবে;বাংলাদেশের নাগরিকগণ বাঙালি বলিয়া পরিচিত হইবেন"।
তদানীন্তন পার্বত্য চট্টগ্রামের সাংসদ মানবেন্দ্র নারায়ন লারমা(এম.এন.লারমা)এর প্রতিবাদে সংসদে দাঁড়িয়ে বলেছিলেন,“আমি একজন চাকমা। আমার বাপ-দাদা চৌদ্ধ পুরুষ কেউ বলে নাই আমি বাঙালি। একজন চাকমা কখনো বাঙালি হতে পারে না তেমনি একজন বাঙালি কখনো চাকমা হতে পারে না।এই সংবিধানে পার্বত্য চট্টগ্রামে বসবাসকারী চাকমা, মারমা, ত্রিপুরা, লুসাই, বম, পাংখো, খুমি,খিয়াং, মুরুং, চাক এদের কথা বলা হয় নি।এই মানুষদের কথা আমি বলতে চাই। পৃথিবীর একটি গণতান্ত্রিক রাষ্ট্র ভারত, আমাদের প্রতিবেশী বন্ধু রাষ্ট্র,সেখানে আমরা দেখি তাদের সংবিধানে বিভিন্ন জাতিকে অধিকার
দেওয়া হয়েছে। জানিনা, আমরা কি আপরাধ করেছি! আমরা আমাদেরকে বাংলাদেশি বলে মনে করি এবং বিশ্বাস করি। কিন্তু বাঙালি বলে নয়"। এর পর এম.এন. লারমা প্রতিবাদ স্বরূপ সংসদ কক্ষ ত্যাগ করেন।পরে বিভিন্ন সময় আমাদের উপর কৌশলগতভাবে উপজাতি ও ক্ষুদ্র নৃ-গোষ্ঠী পরিচয় চাপিয়ে দেওয়া হয়।
জাতিসংঘের আইএলও কনভেনশন ১০৭ ও ১৬৯ অনুযায়ী আদিবাসীরা রাষ্ট্রের কাছ থেকে কিছ অধিকার পায়।এর মধ্যে থেকে কনভেনশন ১০৭ এ বাংলাদেশ সাক্ষর করলেও কনভেনশন ১৬৯ এ বাংলাদেশ সহ অনেক রাষ্ট্রই সংবিধান ও সার্বভৌমত্বের দোহাই দিয়ে সাক্ষর করেনি।অথচ কনভেনশন ১৬৯ই আদিবাসীদের বাঁচিয়ে রাখার একমাত্র আন্তর্জাতিক আইনের অবলম্বন হিসেবে বিবেচনা করা হয়।ধারা ৭টি তুলে ধরা হল:
Article 7 of Convention No. 169 states that indigenous and tribal peoples have the right to“decide their own priorities for the process of development as it affects their lives, beliefs, institutions and spiritual well-being and the
lands they occupy or otherwise use, and to exercise control over their economic, social and cultural development”.
অন্য ধারাগুলোর চাইতে এবং ১০৭ কনভেনশন থেকেও এটিই আদিবাসীদের অস্তিত্ব রক্ষার্থে সবচেয়ে বড় ভূমিকা রাখতে পারে।আমাদেরকে আদিবাসী হিসেবে সাংবিধানিক স্বীকৃতি দিলে আমরা কিছু স্বতন্ত্র অধিকার ভোগ করতে পারতাম।যার পরিপ্রেক্ষিতে আমাদের ভূমি,সংস্কৃতি,ঐতিহ্য ও অস্তিত্ব রক্ষা পেতো।কিন্তু আদিবাসী পরিচয় না পাওয়ায় আমাদের জীবন আজ বিপন্ন।আদিবাসী স্বীকৃতি প্রদান করলে আদিবাসীদের হাতে চলে আসে নিজ ভূমির উপর পূর্ণ ক্ষমতায়ন।আদিবাসীদের কাছে তাদের ভূমিই একমাত্র বাঁচার অবলম্বন।কিন্তু রাষ্ট্র তথা শাসকগোষ্ঠী চাই না আমরা আদিবাসীরা যেন আমাদের বাপ-দাদার ভিটে মাটির উপর পূর্ণ কর্তৃত্ব দিয়ে নিজেদের অস্তিত্বকে টিকিয়ে রাখি।তাছাড়া আদিবাসী স্বীকৃতি দিলে রাষ্ট্র ভয় পায় তার হাত থেকে "পাহাড় লুন্ঠনের" অবলম্বন হাত থেকে ফসকে যাবে।তাই রাষ্ট্র তথা শাসকগোষ্ঠী আমাদেরকে আদিবাসী স্বীকৃতি দিতে নারাজ।রাষ্ট্র সংবিধান ও সার্বভৌমত্বের দোহাই দেয়,সে মিথ্যা অপবাদ ও ভুল ব্যাখ্যা দেয় যে আমরা তিন পার্বত্য জেলাকে বাংলাদেশ থেকে পৃথক করতে চাই।এছাড়া ৭১ এর পর থেকেই শাসকগোষ্ঠীর উদ্দেশ্য স্পষ্ট ছিল যে তারা যে কোন মূল্যে এ দেশকে ইসলামিক বাঙালি রাষ্ট্রে পরিণত করবে।অর্থাৎ এক জাতি,এক ধর্ম তত্ত্ব।যার কারণে শাসকগোষ্ঠী তখন থেকেই আমাদের স্বতন্ত্র অস্তিত্বকে অগ্রাহ্য করে আসছে।
ঢাকা কলেজ ছাড়ার ১ মাস আগেকার ঘটনা,বাসে করে কাজিপাড়া ফিরছিলাম;সঙ্গে ছিল এক বন্ধু
(বাঙালি)।বাসে দুজনে আড্ডা মারতে মারতে এক পর্যায়ে:
(১)
"দোস্ত,তোকে একটা প্রশ্ন করি?মাইন্ড করবি না তো?
-না।
আচ্ছা তোরা নাকি আলাদা রাষ্ট্র চাস?আর তোদের কোন এক
সন্ত্রাসী;লারমা নাকি অনেক বাঙালি মেরেছে?
-আরে বেটা,ওর নাম এম.এন লারমা।আর বিষয়টা মোটেও এরকম
না।ধর,তোর বাপ দাদার ভিটে মাটি দখল
করে তোকে বিতাড়িত করার চেষ্টা করলাম,তখন কি তুই
চেয়ে থাকবি?নিশ্চয় তোর প্রাণ দিয়ে হলেও তোর বাপ
দাদার ভিটে রক্ষা করতে চাবি?
হুম,তা তো ঠিক।
-আর এই একই কারণে এম.এন লারমা হাতিয়ার ধরেছিল।তোদের
মেজর জিয়াই তো আমাদের বাপ দাদার ভিটে কেড়ে নেওয়ার
জন্য লাখে লাখে বাঙালি পাঠিয়েছিল।তার ও আগে তোদের
জাতির পিতা বঙ্গবন্ধু লারমাকে ধর্মান্তরিত
হয়ে বাঙালি হতে বলেছিল,আর লাখ লাখ
বাঙালি পাঠিয়ে আমাদেরকে বিলুপ্ত করার হুমকিও
দিয়েছিল।আর তখনকার সময়ে লারমার গেরিলা বাহিনী যার
নাম ছিল "শান্তি বাহিনী" সে তো আমাদের অস্তিত্ব
রক্ষার্থে দেশের বিরুদ্ধে বিদ্রোহ করেছিল।
ওহ.......এসব জানতাম না তো
-কাজিপাড়া এসে গেসে,পরে আরও বলমু নে।"
এমন সময়ে বাস কাজিপাড়া পৌঁছে গিয়েছিল,তাই
আরো বিস্তারিতভাবে পার্বত্য চট্টগ্রামের
রক্তক্ষয়ী ইতিহাস শোনাতে পারিনি।
এমন প্রশ্ন শুধু আমাকে নয় বরং আমার মতো প্রায় সব নাক
বোঁচা পার্বত্য উপমানুষকেই মনে হয় কম বেশি শুনতে হয়।
যেমনটা শুনতে হয়েছিল বন্ধু অজয়কেও।
(২)গত মাসে বরুণদা-র সাথে দেখা করতে অজয় সহ আমি গিয়েছিলাম কল্যাণপুর,ফেরার পথে সেখানকার
"গার্ডেন ভিউ "নামক এলাকার এক বাঙালি বড় ভাই আমাদেরকে ডেকে বসল ।আমি পাত্তা না দিয়ে সামনে চলে গেলাম,বরুণদা আর অজয় কথা বলতে গেলো।কথা শেষ হওয়ার পরে জানতে পারলাম কথোপকথনটা এমন ছিল-
"তোমাদের দেশের বাড়ি কোথায়?
-খাগড়াছড়ি।
তোমরা নাকি সেখানে মানুষ মারো?
-হ্যাঁ,এমনকি আমরা খাইও(মুখে এক গাল হাসি নিয়ে)
................."
তারপরের কাহিনী বাড়ালাম না।বরং আরেকটু সামনে এগোয়।
আমাদেরকে দেশদ্রোহী বিচ্ছিন্নতাবাদীর তকমা দিয়ে মেইন স্ট্রিমের সভ্য মানুষরা(বাঙালি) আসলে আমাদেরকে কি বুঝাতে চায়;
যে আমরা ওদের করুণায়
বেঁচে আছি,চাকরি করছি,খাচ্ছি,পড়ছি... এইতো?এখানে করুণা করার কি হল?নাগরিক মাত্রই তার রাষ্ট্রের দেওয়া অধিকার ও সুযোগ সুবিধা ভোগ করবে এবং বিনিময়ে নিজ দেশের প্রতি অনুগত থাকবে।
আমার পূর্বপুরুষ দেশদ্রোহী হয়ে উঠেছিল বটে তবে বিচ্ছিন্নতাবাদী নয়।আমার পূর্বপুরুষরা পূর্ণ স্বায়ত্তশাসনের জন্য লড়েছিল,আলাদা রাষ্ট্র গঠনের দাবিতে নয়।আমার পোস্টে আমরা কেন দেশদ্রোহী ছিলাম না এ ধরণের সাফাই গাইবো না।বরং কেন আমার পূর্বপুরুষ দেশদ্রোহী হয়েছিল এবং আমরা প্রয়োজনে দেশদ্রোহী হতে প্রস্তুত।
প্রসঙ্গ ধরে যদি এগোয় এবং উত্তর দিই- "হ্যাঁ,আমার পূর্ব
পুরুষ দেশদ্রোহী ছিল।তো সমস্যা কোথায়?
আমার পূর্বপুরুষ এখানকার সেটেলার বাঙালি,সেনাবাহিনী হত্যা করেছে।তো?"
একজন সাধারণ মানুষ প্রধানত ২ টি কারণে হাতিয়ার ধরে:
১।কাউকে আঘাত করার জন্য।
২।নিজেকে আঘাত থেকে রক্ষার জন্য।
৭১ এ যখন বাংলাদেশের মানুষ অস্ত্র ধরেছিল,তখন ২নং কারণটার জন্যই ধরেছিল।আমার পূর্ব পুরুষের বেলায় ও একই।
পাকিস্তানি সরকার যেমন
বাঙালিদের অস্তিত্ব স্বীকার করেনি তেমনিভাবে বাংলাদেশ সরকারও আমাদের অস্তিত্বকে অস্বীকার করছে।যখন আমাদের বাপ দাদার ভিটে এ দেশের
শাসকগোষ্ঠী "দেশ আমার,মাটি আমার" নাম করে কেড়ে নিচ্ছিল এবং সাংবিধানিক স্বীকৃতি না দিয়ে বাঙালিকরণ করছিল তখনই আমার পূর্ব পুরুষ শুধুমাত্র তা ঠেকানোর জন্য অস্ত্র ধরেছিল।
৭১ এ যখন যুদ্ধে এদেশের মুক্তিযোদ্ধারা পূর্ব পাকিস্তানকে পশ্চিম পাকিস্তান থেকে আলাদা করে নয়া রাষ্ট্র ঘটন করেছিল তখন
কি সেটা বিচ্ছিন্নতাবাদ ছিল না?
-হ্যাঁ,সোজা চোখে সেটাই।তবে দেশদ্রোহীতা,বিচ্ছিন্নতাবাদ যদি কারো অত্যাচার থেকে মুক্তি দেয় তখন সেটা স্বৈরাচারের কাছে বিচ্ছিন্নতাবাদ,বিদ্রোহ কিন্তু
মুক্তিকামী মানুষের কাছে স্বাধীনতার সংগ্রাম ছাড়া আর
কিছু নয়।মনে রাখতে হবে বিজয়ীরাই ইতিহাস লিখে;৭১ এ বাংলাদেশের জয় এবং পাকিস্তানের পরাজয় ছিল।তাই তাত্ত্বিকগত ইতিহাস বাংলাদেশই লিখেছে।পাঠ্য পুস্তকে যেখানে মুক্তিযোদ্ধাদের হিরো এবং পাকিস্তানিদের ভিলেন বানানো হয়েছে।আজ যদি,বাংলাদেশ সৃষ্টি না হতো ইতিহাস পাকিস্তানই লিখতো।পাঠ্য পুস্তকে তখন সে পাকদের বানাতো স্বদেশের সার্বভৌমত্বের রক্ষক আর বাংলাদেশের মানুষদের বানাতো
বিচ্ছিন্নতাবাদী,বিদ্রোহী,বর্বর।
এবার কিছুটা ইতিহাস টানি:
 *আনুমানিক ৫৯০ সালে চাকমা যুবরাজ বিজয়গিরি ও সেনাপতি রাধামন "খীসা কর্তৃক রোয়াং রাজ্য(বর্তমান রামু)
অক্সাদেশ(আরাকান সীমান্ত)
,খারং দেশ,কাঞ্চননগর(কাঞ্চন্দেশ) ও কালজয়(কুকি রাজ্য) প্রভৃতি রাজ্য বিজিত হলে বিশাল পার্বত্য রাজ্য চাকোমাস এর পত্তন ঘটে।
*চাকমা রাজা জনুর সময় রাজ্যসীমা ছিল পূর্বে নাম্রে
(বর্তমান নাফ নদী),পশ্চিমে সীতাকুন্ড পাহাড় দক্ষিনে সমুদ্র ও উত্তরে চাইচাল পর্বতশ্রেণী।
*১৫৫০ সালে JOAO DE BARROS নামে জনৈক পর্তুগিজের আঁকা মানচিত্রে কর্ণফুলী নদীর
পূর্বতীরে দুই নদীর মধ্যবর্তী অঞ্চলে চাকোমাস(CHACOMAS)
নামে একটি রাজ্যের সন্ধান পান। এর অবস্থান শ্রীহট্ট ও ত্রিপুরা রাজ্যের দক্ষিন পূর্বে এবং আরাকানের উত্তরে অর্থাৎ বর্তমান পার্বত্য চট্টগ্রাম জেলা পর্যন্ত।উপরে উল্লেখিত ইতিহাস থেকে এটাই প্রতীয়মান হয় যে পার্বত্য চট্টগ্রামের পাহাড়ি জনগোষ্ঠি তথা চাকমা জনগোষ্ঠী কোন ভিনদেশ থেকে এই বঙ্গে উড়ে এসে জুড়ে বসে নি।
চাকমারা প্রথমে বর্তমান পার্বত্য
চট্টগ্রামে এসে চাকোমাস রাজ্যের পত্তন ঘটায়।তারপর একে একে বিভিন্ন জনগোষ্ঠীর লোকজন পার্শবর্তী দেশ ভারত ও মায়ানমার থেকে চাকোমাস রাজ্যে এসে বসবাস শুরু করে। ১৯০৮ সালে শ্রীসতিশচন্দ্র ঘোষ কর্তৃক
লিখিত “চাকমা জাতি(জাতিয় চিত্র ও ইতিবৃত্ত)” গ্রন্থে এই বিষয়ের বিশদ বিবরন তুলে ধরেছেন।
ইংরেজরা এদেশে আসারঅনেক আগে “চাকমা রাজা আরবাঙালি রাজারা একসাথে আরাকানিদের বিরুদ্ধে যুদ্ধ করত”। এই থেকে প্রমানিত হয় তখন চাকমা রাজা আর বাঙালি রাজাদের মধ্যে বেশ ভাল একটা বন্ধুত্বপূর্ণ সম্পর্ক
বিদ্যমান ছিল।
*১৭৫৭ সালে পলাশীর যুদ্ধে বাংলার শেষ স্বাধীন নবাব সিরাজ-উ-দৌল্লাকে পরাজিত করে ইংরেজদের শাসন প্রতিষ্ঠা।
বাংলা বিজয়ের পর ইংরেজরা চোখ রাখল পার্বত্য চট্টগ্রাম তথা চাকোমাস রাজ্যের দিকে। সে সময় বর্তমান পার্বত্য চট্টগ্রামে প্রচুর পরিমাণে কার্পাস তুলা জন্মাত এই কারণে এই রাজ্যের আরেক নাম ছিল “কার্পাস মহল”।পরে অবশ্য নামকরণ
করা হয় CHITTAGONG HILL TRACTS
*১৭৭০ ও ১৭৮১ সালে চাকমা রাজা দৌলত খাঁর সাথে ইংরেজদের যুদ্ধ ও চাকমা রাজার জয়লাভ।
*চাকমা রাজা জান বক্স খাঁর
সাথে ইংরেজদের পর পর তিন বছর
(১৭৮৩,১৭৮৪,১৭৮৫) যুদ্ধ।
*১৭৮৭ সালে চাকমা রাজা জান বক্স খাঁর কলকাটায় বড়লাটের
কাছে গিয়ে ক্ষমা প্রার্থনা এবং বাৎসরিক ৫০০ মন কার্পাস তুলা দেওয়ার প্রতিশ্রুতিতে শান্তি প্রতিষ্ঠা।ইংরেজদের সাথে চাকমা রাজার শান্তি প্রতিষ্ঠার ফলে চাকমা রাজা বাৎসরিক ৫০০ মন তুলা দেওয়ার প্রতিশ্রুতিতে ইংরেজদের বশ্যতা স্বীকার করল অন্যদিকে নিজ রাজ্য শাসনের ক্ষমতা নিজের হাতেই থেকে গেল। ফলে ব্রিটিশ শাসিত এত বৃহৎ পাক-ভারত উপমহাদেশের মধ্যে ছোট্ট এক টুকরো পার্বত্য চট্টগ্রাম,চাকমা রাজার দ্বারা পরিচালিত স্বায়ত্বশাসিত অঞ্চল হিসেবে থেকে গেল।
*১৭৯৩ সালে ব্রিটিশ প্রতিনিধি লর্ড কর্ণওয়ালিশ কর্তৃক চিরস্থায়ী বন্দোবস্ত প্রথা প্রবর্তন।সারা পাক-ভারত জুড়ে এই চিরস্থায়ী বন্দোবস্ত প্রথা কার্যকরী হলেও পার্বত্য চট্টগ্রামের জুম নির্ভর
চাকমা রাজ্যে কার্যকর হল না। এর কারন- (১)রাজতন্ত্র, (২) জুমিয়াদের এক পাহাড়থেকে আরেক পাহাড়ে জুম চাষের উদ্ভাস্তু
জীবন।
*১৯০০ সালে জারি হল CHT REGULATION ,1900
Act১৯০০ সালের ১ মে জারি হওয়া এই আইনের মাধ্যমে বাইরের কেউ
যাতে পার্বত্যবাসীর সহজ-সরল জীবন যাত্রায় ব্যাঘাত ঘটাতে না পারে তার জন্য পার্বত্যবাসীদের জন্য এক প্রকার শাসনবিধি চালু করা হল।
*১৯৪৭ সালে ব্রিটিশ অধীনতা থেকে মুক্ত হয়ে জন্ম নিল পাকিস্তান রাষ্ট্রের।দ্বিজাতি তত্ত্বের ভিত্তিতে জন্ম নিল পাকিস্তান আর ভারত নামে দুটি রাষ্ট্রের।চাকমা রাজার দ্বারা স্বায়ত্বশাসিত পার্বত্য চট্টগ্রাম অঞ্চলকে পাকিস্তান অংশের সাথে যোগ করা হল। সেই থেকে শুরু হল পার্বত্যবাসীর ক্ষমতার বিকেন্দ্রিকরণআর বাঙালিদের অবাধ অনুপ্রবেশ। ১৯৪৭সালের আগে যে সব বাঙালি পার্বত্য চট্টগ্রামে বসবাস করত তাদের সবাই বিভিন্ন ব্যাবসার কাজে নয়তো চাকরির কারণে বসবাস করত।
*পাকিস্তান সরকার কর্তৃক ১৯৪৮
সালে “পার্বত্য চট্টগ্রাম ফ্রন্টিয়ার পুলিশ রেগুলেশন ১৮৮১” বাতিলকরণ।
*পাকিস্তান আর পাকিস্তান পূর্ব পার্বত্য চট্টগ্রামের বিভিন্ন আদমশুমারির দিকে খেয়াল করলেই বুঝা যায় পার্বত্য চট্টগ্রামের আসল ভূমিপুত্র ও আদিবাসিন্দা কেঃ
১৯৪১ সাল-পাহাড়ি ৯৭.০৬%
বাঙালি ০২.৯৪%
১৯৫১ সাল-পাহাড়ি ৯৩.৭১%
বাঙালি ০৬.২৯%
১৯৬১ সাল-পাহাড়ি ৮৮.২৩%
বাঙালি ১১.৭৭%
পার্বত্য চট্টগ্রামে এভাবে দ্রুত
বাড়তে লাগল বাঙালি জনসংখ্যা। তবুও তখনো পাহাড়ি-বাঙালি সাম্প্রদায়িক দাঙ্গা বা মারামারির মত ঘটনা ঘটে নি।কারণ সে সময় যে সব বাঙালি পার্বত্য চট্টগ্রামে বসবাসের জন্য গিয়েছিল তাদের সবাই নিয়মতান্ত্রিকভাবেই গিয়েছিল আরএরা কেউ পাহাড়িদের
জমি কেড়ে নিয়ে বসবাস শুরু
করে নি,ফলে মারামারিও হয়নি।
*১৯৬০ সালে কাপ্তাই বাঁধের ফলে ৯৯ হাজার ৯ শ ৭৭ জন লোক জমি হারা ও বাস্তুহারা হয়ে পড়ে। এতে মোট চাষ যোগ্য জমির ৫৪.০৬% অর্থাৎ ৫৪ হাজার একর আবাদি জমি প্লাবিত হয়।
*১৯৬৪ সালে পাকিস্তান সরকারের
পুনর্বাসনে অবহেলা ও অগণতান্ত্রিক সিদ্ধান্তের প্রতিবাদে ৫০ হাজার নর-নারী উদ্ভাস্তু হয়ে ভারতে আর ৩০ হাজার নর-নারী উদ্ভাস্তু হয়ে বার্মায় গমন।এর ফলে পার্বত্য এলাকার মধ্যে পরিবেশগত ভারসাম্যের বিরাট একটা পরিবর্তন হল।সাথে সাথে পাহাড়ি-
বাঙালি জনসংখ্যার মধ্যেও বিরাট
একটা পরিবর্তন হল।এম.এন. লারমা চট্টগ্রাম কলেজে পড়ার সময় বাম রাজনীতির সাথে জড়িত হয়ে পড়েন।তিনি পার্বত্যএলাকার জনগনকে জানিয়েছিলেনযে কাপ্তাই বাঁধের সুফল পাহাড়িদের জন্য নয়, এটি পাকিস্তান সরকারের একটি ষড়যন্ত্র।
ফলে ১৯৬৩ সালের ১০ ফেব্রুয়ারী রাষ্ট্রদ্রোহ মামলায় গ্রেফতার হন এবং ১৯৬৫ সালের ৮ মার্চ শর্তসাপেক্ষে মুক্তি পান। এম.এন. লারমার নেতৃত্বে তৎকালীন সচেতন পাহাড়ি জনগণ মুক্তিযুদ্ধে অংশগ্রহণ করতে চাইলে তদানীন্তন পার্বত্য চট্টগ্রামের আওয়ামিলীগ প্রধান সাইদুর রহমানের পাহাড়ি-বিরোধী মনোভাবের কারণে তাদেরকে সক্রিয়ভাবে মুক্তিযুদ্ধে অংশগ্রহনে বাধা দেন।
*১৯৭১ সালে পশ্চিম পাকিস্তানের
সাথে নয় মাস রক্তক্ষয়ী যুদ্ধের পরে জন্ম হল স্বাধীন বাংলাদেশের।
*১৯৭২ সালে রচিত হল স্বাধীন
বাংলাদেশের সংবিধান যার চারটি মূলনীতি হল জাতীয়তা,
ধর্মনিরপেক্ষতা, সমাজতন্ত্র, গনতন্ত্র।
*১৯৭২ সালের সংবিধানে সন্নিবেশিত হল“বাংলাদেশের নাগরিকত্ব আইনের দ্বারা নির্ধারিত ও নিয়ন্ত্রিত হইবে;বাংলাদেশের নাগরিকগণ বাঙালি বলিয়া পরিচিত হইবেন”।
তদানীন্তন পার্বত্য চট্টগ্রামের সাংসদ মানবেন্দ্র নারায়ন লারমা(এম.এন.লারমা)এর প্রতিবাদে সংসদে দাঁড়িয়ে বললেন,“আমি একজন চাকমা। আমার বাপ-দাদা চৌদ্ধ পুরুষ কেউ বলে নাই আমি বাঙালি। একজন চাকমা কখনো বাঙালি হতে পারে না তেমনি একজন বাঙালি কখনো চাকমা হতে পারে না।এই সংবিধানে পার্বত্য চট্টগ্রামে বসবাসকারী চাকমা, মারমা,ত্রিপুরা, লুসাই, বম, পাংখো, খুমি,খিয়াং, মুরুং, চাক এদের কথা বলা হয় নি।এই মানুষদের কথা আমি বলতে চাই। পৃথিবীর একটি গণতান্ত্রিক রাষ্ট্র ভারত, আমাদের প্রতিবেশী বন্ধু রাষ্ট্র,সেখানে আমরা দেখি তাদের
সংবিধানে বিভিন্ন জাতিকে অধিকার
দেওয়া হয়েছে। জানিনা,আমরা কি আপরাধ করেছি!আমরা আমাদেরকে বাংলাদেশি বলে মনে করি এবং বিশ্বাস করি। কিন্তু বাঙালি বলে নয়। এর পর এম.এন.লারমা প্রতিবাদ স্বরূপ সংসদ কক্ষ ত্যাগ করলেন।
১৯৭২ সালের ১৫ ফেব্রুয়ারী তদানীন্তন প্রধানমন্ত্রী শেখ
মুজিবর রহমানের নিকট ৪ দফা দাবী সম্বলিত আঞ্চলিক স্বায়ত্বশাসনের দাবীনামা পেশ করা হলে শেখ মুজিব এম.এন.লারমাকে উদ্দেশ্য করে বললেন,”লারমা তুমি যদি বেশি বাড়াবাড়ি কর তাহলে এক লাখ, দুই লাখ, তিন লাখ, দশ লাখ বাঙালি পার্বত্য চট্টগ্রামে ঢুকিয়ে দেব।পার্বত্য চট্টগ্রামে আমি তোমাদের সংখ্যালগু করে ছাড়ব”। এর পর থেকে শুরু হল আন্দোলন, সংগ্রাম।
*১৯৭২ সালে বিভিন্ন গণদাবী ও
ছাত্রদাবীর প্রেক্ষিতে রাঙ্গামাটির
দেয়ালে দেয়ালে লিফলেট ও পোষ্টার শোভা পায় এবং ৯ জুন জেলা প্রশাসকের কাছে পাহাড়ি ছাত্র সমিতির স্মারকলিপি পেশ।
*১৯৭৩ সালে রাঙ্গামাটির
স্টেডিয়ামে এক নির্বাচনী জনসভায় বঙ্গবন্ধু শেখ মুজিবর রহমান কর্তৃক পাহাড়িদেরকে বাঙালিতে পরিণত করার ঘোষণা।
*পাহাড়িদের উপর নির্যাতন,জুলুম ও ধর্ষনের প্রতিবাদে এবং শান্তি-শৃঙ্খলা প্রতিষ্ঠার প্রত্যয়ে ১৯৭৩ সালের জানুয়ারী গঠিত হয়
“শান্তি বাহিনী” বা ‘‘PEACE FORCE’’।
১৯৭২ থেকে ১৯৭৬ সাল পর্যন্ত চলল রাজপথে আন্দোলন, সংগ্রাম। দীর্ঘ এই চার বছরে কোন ফল পাওয়া গেল না,উল্টো বেড়ে চলল নির্যাতন, জুলুম। ১৯৭৩ সালে বাংলাদেশের মজলুম জননেতা মাওলানা ভাসানি এম.এন.
লারমাকে অস্ত্র ধরার পরামর্শ দিলেন। এর পর ১৯৭৫ সালের ১৫ আগস্ট এক সামরিক অভ্যুত্থানে শেখ মুজিবর রহমানের মৃত্যুর মধ্য দিয়ে রাজনৈতিক পথ পরিবর্তনের ফলে গণতান্ত্রিক আন্দোলনের পথ রুদ্ধ হয়ে গেলে ১৯৭৬ সাল থেকে শুরু হয়
শান্তিবাহিনীর সশস্ত্র সংগ্রাম।
*১৯৭৬ সালের মাঝামাঝি সময়ে বিলাইছড়ি আর্মড পুলিশ ক্যাম্প এবং খাগড়াছড়ির বেতছড়িতে পুলিশের নৌকায় সফল হামলার মধ্য দিয়ে শান্তিবাহিনীর সশস্ত্র কার্যকলাপের সূচনা।
*১৯৭৯ সালে ৩০ হাজার
বাঙালি পরিবারকে পার্বত্য
চট্টগ্রামে পুনর্বাসনের সিদ্ধান্ত নেওয়া হয় এবং এর জন্য ৬৫ কোটি টাকাও বরাদ্ধ করা হয়।এই ৩০ হাজার বাঙালি পরিবারকে পুনর্বাসনের পর থেকেই মূলত পাহাড়ি-বাঙ্গালি সাম্প্রদায়িক সম্প্রীতি বিনষ্ট হওয়ার পথচলা শুরু। অনেকেই মনে করেন বাংলাদেশের ১০ ভাগের এক ভাগ পার্বত্য চট্টগ্রাম একটি বিশাল এলাকা।এখানে জায়গা-জমির কোন অভাব নেই,অনেক জমি পতিত রয়েছে। জমি আছে, কিন্তু চাষ করে খাওয়ার মানুষের অভাব। যারা এই ধরনের ভ্রান্ত ধারণা নিয়ে চলেন তারা আসলে পার্বত্য চট্টগ্রামের ইতিহাস কিছুই জানেন না, তাই এই ধরনের চিন্তা ধারণ করেন। যেখানে জমির অভাবে ১৯৬০ সালের কাপ্তাই বাঁধের ফলে ৮০ হাজার মানুষ পার্শবর্তী দেশ ভারত ও বার্মায় চলে যেতে বাধ্য হয় সেখানে জমি কোথায় ? তার উপর বনবিভাগের সংরক্ষিত বনাঞ্চল, কাপ্তাই বাঁধের নিচে তলিয়ে যাওয়া ৫৪ হাজার একর চাষযোগ্য জমি, সরকারি অফিস-স্থাপনা, আর্মি-পুলিশ-বিজিবির জন্য বিশাল বিশাল সংরক্ষিত এলাকা তাহলে জমি কোথায়? বিশেষ করে বাংলাদেশ সেনাবাহিনীর একটি বিশাল অংশ (বাংলাদেশের মোট সেনাবাহিনীর ৩ ভাগের ১ ভাগ) রয়েছে,তাদের ক্যাম্পের জন্য দখল করে রেখেছে একটি বিশাল পরিমান জমির অংশ। তাহলে জমি কোথায় ? এত বড় সংখ্যক বাঙালি পুনর্বাসন করবে কোথায় ?
তাহলে উপায় ? হ্যাঁ জমি আছে, উপায় আছে।পাহাড়িরা যে জমিতে বসবাস করছে সেই জমি। পাহাড়িরা ১৯৪৭ সালের আগে পাকিস্তান বা বাংলাদেশ অংশের সাথে সম্পৃক্ত ছিল না ফলে ১৭৯৩ সালে লর্ড কর্ণওয়ালিশ কর্তৃক চিরস্থায়ী বন্দোবস্ত প্রথা পার্বত্য চট্টগ্রামে কার্যকরী না হওয়ায় আর
পাকিস্তান বা বাংলাদেশ সরকার এই
ব্যাপারে পাহাড়ি জনগোষ্ঠীকে সচেতন না করায় কেউই জমি-জমার দলিলপত্র বা বন্দোবস্ত প্রথার দিকে হাঁটল না।তাছাড়া পাহাড়ি জনগোষ্ঠীদের অধিকাংশ অশিক্ষিত হওয়ায় এবং রাজতন্ত্রের মাধ্যমে ঐতিহ্যবাহী নিজস্ব ভুমি ব্যাবস্থা চালু থাকায় যে জমিতে পাহাড়িরা বসবাস করছে সেই জমি সরকারের কাছে খাস জমি। যেই জমিটি পাহাড়িরা চৌদ্ধ পুরুষ ধরে ভোগ করে আসছে, রাজাকে খাজনা দিয়ে যাচ্ছে সেই জমিটি এক চুটকিতে কোন এক বাঙালির হয়ে গেল। সামরিক সরকার সেই জমির দলিলপত্র বাঙালি পরিবারটির নামে করে দিল, যেই জমিতে চৌদ্ধ পুরুষ ধরে বসবাস করছে কোন পাহাড়ি পরিবার। সামরিক সরকার “মানুষ নয়,জমি চাই” নীতি অনুসরন করল।তাছাড়া অধিকাংশ বাঙালিদের মধ্যে উগ্র জাতিয়তাবাধী চেতনা বিদ্যমান থাকায় পাহাড়িদেরকে এরা সাপ-ব্যাঙ খাওয়া নিচু জাত বলে মনে করত এবং নাক সিটকিয়ে এড়িয়ে চলত।।
 পাক বাহিনী ও তাদের দোসররা যেখানে নয় মাস যাবৎ ধর্ষণ,গণহত্যা চালিয়েছে আজ পার্বত্য চট্টগ্রামেও শাসকগোষ্ঠী ও তার দোসর রা গত চার দশক ধরে আজ পর্যন্ত ধীরে সুস্থে ধর্ষণ,গণহত্যা,ভূমি দখল চালিয়ে যাচ্ছে।যেখানে ১৪ টি গণহত্যায় বাংলাদেশ সেনাবাহিনীর প্রত্যক্ষভাবে অংশগ্রহণ ছিল বলে বিভিন্ন আন্তর্জাতিক রিপোর্টে উঠে আসে কিন্তু সেসবের কোন বিচার হয় না,বরং ধামাচাপা দেওয়ার চেষ্টা করা হয়। 
 *পার্বত্য ইতিহাসে বাংলাদেশ
সেনাবাহিনী আর সেটেলার দ্বারা সর্ব প্রথম গণহত্যা হয়েছিলো কাউখালী বাজার
কলমপতিতে (রাঙামাটি) ২৫/৩/১৯৮০
সালে। পাহাড়ি ভাই-বোনদের মিটিং এর মধ্যে ডেকে গুলি করা হয়েছিলো।হত্যা করা হয়েছিল ৩০০ জন এবং ১০০০ এর বেশি পাহাড়ী মানুষ রিফিউজি হিসেবে ভারতের ত্রিপুরায় পালিয়ে যায়। ঐ জায়গাগুলো আজ বাঙালিদের দখলে।পরিকল্পনাকারী সেনা কর্মকর্তারা প্রমোশন পেয়েছিলো।
*১৯৮০ সালের ২১ এপ্রিল ঢাকা প্রেস ক্লাবে তিনজন সংসদ সদস্য(যারা উক্ত ঘটনার
অনুসন্ধানে গিয়েছিলেন) শাহজাহান
সিরাজ, রাশেদ খান মেনন ও উপেন্দ্রলাল চাকমা ঘটনার বর্ননা করেন।
*১৯৮১ সালে এক লক্ষ
বাঙালি পরিবারকে ৫ একর জমি ও নগদ ৩ হাজার ৬ শ টাকা দিয়ে পুনর্বাসনের ব্যাবস্থা।
*২৬/৬/১৯৮১ সালে বানরাইবাড়ি,
বেলতলী ও বেলছড়িতে সেটেলার
বাঙালিরা প্রত্যক্ষ সেনা মদদে ৫০০ পাহাড়ি হত্যা করেছিলো এবং পাঁচ হাজার পাহাড়ি ভারতে শরনার্থী হিসেবে চলে যেতে বাধ্য
হয়েছিলো।
*১৯/৯/১৯৮১ সালে ৫০০ জুম্ম ভাই বোনের রক্তের দাগ শুকানোর আগেই পৈশাচিক
হিংস্রতায় সেনা এবং সেটেলার মিলিত বাহিনী তেলাফং, আসালং,
গৌরাঙ্গপাড়া, তবলছড়ি, বরনালাসহ মোট ৩৫ টি পাহাড়ি গ্রাম আগুনে জ্বালিয়ে দিয়েছিলো যার ফলে ১০০০ জুম্ম নিহত হয়েছিলো, অগনিত পাহাড়ি ভারতে আশ্রয় নিয়েছিলো আর
বাংলাদেশ সরকার আজো এই ঘটনার কথা অস্বীকার
করে এবং পরবর্তিতে ক্ষতিগ্রস্তদের ত্রাণ দেয়া হয়েছিলো মাত্র ১৮ ডলার করে।
*১৯৮৩ সালের ২৬ জুন; ১১,২৬ ও ২৭ জুলাই এবং ৯,১০,১১ অগাস্ট বাংলাদেশ সেনাবাহিনী ও সেটেলার বাঙালিদের মিলিত বাহিনী গোলাকপতিমাছড়া,মাইচ্ছাছড়া, তারাবনছড়ি, লোগাং, তারাবুনিয়া, মারমাছড়া,জেদেমাছড়া ইত্যাদিতে হামলা চালায়।এতে ৮০০ জন মানুষ হত্যা করা হয় এবং হাজারের উপরে বাড়ি-ঘর জ্বালিয়ে দেওয়া হয়। পাহাড়িদের পুড়ে যাওয়া এই সব জায়গা পরিষ্কার করে বাঙালি বসতি স্থাপন করা হয়।
* ৩১/৫/১৯৮৪ সালের
ভোরবেলা শান্তিবাহীনি গোরস্থান,
ভুষণছড়া ও ছোটহরিনার তিন বিডিআর ক্যাম্প আর ক্যাম্পের কাছের সেটেলারদের গুচ্ছগ্রামে আক্রমণ করে।এতে সরকারি হিসেবে ৩২ জন এবং বেসরকারি হিসেবে ১০০ জনের মত সেটেলার বাঙালি নিহত হয়। এর প্রতিশোধ
হিসেবে সেনা-সেটেলার মিলিত
বাহিনী, ৩০৫ নং সেনা ব্রিগেড,
২৬নং বেঙ্গল রেজিমেন্ট ও বিডিআরের(বর্তমান বিজিবি) ১৭ নং ব্যাটালিয়ন মিলে নিরস্ত্র পাহাড়ি গ্রাম(হাটবাড়িয়া, সুগুরী পাড়া,তেরেঙ্গা ঘাট, ভূষণছড়া, গোরস্তান,ভূষণবাঘ ইত্যাদি)
আগুনে জালিয়ে দিয়েছিলো।
সরকারি মতে ৫২ জন আর
বেসরকারি মতে ৪০০ পাহাড়ি নিহত
হয়েছিলো। এই নিহতদের মাঝে উল্লেখযোগ্য সংখ্যক ছিলো শিশু ও নারী। অনেক
পাহাড়ি নারী সেনা দ্বারা গনধর্ষনের পর হত্যা করা হয়েছিলো। আর ৭০০০
পাহাড়ি রিফিউজি হতে বাধ্য
হয়েছিলো ভারতে। প্রেসিডেন্ট এরশাদ ১৯৮৪ সালের ৫ জুন ক্ষতিগ্রস্ত এলাকা পরিদর্শন করেন।
*১৯৮৪ সালের ২৮ নভেম্বর পার্বত্য চট্টগ্রাম উন্নয়ন বোর্ডের অর্থ বিষয়ক সচিব জনাব
সুলতান মাহমুদ ও তার তিন
সঙ্গিকে বান্দরবানের চিম্বুক রেস্ট হাউস থেকে শান্তিবাহিনী কর্তৃক অপহরন।
*১৯৮৫ সালের ২৩ সেপ্টেম্বর
শান্তিবাহিনীর হামলায় দুইজন
সেনাবাহিনী অফিসার নিহত।
*১৯৮৬ সালের ২৯ এপ্রিল খাগড়াছড়ির পানছড়িতে শান্তিবাহীনি বিডিআর
ক্যাম্প আক্রমণ করেছিলো। তার
ফলশ্রুতিতে সেনা আর সেটেলাররা সেখানকার গোলাকপতিমাছড়া, কালানাল, ছোট কর্মপাড়া, শান্তিপুর, মিরিজবিল,কেদেরাছড়া, পুজগাং, লোগাং,হাতিমুক্তিপাড়া, নাপিতপাড়া,দেওয়ানপাড়া প্রভৃতি পাহাড়ি গ্রামগুলোর মানুষজনকে একটা মাঠে ডেকে জড়ো করে তাদের উপর নির্বিচারে গুলি করেছিল।লাশ হয়েছিলো ১০০ পাহাড়ি,এমনকি মিরিজবিল এলাকার এক ৭০ বছরের পাহাড়ি বৃদ্ধা পর্যন্ত রেহাই পাই নি।
*পানছড়ির ঠিক একদিন পর ২/৫/ ১৯৮৬ সালে মাটিরাঙ্গাতে যেই
পাহাড়িরা ভারতে পালাচ্ছিলো, সেই
নিরস্ত্র দেশত্যাগী মানুষের উপর
সেনারা এলোপাথারি গুলি চালিয়ে ৭০ জন পাহাড়িকে হত্যা করে।
*এই হত্যা যজ্ঞের দুই সপ্তাহ পার হতে না হতেই ১৮ ও ১৯/০৫/১৯৮৬ তাং মাটিরাঙা থেকে প্রায় ২০০ জন ত্রিপুরা নারী পুরুষের দল যারা বাঁচার আশায় শিলছড়ি থেকে ভারতীয়
সীমান্তের দিকে পার হচ্ছিলো তারা তাইদং,কুমিল্লাটিলা গ্রামের মাঝামাঝি এক সরু পাহাড়ি পথ পাড়ি দেবার সময় বাংলাদেশ বিডিআর এর ৩১ ব্যাটালিয়নের জোয়ানরা তাদের উপর হামলা চালায়। যার ফলে প্রায় ১৬০ জন পাহাড়ি নিহত হয়, এমনকি গুলির হাত
থেকে বেঁচে যাওয়া আহতদেরকে বেয়নেট দিয়ে খুচিয়ে ও
দা দিয়ে কুপিয়ে হত্যা করা হয়। ঐ ঘটনার বেঁচে যাওয়া অল্প কিছু
সাক্ষী আজো আছে।
*৮,৯,১০ আগস্ট ১৯৮৮ সালে হিরাচর,শ্রাবটতলী, খাগড়াছড়ি,
পাবলাখালীতে আনুমানিক ১০০
পাহাড়ি জুম্ম কে নির্মম ভাবে হত্যা ও গুম করা হয়। সেনা ও সেটেলারদের দ্বারা ধর্ষনের শিকার হয় অনেক পাহাড়ি নারী।
*৮/৫/১৯৮৯ সালে লংগদুতে তৎকালীন ইউপি চেয়ারম্যান আবদুর রশিদ অজ্ঞাত নামা লোকের হাতে খুন হন। এর দায়
চাপানো হয় শান্তিবাহীনির কাঁধে। এর জের ধরে সেনা সৃষ্ট ভিলেজ ডিফেন্স পার্টি নামক সশস্ত্র সেটেলারদের দল সেনা মদদে অমানুষিক হত্যা যজ্ঞ চালায়।
এতে নিহত হয় ৪০ জন পাহাড়ি।
পুড়িয়ে দেয়া হয় বৌদ্ধ মন্দির। এমন কি তৎকালীন সাবেক চেয়ারম্যান অনিল বিকাশ চাকমার স্ত্রী, সন্তান ও নাতিকে পর্যন্ত নির্মম হত্যা যজ্ঞের
শিকার হতে হয়। সেটেলাররা আজো অনিল বিকাশ বাবুর সমস্ত জমি দখল করে রেখেছে।
*১৯৮৯ সালের ৯ মে খাগড়াছড়ির
পানছড়িতে শান্তিবাহিনীর হামলায় ৫ জন বিডিআর সদস্য নিহত।
*১৯৮৯ সালের ৩১ মে সাবেক সংসদ সদস্য উপেন্দ্রলাল চাকমার ভারতের ত্রিপুরার শরনার্থী শিবিরে আশ্রয় পার্থনা।
*১৯৯০ সালের ২৫ জুলাই
শান্তিবাহিনী রাঙ্গামাতিতে রেডিও
রিলে স্টেশনে হামলা চালিয়ে কিছুক্ষন তা দখল করে রাখে।
*১৯৯০ সালের ১৪ অক্টোবর
রাঙ্গামাতিতে সেটেলার বাঙালি কর্তৃক ১৪ জন পাহাড়ি নারী ধর্ষিত।
*১৯৯০ সালের ২৭ ডিসেম্বর পুনর্বাসিত বাঙালি কর্তৃক ৪ পাহাড়ি হত্যা।
*১৯৯১ সালের ২৪ মার্চ বরকল
থেকে ছোটহরিণাগামী যাত্রীবাহী লঞ্চে শান্তিবাহিনীর
হামলায় ২ জন পুলিশসহ চারজন নিহত।
*১৯৯২ সালের ২
ফেব্রুয়ারী মারিশ্যা থেকে রাঙ্গামাতিগামী বোটে দুইটি বোমা বিস্ফোরিত হলে এতে একজন বাঙালি যাত্রী নিহত ও
বোটের ড্রাইভার গুরুতর আহত হয়। এই ঘটনার জের ধরে সেটেলার
বাঙালিরা পাহাড়ি যাত্রীবাহী বোটে হামলা চালায়।এতে ৩০ জনকে হত্যা করা হয়। ১৪ জনের লাশ
পাওয়া যায় এবং বাকি লাশগুলো পানিতে হারিয়ে যায়।দুইজন নিরাপত্তা বাহিনীর সদস্য সেই
বোটে করে দুটি কেরোসিনের টিন বহন করে নিয়ে যাচ্ছিলেন। এই
থেকে বিস্ফোরণ হলেও বাংলাদেশের মিডিয়াগুলোতে প্রচার করা হয় শান্তি বাহিনী এই বিস্ফোরণ ঘটিয়েছে।
*১০/০৪ /১৯৯২
সালে লোগাঙে পাহাড়িদের
বিরুদ্ধে হত্যা যজ্ঞ চালানো হয়। কাহিনীর সুত্রপাত। এক পাহাড়ি মহিলা তার গাবাদি পশু চড়াতে গ্রামের অদূরে গিয়েছিলো। সেখানে দুই জন সেটেলার বাঙালি তাকে ধর্ষণ চেষ্টা চালালে এক পাহাড়ি যুবক বাধা দেয় এবং তাকে সেখানেই
হত্যা করা হয়। এতে সেই দুই সেটেলার বাঙালিও আহত হয়। আহত সেটেলাররা পার্শ্ববর্তী ক্যাম্পে অভিযোগ করে যে শান্তিবাহীনিরা তাদের
হত্যা চেষ্টা করেছে। এর জের ধরে সেনা-সেটেলার দল মিলে প্রায় ১৫০০ পাহাড়ি জনসংখ্যা অধ্যুষিত গুচ্ছ গ্রামগুলোতে হামলা চালায়,
এতে করে প্রায় ৪০০ পাহাড়ি নিহত হয়।প্রায় ৮০০ পাহাড়ি বাড়ি-ঘরে লুটপাট ও অগ্নিসংযোগ করা হয়। আশে পাশের গ্রামগুলো থেকে প্রায় ২০০০ হাজার পাহাড়িকে শরনার্থী হতে হয় পার্শ্ববর্তী দেশ ভারতে।
*২০ এপ্রিল ১৯৯২ খাগড়াছড়ি থেকে ঢাকায় ফিরে ২১ জন বিশিষ্ট
ব্যক্তি (রাজনীতিবিদ, আইনজীবী,
সাংবাদিক, মানবাধিকার কর্মি ও ছাত্র নেতৃবৃন্দ) কর্তৃক লোগাং হত্যাকান্ডের তীব্র নিন্দা জ্ঞাপন ও বিচার বিভাগীয় তদন্ত
দাবী করে বিবৃতি প্রদান।
*২৭ এপ্রিল ১৯৯২ বিরোধী দলীয়
নেত্রী শেখ হাসিনার
লোগাং হত্যাকান্ডের স্থান পরিদর্শন করে তীব্র নিন্দা জ্ঞাপন ও বিচার
বিভাগীয় তদন্ত দাবী।
*১৭/১১/১৯৯৩ সালে নানিয়াচর
বাজারে পাহাড়িদের শান্তিপুর্ন
র্যালীতে অতর্কিতে হামলা চালায়
সেটেলার বাহিনী। এর নেতৃত্বে ছিলো সেটেলারদের সংগঠন
পার্বত্য গণ পরিষদের নেতা মোঃ আইয়ুব হোসাইন এবং তদানীন্তন বুড়িঘাট ইউপি চেয়ারম্যান আব্দুল লতিফ।পাহাড়ি ছাত্ররা প্রতিরোধ গড়ে তোলার চেষ্টা করলে পার্শ্ববর্তী সেনা ক্যাম্প
থেকে পাহাড়ি ছাত্রদের উপর
এলোপাথারি গুলি চালানো হয়।
এতে নিহত হয় ২৯ জন পাহাড়ি আর আহত হয় শতাধিক।
*১৯৯৫ সালের ১৫ মার্চ পাহাড়ি ছাত্র
পরিষদ বান্দরবান জেলা সন্মেলনকে কেন্দ্র করে পুনর্বাসিত বাঙালিদের সংগঠন
পার্বত্য গণ পরিষদের হরতাল আহব্বান ও পাহাড়ি ছাত্র পরিষদের মিছিলে হামলা।
৪ জন পাহাড়ি ছাত্রের মৃত্যু, ২৮ জন পাহাড়ি আহত এবং ২৪৭
টি বাড়িতে অগ্নিসংযোক করা হয়।
*১৯৯৬ সালের ১১ জুলাই রাঙ্গামাটির বাঘাইছড়ি থানার
লাইল্যেঘোনা থেকে হিলউইমেন্স
ফেডারেশন নেত্রী কল্পনা চাকমা অপহরণ।
*১৯৯৬ সালের ২৬ জুলাই ৯ বাঙালি অপহৃত।
*১৯৯৬ সালের ৭ আগস্ট রাঙ্গামটির কাউখালি থানার ওসিসহ ৬০ জন বাসযাত্রী অপহৃত।
*১৯৯৭ সালের ২-রা ডিসেম্বর
শান্তিচুক্তি সাক্ষর। 
 বিস্তারিত:[এডিসন চাকমার ব্লগ:পার্বত্য চট্টগ্রামে সাম্প্রদায়িকতার উৎসমুখ http://chtbd.org/archives/2379]
আরেকদিকে আলোকপাত না করলেই নয়।পার্বত্য চট্টগ্রামে যেহেতু বাংলাদেশের অন্যান্য অঞ্চল থেকে ভিন্ন তাই এখানকার
শাসকগোষ্ঠী কোন রাজনৈতিক দল নয়,বরং সেনাবাহিনী
।পার্বত্য অঞ্চলের সমস্যার আদি থেকেই তাদের অবস্থান
।আজ চার দশক ধরে এখানে অলিখিত সেনা শাসন চলছে
।যেখানে পাক বাহিনী ৭১ এ অপারেশন সার্চ লাইট জারি করেছিল,আজ এখানে মিলিটারি অপারেশন দাবানল,উত্তরণ সমাপ্তি করে নয়া কোন এক অপারেশন চালাচ্ছে। দেশের কোথাও ৪০টা বছর ইনসার্জেন্সি দেখা না গেলেও,এখানে কায়দা করে দেখানো হয়।১৯৭৫ সালের পর থেকে মিলিটারি সংবাদমাধ্যমের ফিল্টারিং করে আসছে।কোন সংবাদ প্রকাশিত হওয়ার আগে মিলিটারি তার কাটছাট করে।তার স্পষ্ট প্রমাণ পাওয়া যায় সাংবাদিক বিপ্লব রহমানের লেখা "রিপোর্টারের ডায়েরি:পাহাড়ের পথে পথে" বইয়ের ২০ পৃষ্ঠার একাংশে: 
"সাড়ে সাতটার বিবিসি খাগড়াছড়ির সংবাদদাতার বরাত দিয়ে প্রচার করে উল্টো খবর।ওই খবরে বলা হয় লোগাঙে নাকি শান্তিবাহিনীর আক্রমণে মাত্র ১০ জন পাহাড়ি ও ৩ জন বাঙালিসহ মোট ১৩ জনের মৃত্যু ঘটেছে।সাংবাদিক হওয়ার সুবাদে জানা ছিলো,খাগড়াছড়ি,রাঙ্গামাটি ও বান্দরবান-এই তিন পার্বত্য জেলায় সাংবাদিকদের তখন আসলে নিয়ন্ত্রণ করতো নিরাপত্তা বাহিনী।সেনা নিয়ন্ত্রণের বাইরে সংবাদ পরিবেশনের উপায় ছিলো না।সব মিলিয়ে খবর বিশ্বাস করতে ইচ্ছা করে না"।
আদিবাসীদের কাছে এ বন পাহাড় কখনও ব্যাবসার পণ্য ছিল না আর কখনও হবে না।কিন্তু আজ শাসকগোষ্ঠী তথা সেনাবাহিনীর কাছে পাহাড় মানেই মূল্যবান পণ্য।ব্রিটিশদের ইস্ট ইন্ডিয়া কোম্পানি যেমন ব্যাবসা দ্বারা ভারত উপমহাদেশ শাসন করতে এসে লুটতরাজ চালিয়েছিল,তেমনি বাংলাদেশ রাষ্ট্রের নয়া বেনিয়া বাহিনী বাংলাদেশ সেনাবাহিনী।যার কাজ হচ্ছে পাহাড়কে লুটে নেওয়া।পাহাড়ের উন্নয়নের নামে যে পর্যটনের রমরমা ব্যাবসা পরিচালিত হচ্ছে তা হচ্ছে বাংলাদেশের সবচেয়ে বড় কর্পোরেট ব্যবসায়ী "মিলিটারির" হাত ধরে।উন্নয়নের নামে পর্যটন ব্যাবসায় মোটেও আদিবাসীদের স্বার্থ জড়িত নেই।কেননা পর্যটন শিল্পের সাথে আমাদের কোন কানেকশন পূর্বে যেমন ছিলনা এখন ও নেই।বাংলাদেশ সেনাবাহিনী যে এ দেশের সর্ববৃহৎ কর্পোরেট ব্যাবসায়ী তার প্রমাণ পাওয়া যায় তাদের দ্বারা পরিচালিত ব্যাবসা প্রতিষ্ঠানগুলোর দিকে তাকালে:
Mongla Cement
Factory, Diamond Food Industries, Sena Garments,
Chittagong Flower Mills, Savoy Ice-cream, Chocolate
and Candy Factory, Savoy bread and Biscuit Factory,
Sainik Lamps Distribution Centre, Amin Mohiuddin
Foundation, Sena Kalyan Commercial Foundation, Sena
Travels Ltd, SKS commercial Space, SKS Trading House,
SKS Bhaban, New Hotel Tiger Garden, SK Textile.
The organizations under Army Welfare Trust are--Army
Shopping Complex, Sena Hotel Development Ltd, Sena
Filling Station, Trust Bank Ltd, Trust Filling and CNG
Station, Kurmitola Golf Club, Savar Golf Club, Water
Garden Hotel Ltd.
[Source:July 17,2010-"Bangladesh Army becomes a conglomerate over years"The Daily Star]
বিবিসি রেডিও প্রোগ্রাম "ফৌজি ব্যাবসায়ী" শীর্ষক এক ডকুমেন্টারিতে আরো বলা হয় বাংলাদেশ সেনাবাহিনীর ব্যাবসায়িক সম্পদের মূল্য ৩০০০ কোটি এর বেশি। 
এ মস্ত কর্পোরেট ব্যাবসায়ী গরিব আদিবাসীদের ভিটে মাটি দখল করে বানাচ্ছে নীলগীরি,নীলাচল,মেঘলা ও সাজেকের রুইলুইয়ের মতো ট্যুরিস্ট স্পট।এখানে আমাদের মাতৃভূমি পাহাড়ের নিসর্গ,আমাদের জীবনধারা-সংস্কৃতি দেখিয়ে বেনিয়া বাহিনী ফায়দা লুটছে আর অন্যদিকে আমাদের সমাজ নষ্ট হচ্ছে।আমাদের সমাজে বেশ্যাবৃত্তি,মদের প্রচলন বাড়ছে।সেদিন বেশিদূর নয় যেদিন এ পাহাড় হবে মিলিটারি পরিচালিত "লাস ভেগাস"।
পাহাড়ে জীবন উন্নয়নের জন্য রাষ্টর পর্যটন শিল্পকে বেছে নিল কেন?পর্যটনের বদলে তারা কৃষি শিল্পকে বেছে নিলেও পারতো।কারণ আদিবাসীদের জীবনের সাথে জুম চাষ যুগের পর যুগ মিশে আছে।এখানকার কৃষি ফলন ও চমৎকার।আদা,হলুদ,আনারস,কলা ইত্যাদিও প্রচুর ফলে।রাষ্ট্র ও তার বেনিয়া বাহিনী চাই না পাহাড়ে পর্যটন শিল্পের পরিবর্তে অন্য শিল্পের উন্নয়নের মাধ্যমে যেন আদিবাসী সমাজের ক্ষমতায়ন হয়।এ ক্ষেত্রে শাসকগোষ্ঠীর টার্গেট স্পষ্ট আর তা হলো "এথনিক ক্লিনজিং"।সে "এথনিক ক্লিনজিং" চালু রাখার জন্য সর্বাত্মক চেষ্টা করে যাচ্ছে।
এবার যদি পার্বত্য চু্কতির বিষয়ে বলি,চুক্তি তো নয় পুরোটাই মূলা(ধোঁকা) বা ডিসেপশন।
মূলা প্রডিউসকারী আর কেউ নয় এখানকারই মিলিটারি । ৯৭ এ যখন আওয়ামীলীগ সরকার চুক্তি করিয়েছিল,তার বিরোধীতা করেছিল বিএনপি-জামায়াত।বলা হয়েছিল
"চুক্তি সংবিধান বিরোধী"।পরে যখন বিএনপি-জামায়াত সরকার
ক্ষমতায় আসলো তখন তারা মোটেও চুক্তি বাতিল করেনি,যদিও
আগে বিরোধীতা ঠিকই করেছিল
।তাহলে তারা ক্ষমতায় গিয়ে চুক্তি বাতিল করলো না কেন?এসবের পিছনে ঘুরেফিরে সেই একই কারণ
"পার্বত্য চট্টগ্রামের সর্বোচ্চ হত্তা কর্তা সেনাবাহিনী"।
পার্বত্য চুক্তি অনুযায়ী আদিবাসীদের ভূমি সমস্যার সমাধান না করেই সেনাবাহিনী,বিজিবি সহ অন্যান্য বাহিনীর ক্যাম্প দপ্তর বাড়ানো হচ্ছে;আর তাতে আইন,ক্ষমতার জোর খাটিয়ে উচ্ছেদ করা হচ্ছে আদিবাসীদেরকে।বাবুছড়ায় বিজিবি দ্বারা ২১টি জুম্ম পরিবার উচ্ছেদ,রুমায় ৫০০ মারমাকে উচ্ছেদ,রোয়াংছড়ি রামজাদি দখল করে বিজিবির ক্যাম্প স্থাপন করা হচ্ছে।এসবই Militarization বা সামরিকীকরণকে ইঙ্গিত দেয়।
যেখানে অলরেডি দেশের এক-তৃতীয়াংশ মিলিটারি রয়েছে,৪০০ এর বেশি স্থায়ী এবং অস্থায়ী মিলিটারি বেস রয়েছে;সেখানে আরো নতুন মিলিটারি সদস্য আনা এবং বেস বসানোর মানে কি?
১৬/২/১৫ প্রথম আলোর,"বর্ণবাদী,সাম্প্রদায়িক ও বৈষম্যমূলক নির্দেশনা" শীর্ষক আর্টিকেলে উল্লেখিত হয়েছে,"৬ নম্বর সিদ্ধান্তে বলা হয়েছে,২৪ পদাতিক ডিভিশনের সঙ্গে অন্যান্য আইনশৃঙ্খলা বাহিনী সমন্বয় সাধন করে কাজ করবে।তার মানে স্পষ্টভাবেই সেখানে সিভিল প্রশাসন সেনা প্রশাসনের অধীনস্থ হবে।"
এতে ও বুঝতে বাকি থাকে না যে পার্বত্য চট্টগ্রামের গেম প্ল্যানার সেনাবাহিনীই।আমার চোখে,আঞ্চলিক রাজনীতির মূল সমস্যা ভ্রাতৃসংঘাতও মোটে রেন্ডম কিছু নয়,বরং সেনাবাহিনীরই সৃষ্টি।এই কৌশলকে বলা হয় Bait and Bleed অর্থাৎ টোপ বসিয়ে শিকারকে রক্তাক্ত করা।এটি একটি মিলিটারি কৌশল।Wikipedia তে সার্চ করলে পাওয়া যায়
" The aim is to induce rival states to engage in a protracted war of attrition against each other "so
that they bleed each other white",while the baiter who encouraged theconflict remains on the sidelines,maintaining its military strength." এখানে Baiter বা টোপ প্রদানকারী হলো শাসকগোষ্ঠী তথা সেনাবাহিনী।
এমনকি তিনটা আঞ্চলিক দলের আদর্শগত বিভক্তির সৃষ্টির কারণও মিলিটারি কৌশল Divide and Rule-এর বহির্ভূত হতে পারে না।
যখন পার্বত্য চট্টগ্রামে পাহাড়ি আদিবাসী বিরোধী উগ্র সংগঠন পার্বত্য বাঙালি ছাত্র পরিষদ,সমঅধিকার আন্দোলনের পিছনে পরামর্শদাতাদের দিকে তাকালে দেখা যায় মেজর জেনারেল ইব্রাহিমের মতো এক্স মিলিট্যান্টের যেমন হাত আছে তেমনি হাত আছে ওয়াদুদ ভূঁইয়ার মতো রাজনীতিবিদেরও।এটি যে "এথিনিক ক্লিনজিং"এ মিলিটারির পলিটিক্যাল উইং নয় তা অস্বীকার করা যায় না। এ তো গেলো মিলিটারির পলিটিক্যাল প্রোপাগান্ডা।
 ২০১৪ সালে পার্বত্য চট্টগ্রামে প্রায় ৩,৯১১ একর ভূমি সরকারি ও বেসরকারি ব্যক্তি কর্তৃক অধিগ্রহণ বা দখল করা হয়েছে এবং সেখানে আরো ৮৪,৬৪৭ একর
ভূমি জবরদখল ও অধিগ্রহণের জন্য প্রক্রিয়াধীন রয়েছে।
এছাড়া বছরব্যাপী ১০২টি আদিবাসী পরিবার নিজেদের ভিটেমাটি থেকে উচ্ছেদের শিকার হয়েছে এবং সমতলের প্রায় ৩০০ আদিবাসী দেশত্যাগ করেছে।
এছাড়া গতবছর ভূমিদস্যু এবং পার্বত্য চট্টগ্রামের সেটেলাররা আদিবাসীদের উপর ৭টি সাম্প্রদায়িক হামলা করেছে এবং তাদের বাড়ি ও সম্পত্তি লুট করেছে। ৭জন আদিবাসী নারী সহ মোট ১৫ জন আদিবাসীকে হত্যা করা হয়েছে এবং অন্তত ১২৬জন আদিবাসীকে শারিরীকভাবে নির্যাতন করা হয়েছে। গতবছর কমপক্ষে ১২২ জন আদিবাসী নারী ও শিশু যৌন ও শারীরিক সহিংসতার শিকার হয়। শুধুমাত্র নারীদের উপর কমপক্ষে ৭৫টি সহিংসতার ঘটনা ঘটেছে।
বাংলাদেশের অন্য কোন অঞ্চলের চাইতে এখানে ধর্ষণের চিত্রটা কিছুটা ভিন্ন।দেখা যায় ধর্ষক সবসময় একজন বাঙালি আর ধর্্ষিতা আদিবাসী নারী।কখনও দেখা যায় না আদিবাসী পুরুষ দ্বারা কোন বাঙালি নারী ধর্ষিত হয়েছে বলে।আর এখানে বাঙালি ধর্ষকের বিচার হয় না।ধর্ষককে পুলিশ পাকড়াও করলে তার জাত ভাইরা পুলিশের হেফাজত থেকে ছিনিয়ে নিয়ে যায়।কয়েকদিন আগেই দীঘিনালায় ফির এক ১০ম শ্রেণীর আদিবাসী ছাত্রী ধর্ষিত হয়েছে,আর ধর্ষক বাঙালি।কিন্তু দু:খের বিষয় এ ধর্ষণের ক্ষেত্রে ও কোন সুষ্ঠু বিচার হবে না।
[লিংক- http://www.bangla.adivasinews.com/পার্বত্য-চট্টগ্রামের-৩-হ/]
[link- http://www.kalerkantho.com/online/country-news/2015/03/10/196980]
পাহাড়ে আদিবাসীদের উপর সাম্প্রতিক সময়ের সাম্প্রদায়িক হামলা এক একটা উপযোগবাদী গণহত্যা(Utilitarian Genocide)।যার উদ্দেশ্যই থাকে আদিবাসীদের সম্পদ নষ্ট করা।এমন উপযোগবাদী গণহত্যা পাহাড়ে বছরে ২/৩ বার ঘটে।সর্বশেষ ঘটনা নানিয়াচর উপজেলার বগাছড়িতে।এ সময় হামলাকারি হিসেবে স্পষ্টভাবে সেটেলার বাঙালিদের চিহ্নিত করা হয়েছে।তারা ১৬ ডিসেম্বরের বিজয় উল্লাস করেছিল আদিবাসীদেরকে পোড়াঘর উপহার দিয়ে।
[লিংক- http://newagebd.net/80571/bogachari-attack-should-be-the-last-one/#sthas... 
[ http://m.youtube.com/watch?v=2aie1h1psA0]
এবার আসি অন্যদিকে,
আদিবাসীরাই হচ্ছে এ পৃথিবীর প্রাকৃতিক সম্পদের প্রাথমিক রক্ষক।তাদের জীবনধারণ পদ্ধতি জীব পরিবেশকে স্বাভাববিক রাখতে সহায়তা করে।তাই বিশ্ব বন্যজীবন ফান্ডের লিস্টে উঠে এসেছিল যে বিশ্বের সেরা ২০০ জীববৈচিত্র্যময় এলাকা আদিবাসীদের বসবাসকৃত ৯৫% অঞ্চলে অবস্থিত।অথচ ফরেস্ট ডিপার্টমেন্টই সবচেয়ে বেশি পরিমাণে বন পাহাড়ের প্রাথমিক রক্ষক আদিবাসীদের ভূমি বৈধভাবে দখল করে নিয়েছে।পার্বত্য চট্টগ্রাম নি:সন্দেহে প্রাকৃতিক সম্পদে ভরপুর ও সম্ভাব্য পর্যটন অঞ্চল।কিন্তু উন্নয়ন,পর্যটনের আড়ালে আদিবাসী উচ্ছেদ,বন উজাড় করে পার্বত্য চট্টগ্রামের সম্পদ লুন্ঠন কতটুকু যুক্তিযুক্ত(!)এতে শুধু আদিবাসীদের স্বাভাবিক জীবনধারা ব্যাহত নয় বরং জীববৈচিত্রও বিপন্ন হবে।বাস্তুসংস্থানের ভারসাম্যও নষ্ট হবে।আজ পাহাড়ী রাস্তা ঘেঁষা পাহাড়গুলো দূর দেখতে দেখলে যেন ন্যাড়া মনে হয়,এখন আর আগের মতো বন্য জীব জন্তুও আর পাহাড়ের বনে পাওয়া যায় না।
উন্নয়নের গোগ্রাসে আজ সবই ধ্বংস হতে চলেছে।যে বৃহত্তর জনগোষ্ঠীর সাথে পাহাড়ের বন-ছড়ার আত্মিক সম্পর্ক নেই সেই বৃহত্তর জনগোষ্ঠী কিভাবে এই পাহাড়ের বন-ছড়াকে আপন করে নিতে পারবে?
এবার U টার্ন নিয়ে বলতে চাই,
প্রতি মাসে যেখানে আমার কোন এক জাত বোন ধর্ষিত হয় আর
ধর্ষক হয় সেটেলার বাঙালি কিংবা সেনাবাহিনী আর যার কোন বিচার হয় না এবং প্রতি ছয় মাস অন্তর অন্তর যেখানে কৌশলগতভাবে উপযোগবাদী গণহত্যা (Utilitarian
Genocide) ঘটানো হয় সেখানে বাপু আমি আর কয়দিন দেশদ্রোহী না হয়ে থাকতে পারি?যদি প্রয়োজন পড়ে শোষকের ভাষায় হবো ফির বিচ্ছিন্নতাবাদী,দেশদ্রোহী আর আমার ভাষায় মুক্তিকামী।
★এ লেখাটি পড়ার পরে অনেকেই হয়তো মন্তব্য করবে যে, আমরা পূর্ব থেকেই দেশদ্রোহী।কারণ আমাদের তৎকালীন চাকমা রাজা ৭১এ পাকিস্তানের পক্ষ নিয়েছিল।কিন্তু সেটা রাজার সিদ্ধান্তগত ঐতিহাসিক ভুল ছিল।তার দায় ভার এ দেশের পাহাড়ের ১১টির বেশি ও সমতলের ৩৪টির বেশি আদিবাসী জাতির উপর বর্তায় না।৭১এ এ দেশের আলবদর-রাজাকাররা পাকিস্তানের পক্ষ নিয়েছিল,তারা জাতিতে কি বাঙালি ছিল না?কিন্তু তাদের কৃতকর্মের দায়ভার কি বাঙালি জাতিকে নিতে হয়েছে
?তাহলে আমাদের উপর চাপানো হবে কেন?তাছাড়া আলবদর-রাজাকাররা যেভাবে ৭১ এ পৈশাচিক হত্যাযজ্ঞ চালিয়েছিল তেমন কোন কাজই তৎকালীন চাকমা রাজা ত্রিদিব রায় চালাননি এবং তার বিরুদ্ধে এমন কোন সাক্ষ্য প্রমাণও নেই।এছাড়া মুক্তিযুদ্ধে যে এম.এন লারমা যোগ দিতে চেয়েছিলেন কিন্তু তৎকালীন আওয়ামীলীগের এক নেতার জন্য তা সম্ভব হয়নি তাও উপরে উল্লেখ করেছি।আমরা পাহাড়ি আদিবাসীদের মধ্যে যদি দেশ প্রেমের কমতি থাকতো তাহলে উক্য চিং মারমার মতো বীর বিক্রম থাকতো না।আমরা যদি সত্যিকার অর্থেই চারিত্রিকভাবে বিচ্ছিন্নতাবাদী হতাম তাহলে দুর্গম পাহাড়ের স্কুলে "আমার সোনার বাংলা" গাইতাম না।
আমি নিজের দেশকে ভালবাসি
।যেভাবে এ দেশের প্রত্যেক দেশপ্রেমিক ভালবাসে।কিন্তু বিনিময়ে কি এ দেশ কিংবা রাষ্ট্র আমাকে ভালবাসে?এ দেশের মূলধারার বৃহত্তর বাঙালি জাতিগোষ্ঠী কি ৭১ এর অসাম্প্রদায়িক চেতনার দৃষ্টিতে আমাকে আপন ভাবে?যদি রাষ্ট্র ও শাসকগোষ্ঠী আমার প্রতি বিমাতাসুলভ আচরণ বজায় রাখে তাহলে আমি কয়দিন নিজ রাষ্ট্রকে ভালবাসতে পারবো?
আমি কি ফির দেশদ্রোহী হয়ে উঠবো না?
১। http://www.culturalsurvival.org/who-are-indigenous-peoples
২। http://archive.thedailystar.net/newDesign/news-details.php?nid=147124
৩।পর্থম আলো।
৪। http://www.iwgia.org/publications/search-pubs?publication_id=577
৫। http://www.angelfire.com/ab/jumma/
৬। http://www.angelfire.com/ab/jumma/massacre.html
৭। The Chittagong Hill Tracts: Militarization,
Oppression and the Hill Tribes
by Julian Burger
৮।উইকিপিডিয়া।
৯। Chapter 13
-
PHYSICAL AND CULTURAL GENOCIDE OF INDIGENOUS PEOPLES
১০।www.chtbd.org

