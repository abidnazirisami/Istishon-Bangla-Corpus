আমি তোমাকে ছাড়া বাঁচবো না!


যখন আবহাওয়া নাতিশীতোষ্ণ, তখন সবাই ভাল থাকে। তখন এই ভেবেও চিন্তা হয় যে, ভ্যাপসা গরম পড়লে বাঁচা অসম্ভব হয়ে যাবে। আবার, এই চিন্তাও হয় যে, শৈত্যপ্রবাহ পড়লে, বাঁচা অসম্ভব অর্থাৎ জীবন কঠিন হয়ে পড়বে।
বিশ্বাস করুন; নাতিশীতোষ্ণ, ভ্যাপসা গরম, শৈত্যপ্রবাহ; কোন অবস্থাতেই জীবন থেমে থাকেনা। জীবন চলে, জীবনের প্রয়োজনে।
'
কেউ যদি আপনাকে বলে যে, সে আপনাকে ছাড়া বাঁচবেনা। বুঝে নিবেন, সে একজন দক্ষ অভিনেতা/অভিনেত্রী। তার কথা আপনি বিশ্বাস করলেন; এর অর্থ আপনি বেশি আবেগপ্রবণ অথবা বোকা। অদূরভবিষ্যতে, আপনাকে ছাড়া সে দিব্যি ভাল থাকবে, আপনাকে ভুলে যাবে, হেসে হেসে দিন কাটাবে। কোন এক নব্যপ্রিয় মানুষের বুকে মাথা রেখে, সেই পুরনো সংলাপ বলবে; আমি তোমাকে ছাড়া বাঁঁচব না।
'
যে ব্যক্তির একটি পা নেই, একটি চোখ নষ্ট, একটি হাত নেই অথবা যার দুটো হাত নেই বা দুটো পা নেই বা দুটো চোখই অন্ধ; তার বা তাদের জীবন কিন্তু থেমে নেই। তারাও দিব্যি সুখে আছে, তারাও বেঁচে আছে। তাদের জীবনেও সুখের কমতি নেই। তাদের দৃষ্টিকোণ থেকে তারা যথেষ্ট সুখি।
নিজের শরীরের গুরুত্বপূর্ণ অঙ্গপ্রত্যঙ্গের অনুপস্থিতে বাঁচতে পারলে, সুখে থাকতে পারলে; ভিন্ন আত্মার অন্য একটি মানুষকে ছাড়াও, বেঁচে থাকা সম্ভব। কারণ, তার সাথে আপনার অঙ্গপ্রতঙ্গের মত অবিচ্ছেদ্য সম্পর্ক নেই।
'
খেয়াল করুন, আজ থেকে কয়েক সপ্তাহ বা কয়েকমাস বা কয়েক বছর পূর্বে, যে মানুষ/মানুষগুলো আপনার নিত্যদিনের সঙ্গী ছিল; যার/যাদেরকে এক পলক না দেখলেই, খারাপ লাগত। আজ, তারাও ভাল আছে, সুখে আছে, হেসে খেলেই বেঁচে আছে। বিশ্বাস করুন, আপনার অনুপস্থিতি তাদের ওই সুখের রঙে, একটুও বিবর্ণতা আনতে পারেনি।
একটি পরিবারের যে সদস্য, সদা পরিবারটির ভরণপোষণ করত বা হেসে খেলে সবাইকে মাতিয়ে রাখত বা বটবৃক্ষের মত সবাইকে ছায়া দিয়ে রাখত; সেই ব্যক্তির অনুপস্থিতিতেও, থেমে থাকেনি পরিবারের অন্য সদস্যদের জীবন। এক-দুই-তিন এভাবে কোন একদিন, সব সদস্যরাই ভুলে যায়/যাবে গত হওয়া প্রিয় মানুষটাকে।
'
মানুষের মন ঘড়ির কাটার মত, সদা চলমান। কখনো থেমে থাকেনা। ঝড়, সাইক্লোন, জলোচ্ছ্বাস; কোন কিছুই মানুষের মনকে থামাতে পারেনা। হতে পারে সেই মনের অধিকারী মানুষটি/মানুষেরা আপনার পরিবারের সদস্য, বন্ধুবান্ধব বা একান্ত প্রিয়জন। কেউ কারো জন্য থেমে থাকেনি, এখনো থেমে নেই, ভবিষ্যতেও থেমে থাকবেনা।
★★ ★★ ★★
পৃথিবীর সব মানুষ; বাঁচে নিজেরই মত,
কেউ বাঁচে সব নিয়ে; সুখ আছে যত,
কেউবা বাঁচে বুকে নিয়ে; শত শত ক্ষত।

