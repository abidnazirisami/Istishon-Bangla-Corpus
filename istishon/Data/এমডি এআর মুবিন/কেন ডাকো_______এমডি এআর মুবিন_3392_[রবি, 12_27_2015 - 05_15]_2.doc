কেন ডাকো______


জীবন তুমি কেন আমায় ডাকো?
সত্যি আমি হাসবোনা আর সুখে!
মিথ্যে আমার সময় গেছে চুকে!
লুকোচুরির মায়ায় জড়াবো নাকো।
জীবন তুমি কেন আবার ডাকো?
সুখপাখিটার হলো অকাল দাফন!
দুঃখ আমায় করলো ভীষণ আপন!
কেন আমায় লাগাম চেঁপে রাখো?
জীবন তুমি কেন পিছু ডাকো?
রাতের নিখাদ স্বপ্ন দিলাম বলি!
দিনে আমি ক্লান্ত পায়ে চলি।
তবুও কেন আলিঙ্গনে রাখো?
জীবন তুমি কেন মিছে ডাকো?
রক্তজবার তীব্র ইশারাতে,
রেখেছিলাম প্রণয় তোমার হাতে!
দোহাই প্রেমের, ছেড়ে যেয়ো নাকো!
জীবন তুমি কেন স্বপ্নে ডাকো?
প্রেমের বুকে প্রতারণার ছুরি!
কার আকাশে উড়ছে আমার ঘুড়ি?
কার বাগানের ফুলটি হয়ে থাকো?
জীবন তুমি কেন স্বর্গ আঁকো?
আবেগ চেঁপে হেঁটে যাচ্ছি দূরে,
গাইবো না গান নতুন প্রাণের সুরে!
রংধনুতে কেন আমায় মাখো?
জীবন তুমি আর না পিছু ডাকো!

