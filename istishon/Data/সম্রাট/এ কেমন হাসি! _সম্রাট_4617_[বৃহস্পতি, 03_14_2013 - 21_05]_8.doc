এ কেমন হাসি! 


তুমি হাসবে আর আমি তাকিয়ে থাকবো না তা কি করে হয় বল! সঙ্গীর আড়ালে দাঁড়িয়ে তোমায় হাসতে দেখেছি, স্যারের চোখ ফাঁকি দিয়ে তোমার হাসি পড়েছি, হৃদয়ের শুন্যতা ছাপিয়ে তোমার হাসি হেসেছি; কল্পনায়ও তোমার হাসিমাখা মুখচ্ছবি-ই ভাসতো। 
সহস্র দিন চলে গেছে তোমায় আর হাসতে দেখিনা, হয়ত তোমাকেই দেখা হয় না নিযুত ঘন্টা। তোমার হাসি হয়ত এখন তোমার আর শুধুই তোমার জন্যে। একসময় এই হাসির অংশবিশেষের মালিকানা বুঝি আমারো ছিল?
অনেকদিন পর; জানিনা কতদিন পর, গতকাল রাতে কেউ হেসেছিল। অনেকক্ষণ পর্যন্ত তার হাসির কোলাহল বেজেছিল আমার কানে। আদতেই তার হাসি কি দীর্ঘায়িত ছিল নাকি আমার দ্যোতনার বিভ্রান্তি? সে আমার কাছে পরামর্শ চেয়েছিল এই বলে যেঃ সবাই নাকি তার বিয়ের জন্যে উঠেপড়ে লেগেছে, এখন সে কি করবে? এই প্রশ্নের উত্তর কি আমি দিতে পারি অথবা এই সহজ কিছু শব্দের কি প্রতিউত্তর হতে পারে আমার জানা আছে কি? বেশ আগে এভাবেই একজন, হয়ত একটু অন্যভাবে জানতে চেয়েছিল- “আমার জন্য আব্বু একটা ছেলে দেখেছে, নাম (এই মুহুর্তে মনে আসছে না) অমুক, পেশায় আইনজীবী। আমি এখন কি করব বলনা প্লিজ...”। আমার ওকে কি করতে বলা উচিত আমি কি জানি, কখনো কি জানতাম? আমার জানা হয়ে উঠে না যে! 
এক মা তার ছেলের দিকে তাকিয়ে আছে, ঠোঁটের কোণায় মৃদু হাসি (এ হাসির অর্থ আমার জানা নেই, কেউ জানে কিনা তাও জানিনা)। মায়ের ঘর্মাক্ত শরীরে ক্লান্তির ছাপ উধাও। ছেলেটা দৌড়ে এসে মা’কে জড়িয়ে ধরতে চাইছে, কিন্তু; মায়ের হাতে হাতুড়ি, অনেক ইট ভাঙতে হবে, না হলে মায়ের ছেলে যে দৌড়ে এসে মাকে জড়িয়ে ধরতে পারবে না; ক্ষুধার যন্ত্রনায় হয়ত ফাঁসিতে ঝুলতে চাইবে! এ দৃশ্য নিজেকে অসহায় করে তুলে। কেমন যেন শূন্য শূন্য লাগে; বোধশুন্য। অস্থিরতা অনুভূত হয়, ঝাপসা হয়ে আসে ভালবাসা, আড়ালে চোখ লুকাতে চাই; তারপর আড়াল হই। ভালবাসা তুমি আড়াল কর আমায়- যেন তোমার চোখের জলে আমি ভেসে না যাই। অতঃপর আমরা পালাই। তারপর কবিতা লিখি কিন্তু ভুলে যাই কবিতায় যে ওদের পেট ভরে না, ওরা ভাত খায়। মায়ের মুখের ঐ মৃদু হাসি কি আমাদের জানিয়ে দেয় না যে ওরাও মাঝে মাঝে কিছু না কিছু খায়? 
হাসি ব্যাপারটা অতিপ্রাকৃত কি? কিছু মানুষ আমাদের হাসায়, কিছু কিছু ভাড়ের কারনে আমরা হাসি, কারো একটু হাসির জন্যে আমরা বিনিদ্র অপেক্ষায় জাগি, কারো হাসিতে আমরা ক্ষোভে ফেটে পড়ি, কাউকে হাসানোর জন্যে আমরা হেসে গড়াগড়ি খাই; আর কোন কোন হাসি আমাদের শুন্যতার দিকে ঠেলে দেয়, অসহায় বোধ করি, অস্তিত্বহীন লাগে।। 

