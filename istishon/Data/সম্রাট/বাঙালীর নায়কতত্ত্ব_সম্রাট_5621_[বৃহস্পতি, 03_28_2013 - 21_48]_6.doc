বাঙালীর নায়কতত্ত্ব


প্রাচীন সমাজ নায়কে বিশ্বাসী ছিল কিনা আমার জানা নাই, ওটা এইমুহুর্তে জানাটাও খুব একটা জরুরী না। আমার দেখা সমাজ নিয়েই আপাতত আমার আগ্রহ তাই এই সমাজের নায়কদের একটু ব্যবচ্ছেদ করে দেখি- 
নায়ক শব্দটার আদিরূপ কি ছিল সেটা না হয় বাদ-ই দিলাম, সহজ চোখে আমরা নায়ক বলতে যা বুঝি তা হল এই- ‘অন্যায়ের প্রতিবাদকারী, ন্যায়ের পক্ষে লড়াকু’। বাংলা সিনেমায় ব্যাপারটা আরো একটু বিশালতা পায়; যেমন- নায়কের নায়িকা থাকতে হয়, কখনো নায়ক নায়িকার মন জয় করে আবার কখনো-সখনো নায়িকার দায়িত্ব পড়ে নায়কের মন কেড়ে নেওয়ার। প্রতিপক্ষ ভিলেন নায়কের ঘুষিতে ভূপাতিত হবেই এবং নায়কের সুনিশ্চিত জয়। এক্ষেত্রে ভারতের নায়ক অনিল কাপুরের ‘নায়ক’ চলচ্চিত্রটা আমরা দেখে নিতে পারি যেখানে কি বিশেষ একক মহিমায় তিনি জাতি উদ্ধার করেছেন। এটা শুধুমাত্র নায়কের মহিমা অনুধাবন করার তাগিদে। 
আমাদের মন সবসময়ই কাউকে না কাউকে নায়ক হিসেবে আবিষ্কার করতে ভালবাসে। সম্ভবত আমাদের অজানা মনের সবচেয়ে নির্মম আবিষ্কারের নাম-ই নায়ক। যুগ যুগ ধরে আমরা নায়কদের আগমনের প্রত্যাশা করেছি। আমাদের প্রত্যাশার নায়করা কালান্তরের ফাঁকে-ফাঁকে আমাদের মাঝে এসেছেন, তাদের নিজ নিজ চিন্তার ধারা আমাদের অচল মস্তিষ্কের কোঠরে-কোঠরে ইঞ্জেক্ট করে গেছেন। আমরা চর্চা করি আমাদের সেইসকল নায়কদের জীবনগাথা; আমরা তাতে বিভেদ খুঁজি না, বৈষম্য দেখিনা কিন্তু বিভাজিত হই সহস্র ভাগে এবং আমাদের সকল ভগ্ন অংশকেই নিজ নিজ শ্রেষ্ঠত্বের প্রতীক বলিয়া ঘোষণা করি! 
সে যাই হোক- আমাদের প্রগতির ঝাণ্ডাধারী কাণ্ডারিদেরও নায়কের প্রয়োজন হয়, নায়কতত্ত্বে তারাও কম যায় না। নায়ক তো লাগবেই, সে যে সময়ের দাবি! তাই আমাদের ও নায়কের প্রয়োজন দেখা দিল, অবশ্য নায়কের প্রয়োজন আমাদের সবসময়ই ছিল। যেমনটা আমরা স্বৈরতান্ত্রিক একনায়কতন্ত্রে দেখেছি, দেখছি গণতান্ত্রিক (রাজতান্ত্রিক) একনায়কতন্ত্রে! তাই নায়কের প্রয়োজনীয়তা অনস্বীকার্য! 
‘রাজাকারের ফাঁসি চাই, ধর্মভিত্তিক রাজনীতি আইন করে নিষিদ্ধ কর’ এই শ্লোগানে আমরা কিভাবে যেন বিশাল একটা জনগোষ্ঠী একত্রিত হয়ে গেলাম। মূল দাবিটা ছিল ‘কাদের মোল্লার ফাঁসি চাই’ এবং সাথে সংযুক্তি হিসেবে জামাত-শিবিরের রাজনীতি নিষিদ্ধের দাবি। পরে পরিমার্জিত হয়ে উপরে উল্লেখিত শ্লোগানে রূপ নিল। আমাদের প্রাণের দাবিতে আমরা লাখো মানুষ একত্রিত হলাম। কে ডাক দিল সেটা আমাদের ভাবনার বিষয় ছিলনা কিংবা এমনও হতে পারে কেউ একজন হয়ত আগে নেমে পড়েছে এরপর বাকিরাও তাতে যোগ দিয়েছে এই যা। যেমনটা আগের ট্রেনের সাথে পরের ট্রেনের ক্ষেত্রে হয়ে থাকে যেখানে শুধুই সময়ের ব্যবধান কিন্তু গন্তব্য এক, এক্ষেত্রে সময়কে আপেক্ষিকতার স্কেলে মাপতে গেলাম না। কেউ ডাক না দিলে কি আমরা ফাঁসি চাইতাম না কিংবা এমন রায় ঘরে বসে মেনে নিতাম? এমনটা যদি কেউ ভেবে থাকে তাহলে তার সাথে তর্ক বৃথা। 
আগেই বলেছি প্রগতিরও আজকাল নায়কের দরকার পড়ে, মার্ক্সবাদের ভুল খুঁজতে যাওয়া কিংবা সময়ের সাথে মার্ক্সবাদীয় চিন্তা-চেতনার বিবর্তনের কথা তোলার ধৃষ্টতা অপরাধতুল্য! সময়ের আলিঙ্গনে আমরাও নায়ক পেয়ে গেলাম। মেঘ না চাইতেই বৃষ্টি, এ যেন মহানায়কের আবির্ভাব। নায়ক একজনই হতে হবে এবং মান্নাই হতে হবে, নায়ক হবার অত্যাবশ্যকীয় শর্ত এবং নায়ক ব্যতিরেকে অন্য কারো কোন কথা থাকতে পারে না। নায়ক-ই সত্য, নায়ক-ই চূড়ান্ত সর্বোপরি নায়কেই আমাদের আস্থা; আমরা বড়ই আস্থাভাজন জাতি। 
কিন্তু; কখন দৃশ্যপটে এই নায়কের আবির্ভাব ঘটল, নায়কের উত্থান কি খুবই প্রয়োজনীয় ছিল, আমরাই কি এ ধরনের কিছু চেয়েছিলাম, কি করে এই নায়ক সর্বময় ক্ষমতার অধিকারী হয়ে উঠল? অনেক প্রশ্ন, আরো অনেক প্রশ্ন হয়ত থাকতে পারে।। একটা প্রশ্ন মিস করে গেলাম ইচ্ছে করেই- ‘কে এই নায়ক’? আমাদের সবার অতি পরিচিত ডাঃ ইমরান এইচ সরকার নয়কি? অবশ্যই আমি তার কথাই বলছি। নায়কের নাম ‘ডাঃ ইমরান এইচ সরকার’। একটু বলে রাখি- ইমরানের ব্যাপারে আমার ব্যক্তিগত কোন আক্রোশ নেই, তার বিরুদ্ধে করার মত বিশেষ কোন অভিযোগও আমার নেই। ইমরান কি করছে না করছে সেটাও আমি কিংবা আমার মত আরো অনেকেরই মাথা ব্যাথার কারণ ছিল না, এখনো যে খুব একটা আছে সেটাও কিন্তু না। আমার মূল আপত্তির জায়গাটা হল তার নায়ক হয়ে উঠাটা কিংবা তাকে নায়ক করে তোলাটা। ব্যক্তি ইমরান মুখ্য নয়, ইমরানের নেতৃত্ব গুন আছে কি নেই তাতেও বা আমার কি যায় আসে, স্বঘোষিত কি অঘোষিত তাও বিবেচ্য ভাবি না; ‘নায়ক ইমরান’ আমার ভাবনার কেন্দ্রবিন্দুতে। 
দৃশ্যপটে কখন যে নায়ক ইমরানের উত্থান তা ঠিক মনে নেই। গত প্রায় অর্ধশত দিনে নায়ক ইমরান অনেক কথা বলেছেন, অনেক অনেক মনের কথা বলেছেন। কখনো নিজের কথা বলেছেন, কখনো বা অন্যের কথা প্রতিফলিত হয়েছে তার কণ্ঠে; তার অধিকাংশই আমাদের প্রাণের কথা। তার সাথে মতবিরোধ অনেকেরই থাকতে পারে; ব্যাপার না কিন্তু আমার পয়েন্ট অব ভিউ হল ‘কেন ইমরানই শুধু গণজাগরণের হয়ে কথা বলবে, অন্যরা কি দোষ করল নাকি আর কেউ কথা বলতে পারেনা’? নাকি দেশের একমাত্র যোগ্য কথা বলা লোক ইমরান? কথা বলা লোক এই কারনেই বললাম- সে যাই বলছে কারো না কারো সাথে পরামর্শ করেই বলছে, তাহলে তাকেই কেন বলতে হবে? একবার ইমরান বলছে তো একবার আরিফ জেবতিক বলবে নতুবা ফারুক ওয়াসিফ বলবে অথবা মারুপ রসুল বলবে-এভাবে আরো অনেকে বলতে পারত। লক্ষাধিক লোকের সমাগম হল, পঞ্চাশ দিনে আমাদের হয়ে কথা বলার মত পঞ্চাশজন লোকও কি পাওয়া যেত না? এতে করে আমাদের নেতৃত্ব চর্চাটা আরো ভালোভাবে কি হত না? আমাদের গণজাগরণ পঞ্চাশজন নেতা কি পেত না? আমাদের গণতন্ত্র চর্চাটা কি আরো গভীরভাবে হত না? পঞ্চাশজনের সমন্বিত দায়বোধ কি একজন ইমরানের দায়বোধের চেয়ে পঞ্চাশ গুন বেশি হত না? নাকি আমরা মুখে ঘৃণা করলেও মনে ঠিকই একনায়কতন্ত্রকে লালন করি? বলার লোকের তো অভাব নেই, একজনকেই কেন বলতে হবে? আমরা কি এই ধরনের কিছু চেয়েছিলাম? মোটেই না। আমি যতজনকে চিনি-জানি আমার দৃড় বিশ্বাস কেউই এই ধরনের কিছু চায় নি। তাহলে কি বাকিরা অপারগতা প্রকাশ করেছিল? অবশ্যই না। নিজের প্রাণের দাবি নিয়ে ছুটে আসা কেউ নিশ্চয় সবার কাছে তার দাবি তুলে ধরতে অপারগতা প্রকাশ করতে পারেনা। আমরা সম্ভবত নায়কের একক বীরত্বগাথাতে সুখ পাই, অনাদিকাল থেকে লালিত সুখ, জীন থেকে জীনে পুঞ্জীভূত সুখ! 
নায়কতত্ত্বকে আমি ঘৃণা করি, ইমরান যখন সবার দাবিকে বুড়ো আঙুল দেখিয়ে প্রধানমন্ত্রীর বরাবরে স্মারকলিপি’র ঘোষণা দেয় তখন আরো ঘৃণা ধরে এই তত্ত্বের উপর। আমাদের কি নায়কের খুবই প্রয়োজন এবং যদি প্রয়োজন হয় সেক্ষেত্রে নায়ক কি শুধু একজনকেই হতে হবে? কেন শুধু শুধু কাউকে নায়ক করে তোলা, সমন্বিত ভাবনার চর্চাটা কি আমরা কখনোই করতে পারব না? নিজের কথা সবসময় কি আমাদের ‘অন্য একজন’ কে দিয়েই বলাতে হবে? অন্য একজনের অবস্থান কি সময়ের স্রোতে এতই শক্তিশালী হয়ে উঠবে যে প্রয়োজন মনে করলেও আমরা তাকে সরাতে পারব না? আমরা প্রয়োজন মনে না করলেও সে জোর করে আমাদের প্রতিনিধিত্ব করতে চাইবে? তাহলে এই অন্য একজন শুধুই “একজন” কেন? কেন আমাদের প্রতিনিধিত্বকারী আমাদেরই অনেকে হবে না? আমরা কি নায়কতত্ত্বেই পড়ে থাকবো অনন্তকাল ধরে; যেমনটা আছি? 
বিঃদ্রঃ কাউকে কাউকে বলতে শুনি এটা নাকি ইমরানের আন্দোলন, কেউ কেউ দাবি করে অনলাইন এক্টিভিস্টদের আন্দোলন। অনেকে এসে সংহতি জানায়! কি আজীব দুনিয়া! নিজের অস্তিত্বের দাবিতে সংহতি! কার সাথে সংহতি, সংহতি জানাবার সে কোন চ্যাটের বাল? কোন বাংলাদেশীর এখানে সংহতি জানাবার কিছু নাই কারণ বাংলাদেশী বলতেই এটা তার দাবি। সংহতি জানাবে ভিনদেশীরা যারা আমাদের দাবিকে শ্রদ্ধা করে তারাই, বাকি কারো সংহতি জানাবার অধিকার নেই সে যে চ্যাটের বালই হোক কারণ নিজের দাবিতে কেউ সংহতি জানায় না, নিজের দাবিতে মানুষ শ্লোগান দেয়, রাজপথে নেমে আসে। 

