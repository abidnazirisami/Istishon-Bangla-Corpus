আমার বিদ্যার্জনের হাতে খড়ি


 আমার হাতে খড়ি হয়েছিল আমার মায়ের হাতে। আমার মা স্কুল শিক্ষায় অধিক শিক্ষিত না হইলেও তিনিই আমার প্রথম শিক্ষক। মায়ের কাছ থেকেই শিখেছি আমার জীবনের প্রাথমিক শিক্ষা। শিখেছি আচার, ব্যবহার, আদব, কায়দা, অন্যকে সম্মান করা, কারো সাথে দুর্ব্যবহার না করা, কাউকে গালি না দেয়া। আর এ এগুলোকেই প্রয়োগ করতে হয়েছে পরবর্তী সময়ে, হয়তো সব পারিনি, হয়তো পারার মতো যোগ্যতা অর্জন করিনি । 
 বাবা ছিলো আমার দ্বিতীয় শিক্ষক। তবে বাবা শহরে চাকুরী করতেন বিধায় বাবাকে সবসময় কাছে পাওয়া সম্ভব হতো না। প্রতি মাসের শেষে বাড়ি আসতেন। বাবাকেই আমি ভয় পেতাম সবচেয়ে বেশী। যখনই বাড়ি আসতেন খুশিতে আট খানা হয়ে যেতাম, আগে দেখতাম আমার জন্য কি এনেছে বাবা। দেখতাম বিভিন্ন সময়ে নানা রকম কিছু নিয়ে আসতো। নতুন নতুন গেঞ্জি, শার্ট, পেন্ট, জুতা, মোজা তো থাকতোই, সাথে থাকতো চকলেট ও মজাদার কোন খাওয়া। অবশ্য সে সময়ের স্মৃতি সবটুকুই যে মনে আছে তা কিন্তু নয়। যতটুকু মনে আছে তাই বলছি। এখনো মনে পড়ে, সেবার বাবা আমার জন্য নিয়ে এসেছিল সুন্দর একটি শ্লেট আর এক বাক্স চক। আমি প্রতিদিন একটি করে নতুন চক নিতাম আর ভেঙে ছোট ছোট টুকরো করতাম। ওই সময় বাবা আমাকে অবশ্য মারধর করতেন না। শুধু ধমক দিতেন।
 আর একদিনের কথা মনে আছে। তখন অ আ ক খ শেখা হয়ে গেছে। তখন অ আ দিয়ে যে বাক্য রচনা শিখানো হয় তা শিখেছিলাম। আমার এক ফুফাতো বোন আমাকে উঠানে বসে পড়াচ্ছিলেন। উনার নাম নাছিমা। আমরা নাছিমা আপা বলতাম, পরে অবশ্য ভাবী আর আপা দুটোই এক সাথে বলতাম দুষ্টামি করে, কারন আমাদের এক জেঠাতো ভাইএর সাথে ঐ আপুর বিয়ে হয়েছিল। আমি তখন পড়ছিলাম ছ তে ছাতা মাথায় সাথী চলে, জ তে জাহাজ ভাসে সাগর জলে। নৌকা চিনতাম, তাই জাহাজ চিনতে অসুবিধা হলো না। কিন্তু সাথী কি জিনিস তা বুঝতে অসুবিধা হচ্ছিল। তাই আপাকে জিজ্ঞাসা করলাম সাথী মানে কি? তিনি আমকে বললেন সাথী মানে স্কুলের বন্ধু। কিন্তু তখনও স্কুলে ভর্তি হয়নি, তাই স্কুলের বন্ধু কি তা বুঝতে আমাকে আরো কিছু দিন অপেক্ষ‍া করতে হবে। ‍আরো একটি বিষয় বুঝতে পারলাম সেই রঙিন বইটিতে যে ছবিটি ছিল অর্থাৎ সাথী হিসেবে যাকে সম্বোধন করা হয়েছিল তা কোন ছেলের ছবি নয়। সেটা একটি মেয়ের ছবি। তাই বুঝলাম সাথী মানে স্কুলের মেয়ে বন্ধু। 
 আমার তৃতীয় শিক্ষক হিসেবে ছিলেন আমার পরম শ্রদ্ধাভাজন দাদা জান। উনার ছেলের ঘরের প্রথম নাতি ছিলাম আমি। তাই সেই দিক থেকে তিনি আমাকে প্রচন্ড আদর করতেন। আমিও সেই ছোট বেলা থেকে দাদাকে ভালবাসতাম। কারণ আমার দাদীকে দেখার সৌভাগ্য আমার হয়নি। আমার বাবা-মায়ের বিয়ের দিনই তিনি ইহলোক ত্যাগ করে পরলোক গমন করেন। তার আগে তিনি অসুস্থ ছিলেন। ছেলের বউকে দেখার সৌভাগ্য তাহারও হয়নি। ছেলে বিয়ে করে বাড়ী ফেরার পূর্বেই তিনি মৃত্যুর কোলে ঢলে পড়েন। তাই দাদার কাছ থেকেই দাদা-দাদী দুজনের আদরই পেয়েছি। দাদা আমাকে বাল্য শিক্ষা শিখিয়েছেন। রামসুন্দর বসাকএর আদি ও অকৃত্রিম ‘বাল্য শিক্ষা’। তখন বাল্য-শিক্ষা পড়ানোর প্রচলন ছিল। কিন্তু এই বাল্য শিক্ষার প্রচলন এখন আর আগের মতো নেই। এখন মনে আছে সেই বাল্য শিক্ষার কিছু পাঠ।
 এ বাল্যশিক্ষা যখন পড়েছিলাম তখন বুঝিনি, প্রাপ্তবয়স্ক জীবনে বুঝেছি ‘বাল্য শিক্ষা’র অনেক পাঠের মধ্যে গভীর ‘ম্যাসেজ’ ছিল যা শিশুমনকে তার অজান্তেই অধ্যবসায়ী, সাহসী ও কর্মোদ্যোগী হতে অনুপ্রাণিত করে। যেমন ‘বাল্যশিক্ষা’র প্রথম দিকেই পড়লাম:
ঘোড়ায় চড়িল, আছাড় খাইল
আবার চড়িল, আবার পড়িল।
সাহস বাড়িল, কোমর বাঁধিল
আবার চড়িল, লাগাম ধরিল
চড়িতে শিখিল, উড়িয়া চলিল।
আরো একটি কবিতার কথা মনে আছে
‘পাখী সব করে রব রাতি পোহাইল
কাননে কুসুম কলি সকলি ফুটিল। 
রাখাল গরুর পাল লয়ে যায় মাঠে
শিশুগণ দেয় মন নিজ নিজ পাঠে পাঠে। 
ফুটিল মালতি ফুল সৌরভ ছুটিল
পরিমল লোভে অলি আসিয়া জুটিল
ওঠ শিশু মুখ ধোয়- পড় নিজ বেশ
আপন পাঠেতে মন করহ নিবেশ।’
একটি গল্প ছিল এমন “ মা ঐ বাড়ীটি কার। মা বলিলেন এ বাড়ীটি জগদীশ বাবুর। বাড়ীর চারপাশে কি সুন্দর ফুলের বাগান .................................. । “ তারপরের অংশটুকু আর মনে নেই। 
 আমার চতুর্থ শিক্ষক হিসেবে ছিলেন আমার এক কাকা। যাকে আমি আমার পরিবারের সদস্যদের বাইরে প্রথম শিক্ষক মনে করি। আমি উনাকে মোশাররফ কাকা বলি। তিনি আমাকে স্কুল ভর্তির পূর্ব হতে দ্বিতীয় শ্রেণী পর্যন্ত পড়িয়েছেন। আমার সাথে পড়ত আমার এক চাচাতো বোন নার্গিস। কাকা আমাদের দু’জনকে এক সাথে পড়াতো। এই কাকার হাতা ধরেই গিয়েছিলাম আমার প্রাথমিক শিক্ষার স্কুল সুজাত পুর সরকারী প্রাথমিক বিদ্যালয়ে। এখনও এই স্মৃতিটুকু মানস পটে আঁকা আছে। কাকার এক হাত আমি আর অন্য হাত আমার নার্গিস ধরে ছিল। এই নার্গিসই ছিল আমার খেলার সাথী, যার সাথে আমার কেটে ছিল ছোট বেলার অনেকটা সময় । কাকার হাত ধরে হেঁটে হেঁটে হাজির হলাম আমার প্রাথমিক বিদ্যার্জনের সেই বিদ্যা পীঠএ। নার্গিস এর রোল হয়েছিল ৯৯ আর আমার ১০০। তখন ভেবেছিলাম যার রোল যত বেশি ততই ভাল । তাই রোল সংখ্যাটা কম হলে কাজ কী? আর প্রাথমিক বিদ্যা পীঠ এ ভর্তির মধ্য দিয়ে আমি আমার হাতে খড়ি অধ্যায়ের ইতি টানলাম। 

