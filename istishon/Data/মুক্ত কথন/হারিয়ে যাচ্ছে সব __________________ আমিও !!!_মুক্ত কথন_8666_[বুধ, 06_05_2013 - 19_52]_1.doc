হারিয়ে যাচ্ছে সব __________________ আমিও !!!


হারিয়ে ফেলছি সবকিছু। সেই শৈশব হারালাম, কৈশোর হারালাম। আর এখন যুবক হলাম। সেটাও হারিয়ে ফেলছি ধীরে ধীরে। হারাচ্ছি সময় আর হারাচ্ছি বয়স। হারাচ্ছি পুরোনো সব স্মৃতি। হারিয়েছি শৈশবের দুরন্তপনা। হারাচ্ছি কৈশোরের আকাশ ছোঁয়ার কল্পনা। 
স্কুলে কাটানো দিন গুলোও হারিয়ে গেছে। তখন কত কিছুই হারাতাম। বই হারিয়েছি, খাতা হারিয়েছি, কলম হারিয়েছি, হারিয়েছি পেন্সিল, ইরেজার আর কাটার। জ্যামিতি বক্স হারিয়েছি কতবার। যত বার ছাতা নিয়ে বের হয়েছি ততবারই হারিয়ে ফেলেছি। 
হারিয়েছি ছোট বেলার স্কুল বন্ধুদের অনেককে। অনেকের নামই হারিয়ে ফেলেছি স্মৃতি থেকে। হারিয়েছি প্রাথমিক বিদ্যালয়ের শিক্ষকদের অনেক কে। কেউ হয়তোবা এই দুনিয়া থেকেই হারিয়ে গেছে, কেউবা দুনিয়াতে থাকার পরও হারিয়ে ফেলেছি যোগাযোগের ঠিকানা। প্রাথমিক বিদ্যালয়ের অনেক বন্ধুর মুখাবয়বও হারিয়ে ফেলেছি স্মৃতির পাতা থেকে। এই তো সেদিন দেখা হলো দীর্ঘ পনের বছর আগেকার এক স্কুল বন্ধুর সাথে। তার নাম মনে ছিল কিন্তু পরিচয়ের অভাবে কথা বলা হয়নি। পরে অবশ্য অন্য বন্ধু মারফত জানতে পেরেছিলাম সে আমাকে চিনেছে কিন্তু আমি চিনিনাই। তখনকার পরিচয়হীন থেকে যাওয়াটা আামার ঔধ্যত্য ছিলনা বন্ধু, শুধু তোমার স্মৃতিটুকু হারিয়ে ফেলেছি তাই ঐ ভূল। তাই বন্ধু তোমায় বলছি রাগ করো না। 
হারিয়ে ফেলেছি ছোট বেলার খেলার সাথীদের। তাদের অনেকের বিয়ে হয়ে গেছে, তাই তারা এখন শ্বশুর বাড়ী। অনেকেই সদূর মধ্য প্রাচ্যে পাড়ি জমিয়েছে জীবিকার তাগিদে। আর আমি এই বিদেশ বিভুঁয়ে এসে পড়ে আছি কিসের আশায় জানিনা। তাই এই সুদীর্ঘ সময়ে হারিয়েছি সেই ছোট বেলার খেলার সাথীদের সংসর্গ। 
আর তারপরের জীবনটা থেকেও হারিয়েছি আরো অনেক কিছু। মাধ্যমিক আর উচ্চ মাধ্যমিক এ পড়ার সময়কার বন্ধুদেরও অনেক কে হারিয়েছে। কেউবা আমার শহরে আছে। কেউবা অন্য শহরে পাড়ি দিয়েছে শিক্ষ‍া, চাকুরী কিংবা ব্যবসার খাতিরে। তাদের কাছে থাকার সংসর্গ হারিয়েছে। এই আধুনিক যুগে দুরালাপনী(মোবাইল) এর মাধ্যমে যোগাযোগ হয়ত সহজ হয়েছে। কিন্তু তাদের অনেকের সেই আলাপনের নাম্বারও হয়তো হারিয়েছি। 
ছোট বেলার ভাললাগা মানুষটিকেও হারিয়েছি বহু আগে। তারপর ভাল লাগা থেমে থাকেনি, তাই হারানোটাও এখানে থামে নি। ‍হারিয়ে যাওয়াও তার দুরন্ত গতিতে সামনে এগিয়ে গেছে। এই হারাতে হারাতে একসময় হারানোর ব্যাথাকেও যে হারিয়ে ফেলেছি তার খোঁজ নেই। 
সেই তুমিও দীর্ঘ দিনের বন্ধুত্বকে হারিয়ে দিয়ে চলে গেছ এই মহাদেশ ছেড়ে অন্য মহাদেশে। তুমি কি হারিয়েছে জানিনা, হয়তো জানতে দাও নি কিংবা আমিও জানার প্রয়োজন বোধ করি নি। তবে আমি হারিয়েছি আমার বিশ্বাস, আর কিছু হয়তো নয় !!!
আর এই তুমি কেমন আছো জানিনা। সেটা হয়তো তোমার দোষে নয়, আমারই দোষে। কারণ আমার হারানোর কপাল, সেটা কি আর পরিবর্তন করা যায়? হয়তো একদিন শুনতে হবে তুমিও হারিয়ে গেছো দূর বহুদূর। হয়তো একদিন আমিও হারিয়ে যাব দূর অজানায়, দৃষ্টির আড়ালে কোন এক নির্জনে, সেদিন আমাকে কি হারাবে কেউ ???

