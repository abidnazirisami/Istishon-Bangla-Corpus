কথাসাহিত্যিক জাকির তালুকদার কেন অভিজিৎ-বাবু হত্যার বৈধতা দিচ্ছেন_


কথাসাহিত্যিক জাকির তালুকদার বাংলা একাডেমী পুরষ্কার পাওয়ার আগেও ফেসবুকে সোচ্চার ছিলেন। নানা বিষয়ে মন্তব্য করেন। পুরষ্কার পাওয়ার পরে আরো বেশি সোচ্চার হয়েছেন। তবে লেখার বিষয়ের মধ্যে বেশ একটা কেমিক্যাল পরিবর্তন ঘটেছে। তাঁর লেখার মধ্যে দিয়ে নিজেই প্রমাণ করছেন--জাকির তালুকদার একজন কনফিউজড লেখক। 
কৌশলী লেখকরা কিছু প্রকাশ্যে লেখেন, আর কিছু ইঙ্গিতে বলেন। জাকির তালুকদার সম্ভবত এ ধারায় লিখেছেন। এই সূত্রে জাকির তালুকদার প্রকাশ্যে বলেছেন আর ইঙ্গিতে কি বলতে চেয়েছেন সে বিষয়ে কিছু নিবেদন করা হল। 
১. বাংলা একাডেমী পুরষ্কার পেয়েছেন আওয়ামী লীগের আমলে। তিনি যে ক্ষমতাসীন আওয়ামী লীগের দালালী করে পুরষ্কারটা পাননি সেজন্য নানাভাবে আওয়ামী লীগের বিরুদ্ধে স্টাটাস দিয়েছেন। একবার বলেওছেন যে এই স্টাটাসগুলোই প্রমাণ করবে--তিনি আওয়ামী লীগের নন।
২. তিনি পশ্চিম বঙ্গে ভ্রমণ করেছেন বারবার। যাদবপুর বিশ্ববিদ্যালয়ে তাঁকে নিয়ে একটা সভাও হয়েছে। সেখানে পশ্চিম বঙ্গের বড় লেখকরাও ছিলেন। মুর্শিদাবাদের এক শহর থেকে তিনি একটা পুরষ্কারও গ্রহণ করেছেন। এই ভারত ভ্রমণের ফলে তিনি যে ভারতীয় দালাল হয়ে যাননি এটা প্রমাণ করতে সর্বশেষ কোলকাতা ভ্রমণের পরে স্টাটাস দিয়েছেন--কোলকাতার বড় লেখকরা তাদের ছেলেমেয়েদের বাংলা পড়ান না। ইংরেজি পড়ান। এটা তাদের এক ধরনের হিপোক্রাসী। সঙ্গে ঢাকার কিছু লেখককেও জুড়ে দিয়েছেন। 
৩. অভিজিৎ রায়--ওয়াশিকুর রহমান বাবুকে যখন পরপর মৌলবাদীরা কিরিচ দিয়ে কুপিয়ে হত্যা করল, তারপর তিনি হত্যাকারীদের রেহাই দিতে চার চারটি স্টেটাস দিলেন। তিনি লিখলেন--মৌলবাদীরা খারাপ নয়। বেয়াদ্দব নাস্তিকরা সংখ্যাগরিষ্ঠ লোকের ধর্ম, ধর্মগ্রন্থ ও ধর্মের পয়গম্বরদের বিরুদ্ধে অতি কুৎসিত ভাষায় গালিগালাজ করে--চটি লিখে তাদের খেপিয়ে দিয়েছেন। এই উস্কানীটা না দিলে তারা খুবই শান্ত হয়ে থাকত। তারা আসলে খুবই ভদ্র। ভাজা মাজটিও উলটে খেতে জানে না। কিন্তু নাস্তিকরা সহজে বিদেশে যাওয়ার উপায় হিসেবে উগ্র মৌলবাদীদের উস্কানী না দেওয়া ছাড়া অন্য কোনো উপায় ছিল না। উস্কানী দিয়ে তারা মৌলবাদীদের কিরিচের নিচে মাথা পেতে দিয়েছে। নিজেরা খুন হয়েছে। খুন হওয়ার পরে নিশ্চয়ই তারা বিদেশে যেতে পারবে--সেখানে ফ্রি থাকা-খাওয়া আরাম আয়েশে থাকতে পারবে। হুমায়ুন আজাদ, থাবা বাবা, অভিজিৎ রায়, বাবুসহ যারা উগ্র মৌলবাদীদের হাতে খুন হয়েছেন বা আগামীতে হবেন--তাদের খুনের জন্য মৌলবাদীদের দায়ী করা যাবে না। দায়ী এই মৃত লোকগুলোই। কারণ তারা নাস্তিক ছিলেন। তারা খুবই মিথ্যেবাদী। রটনাকারী। তারা ধর্ম নিতে যা বলেছে সব মিথ্যে কথা। মিথ্যেবাদীদেরকে কি বাঁচার অধিকার আছে! 
কিন্তু বাংলাদেশে কয়জন নাস্তিক অনলাইনে লেখেন? কয়জন তাদের মধ্যে কুৎসিত ভাষায় ধর্মকে, ধর্মের পয়গম্বরকে নিয়ে লেখেন, সেই লেখা কয়জনই পড়েন, পড়ে কয়জন ধর্ম ত্যাগ করেছেন, কয়জন বিদেশে গিয়েছেন--সেটা শতকরা হিসেবে কত সংখ্যায় হবে--সেটা কিন্ত জাকির তাকুলদার বলেননি। তিনি এসব কিছুই না বলে অভিজিৎ রায়, হুমায়ুন আজাদ, বাবু, থাবা বাবা ওরফে শোভন হত্যাকে বৈধতা দিয়েছেন। 
এবং বলেছেন--নাস্তিকরা খুব বড় ধরনের মিথ্যেবাদী। 
৪. জাকির তালুকদার নাস্তিকদের বিরুদ্ধে আরো অভিযোগ করেছেন--
এরা বাংলাদেশের প্রগতিশীল আন্দোলনকে ধ্বংস করে দিচ্ছে। তারা যুক্তির কোনো ধার ধারছে না। তারা কেবল নোংরা ভাষায় গালিগালাজ করছে। প্রগতিশীল আন্দোলনকে ধ্বংশ করে দেওয়ার জন্যই এটা নাস্তিকদের একটা এজেন্ডা। এর পিছনে অনুসন্ধান হওয়া দরকার। 
৫. বামপন্থীরা যে তাদের কাজের প্রত্যাশিত ফলাফল লাভ করতে পারেননি, তার পেছনে নিজেদের অনেক ভুলের পাশাপাশি অন্যতম কারণ তাদের গায়ে সেঁটে থাকা এই নাস্তিক তকমা।...কিন্তু এখন অনলাইন নাস্তিকদের দৌরাত্মের সুযোগ নিয়ে ধর্মীয় মৌলবাদীরা তো বটেই, তথাকথিত উদারপন্থীরাও প্রগতিশীলদের মাঠে থাকাকে আরো কঠিন করে তুলছে। 
৬. জাকির তালুকদারের মতে নাস্তিকরা হঠকারী। তারা বিপ্লবী নয়। নাস্তিকতা প্রচারকারীদের হঠকারিতার কারণে বিজ্ঞানমনস্ক এবং মুক্তমনাদের কাজে বাধারই সৃষ্টি হচ্ছে। বিপ্লবকে ঠেকাতে কাজ করছে। 
জাকির তালুকদারের এই লেখার মধ্যে কয়েকটি হাস্যকর কথা আছে। সেগুলো পড়ে কয়েকটি প্রশ্ন জাগে--
ক) নাস্তিকরা কি দাবী করেছে যে তারা কেবলমাত্র বিপ্লবী কাজ করবে? এই বিপ্লব করার জন্যই তারা নাস্তিক হয়েছে? 
খ) একজন মানুষ তার জীবনে কোন কাজটিকে গুরুত্বপূর্ণ আর কম গুরুত্বপূর্ণ করবে--তার প্রায়োরিটি নির্ধারণের দ্বায়িত্ব অন্যকে ঠিক করে দেওয়ার অধিকার কে দিয়েছে? তাহলে কি বলতে হবে একজন শিল্পী যিনি সারা জীবনে যিনি গান করে কাটিয়েছেন--তিনি এই গান গাওয়া কাজটিকেই ১ নং প্রায়োরিটি হিসেবে নিয়েছেন দেশের আর সব সো কল্ড গুরুত্বপূর্ণ কাজ বাদ দিয়ে--তিনি ভুল করছেন? তার গান গাওয়া বাদ দিয়ে পথে ঘাটে অন্য সব কাজকে গুরুত্বপূর্ণ মনে করে ঝাঁপিয়ে পড়তে হবে?
প্রতিটি মানুষের নিজের কাজের প্রায়োরিটি নিজেই ঠিক করে নেবেন। এটা তার অধিকারের মধ্যেই পড়ে। যদি কেউ মনে করেন ধর্মের সমালোচনা করা ছাড়া তিনি জীবনে আর কিছু করবেন না--সেটা নিয়ে কারো কিছু বলার নেই। যারা তার সমালোচনা পছন্দ করছেন না--তারা ইচ্ছে করলে তা এড়িয়ে যাবেন। অথবা যৌক্তিকভাবে সমালোচনা করবেন। যদি তাতেও তিনি বা তারা সন্তুষ্ট না হোন তবে আদালতে যাবেন। 
গ) নাস্তিকরা যে ভাষায় কথা বলছে এবং মৌলবাদীরা যে ভাষায় কথা বলছে তার ভাষা কি এক? মৌলবাদীরা বলছে নাস্তিকদের হত্যা করা এখন ওয়াজিব হয়ে গেছে। নাস্তিকরা কি বলছে মৌলবাদীদের হত্যা করা ওয়াজিব হয়ে গেছে? বলেনি। তারা মৌলবাদীদের কাজের সমালোচনা করছে মাত্র। যে কোনো বিষয়ে সমালোচনা করার ও প্রশ্ন করার অধিকার যে কারো আছে। 
ঘ) অভিজিৎ রায় ও ওয়াশিকুর বাবুর হত্যাকাণ্ডের দায় মৌলবাদীদের উপর থেকে নাস্তিকদের উপর চাপিয়ে জাকির তালুকদার কোন বিপ্লবটি করতে চান?
ঙ) নাস্তিকরা যে হঠকারী কাজ করছেন--এই হঠকারীতা কিভাবে তারা করছে তার বিস্তারিত ব্যাখ্যা না দিয়ে হঠকারিতা আখ্যা দেওয়ার অর্থ কি?
চ) সব নাস্তিকরাই কি ধর্মের সমালোচনা করছে? আর কিছু করছেন না-- এটা নিশ্চিত হলেন কিভাবে?
ছ) আল মাহমুদ নামের যে লোকটি সারা জীবনে সেক্স, নারী ধর্ষণ, পারভারশন, মৌলবাদকে ভজনা করে কবিতা লিখেছেন, গল্প লিখেছেন, উপান্যাস লিখেছেন, যুদ্ধাপরাধীদের হয়ে কাজ করছেন, অগাধ বিত্তের মালিক হয়েছেন,--- মনোবিকার ছাড়া তাঁর লেখক জীবনে আর কিছুই অর্জন নেই, সেই আল মাহমুদ নামের লোকটিকে জাকির তালুকদার তাঁর আরাধ্য লেখক হিসেবে ঘোষণা করছেন বাবুর হত্যাকান্ডের পরে। 
এর পেছনে আসল রহস্য কি? 

