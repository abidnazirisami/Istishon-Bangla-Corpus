একটি বিপ্লবীয় ফুটবল খেলার ধারাভাষ্য



২২ জুন আমেরিকা যুক্তরাষ্ট্র বনাম পর্তুগালের খেলা হয়েছে। নিউ ইয়র্কে অনেকেই খেলার আগে থেকে পর্তুগাল আর আমেরিকার জার্সি পরে ঘুরে বেড়াচ্ছে। খেলা শুরু হওয়ার পর থেকে ফেসবুকের নিউজ ফিডে চোখ পড়ে। একজন বাংলাদেশে থেকে বাংলা ভাষায় স্ট্যাটাস লিখেছেন—
১.'পৃথিবীর কোনোকিছুর বিনিময়েও আমি আমেরিকানদের ভাল চাইতে পারি না। এই জাতটাকেই আমার সহ্য হয় না। '
বোঝা গেলো স্ট্যাটাসদাতা একজন কট্টর আমেরিকা বিরোধী লোক। আমেরিকার সব কিছুকেই তিনি ঘৃণা করেন। এমন কি আমেরিকার অধিবাসীদের একটা স্বতন্ত্র জাতি হিসেবে দেখছেন। তাদের প্রতি তার ঘৃণাটা এতো প্রবল যে তাদেরকে তিনি সহ্য করতে পারেন না। অথচ আমেরিকা একটি বহুজাতিক দেশ। এখানে সগৌরবে লক্ষ লক্ষ বাংলাদেশীরাও আছেন। তারাও তার এই ঘৃণার অন্তর্ভুক্ত হয়েছে বলা যায়। 
পরের লাইনে তিনি লিখছেন--'আমার মনোবাসনা পূর্ণ করে পর্তুগাল সাড়ে চার মিনিটের মাথায় প্রথম গোল করল। অভিনন্দন পর্তুগাল।'
২.গোল খেয়ে আমেরিকা বেশ বিপদে পড়েছে। কিছুটা হতাশও। পর্তুগাল উজ্জীবিত। স্ট্যাটাসদাতা লিখেছেন--'বাহ! আমেরিকানদের এই হতাশার চিত্র আরো আরো আরো দেখতে ইচ্ছে করে।'
৩. খেলার ৬৪ মিনিটের সময়ে যুক্তরাষ্ট্রের জোন্স নামে একজন খেলোয়াড় গোল দিয়েছে। খেলায় সমতা এসেছে। খেলা জমে উঠেছে। তখন এই স্ট্যাটাসদাতা লিখছেন—'খেলা হোক বা অন্যকিছু, আমি আসলেই আমেরিকার কোনো ভাল কিছুই দেখতে পারি না। আমার পোড়ায়, আমার জ্বালা করে। ব্রাজিল গোল খেলে আমার যতটা খারাপ লাগে, তার চেয়ে অনেক বেশি খারাপ লাগে আমেরিকা গোল দিলে। আমেরিকার এই গোল দেওয়াটা আমাকে ঠিক অতোটাই পোড়াচ্ছে এখন।'
৪. ৮১ মিনিটে ডেম্পশের গোলে তখন আমেরিকা দুই গোলে এগিয়ে গেছে। তখন তিনি লিখছেন--'অফসাইডে থেকে আমেরিকার এই ২য় গোল দেওয়াটা আমার জ্বালা-পোড়া আরো বাড়িয়ে দিল।'
৫. রোনালদোর পর্তুগালের বিশ্বকাপ তখন প্রায় শেষ। দ্বিতীয় রাউন্ড থেকেই বিদায় নিতে হচ্ছে। খেলা প্রায় শেষ। শেষ হওয়ার ৩০ সেকেন্ড আগে পর্তুগালের বদলী খেলোয়াড় সিলভাস্তে ভেরেলা যুক্তরাষ্ট্রের জালে বল আটকে দিয়ে খেলায় সমতা আনেন। তখন এই স্ট্যাটাসদাতা লিখেছেন—'সাবাস। আমেরিকার বাড়া ভাতে ছাই ঢেলে দিতে পেরেছে পর্তুগাল। অনেক শ্রদ্ধা।'
এই সমতা বা ড্র করে পর্তুগাল দ্বিতীয় রাউন্ডে উঠতে সক্ষম হয়েছে সেটা নিয়ে তার কোনো কথা নেই। কথা হল যুক্তরাষ্ট্রকে ঠেকানো গেছে। জিততে দেয়নি। সাম্রাজ্যবাদী শক্তিকে অন্তত ফুটবলে মোড়লগিরি করতে দেওয়া যায়নি। 
কৌতুহল হল-- স্ট্যাটাসদাতা কেনো আমেরিকা যুক্তরাষ্ট্রের উপর খ্যাপা? তার প্রফাইলে গিয়ে দেখি তিনি বামপন্থী। একটি সমাজতান্ত্রিক দলের ছাত্র সংগঠনের সভাপতি। ফুল টাইম রাজনীতি করেন। খেলার সঙ্গেও রাজনীতি মেশান। ফেসবুক থেকে দেখা যায়—তিনি সারা দেশে ঘুরে বেড়াচ্ছেন ছাত্রদের সমাজতান্ত্রিক বিপ্লবের জন্য শামিল করতে। তার মতে আমেরিকা হলো পুজিবাদের মোড়ল। সাম্র্যাজ্যবাদী শক্তি। তার বিরুদ্ধে লড়াই করাটাই এ মুহুর্তের বিপ্লবীদের কাজ। ফুটবলের মত একটা জনপ্রিয় খেলাকেও এ লড়াইয়ের বাইরে রাখা যাবেনা। ভাবি—বাহ, বিপ্লবের সত্যিকারের ট্রেন এবার আসতে আর দেরী নাই। অরিজিনাল বিপ্লবীরা লাইনে এসে গেছেন।
এই বিপ্লবী স্ট্যাটাসদাতার নাম বাপ্পাদিত্য বসু। বাংলাদেশে ছাত্র মৈত্রীর কেন্দ্রীয় কমিটির সভাপতি। রাশেদ খান মেননের প্রতি তার বিপ্লবী আস্থা শুধু মুখে বলে নয়—লিখেও প্রকাশ করেন। তিনি তার আদর্শ। ধ্যান-জ্ঞান। অভিভাবক। কমরেড রাশেদ খান মেনন বাংলাদেশে ওয়ার্কার্স (আমৃত্যু) পার্টির সভাপতি। বর্তমানে আওয়ামী লীগ সরকারের একজন মন্ত্রী। সব সরকারেই তার পরিবেরের কেউ না কেউ মন্ত্রী থাকেন। এটা একটা রেকর্ড। তার মেয়ে সুবর্ণা খান যুক্তরাষ্ট্রে পড়াশুনা করে সেখানেই চাকরি করেন। রাশেদ খান মেনন প্রতি বছর যুক্তরাষ্ট্রে আসেন। তার পরিবারের কাছে আমেরিকা হল মামাবাড়ি।
কমিউনিস্ট পার্টির হায়দার আকবর খান রনো বছর দুএক আগে যুক্তরাষ্টের এক নামকা ওয়াস্তে সংগঠনের দেওয়া পুরস্কার নিতে যুক্তরাষ্ট্রে এসেছিলেন। আনু মুহাম্মদও প্রায়ই আসেন। এক বুন্ধ জানালেন এমন কি প্রখ্যাত ব্যক্তিগত সাচ্চা কমিউনিস্ট বিপ্লবী নেতা বদরুদ্দিন উমর সাহেবও আমেরিকা যুক্তরাষ্ট্রে বেড়িয়ে গেছেন। তখন তাকে একজন প্রশ্ন করেছিলেন—কমরেড উমর, আপনার মত সত্যিকারের লড়াকু সাম্রাজ্যবাদবিরোধী কমিউনিস্ট নেতা কেনো সাম্রাজ্যবাদের মোড়ল আমেরিকায় এলেন?
তিনি অম্লান বদনে কয়েকটা মার্কস আর মাওয়ের কোটেশন কোট করে উত্তর দিয়েছিলেন—বাংলাদেশীরা আমার কাছ থেকে বিপ্লবের পাঠ নিতে আমাকে যুক্তরাষ্ট্রে ডেকেছেন।
বন্ধুটি এবার শুধায়, যুক্তরাষ্ট্রের বংলাদেশীরা আপনার কাছ থেকে বিপ্লবের পাঠ নিয়ে কী করবেন?
তিনি বেশ গুরু গম্ভীর গলায় বলেছিলেন—বিপ্লব করতে বাংলাদেশে যাবে। বিপ্লব ছাড়া এ জীবনের আর কোনো উদ্দেশ্য নাই। 
সেলাম কমরেড। আপনাদের বিপ্লব বেঁচে থাকুক হাজার বছর। আমিন। 

