নাইট ট্রেন টু জ্যাকসন হাইটস _ কিছু রাগী মানুষের একটি রাত


সাধারণত আমি সভা-সমিতি এড়িয়ে চলি। এগুলোকে আমার প্রায়ই মনে হয়--নিজেকে প্রোজেকশন করার একটা উপায়। এটা আমার পছন্দ নয়। আমি যা করছি তা আমার নিজের ভালো লাগার জন্যই করছি। কে দেখলো আর দেখালো না--সেটা নিয়ে আমার মাথা ব্যথা নেই। সেটা যদি কেউ দেখেন থাকেন, কারো ভালো লেগে থাকে--কি মন্দ লেগে থাকে সেটা তার ব্যাপার। এতে তারা আমাকে ভালো বললো কি মন্দ বললো, পিঠ চাপড়ে দিল কি গালি দিল, কিচ্ছু যায় আসে না। কাজটাই আসল। এদিক থেকে আমি অতি ভয়ঙ্কর লোক। নো ছাড়। একলা চলো রে।
তবে এখন মনে মচ্ছে আমার চেয়েও আরো ভয়ঙ্কর লোক আছেন। শুধু ভয়ঙ্কর নয়--রীতিমত বিপজ্জনক। তিবি মিথুন আহমেদ। ঈশ্বর যেন তাঁর হাত থেকে নিরিবিলি লোকগুলোকে রেহাই দেন। আমীন।
এই মিথুন আহমেদের পাল্লায় পড়েছিলাম বেশ কদিন। তিনি সম্মিলিত সাংস্কৃতিক জোট, উত্তর আমেরিকা শাখার সভাপতি। তিনি বললেন, একটা সেমিনারের পেপার লিখে দিতে হবে।
আমি কৃষকদের লোক। পোকামাকড় চিনি। গাছাপালাও চিনি। নদী-মাটি এমন কি জল-হাওয়াও কিছুটা বোঝার চেষ্টা করেছি। কিন্তু সেমিনার? ওটা এলিট শ্রেণীর ব্যাপার। আমার নয়। কিন্তু এই মিথুন আহমেদ অতি নাছোড় বান্দা লোক। নানা কায়দায় আমাকে পটিয়ে ফেললেন। আর তার থেকেই আমার বিপদের শুরু।
বিষয়টা অতি গুরুতর। বাঙালির সাংস্কৃতিক সংগ্রামের স্বরূপ। তারআবার পরিপ্রেক্ষিত আছে-- স্বদেশ ও প্রবাসে। আমি প্রবাসে থাকি, প্রবাসের মূল্যবোধও বোঝার চেষ্টা করি বটে, কিন্তু স্বদেশের দিকেই আমার সকল নিয়ে বসে আছি সর্বনাশের আশায়। স্বদেশই আমার ভালোবাসার ধন। ফলে স্বদেশকে নিয়ে আমার ভাবনা না থেকে যায় না।

বাঙালির সংস্কৃতির স্বরূপ বললে একটা পূর্ণরূপ দেখানো যায়। বাঙালিকে অতি সহজে চেনা যায়। কিন্তু বাঙালির সাংস্কৃতিক সংগ্রাম বললে একটু গোলমাল লেগে যায়। সংগ্রাম কথাটার মধ্যে সংকট শব্দটা চলে আসে। রাগের কথাটা আসে—আসে ক্ষোভের কথাটা। লড়াইয়ের কথাটাও আসে। অর্থাৎ স্বাভাবিক চেহারা নয়—একটা অস্বাভাবিক চেহারা ভেসে ওঠে। এবং এই অস্বাভাবিক চেহারাটি কিভাবে সংস্কৃতি ব্যাপারের মধ্যে ঘটলো, কেনো ঘটলো, কারা ঘটালো, এর প্রতিক্রিয়ায় কি ঘটেছিল, কি ঘটতে পারে, এবং তাকে কিভাবে মোকাবেলা করা হয়েছে বা হচ্ছে ইত্যাকার ব্যাপার-স্যাপার চলে আসে। ইতিহাসের হাত ধরেই এই কাজটি করা ছাড়া উপায় নেই। ফলে এই বিষয় নিয়ে লেখাটা বেশ জটিল। তর্ক-বিতর্কের যথেষ্ট অবকাশ থাকে।
আমি নমোশুদ্র মানুষ। প্রতিমুহূর্তকেই আমি বোঝার চেষ্টা করি। অতীত নিয়ে আমার একটা আগ্রহ আছে। আর আছে ভবিষ্যতের জন্য মুগ্ধ অপেক্ষা। একটু পড়ি। একটু বুঝি। নিজের সঙ্গেই বোঝাপড়া করেই লিখি। এর মধ্যে আছে কাজ, লেখালেখি, বাজার করা, রান্নাবান্না করা। এমন কি গান শোনা, সিনেমা দেখা, গল্প পড়া বাদ যায় না। আছে গল্পপাঠ নামের ওয়েবজিনের জন্য টুকিটাকি কাজ।
এগুলোর নেট রেজাল্ট হল মিথুন আহমেদের নরম কথা। গরম কথা। হুমকি যথা। ধামকি প্রথা। মনে হয় এই লোকের পূর্বপুরুষ জলদস্যু ছিল। নাম বাঘা লারসেন অফ দি সী উলফ। লেখক শ্রী জ্যাক লন্ডন। পেপার লেখাটা শেষ হল। তবে ১২ তারিখ রাতে। আলোচকদের পাঠিয়ে দিলাম ইমেইলে। বেশ কিছু বানান ভুল ছিল। পরদিন কিছু ঠিকঠাক করেছি। সেটাও পাঠিয়ে দিলাম। আমার কাজ শেষ। এবং মুভি দেখা শুরু করলাম –Night Train to Lisbon.
এর মধ্যেই মিথুন আহমেদ হুকুম দিলেন পেপারটি ফটোকপি করে জ্যাকসন হাইটসে পৌঁছে দিতে হবে। বলেই ফোন রেখে দিলেন। এরপরে আর কোনো কথা নেই। ফটোকপি করাই যায়। জ্যাকসন হাইটসেও যাওয়া যায়। কিন্তু মুশকিল হল তাহলে লোকের মধ্যে আমাকে পড়তে হবে। লোকজনকে আমি খুব ডরাই। লোকজন আমাকে চিনে ফেললে বিপদ। বড় অস্বস্তিকর। আমি আমার মতো থাকতে চাই। আর কিছু নয়।
সন্ধ্যায় আবার ফোন করলেন মিথুন আহমেদ। বললেন, কোথায় আছেন এখন?
আমি মিনমিন করে উত্তর দিলাম, বাসায়?
--তাহলে পেপারগুলো আসবে কি করে?
এরপরে আর কথা নেই। এক বন্ধুকে অনুরোধ করে পেপারগুলো একটা মোড়কে করে পাঠিয়ে দিলাম। মনে মনে বললাম—যাক বাবা। বাঁচা গেলো।
কিন্তু সাতটার দিকে আবার ফোন করে মিথুন আহমেদ রাগে ফুসতে ফুসতে বললেন, আমার সেমিনার রাত পৌনে নটায়। আর এখনো পেপারগুলো এখনো এলো না। পাইছেন কি মিয়া!
বন্ধুর সঙ্গে যোগাযোগ করে শুনি তিনি জ্যাকসন হাইটসে গিয়েছিলেন। কিন্তু মিথুন আহমেদ নামে কোনো লোককে খুঁজে পাননি। আমাকে পেপারগুলো ফেরত দিয়ে গেলেন। তার ব্যক্তিগত কাজ আছে। এসব হ্যাপা সামলানো তার কম্ম নয়। ফলে সোজা জ্যেকসন হাইটসে নিয়েই চলে যেতে হল আমাকে। কাবাব কিং নামের দোকানটা দূর থেকেই চেনা যায়। রাস্তাটি পেল্লাই ফুলের টব দিয়ে বন্ধ করে দেওয়া হয়েছে। আলো আঁধারি পরিস্থিতি। বেশ শীত নেমেছে। একটু ঠাণ্ডা হাওয়াও আছে। এর মধ্যে কিছু লোকজন ভারি জ্যাকেট পরে রাস্তা জুড়ে ছুটোছুটি করছেন। কাছে এসে দেখি—ঢাকার রাস্তায় একুশে ফেব্রুয়ারি-বিজয় দিবসে যেরকম করে আলপনা আঁকা হয় সেরকম লম্বা ব্যানারে নানা ইতিহাসের ইভেন্টগুলো ছবি আকারে প্রিন্ট করে বসানো হয়েছে। সেখানে কিছু সাল তারিখ লেখা আছে—১৯৪০, ১৯৪৭, ১৯৪৭, ১৯৫২, ১৯৬২, ১৯৭১। আর রাস্তার ওপাশে দেওয়ালে রাখা হচ্ছে বড় বড় পেইন্টিংস। সব সাদা ক্যানভাসে আঁকা। কদিন ধরে এই ছবিগুলো এঁকেছেন নিউ ইয়র্কের কয়েকজন শিল্পী। বড় বড় স্ট্যান্ডে নানা ধরনের লাইট লাগানো হচ্ছে। একজনকে দেখা গেল ঢোল কাঁধে নিয়ে ঘুরছেন। এখানে অনুষ্ঠিত হবে পারফর্মিং আর্টস।
মিথুন আহমেদকে আমি জীবনে কখনো দেখিনি। ফেসবুকে দেখেছি তার মুখে কনফুসিয়াস টাইপের দাড়ি। দুপাশে কালো। মাঝখানে সাদা। বেশ ভাব আছে। মাথায় আবার রাজা রামমোহন রায়ের মতো পাগড়ি। এই ধরনের দাড়িওলা কোনো লোক এই এলাকায় দেখতে পাচ্ছি না আমি। কে একজন দূর থেকে একজন ক্লিনশেভড গাট্টাগোট্টা লোককে দেখিয়ে দিয়ে বললেন, ওই যে মিথুন ভাই। তার হাতে একরাশ কাগজপত্র। একবার সাইডওয়াকে ছবির কাছে যাচ্ছেন—আরেকবার লম্বা সাল লেখা লম্বা কাপড়টি দেখিয়ে দেখিয়ে মন্ত্র উচ্চারণের মত পুঁথিপাঠ করছেন। তাঁকে ঘিরে আরো কয়েকজন নারী-পুরুষ তার সঙ্গে গলা মেলাচ্ছেন। ঢোল বাজছে। ট্রেন যাচ্ছে। কারো কোনোদিকে কান দেওয়ার মতো সময় নেই। খুব শীত। একেবারে হাঁড়ের ঢুকে পড়ে। আমি দিশা না পেয়ে পাশের একটি মোবাইল ফোন,-ভিডিওর দোকানে ঢুকে পড়ি। অপেক্ষা করতে থাকি। দোকানের মালিকটির মাথায় রাজাকার দেলোয়ার সাঈদীর মত টুপি। চোস্ত উর্দুতে এক লোকের সঙ্গে বাতচিত করছেন। লোকটি মালিককে জিজ্ঞেস করছেন—এই শীতের মধ্যে লোকগুলো কি করছে?
মালিক কাঠ কাঠ গলায় বলেন, যুদ্ধাপরাধীদের ফাঁসি দেোয়ার আয়োজন করছে।
--কোথাকার যুদ্ধাপরাধী?
--বাংলাদেশের যুদ্ধাপরাধী।
--কাণ্ড। কোথায় বাংলাদেশে কার কি হল না হল তা নিয়ে নিউ ইয়র্কের রস্তায় হল্লাগল্লা করার মানে আছে?
--নাই। মানে নাই। মালিক একটু জোরে জোরে বললেন, এরা পাগল। এগো খাইয়া কোনো কাজ নাই। পৃথিবীতে আর কোনো দেশে এরকম পাগল আর নাই। আল্লাহ যে কি দিয়া এগো বানাইছে!
আমি ফস করে বলে ফেলি, ভাগ্যিস আল্লা এদের বানিয়েছেন। নিশ্চয়ই তিনি সবচেয়ে বুঝদার।
মালিক লোকটি আমার দিকে কঠিন চোখে তাকিয়ে থাকেন। আর কার দিকে খাঁটি বাংলায় গালি দিয়ে বলেন, আবে অই হালার পুত, জোরে দমাদম মাস্ত কালান্দার লাগা। এবং বেশ জোরেই মাস্ত মালান্দার বাজতে শুরু করে। আর আমার কানে ঝাঁজা লাগে। এবং আমি টের পাই আমার খুব খিদে লেগেছে। বাড়ি ফেরা দরকার। রাত পৌনে নটা বাজে। তাজুল ইমাম ভাইকে দেখতে পাই। সঙ্গে ছোটোখাটো হাসান ফেরদৌস। তাজুল ইমাম ভাইকে সেমিনার পেপারগুলো গছিয়ে দিতে চেষ্টা করলাম। তিনি পেপারগুলো রাখলেন না। বললেন, কাবাব কিং-এর দোতলায় চলে যান। ওখানে সেমিনার শুরু হয়েছে। রাইফেলের গুলি মিস হতে পারে—কিন্তু মিথুনের কথা কখনো মিস হয় না।
কাবাব কিংএর দোতলায় সেমিনার রুমে মাত্র চারজন লোক তখন। বেশগল্প করছেন। তার মধ্যে ড: নুরুন্নবী আছেন। বলছেন একাত্তরের মুক্তিযুদ্ধের কথা। বাংলাদেশের কোনো এক সামরিক অভ্যুত্থানের কথা। এর মধ্যে দুজন মুক্তিযোদ্ধাও তাদের যুদ্ধের কথা বলছেন।। আমি পিছনের দিকে এক কোণায় একটি চেয়ারে বসে পড়ি। আমার ঘুম পায়। আমি ঘুমিয়ে পড়ি।
যখন ঘুম ভাঙ্গে তখন রাত ১০.৩০। দেখতে পাই অনেক লোকজন চলে এসেছেন। হলরুম ভরে গেছে। কেউ কেউ দাঁড়িয়ে আছেন। একজন বিদেশি ভদ্রলোক কালো পাঞ্জাবী গায়ে লোকজনের সঙ্গে শুভেচ্ছা বিনিময় করছেন। তার নাম মার্ক ভাই। তার এই কালো পাঞ্জাবী দেখেই মনে হল আজ শোকের রাত। এই দিনে একাত্তরে পাকবাহিনীর দোসর রাজাকার আলবদরা আমাদের শ্রেষ্ঠ সন্তান বুদ্ধিজীবীদের হত্যা করেছিল। মার্ক ভাই সেই শোক ধারণ করে এইখানে এসেছেন। আমাদের মধ্যে সেই শোককে ছড়িয়ে দিচ্ছেন। আমরা স্তব্ধ হয়ে পড়ি।
এর মধ্যে মিথুন আহমেদ ব্যস্ত সমস্ত হয়ে পেপারগুলো খুঁজছেন। আমি হাত বাড়িয়ে পেপারগুলো দিয়ে দেই। তিনি জিজ্ঞেস করলেন, আপনি কি কুলদা রায়?
--কেনো?
--তাকে স্টেজে আসতে হবে। পেপার ডিফেন্ড করতে হবে।
বললাম, না। আমি কুলদা রায় নই। দ্যাটস ইট।

সেমিনার শুরু হল। লুতফুন নাহার লতা পেপারটি পড়া শুরু করলেন। তিনি অসাধারণ দরদ দিয়ে পড়ছেন। মনে হল প্রবন্ধটি কুলদা রায় নয়--লুতফুন নাহার লতা লিখেছেন। আলোচকদের মধ্যে ফিসফাস হল। সভাপতি বললে, পেপারটি খুবই বড়। এর জন্য দুই ঘণ্টা সময় দরকার। এতো সময় আমাদের নাই। তাই বেছে বেছে কয়েকটি প্যারা পড়া হবে।
পড়া শেষ হলে কৌশিক আহমেদ আলোচনা করলেন। তিনি সংস্কৃতির সঙ্গে ধর্মের সম্পর্ক নিয়ে কথা বললেন। শীতাংশু গুহ তার আলোচনাটি লিখে এনেছিলেন। পুরোটা পড়লেন। বর্ণমালা পত্রিকায় সম্পাদক মাহফজুর রহমানকে কিছুটা ক্ষুব্ধ মনে হল। তিনি সরাসরি বললেন, প্রবন্ধকার একতরফাভাবে একটি সম্প্রদায়ের উপর দোষ চাপিয়ে গেছেন। বাংলাদেশে হিন্দুরা আন্দোলন সংগ্রামে কিছুই করেনি। যা করেছে বাঙালি মুসলমানরাই করেছে। 
প্রবীণ নাট্যজন জামালউদ্দিন হোসেন জানালেন, প্রবন্ধটিতে খুব বেশি দ্বন্দ্ব সংঘাত নিয়ে আলাপ করা হয়েছে। এটা না করলেও চলতো। তিনি একটি অভিযোগ করলেন, রবীন্দ্রনাথ বহুমুখী মানুষ হয়েও মুসলমানদের নিয়ে কিছুই লেখেননি। জামালউদ্দিন হোসেনের বয়স হয়েছে। তাঁর হয়তো মনে নেই-- গোরা উপন্যাসে মুসলমান প্রজাদের কথা লেখা আছে। ব্যধি ও তার প্রতিকার, হিন্দু ও মুসলমান, সমস্যা নামে প্রবন্ধ, দুরাশা, মুসলমানী গল্প, কাবুলিওয়ালা, ক্ষুধিত পাষাণ, দালিয়াসহ আরো কয়েকটি গল্প লিখেছেন। ড: নুরুন্নবী খুব বেশি আলোচনা করলেন না। প্রবাসে মুক্তিযুদ্ধে বাঙালিদের অবদান নিয়ে কথা বললেন। তিনি সেখানেও ভালো ভূমিকা রেখেছিলেন বলে জানালেন।
প্রায় রাত বারোটা বাজতে চলেছে। সভাপতি আগেই রাস্তার কর্মসূচিতে চলে গেলেন। লুতফুন নাহার লতা প্রবন্ধকার কুলদা রায়কে শ্রোতাদের কাছে পরিচয় করিয়ে দেওয়ার জন্য স্টেজে আসতে ডাকাডাকি করছেন। তিনি কুলদা রায়কে কখনো দেখেননি। এর মধ্যেই কুলদা রায় চলে গেছেন।

রাস্তায় তখন অনেক লোক। এই শীতের মধ্য ঘর থেকে বেরিয়ে এসেছেন। আলো জ্বলছে। ঢোল বাজছে। প্রাচীন সঙ্গীতের মত করে নিউ ইয়র্কের রাস্তায় বাঙালি জাতির ইতিহাস বর্ণিত হচ্ছে। সাইড-ওয়াকে জ্বলজ্বল করে উঠেছে নিহত শহীদ বুদ্ধিজীবীদের সাদাকালো ছবিগুলো। জেগে উঠছে বিস্মৃতির বিরুদ্ধের স্মৃতির লড়াই। এদের কাছে একটি প্রদীপ হাতে করে এগিয়ে যাচ্ছেন ফাহিম রেজা নূর। খুঁজে ফিরছেন তাঁর বাবা শহীদ সাংবাদিক সিরাজুদ্দিন হোসেনের ছবিটি। সিরাজুদ্দিন হোসেনকে ঘুম থেকে তুলে ডেকে নিয়ে যাওয়া হয়েছিল। সামান্য গেঞ্জি পরা। জামা পরারও সময় দেওয়া হয়নি। চোখে গামছে বেঁধে নিয়ে যাওয়া হয়েছিল। ফাহিম রেজা নূর তখন খুব ছোটো। তার ভাইবোনেরা তারই বয়েসের কাছাকাছি। বড় ভাইটি মুক্তিযুদ্ধে অস্ত্র হাতে লড়াই করছেন। সিরাজুদ্দিন হোসেন যেতে যেতে বলছেন, তিনি ফিরে আসবেন। 
তিনি ফিরে আসেননি । তাঁকে মেরে ফেলেছিল পাকবাহিনী আর তাদের দোসর ঘাতক—রাজাকার আলবদর আলশামস। তাঁর সংগে যাদেরকে মেরে ফেলা হয়েছিল তাঁদের কারো কারো লাশ পাওয়া গিয়েছিল রায়ের বাজারের বধ্যভূমিতে। শহীদ সিরাজুদ্দিন হোসেনকে ধরিয়ে দেওয়ার অভিযোগে স্বাধীনতার পরে খোন্দকার আব্দুল হামিদ নামে একজন সাংবাদিক গ্রেফতার হয়েছিলেন। ইত্তেফাকের সম্পাদক মঈনুল হোসেনের তদবিরে এই লোকই ছাড়া পেয়ে ১৯৭৬ সালে জিয়াউর রহমানের সামনে বাঙালি সংস্কৃতি হিন্দুয়ানী বলে বাতিল করে বাংলাদেশী সংস্কৃতি তত্বটি পেশ করেছিলেন।
দেশে এখন যুদ্ধাপরাধীদের বিচার চলছে। কয়েকজনের ফাঁসির আদেশ হয়েছে। কয়েকজনের হয়েছে যাবজ্জীবন কারাদণ্ড। শহীদ সিরাজুদ্দিন হোসেনের ছবির সামনে দাঁড়িয়ে তাঁর ছেলে তাঁর বাবার খুনিদের ফাঁসির দাবীতে নিউ ইয়র্ক নামের এই শীতের শহরের মাঝখানে এসে দাঁড়িয়েছেন। মার্ক ভাই তীব্র শীতকে উপেক্ষা করে কালো পাঞ্জাবি পরে তাঁর দিকে এগিয়ে যাচ্ছেন। চারিদিকে শত সহস্র আলো জ্বলে উঠেছে। শুরু হয়েছে আলোক যাত্রা। 

