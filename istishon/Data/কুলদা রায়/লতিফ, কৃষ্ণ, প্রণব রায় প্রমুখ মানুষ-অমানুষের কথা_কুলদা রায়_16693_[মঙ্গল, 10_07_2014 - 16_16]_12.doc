লতিফ, কৃষ্ণ, প্রণব রায় প্রমুখ মানুষ-অমানুষের কথা



১.
গেল সপ্তায় আমি তিনটি স্ট্যাটাস দিয়েছি। প্রথমটা লতিফ সিদ্দিকি বিষয়ে। তিনি হজ্ব বিষয়ে কিছু সমালোচনা করেছেন। সেটা নিয়ে বাংলাদেশে ব্যাপক হৈ চৈ হয়েছে। তাঁর গলার মূল্য নির্ধারণ করে মৃত্যুদণ্ড ঘোষণা করেছে মৌলবাদীরা। আমি লতিফ সিদ্দিকির এই সমালোচনার পক্ষেও কথা বলিনি। বিপক্ষেও বলিনি। যে কোনো বিষয়ে যে কোনো মানুষের সমালোচনা করার অধিকার আছে। সেই সমালোচক মানুষটির প্রদত্ত অভিমতকেও অন্যদের সমালোচনা করার সমান অধিকার রয়েছে। সেদিক থেকে আমি লতিফের কথা বলার অধিকারের পক্ষে। তিনি কি বলেছেন সেটা নিয়ে আলাদা তর্ক হতে পারে। সেটা আমার ক্ষেত্র নয়।
আমি লতিফকে প্রশংসা করেছি--তিনি মৌলবাদীদের হুমকির মুখেও অনড় থেকে তার বক্তব্য থেকে এক চুলও সরে আসবেন না বলে ঘোষণা দিয়েছেন। তবে যদি শেখ হাসিনা বলেন তবে বক্তব্য তুলে নেবেন বলেও পরে বাসনা প্রকাশ করেছেন। হাসিনা আদেশ নিলে স্বীকার করবেন--তিনি ভুল বলেছেন। এটা বিপ্লবী লতিফের প্রতারণামূলক অবস্থান। এটাকে আমি পছন্দ করিনি। এটার সমালোচনা করেছি। 
যাই হোক দুটো ওয়েব ম্যাগাজিন আমার এই স্ট্যাটাসকে সেরা পোস্ট হিসেবে প্রকাশ করে। সেখানে অনেকেই আমাকে ধোলাই দিয়েছেন। কয়েকজন আমার গলার মাপ চেয়ে বলেছেন, মালু হয়ে এই ইসলাম ধর্ম নিয়ে কথা বলতে যাই কেনো।
লতিফের এই স্ট্যাটাসটাকে বেশি লাইক দিয়েছেন হিন্দুরা। গালিগালাজ করেছেন মুসলমানরা। আবার সকল ধর্ম, বর্ণের বেশ কিছু লোক লাইক করেছেন। কে কি করল তা নিয়ে আমার মাথা ব্যাথা নেই। আমি যা ভাবি তা বলি। বলি আমার আঙ্গিনায়। কারো বাড়িতে গিয়ে হামলে গিয়ে কথা পেড়ে আসি না। কাউকে দাওয়াতও দেইনা আমার কথা শোনার জন্য। দিস ইস মি।
২.
দূর্গা পূজার সময় আমি স্ট্যাটাস লিখলাম দুর্গার মারমুখী মূর্তিকে আমার কাছে হিংসামূলক ও রেসিস্ট মনে হয়। এটার বদলে স্নেহময়ী জননী দুর্গার মূর্তি করা দরকার। এটা আমার অভিমত। তবে লেখাটি ছিল খুব সফট। ফলে কেউ আমাকে গালিগালাজ করেননি। তারা বুঝতেই পারেননি আমার বক্তব্য। বুঝতে পারলে কি হত তা ভেবে পরে আমি শিহরিত হয়ে উঠেছি।
 ৩.
শেষের স্ট্যাটাসটা দিয়েছি কৃষ্ণকে নিয়ে। কৃষ্ণ আমার কাছে আকর্ষণীয় চরিত্র। তাকে নিয়ে পৃথিবীতে শিল্প, সাহিত্য, সঙ্গীত, নৃত্যকলায় ব্যাপক কাজ হয়েছে। সেটা বিশ্বরেকর্ড। ভাঙ্গা অসম্ভব বলে মনে হয়।
কৃষ্ণ বিষয়ে পড়তে গিয়ে তাঁর স্ত্রীদের কিছু তথ্য পেয়ে গেলাম। কোনো রকম মন্তব্য না করে সেই তথ্য শেয়ার করলাম। দেখি স্ট্যাটাসটি হিট। অসংখ্য লাইক পড়েছে। মন্তব্য এসেছে।
লাইকদানকারীদের অধিকাংশই মুসলমান। বিপরীতক্রমে অসংখ্য হিন্দু আমাকে গালিগালাজ করেছেন। আমার কল্লা কাটার হুমকি দিয়েছেন। ফলে লতিফ বিষয়ে যে মৌলবাদী মুসলমানরা আমার গলা কাটতে চেয়েছেন, আর কৃষ্ণ বিষয়ে যে হিন্দুরা আমার কল্লা কাটতে চেয়েছেন দুপক্ষই কার্যত একই। তাদের মধ্যে কোনো মৌলিক পার্থক্য নেই। শুধু ধর্মে আলাদা। চিন্তা ও তৎপরতা তাদের এক। ভীন্ন মতকে তারা সহ্য করেন না। তারা যে বিশ্বাস নিয়ে আছেন সে বিশ্বাসের পক্ষে গেলে তারা লাইক করবেন। আর বিপক্ষে গেলেই গলা কাটতে ছুটবেন। ব্যাপারটা বেশ মজার। অথচ জানি জ্ঞানের রাজ্য বিশ্বাস যেমন থাকে--অবিশ্বাসও থাকে। কোনোটিই চিরন্তন নয়। আজ যিনি বিশ্বাসী কাল তিনি অবিশ্বাসী হতে পারেন। আজ যিনি অবিশ্বাসী কাল তিনি বিশ্বাসী হলে বিস্ময়ের কোনো কারণ নেই। একজন মানুষ তার নিজের মতো করে জীবন করবেন। তাতে অন্যের নাক গলানোর কিছু নেই। একজন মানুষের বিশ্বাসী হওয়ার অধিকার যেমন আছে--ঠিক সেই বিষয়েই আরেকজন মানুষের অবিশ্বাস করার সমান অধিকার আছে। আমি যে বিষয়টি বিশ্বাস করি সেটি নিয়ে আমি কথা বলতে পারব। আমি যা অবিশ্বাস করি সেটা নিয়েও কথা বলতে পারবো। এই কথা বলার ব্যাপারে কেউ বাঁধা দেওয়ার অধিকার রাখেন না। কারো আহত বোধ করার কোনো সুযোগ নেই। যদি তিনি মনে করেন আমার অভিমত তার পছন্দ নয়, এবং সে বিষয়ে ভীন্ন মত দেওয়ার যথেষ্ট যুক্তি বা প্রমাণ তার কাছে নেই বা কথা বলার ইচ্ছে্টাই নেই--তবে তিনি ইগনোর করবেন। 
তবে যদি আমার বিশ্বাস বা অবিশ্বাসকে অন্যের ওপর জোর করে বা শক্তি প্রয়োগ করে চাপিয়ে দিতে চেষ্টা করি তবে সেটা অপরাধ। সেটা করার অধিকার আমার নেই। ধরা যাক একজন রামপ্রসাদী গান শুনতে পছন্দ করেন। তিনি শুনবেন। কোনো সমস্যা নেই। কিন্তু যিনি রাম প্রসাদী গান পছন্দ করেন না তার কানের কাছে মাইক বাজিয়ে শোনাতে বাধ্য করা যাবে না। 
আবার যিনি কাওয়ালী পছন্দ করেন--করুন। তিনি রামপ্রসাদীকে জোর করে থামিয়ে তার কাওয়ালী শুনতে বাধ্য করবেন না। যদি রামপ্রসাদী লোকটির কোনোভাবে কাওয়ালী ভালো লেগে যায় তবে তিনি কাওয়ালী শুনতে পারবেন। যে কোনো বিষয় বেছে নেওয়ার অধিকার যে কোনো মানুষের আছে। এটাই সভ্যতা।
৪.
আমার স্ট্যাটাসকে যারা পছন্দ করেননি তাদের মধ্যে আমার নিজের ভাগ্নে-ভাগ্নি আছে। আছে ভ্রাতুস্পুত্রের স্ত্রী। সে আমার কন্যাসম। তাদের এই ভীন্ন মত প্রকাশকে স্বাগত জানিয়েছি।
দুএকজনকে দেখলাম তারা আমাকে ছদ্মবেশি মুসলমান হিসেবে ধরে নিয়েছেন। আবার কেউ কেউ বলে ফেলেছেন, আমি হিন্দু হলেও বিয়ে করেছি মুসলমান মেয়েকে। ফলে বউয়ের কারণে আমি হিন্দুদের ভগবান শ্রীকৃষ্ণের পাইন মারতে চেষ্টা করছি। আহা, কী কষ্ট কল্পনা! দেখেও সুখ। তবে একটা প্রশ্ন--দোষ করলে আমি করেছি, এর মধ্যে আমার স্ত্রীকে লাঞ্চনা করার অর্থ কী? তিনি তো আমার লেখালেখিতে কোন ভাবেই যুক্ত নন? 
এ বিষয়ে আরেকটি গল্প বলি। একবার আমার এক ক্লাশমেট আমাকে মহাভারত পাঠের আসরে নিমন্ত্রণ দিলেন। তিনি প্রাক্টিসিং হিন্দু। মহাভারতের সব ঘটনাকেই বিশ্বাস করেন। সব চরিত্রকেই সত্যি বলে ধারণা করেন। বিশ্বাস করেন কৃষ্ণ সাক্ষাৎ ভগবান। অর্জুন কৃষ্ণের সখা। সবচেয়ে সতী-নারী পাণ্ডব স্ত্রী দ্রৌপদী ইত্যাদি। মহাভারত আমার প্রিয় গ্রন্থ। আমি নানা ধরনের মহাভারত পড়তে পছন্দ করি। ভেবে আনন্দ পাই যুধিষ্ঠীর নামে এক লোক হেঁটে স্বর্গে চলে গিয়েছিলেন। তখন মনে হয় স্বর্গ খুব বেশি দূরে নয়। হিমালয় ধরে যেতে হয়। তার পথঘাটের বিস্তারিত বিবরণ দিয়ে গেছেন সমরেশ বসু শাম্ব নামে কালজয়ী বইয়ে। সে বিবরণী ধরে এখন হেঁটে নয়--প্লেনে চড়ে যাওয়া যাবে খুব সহজে। আমরাও যেতে পারবো। 
বন্ধু-পত্নী রান্নার আয়োজন করেছিলেন ভালো। অতি সুস্বাদু খাবার। মহাভারতের দ্রৌপদী রান্নার জন্য বিখ্যাত ছিলেন। খেয়ে বন্ধুর সামনে প্রশংসা করে বললাম, দ্রৌপদীর মতো রান্না হয়েছে। এরপর পর দিন আমার বন্ধুটি আমাকে অশ্রাব্য ভাষায় গালিগালাজ করলেন। আমার স্ত্রীও এই গালিগালাজ থেকে বাদ গেল না। বললেন, আমি তার স্ত্রীকে দ্রৌপদী বলে অসম্মান করেছি। কারণ দ্রৌপদীর পাঁচজন স্বামী ছিল। আমি অবাক হয়ে দেখি--একটু আগে যে দ্রৌপদীর জন্য কেঁদে বুক ভাসিয়েছেন আমার বন্ধু--তিনি আসলে দ্রৌপদীকে গোপনে গোপনে ঘৃণাই করেন। শ্রদ্ধা করেন না। আজ পর্যন্ত সেই বন্ধু আমার মুখ দর্শন করেন না। কেন আমাকে বিয়ে করেছেন এই অপরাধে আমার স্ত্রীকেও গালিগালাজ করেন। এই তো আমাদের ধার্মিক বন্ধুদের অবস্থা। আমরা যে দেবতায় বিশ্বাসের জন্য সাম্প্রদায়িক লড়াই করি--গোপনে সেই দেবতাকেও অবিশ্বাস করি। কোনটা বিশ্বাস--আর কোনটা অবিশ্বাস সেটাও বোঝার ক্ষমতাটা আমাদের অনেকেরই নেই। 
এই সূত্রে মনে হল, যারা আমার নির্দোষ মন্তব্যহীন কৃষ্ণ বিষয়ক তথ্যমূলক স্ট্যাটাসকে হিন্দু-ধর্মের আঘাত হিসেবে দেখেছেন, কৃষ্ণকে অপমান করার বিষয় হিসেবে দেখেছেন--তারা আসলে বহুবিবাহকারী কৃষ্ণকে পছন্দ করেন না। তারা বহুবিবাহকারী কৃষ্ণকে মেনে নিতে পারছেন না। যদি তা না হবে তবে তারা কৃষ্ণের বিয়ে বিষয়ক সত্যি তথ্যতে অসম্মান খুঁজে পেলেন কেন? কৃষ্ণ-বিষয়ক তথ্য প্রকাশের জন্য আমাকে তাদের অভিনন্দন জানানোরই কথা। এরা আসলে নিজেরাই ঘোর কৃষ্ণ বিদ্বষী। 
৫.
এর মধ্যে Pronab Roy নামে একজন আমাকে গালিগালাজ করেছেন পাঁচ/ছবার। খুব খেপে গেছেন। এই প্রণব রায় ৩০ বছর আগে ইউনিতে আমার ক্লাসমেট ছিলেন। ব্যাচেলর ডিগ্রী পর্যন্ত পড়েছিলেন আমার সঙ্গে। সে সময় আমাদের এক সহপাঠি হিন্দু ছেলে স্বেচ্ছায় মুসলমান ধর্ম গ্রহণ করেছিল। এজন্য প্রণব রায় এবং আরো কিছু হিন্দু সহপাঠি তার উপর ক্ষিপ্ত হয়েছিল। তাকে ধোলাই দিতে চেয়েছিল। আমি স্পষ্টভাবে তাদের এই কর্মকাণ্ডের বিরোধিতা করেছিলাম। বলেছিলাম একজন মানুষের ধর্ম গ্রহণ করার অধিকার আছে। আবার ধর্ম ত্যাগ করারও অধিকার আছে। আমার মনে আছে সেই নও মুসলিম সহপাঠীকে বাঁচাতে আমাদের কয়েকজনকে কঠিন পরিশ্রম করতে হয়েছিল।
প্রণব রায় আমার প্রদত্ত কৃষ্ণ বিষয়ক তথ্যকে চ্যালেঞ্জ করতে পারেন। পালটা তথ্য দিয়ে তার অভিমত উপস্থাপন করতে পারেন। কেউ ঠেকিয়ে রাখেনি তাকে। তিনি সে পথে যাননি। কৃষ্ণ বিষয়ে আমার স্ট্যাটাসে ভারত-পুরান বিশেষজ্ঞ মাহবুব লীলেন বেশ কিছু রেফারেন্স দিয়েছেন। সেগুলো যোগাড় করে পড়লেই আমার প্রদত্ত তথ্যকে যাচাই করে নিতে পারেন। মুশকিল হল প্রণব রায়রা কোনো লেখাপড়ার ধারই ধারেন না। অন্ধ বিশ্বাস নিয়ে কুপের মধ্যে অবস্থান করেন। সেটাকেই মহাবিশ্ব ধরে নিয়েছেন। তার বাইরে যেতেও চাননা। কেউ যেতে চাইলে তার গলা টিপে ধরতে চান। এটা মৌলবাদ। এই মৌলবাদীরাই রাম-মন্দির ভাঙতে হাতুড়ি-কুড়াল নিয়ে অযোদ্ধায় ছোটে। এই মৌলবাদীরাই অযোদ্ধার বাবরি মসজিদকে ভেঙ্গে ফেলার অপরাধে বাংলাদেশের ভোলার কপিল চন্দ্রকে আগুন দিয়ে পুড়িয়ে মারে। এদের মধ্যে কোনো পার্থক্য নেই। 
প্রণব বিষয়ে কথা বলে সময় নষ্ট করার কোনো অর্থ হয় না। তবে প্রণবের প্রফাইলে দেখলাম তিনি বাংলাদেশ সরকারের একজন ডেপুটি সেক্রেটারী বা ডিসি র‍্যাঙ্কের সরকারী কর্মকর্তা। নানা দণ্ডমুণ্ডের কর্তা। এই যদি হয় একজন শিক্ষিত, উচ্চপদস্থ সিভিল সার্ভিস কর্মকর্তার চিন্তা ও তৎপরতা তাহলে আমরা অন্ধকূপের বাইরে আসব কিভাবে? 
আমি যখন কোনো নির্যাতিত হিন্দুর পক্ষে কথা বলি আসলে আমি তখন নির্যাতনের বিরুদ্ধে অবস্থান গ্রহণ করি। আর ভিকটিমের নাগরিক অধিকারকে সমুন্নত রাখার পক্ষে দাঁড়াই। একজন মানুষ হিসেবে আরেকজন মানুষের মৌলিক অধিকার রক্ষার লড়াইতে শামিল হই মাত্র। এতে যদি কেউ মনে করেন আমি হিন্দু—তাহলে তিনি ভুল করবেন। আমি হিন্দু নই। মানুষ। যদি কোনো নির্যাতিত মুসলমানের পক্ষে কথা বলি তাহলে আমি মানুষ হিসেবে তার পাশে দাঁড়িয়েছি। মুসলমান হিসেবে নয়। আমার পক্ষে মুসলমান হওয়া অসম্ভব। খ্রিস্টান বা বৌদ্ধ হওয়াও অসম্ভব। মানুষ-- একমাত্র মানুষই আমার বিবেচ্য বিষয়। আমি চিরকাল মানুষ হতে চেয়েছি। অমানুষ নয়।
----------------------------------ফটো ক্রেডিট : কবি টোকন ঠাকুর। 

