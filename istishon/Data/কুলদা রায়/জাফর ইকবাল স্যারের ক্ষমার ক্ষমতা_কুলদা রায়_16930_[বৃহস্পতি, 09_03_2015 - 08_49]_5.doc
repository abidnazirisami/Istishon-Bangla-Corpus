জাফর ইকবাল স্যারের ক্ষমার ক্ষমতা


ড: মুহাম্মদ জাফর ইকবাল একজন শিক্ষক মানুষ। জনপ্রিয় লেখক। শহীদের সন্তান। যুদ্ধাপরাধীদের বিচারের দাবীতে তিনি তরুণ প্রজন্মকে উদ্বুদ্ধ করেছেন। মুক্তিযুদ্ধের চেতনার পক্ষে তাঁর সংশয়হীন অবস্থান।
তিনি ব্যক্তিগতভাবে কোনো রাজনৈতিক দলের সদস্য নন। তাঁর লেখা-কথা কখনো মুক্তিযুদ্ধের পক্ষের কোনো রাজনৈতিক দলের বা সরকারের পক্ষে যেতে পারে। সেটা যে তাঁদের কাছ থেকে কোনো সুবিধাগ্রহণের জন্য তিনি করেছেন বা করেন এমন কোনো প্রমাণ পাওয়া যায় না। তিনি ব্যক্তিগতভাবে ও স্বাধীনভাবে অভিমত প্রকাশ করেন। তাঁর অভিমত সরকার বা সরকারের বাইরের রাজনীতিকদের বিপক্ষেও যায়। তখন তিনি তাদের চক্ষুশূল হন। জামায়াতে ইসলামী, জাতীয় পার্টি, বিএনপি তাঁকে ডাইরেক্ট শত্রু মনে করে। আওয়ামী লীগ তাঁকে বন্ধু মনে করে না । জঙ্গীদের হিটলিস্টেও তিনি সামনের কাতারে আছেন।

জাফর ইকবাল খুব সচেতনভাবে ছাত্ররাজনীতির পক্ষের লোক নন। ছাত্ররা রাজনীতি সচেতন হবে তাতে কোনো অসুবিধা নেই। রাজনীতিটা রাজনীতিকদের হওয়া দরকার। রাজনীতি হল ক্ষমতায় যাওয়ার পথ। আমাদের দেশের মত দেশগুলোতে যারা ক্ষমতায় যায় বা যেতে চায় সেই সমস্ত রাজনীতিকরা যে-কোনো ভাবেই হোক না কেনো ক্ষমতাকে বা রাজনীতিকে দূর্নীতির প্রধান উপায় হিসেবে ব্যবহার করে থাকে। রাজনীতিকরা ক্ষমতায় যাওয়ার জন্য ছাত্রদেরকে সর্বোতোভাবে ব্যবহার করে থাকে। এতে ছাত্ররাই ক্ষতিগ্রস্থ হয়। এবং প্রচলিত রাজনীতি থেকে ছাত্ররা অসততা-দূর্নীতি শেখে। শেখে বলেই দেশের সরকারি-বেসরকারি নানা পেশায় দূর্নীতিবাজ অসৎ লোকজনের সংখ্যা এতো বেশি।
মজার কাণ্ড হল, যে সব রাজনীতিকরা ছাত্রদেরকে রাজনীতিতে টেনে নিয়ে আসে, তাদেরকে রাজনীতিতে সোচ্চার করে, তাদেরকে আন্দোলন সংগ্রামে রক্ত ঢালতে বলে--তারা কিন্তু নিজেদের ছেলেমেয়েদেরকে খুব সচেতনভাবেই রাজনীতি থেকে দূরে রাখে। জামায়াতের গোলাম আজম, এরশাদের-কাজী জাফরের বৈধ বা অবৈধ ছেলে মেয়ে, খালেদা জিয়ার ছেলে মেয়ে বা নাতিপুতি, আওয়ামী লীগের শেখ হাসিনা বা শেখ সেলিমের কোনো ছেলে মেয়েকেই ছাত্র অবস্থায় রাজনীতিতে দেখা যায়নি। রাজপথে এক ফোঁটা রক্ত দূরের কথা এক ফোঁটা ঘামও তাদের ঝরে না। রাশেদ খান মেনন, হাসানুল হক ইনু, আসম আব্দুর রব বা সিপিবির মোজাহিদুল ইসলামের ছেলে মেয়ে কোন ছাত্র রাজনৈতিক সংগঠনের নেতা? তাদেরকে কি কেউ দেখেছে কোনোকালে? ধরুন প্রথম আলোর মতিউর রহমানের ছেলে বা আসাদুজ্জামান নূরের পরিবারের কোন ছাত্রটি রাজনীতিতে সক্রিয়? অর্থাৎ জাফর ইকবাল আদর্শিক দিক থেকে ছাত্র রাজনীতি চান না। আর যারা ছাত্র রাজনীতির পয়দা করেন সেই রাজনীতিকরা ব্যক্তিগত জীবনে ছাত্র রাজনীতিকে পরিহার করেন। এটা আমাদের দেশের রাজনীতিকদের বড় প্রতারণার উদাহরণ। দূর্নীতিগ্রস্থ রাজনীতির দায় ছাত্ররা বহন করবে কেন? এই ছাত্র রাজনীতিকে যে কোনো সৎ বিবেচনাসম্পন্ন মানুষই নাকচ করে দেবে এটাই স্বাভাবিক। কোনো উন্নত দেশে ছাত্র রাজনীতি বলে পদার্থ দেখা যায় না।
শাহজালাল বিজ্ঞান ও প্রযুক্তি বিশ্ববিদ্যালয়ে উপাচার্যের বিরুদ্ধে ৯টি বিষয়ে অনিয়ম ও দুর্নীতির অভিযোগ এনেছে শিক্ষকগণ। এর মধ্যে গুরুতপূর্ণ অভিযোগ হলো, তাঁর শ্যালকসহ অন্যদের চাকরি দেওয়া এবং সরকারি অর্থে বিলাসী জীবনযাপন। বিভিন্ন বিশ্ববিদ্যালয়ের মতো উন্নয়নের উদ্যোগ না নেওয়া। তাঁরা উপাচার্যের পদত্যাগ দাবীতে আন্দোলন করছেন। এই আন্দোলনের জন্য তাঁরা ছাত্রদের ক্লাশ নেওয়া থামান নি। পরীক্ষা নেওয়া থেকে বিরত থাকেন নি। সে অর্থে এই আন্দোলনের চরিত্র প্রচলিত আন্দোলন থেকে ভিন্ন চরিত্রের। মুহাম্মদ জাফর ইকবাল এই আন্দোলনের সঙ্গে একাত্মবোধ করেন। তিনি ও তাঁর স্ত্রী এই আন্দোলন করতে গিয়ে আরও কয়েকজন আন্দোলনকারী শিক্ষকের সঙ্গে বিশ্ববিদ্যালয়ের কিছু ছাত্রদের লাঞ্ছনার শিকার হয়েছেন। লাঞ্ছনাকারী ছাত্ররা ক্ষমতাসীন আওয়ামী লীগের ছাত্র সংগঠন ছাত্র লীগের নেতা-কর্মী। তারা জয় বাংলা শ্লোগান দিয়ে শিক্ষকদের প্রতি চড়াও হয়েছিল। ছাত্রের হাতে শিক্ষকদের লাঞ্ছনার মত যন্ত্রণা হয় না। সেই যন্ত্রণা থেকে জাফর ইকবাল বলেছিলেন তাঁর গলায় দড়ি দিতে ইচ্ছে করছে।
অনেকেই আশা করেছিলেন জাফর ইকবাল স্যারকে সস্ত্রীক এবার গলায় দড়ি দেওয়া ছাড়া উপায় নেই। সেটা দেখার জন্য এরা রুদ্ধাশ্বাসে অপেক্ষা করছিলেন। কিন্তু দুদিন পরেই জাফর ইকবাল স্যার তাদের আশায় বালি দিলেন। তিনি গলায় দড়ি তো দিলেনই না--উপরন্তু লাঞ্ছনাকারীদের ক্ষমা করে দিলেন। বললেন, বিশ্ববিদ্যালয় কর্তৃপক্ষ যে চারজন ছাত্রকে শাস্তি হিসেবে সাময়িকভাবে বহিষ্কার করেছে সেটা ঠিক হয়নি। একথা শুনে রুদ্ধশ্বাসে থাকা লোকজন ছিঃ ছিঃ করে উঠেছেন। বলছেন, জাফর ইকবাল লোকটা মোটেই ভালো নয়। খুব খারাপ।
জাফর ইকবাল বলেছেন, শিক্ষকদের উপর কে হামলা করেছে? ছাত্রলীগের ছেলেরা? না। এরা তো ছাত্র, আমাদের ছাত্র। এত কমবয়সী ছেলে, এরা কী বোঝে? ওদেরকে আপনি যা বোঝাবেন, সেটাই করবে। কাজেই আমি যখন দেখলাম যে তিনজন আর চারজনকে বহিষ্কার করা হয়েছে, এখন আমার লিটারালি ওদের জন্য মায়া লাগছে। আহা বেচারারা। তাদেরকে যারা ব্যবহার করছে কেউ তাদের কাছে যাচ্ছে না।”
তিনি আরও বলেছেন, এই ছাত্রদেরকে শিক্ষক হিসেবে তিনি বা তাঁরা সুপথে আনতে পারবেন। কিন্তু মনে করেন, এই ছাত্রদের দোষ যত না তার চেয়ে লক্ষ গুণ দোষ হল তাদের যারা তাদেরকে গুন্ডামীর কাজে ব্যবহার করেছে। তিনি তাদের শাস্তি দাবী করেন।
একজন শিক্ষক হিসেবে জাফর ইকবাল তাঁর ছাত্রদের ক্ষমা করার অধিকার রাখেন। ব্যক্তি মানুষ হিসেবেও ক্ষমা করার মত উদারতা দেখাতে পারেন। এতে কোনো দোষ নেই। ক্ষমার ক্ষমতাকে তিনি ব্যবহার করেছেন মাত্র। কিন্তু ছাত্রদেরকে যারা রাজনীতিতে-দূর্বৃত্তায়নে ব্যবহার করার সংস্কৃতি প্রতিষ্ঠা করছে তাদের শাস্তি দাবীতে সোচ্চার থেকেছেন। একটুও ছাড় দিচ্ছেন না। এটাই মুহাম্মদ জাফর ইকবালের চিন্তার অনন্য দিক।
জাফর ইকবাল স্যার ব্যক্তিগতভাবে ক্ষমা করে দিলেও কী ঐ দূর্বৃত্ত ছাত্ররা অপরাধ থেকে মুক্তি পেয়ে যাচ্ছে? না। প্রচলিত আইনের লঙ্ঘণ করে কেউ যদি অপরাধ করে তবে কোনো ব্যক্তি বিশেষ ক্ষমা করলেও রাষ্ট্র তাকে বা তদেরকে ক্ষমা করতে পারে না। উপযুক্ত বিচার করে অপরাধীর দৃষ্টান্তমূলক শাস্তি নিশ্চিত করাই রাষ্ট্রের দ্বায়িত্ব। সেটার জন্য সবাই সোচ্চার থাকতে পারেন। তারপরও যদি কেউ সংক্ষুদ্ধ থাকেন তবে তিনি বা তারা লাঞ্ছনাকারী ছাত্রদের বিরুদ্ধে মামলা করতে পারেন। তাদের শাস্তির জন্য আইনী লড়াই করতে পারেন। সেটা করার মত হিম্মত যদি তাদের না থাকে তবে গলা দড়ি দিয়ে ঝুলে পড়তে পারেন।

