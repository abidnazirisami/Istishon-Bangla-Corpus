গণজাগরণ যাবে না, জেগে থাকবে



গণজাগরণ অন্দোলন, শাহবাগের আন্দোলন, গণজাগরণ মঞ্চ--সবই এক। এর মধ্যে বিশেষ পার্থক্য নেই আমাদের মত আম-জনতার কাছে। একাত্তরের চেতনার আলোকে যুদ্ধাপরাধের বিচার চেয়েছে বাংলাদেশের গণমানুষ। এই চাওয়াতেই গড়ে উঠেছে এই আন্দোলন। যে নামেই ডাকেন না কেনো তাতে কিছু যায় আসে না।
আন্দোলনটা ভেতরে ভেতরে সকল মানুষের মধ্যে ছিল। ক্ষোভে ফুসছিল। সেটা প্রকাশ করার একটা সুযোগ খুঁজছিল। এর মধ্যে কয়েকজন যুবক অনলাইনে ডাক দিয়েছেন। কেউ ফোনে কল করেছেন। কেউ কেউ রাস্তায় এসে দাঁড়িয়ে গেছেন। তাদের দেখে মানুষ ঘর থেকে বেরিয়ে এসেছে। শত শত মানুষ। হাজার মানুষ। লক্ষ লক্ষ মানুষ। শাহবাগ মানুষের সমুদ্রে পরিণত হয়েছে।
এই মানুষগুলো কে কোন দলের, কে কোন মতের, পথের—সেটা নিয়ে কারো মাথা ব্যাথা ছিল না। থাকার কথা নয়। একাত্তরে ৩০ লক্ষ মানুষকে হত্যা করেছে পাকহানাদার বাহিনী। ৫ লক্ষ নারীকে ধর্ষণ করেছে। ঘরবাড়ি লুটপাট করেছে। আগুন দিয়ে জ্বালিয়ে দিয়েছে। বন্দুকের মুখে তাড়িয়ে দিয়েছে এক কোটি মানুষকে। তাদের সহযোগী জামায়াত, মুসলিম লীগসহ আরো কিছু দল—রাজাকার আল বদর আল শামস। এরা এইসব যুদ্ধাপঅরাধের সঙ্গে জড়িত। স্বাধীনতার পর থেকে এরা ধীরে ধীরে আবার সংগঠিত হচ্ছে। ক্ষমতার কেন্দ্রে এসে পড়ছে। এদের মানবতাবিরোধী অপরাধের বিচার হওয়া দরকার-- গেল নির্বাচনের সময় দাবী জানিয়েছিল জনমানুষ। আওয়ামী লীগ যুদ্ধাপরাধীদের বিচার করবে—এই নির্বাচনী অঙ্গীকারে ভোটে জিতেছিল। তারা যুদ্ধাপরাধের বিচার শুরুও করেছিল। এবং দেশের রাজনৈতিক দলগুলোর যে অবস্থা তাতে আওয়ামী লীগ ছাড়া নিকট-বর্তমানে অন্য কোনো দল বিচার করতে পারবে না। এই ভরসা মানুষে ছিল।
কিন্তু গেল পাঁচ বছরের টার্মে বিচার প্রক্রিয়ার উপর ভরসা করা যাচ্ছিল না। নানা সন্দেহ-সংশয় সৃষ্টি হচ্ছিল। কাদের মোল্লার মতো কুখ্যাত খুনীর যখন ফাঁসীর বদলে যাবজ্জীবন কারাদণ্ডের রায় হল—সেটা মেনে নিতে পারেনি গণমানুষ। তারা কিছু তরুণদের ডাকে শাহবাগে চলে এসেছে। দেশটাতে মানুষের জাগরণ সংগঠিত হয়েছে। সরকার বাধ্য হয়েছে বিচার প্রক্রিয়াটাকে লাইনে রাখতে। কাদের মোল্লা অবশেষে ফাঁসিতে ঝুলেছে। সেটা এখন ইতিহাস। সারা পৃথিবীতে এই আন্দোনের ঢেউ পৌঁছে গেছে। উনসত্তরের গণভ্যুত্থানের পরে এ ধরনের সকল মানুষের স্বতস্ফুর্ত অংশগ্রহণ আর হয়নি। এর ব্যপ্তি এতই বিশাল যে একে নিয়ন্ত্রণ করা অতি জটিল ছিল। ভেতরে বাইরে নানা ধরনের জটিলতা ছিল। ষড়যন্ত্র ছিল। আছে। সে সময়ে জামায়াত বিএনপির কাঁধে ভর দিয়ে সারা দেশে বোমাবাজি, হত্যা, গুম খুন জ্বালাও পোড়াও করে চলেছে। সরকার দিশেহারা তাদের মোকাবেলা করতে। এর মধ্যে গণজাগরণ আন্দোলনের চরিত্রটা ছিল পুরোটাই অসাপ্রদায়িক। ধর্ম নিরপেক্ষ। নির্দলীয়। এবং অহিংস। রাজিব হায়দার নামে একজন ব্লগারকে হত্যা করেছে সে সময়ে জামায়াত শিবির। আক্রান্ত হয়েছে আরো অনেক কর্মী। হুমকির সম্মুখীন হয়েছে অনেকে। কিন্তু গণজাগরণ ছিল অবিচল। স্থির। যুদ্ধাপরাধের বিচারের দাবীতে ক্লান্তিহীন। এর আগে সরকারী ছাত্র-যুবসংগঠনের সারা দেশে যে চাঁদা-বাজি টেন্ডার-বাজী পেশীবাজি করে অপ্রতিরোধ্য হয়ে উঠেছিল—তারাও গণজাগরণের এই বিপুল শক্তির কাছে চুপ হয়ে যায়। সেখানে পরিচিত নেতৃত্বের বাইরে অসংখ্য নতুন মুখ বেরিরে আসে। গণজাগরণকে সঠিকভাবে নেতৃত্ব দিতে। এটা এই আন্দোলনের উল্লেখযোগ্য দিক।
ফলে গণজাগরণ বিস্ময়করভাবে দিনের পর দিন শাহবাগে সক্রিয় থেকেছে। দিনে রাতে সকল সময়ে। এটা একটা রেকর্ডও বটে।
আরো বিস্ময়কর ব্যাপার যে জামায়াতে ইসলামী তাদের রাজনৈতিক প্রচার কাজে প্রতিবছর ১৫০০ কোটি ব্যয় করে আসছে দীর্ঘ দিন ধরে। যুদ্ধাপরাধের বিচার শুরু হওয়ার পর থেকে তাদের বাজেট বেড়ে গেছে ধারণাতীত অঙ্কে। যে কোনো মূল্যে এই গণজাগরণ আন্দোলনকে থামিয়ে দেওয়ার সর্বাত্মক চেষ্টা তারা করছে। কোটি কোটি টাকা দিয়ে লোক কিনতে চেষ্টা করেছে। সেখানে গণজাগরণের তরুণ নেতৃত্ব এই লোভ-মোহকে জয় করে গণজাগরনেই থেকেছে। এটা সহজ বিষয় নয়—জাতির ইতিহাসে একটি অসামান্য ঘটনা। মানুষ তাদেরকে বিশ্বাস করেছে। ভরসা করেছে। নিজের অংশ বলে মনে করেছে। লাকি নামের একটি মেয়ে যখন ক’তে কামারুজ্জামান, তুই রাজাকার বলে শ্লোগান ধরেছে, তখন এই লাকিই জনমানুষের প্রতিনিধি হয়ে উঠেছে। তাকে হৃদয়ে বোন বলে গ্রহণ করেছে। তোফায়েল আহমদের মত হেভিওয়েট সরকারী নেতাও যখন গণজাগরণ মঞ্চে কথা বলার সুযোগ পাননি তাকে সবাই সরে যেতে বলেছে—তিনি গণমানুষের ইচ্ছেকেই সম্মান দিতে সরে গেছেন। লাকিদের জয় হয়েছে। মানুষ এই লাকিদেরকেই চেয়েছে। লাকি সৃষ্টি হয়েছে। ইমরানকে চেয়েছে। ইমরান সৃষ্টি হয়েছে। ধীর স্থির ভাবে যেকোনো পরিস্থিতি মোকাবেলা করে আন্দোলনকে বেগবান করতে এরা সচেষ্ট হয়েছেন। তারা পেরেছেন। তারা গণজাগরণের প্রতীক হয়ে উঠেছে।
এদের বিরুদ্ধে দিনের পর দিন নানা অপপ্রচার চালানো হয়েছে। বলা হয়েছে এরা ধর্মবিদ্বষী নাস্তিক। এরা ড্রাগ নেয়। নারী পুরুষের অজাচারে লিপ্ত হয়। এমন কি প্রথম আলোর মত পত্রিকা লাকিকে বিভ্রান্ত করার জন্য দেশের একজন পারভার্ট বুড়ো লেখক হাসনাত আবদুল হাইকে দিয়ে নোংরা গল্প লিখিয়ে প্রকাশ করেছে। লাকি বিভ্রান্ত হয়নি। শিরদাড়া খাড়া রেখে আন্দোলনে আরো শক্তি নিয়ে এগিয়ে গেছে। অপপ্রচার হালে পানি পায়নি। মানুষ তার প্রতি বিশ্বস্ত থেকেছে। যে কোনো সৎ নেতাকেই কঠোর ত্যাগ তিতিক্ষার মধ্যে প্রতিকুলতাকে পাড়ি দিতে হয়। এটা গণজাগরণের তরুণ নেতৃত্ব করতে সক্ষম হয়েছেন। এখানেই গণজাগরণের অনন্যতা।
একটা আন্দোলনের শুরুতে অনেকেই থাকতে পারেন। অনেকে সরে যেতে পারেন। ঝরে যেতে পারেন। পড়ে যেতে পারেন। মাঝেও অনেকে যোগ দিতে পারেন। শেষেও কেউ কেউ আসতে পারেন। এমন কি আমার মত কিছু পাবলিক যাদের সরাসরি যোগ দেওয়ার সুযোগই নেই তারা দূর থেকে সমর্থন দিয়েছেন। কিছু কিছু পাবলিক বিট্রেও করতে পারেন। তাতে কিছু যায় আসে না। আন্দোলন গণের জাগরণ হয়ে উঠেছে। লক্ষ লক্ষ মানুষ এসেছে। নিজের ইচ্ছেতেই এসেছে। আন্দোলনকে বেগবান করেছে। যুদ্ধাপরাধের বিচার নিয়ে যে সংশয় ছিল তা কেটে গেছে। কাদের মোল্লার ফাঁসি হয়েছে। সরকার বা বিচারবিভাগ বেলাইন হতে পারেনি। এটা সমভব হতে পেরেছে গণজাগরণের ফলেই। তার মূল ক্ষেত্র শাহবাগ। সারাদেশটা শাহবাগকে অনুসরণ করেছে। এটাই সত্যি।
আওয়ামী লীগের জন্ম হয়েছিল মওলানা ভাসানীর উদ্যোগে। সেখানে আতাউর রহমান খান ছিলেন, মোশতাক আহমদরা ছিলেন। পরে এরা থাকেননি। সেখানে শেখ মুজিব নেতা হয়ে উঠেছেন। তাহলে কি প্রশ্ন করবেন মোশতাক নেই কেন, আতাউর রহমান রহামান খান নেই কেন? শাহ মোয়াজ্জেম হোসেন নেই কেন? কাদের সিদিকী নেই কেন? একাত্তরের মুক্তিযুদ্ধের সময় জামায়াত-মুসলিম লিগের মত কিছু দলের লোকজন ছাড়া সবাই মুক্তিযুদ্ধে এসেছেন নানাভাবে। আবার মুক্তিযুদ্ধে মোশতাক, জিয়াউর রহমানের মত পাকিস্তানী এজেন্টরাও ছিলেন। তারা সবসময়ই অন্তর্ঘাতমূলক কার্যক্রম করার চেষ্টা করেছেন। স্বাধীন বাংলা সরকারকে নানাভাবে বেকায়দায় ফেলার চেষ্টা হয়েছে। তাজুদ্দিনকে সরাতে নানা ষড়যন্ত্র হয়েছে। তাতে মুক্তিযুদ্ধের কোনো ক্ষতি হয়নি। গণের অংশগ্রহণে পাকিস্তান পরাজিত হয়েছে। দেশ স্বাধীন হয়েছে। মুক্তিযুদ্ধের উদ্দেশ্য সফল হয়েছে। মোশতাক-জিয়ার মতো গাদ্দারদের জন্য কেউ মুক্তিযুদ্ধকে বাতিল করার কথা বলেনি। তারা নিজেদের কারণেই সরে ইতিহাসের আস্তাকুড়ে নিক্ষিপ্ত হয়েছেন। এটাই প্রকৃত গণ-আন্দোলনের প্রকৃতি। আন্দোলনের গতিমুখই নেতা সৃষ্টি করে। 
আরেকটা উদাহরণ দেই। সুশান্ত দাশগুপ্ত আমার ব্লগ নামে খুললেন। শুরুতে যারা ছিলেন এখন তাদের কেউই নেই। নেই অমি রহমান পিয়াল। নেই আরিফ জেবতিক। বিপ্লব রহমান, রুবেল, ভূমিহিন জমিদার, ডোবার ব্যাং, কল্লোল লাহিড়ি—এরা কেউ আর নেই। এরা নানাকারণে আমার ব্লগ ছেড়ে চলে গেছেন। সুশান্ত নিজেও আমার ব্লগকে দেখিয়ে আওয়ামী লীগের নেতাদের কাছ থেকে টাকা পয়সা করেছে বলে অভিযোগ আছে। অভিযোগ আছে তিনি আমার ব্লগে একদল অযৌক্তিক অসহিষ্ণু গালিবাজ তৈরী করে দিয়ে বিক্রি করে দিয়েছেন। আরো কিছু নিউজ পোর্টাল করার ঘোষণা দিচ্ছেন। কিছু করছেন। তার অনেকগুলো ঘোষণার মধ্যেও থাকছে। তরুণদের বিভ্রান্ত করছেন। কিন্তু আদতে দেখা যাচ্ছে সেগুলোর অস্তিত্বই নেই। থাকলেও কাজীর গরু কাগজে আছে—গোয়ালে নাই অবস্থা। এ অবস্থায় সেই সুশান্ত যখন গণজাগরণের পজেটিভ দিক বাদ দিয়ে দিনের পর দিন গণজাগরণের নেতা-কর্মী বিশেষের বিরুদ্ধে কুৎসা রটনায় ব্যস্ত তখন তাকে শুরুর দিকের লোকজন পরিত্যাগ করে গেছে। তার চেয়েও কথা সুশান্ত নিজেই একটি আদর্শিক জায়গা থেকে সরে গেছে। তার কথায় তার ক্যাডার ছাড়া আর কেউই রা করে না।
ফলে প্রিতম, আহমেদ, রোকেয়া প্রাচী, সেলিনা মাওলা, রুমি স্কোয়াড , নাট্যকার রনি এখন গণজাগরণে কেনো নেই এ প্রশ্ন অবান্তর। যিনি গেছেন--তিনি নিজ দ্বায়িত্বেই চলে গেছেন। এটা বিয়ে বাড়ির ভোজ নয় যে এদের দাওয়াত করে আনা হয়েছিল। রাগ ভাঙাতে আবার দাওয়াত দিয়ে আনতে হবে। আজ ইমরান আছেন। কাল তিনি নাও থাকতে পারেন। তার শ্রেণী স্বার্থই নির্ধারণ করে দেবে তিনি কোথায় থাকবেন কি থাকবেন না। এর সাথে নেতা বা আন্দোলনের কোনো সম্পর্ক নেই। গণআন্দোলন কোনো অভিমানের জায়গা নয়। এটা মনে রাখা দরকার। যুদ্ধাপরাধীদের বিচার সম্পূর্ণ না হওয়া পর্যন্ত এটা চলতেই থাকবে। কারো রক্তচক্ষুকে ভয় পাবে না।
কিছু দালাল রাজাকার ছাড়া একাত্তরেই সবাই মুক্তিযুদ্ধে করেছেন যার যার মত অবস্থানে থেকে। তার পরবর্তী জেনারেশন যারা মুক্তিযুদ্ধের চেতনাকে ধারণ করে—যুদ্ধাপরাধীদের বিচারের দাবীতে গণজাগরণ গড়ে তোলে তারা সবাই মুক্তিযুদ্ধের সন্তান। এর মধ্যে কিছু লোভী টাউট বাটপাড় থাকতেই পারে। সেটার সংখ্যা কত? গণনার মধ্যে পড়ে না। এই দুচারজনের জন্য গোটা গণজাগরণকে বাতিল করার দাবীর অর্থ জামায়াতী এজেন্ডাকেই বাস্তবায়ন করা। যেখানে কোটি কোটি টাকার দূর্নীতি হচ্ছে—সেখানে মাইকের টাকা, সেটেজ ভাড়ার টাকার মত সামান্য দুএক লক্ষ টাকার হিসেব চেয়ে মিডিয়ার সামনে হৈচৈ করা এই আন্দোলনকেই ক্ষতিগ্রস্থ করার নামান্তর। কেউ কি কখনো প্রশ্ন করেছে ওহে বুড়ো গান্ধী, তুমি সত্যাগ্রহ করার জন্য কত টাকা চাঁদা নিয়েছ—তার হিসেব দাও? কেউ কি বঙ্গবন্ধুকে প্রশ্ন করেছেন—স্বাধীনতার আন্দোলন করতে কত কি টাকা পয়সা পেয়েছেন তার হিসেব দিন? কেউ করেনি। কেউ করে না। কারণ সেগুলো চাঁদাবাজী নয়। যদি এগুলো চাঁদাবাজী হয়—তাহলে বাংলাদেশে বা সারা পৃথিবীতে কোন নেতা চাঁদাবাজ নয়?
এই অপপ্রচার-ষড়যন্ত্রকে মোকাবেলা করেই গণজাগরণ আন্দোলন এগিয়ে গেছে যাবে। থেমে গেলে চলবে না। যিনি যাবেন—তিনি নিজ দ্বায়িত্বেই যাবেন। গণজাগরণ যাবে না।

