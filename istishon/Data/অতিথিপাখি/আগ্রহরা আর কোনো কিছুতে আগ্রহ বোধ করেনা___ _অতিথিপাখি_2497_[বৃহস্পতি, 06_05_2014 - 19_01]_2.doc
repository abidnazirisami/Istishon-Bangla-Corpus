আগ্রহরা আর কোনো কিছুতে আগ্রহ বোধ করেনা___ 


 দিন দিন ক্যামন করেই য্যানো আমার সিলিং ফ্যানটার মত হয়ে যাচ্ছি... পাখা ঘুরে আর কিরকির শব্দ হয়, বাতাসের নাম গন্ধও নেই। আজকাল শুধুই ঘুরি নিজের ভীতর। এ ঘুরার য্যানো অন্ত নেই। ফুরোয় না আমার বিচরণ, অজানায়... ডুবে থাকি নিজের মত করে। 
রাত ১১টা। রেল লাইন। সোডিয়াম লাইট। হালকা বৃষ্টিতে চিক চিক করছে অনেক কিছুই। ঠিক কী কী বস্তু চিক চিক করছে আলোর সংমিশ্রণে মাথায় কাজ করছেনা। রেল স্টেশনে থেমে থাকা একটা ট্রেনের লাইট জ্বলছে। খুব সম্ভব এখানে প্যাসেঞ্জার উঠা নামা হবে। জং ধরা গোটা কয়েক রেলের বগি নিথর ভাবেই পড়ে আছে। পাশেই রেল লাইনের কিছু টুকরো লেপ্টে পড়ে আছে মাটি আর ঘাসে। গাজার ধুয়ার গন্ধ নাকে আসছে। ৯/১০ বছরের এক বিরাট শিশুর আঙ্গুলের চিপায় দেখা গেলো। কিছু শ্যাম রমণী ঘুর ঘুর করছে বগির আশে পাশে। 
আগ্রহ নেই। কোনো কিছুতেই। রেল লাইনের এই জায়গাটা আমার বেশ পছন্দের। সারা দিন রাত এখানে কেউ ঘুমোয় নাহ। তারা জেগে থাকে, কেউ চা-বিড়ি, কেউ পানি-জুস, কেউ চিপস, কেউ কান পরিস্কার করে আবার কেউ সরকারী পোষাক গায়ে দিয়ে হাটতে হাটতে ঝিমোয়। কেউ লাগবে কী-না জিজ্ঞেস করে, কিছুক্ষন পরপরই। ভুলে কিংবা ইচ্ছায়। আগের মত এখন আর রহস্য খুঁজে পাইনা। 
চা দোকানে গান বাজছে,-"মদ খেয়েছি মাতাল হয়েছি, সরে দাড়া তোরা যত মাওলানা... গন্ধ লাগিলে মন্দ হবি, ইবাদতি তোর আর হবেনা"। দাঁড়িয়ে গানটা শোনার আগ্রহও নেই। গানটা মুখস্ত করা... পরের লাইনগুলো জানি, তাই হয়তো আগ্রহ নেই। নচেৎ আগ্রহ থাকার কথা ছিলো। দিন দিন কি আগ্রহ মরে যাচ্ছে কী-না কে জানে?। আজকাল বিরাট মাপের সুন্দরীর হাসি দেখেও পুলকিত হইনা। ক্যামন য্যানো বন্য বন্য টাইপ। 
এতো অনাগ্রহের ভীরেও মাঝে মাঝে আৎকে উঠি, শিউরে উঠি, আহ্লাদিত হই,ভীত হই... পশু হই, মানুষ হই, অবাক হই...!!!

