তসলিমা নাসরিনকে ৫৮ (২০+৩৮) হাজার ডলার প্রশ্ন


।।এক।।
দুই দিন ধরে খুব ক্যাচাল চলছে। বিষয়টা হল- অভিজিৎ রায় হত্যার ঠিক পরেই তসলিমা নাসরিন আমেরিকার Freedom From Religion Foundation এর কাছে আপিল করে ২০ হাজার ডলার পান গত ৪ মার্চ। অভিজিৎ হত্যার ৯ দিন পর। খবর পড়ে বোঝা গেলো তিনি সাহায্যের জন্য (for help) আপিল করেছিলেন বলে তাঁকে ওই অর্থ দেওয়া হয়েছে। ওই অর্থ কি উদ্দেশ্যে ব্যয় করা হবে, লিঙ্কের খবরের কোথাও তা বলা হয় নি।
এই খবরে কিছু লোক ব্লগারদের নাম ভেঙ্গে পাওয়া টাকা তসলিমা কি ভাবে ব্যয় করছেন জানতে চেয়ে হল্লা চিল্লা করল। তসলিমার মুরিদরা প্রমাণ দাখিল করল যে ওই টাকা তসলিমাকে দেওয়া হয়েছিল তার ইন্ডিয়া থেকে আমেরিকায় আবাস বদলের খরচা হিসাবে। 

এখন কথা হচ্ছে, এই অর্থ তিনি তাঁর নিজের জন্য নিয়ে থাকলে অন্যদের মাথা ব্যথা থাকা উচিৎ না। যদিও অভিজিতের মুত্যুর ঠিক পরেই বাংলাদেশি ব্লগারদের প্রতি বিশ্বের সহানুভূতির পরিবেশ নিজের কাজে ব্যবহার করা নিয়ে একটু খটকা থাকলে থাকতেও পারে। তাওয়া গরম থাকতে থাকতে পরোটা ভেজে নেওয়ার কথাটা কারো মাথায় আসলে তাকে দোষ খুব একটা দেওয়া যাবে না।
কিন্তু ঘাপলা বেধেছে ভিন্ন জায়গায়। ওই ফান্ড পাওয়ার চার-চার মাস পরে তসলিমা নিজে তাঁর স্টেটাসে বলেছেন,"আমেরিকার একটা মানববাদী সংস্থা থেকে আমার নামে সম্প্রতি যে ফাণ্ড তোলা হয়েছে, তা ওদের (নাস্তিকদের) নিরাপত্তার খাতে ব্যয় করছি।"

এর মানে কি খাড়াল? ওই ফান্ড ব্লগারদের নিরাপত্তার জন্যে ব্যয় করা হবে এবং এই অর্থ তিনি ব্যক্তিগত খাতে ব্যয় করবেন না বা করেন নি। তাহলে-
প্রশ্ন নাম্বার ১- ওই ২০ হাজার ডলার কি তার আবাস স্থানান্তরের জন্যে নাকি ব্লগারদের নিরাপত্তা বিধানের জন্য বরাদ্দ করা হয়েছিল? অর্থাৎ তসলিমার মুরিদদের দাবি আর তসলিমার দাবি পরস্পর বিরোধী কেন? আমরা কোনটা বিশ্বাস করব?
প্রশ্ন নাম্বার ২- ওয়াশিকুর বাবু হত্যার পর দেশ-বিদেশের বাঙালি নাস্তিকরা তার পরিবারকে সাহায্য করার জন্য ব্যক্তিগত যোগাযোগের মাধ্যমে একটা তহবিল গঠন করেছিলেন। তখন তসলিমার কাছেও হাত পেতে কোন সাড়া পাওয়া যায় নি কেন? ওয়াশিকুর বাবুর নিরাপত্তার প্রশ্নটা আর ভ্যালিড ছিল না বলে?
প্রশ্ন নাম্বার ৩- গত প্রায় পাঁচ মাসে নাস্তিকদের নিরাপত্তা খাতে কি কি ব্যয় হয়েছে, সেটা জানতে চাওয়া কি খুবই অনধিকার চর্চা হবে?
প্রশ্ন নাম্বার ৪- তসলিমার ভক্ত ও খাতিরের মানুষ ফারজানা কবির খান স্নিগ্ধা এই ফান্ডের কথা উল্লেখ করে বেশ আগে ফেসবুকে একটা স্টেটাস দিয়েছিলেন, কিন্তু একটু পরে সেটা ডিলিটও করে দেন। এই দাবীর প্রমাণ দেওয়া সম্ভব হল না তবে তা স্নিগ্ধার বন্ধু তালিকার অনেকের চোখেই পড়েছিল।
প্রশ্ন নাম্বার ৫- যিনি পোষা বিড়ালের কিছু হলে স্টেটাস দেন, নিজের চুল কাটলে স্টেটাস দেন, নূতন বা পুরাতন শাড়ি নিয়ে স্টেটাস দেন, কবে কোন পুরষ্কার পাবেন সেটা জানিয়ে আগাম স্টেটাস দেন, কাকে কখন হেলপ করেছেন জানিয়ে স্টেটাস দেন এবং আত্মমহিমা প্রচারের কোন উপলক্ষ্যই যিনি বাদ দেন না, সেই তিনি নাস্তিকদের নিরাপত্তার জন্য ২০ হাজার ডলারের ফান্ড আদায় করতে সক্ষম হয়েছেন, এমন কৃতিত্বের সুখবর সবার সাথে তাৎক্ষণিক শেয়ার করেন নি! এই ঢাক ঢাক গুড় গুড় কেন?
।।দুই।।
কালের কন্ঠ যেমন পদের পত্রিকাই হোক না কেন, তাদের প্রকাশিত সব খবরই মিথ্যা বা ভিত্তিহীন, তেমন দাবী বোধ হয় করা যায় না।
এই পত্রিকা একটা খবর দিল- তসলিমা নাসরিনের বাড়ি কিনতে তহবিল সংগ্রহ হচ্ছে নিউ ইয়র্কে এবং এ পর্যন্ত ৩৮ হাজার ডলার জমা পড়েছে।
তসলিমা প্রতিক্রিয়া জানালেন এটা লিখে-"কালের কণ্ঠ গো, মিথ্যে খবর কেন ছাপাও? কী সুখ পাও মিথ্যেতে? সত্য কি আর বিক্রি হয় না আজকাল? সত্যকে কবে নির্বাসনে পাঠিয়েছো?"

তাঁর এই স্টেটাসের কমেন্টে তাঁর ভক্তরা যে কোন অন্ধ ভক্তের মতই খবরের সত্য-মিথ্যা যাচাই না করে কালের কন্ঠকে ধুয়ে ফেলল। দেবী বলেছেন, অতএব মিথ্যা তো হতে পারে না! 
আসুন দেখা যাক খবরের সত্যতা কতটা। কালের কন্ঠ লিখেছে - 
"জঙ্গি গোষ্ঠীর হুমকির মুখে নয়া দিল্লি থেকে যুক্তরাষ্ট্রে আসা বাংলাদেশের নির্বাসিত লেখিকা তসলিমা নাসরিনের জন্য বাড়ি কিনতে তহবিল সংগ্রহ শুরু করেছে ওয়াশিংটনভিত্তিক মানবাধিকার সংস্থা সেন্টার ফর ইনকোয়ারি।
এই সংস্থার সহায়তায় গত ৩১ মে যুক্তরাষ্ট্রে আসেন তসলিমা। গত শুক্রবার প্রকাশিত তাদের অর্ধ-সাপ্তাহিক নিউজ লেটারে ‘তসলিমা নাসরিনকে যুক্তরাষ্ট্রে পুনর্বাসন এবং মুক্তচিন্তার লোকজনের জন্যে জরুরি তহবিল’ সম্পর্কে বলা হয়েছে।
ইতোমধ্যেই এই তহবিলে ৩৮ হাজার ডলার জমা হয়েছে জানিয়ে এতে বলা হয়, তসলিমার জন্যে একটি বাড়ি কিনতে এ অর্থ পর্যাপ্ত নয়, আরও অর্থ প্রয়োজন। তসলিমার বাড়ি কেনার পর উদ্বৃত্ত অর্থ বাংলাদেশের আর কোন মুক্তচিন্তার মানুষ এমন বিপদে পড়লে তাদের জন্যে ব্যয় করা হবে।"
গুগল করে সেন্টার ফর ইনকোয়ারির বুলেটিনটা খুঁজে পাওয়া গেল। দেখা যাচ্ছে কালের কন্ঠ সেই বুলেটিনের (তসলিমার ছবিও আছে তাতে) সংক্ষিপ্ত অনুবাদ করেছে। ভুলভাল লিখেছে বলে মনে হল না।
আন্ডারলাইন করে দুই খবরের সাদৃশ্য দেখান হল।


প্রশ্ন নাম্বার ১- কালের কন্ঠ কোন কথা মিথ্যা লিখেছে? 
প্রশ্ন নাম্বার ২- জলজ্যান্ত সত্য এই খবরকে তসলিমা মিথ্যা বলে চালাতে চাইলেন কেন?
প্রশ্ন নাম্বার ৩- "কী সুখ পাও মিথ্যেতে?" ও "সত্যকে কবে নির্বাসনে পাঠিয়েছো?" কালের কন্ঠকে করা তাঁর এই প্রশ্ন দুটা কি আমরা এখন তাঁকে করতে পারি না?
।।উপসংহার।।
দুই ফান্ড নিয়েই অনেক প্রশ্ন উঠেছে। আশা করা যায়, তসলিমা নিজে বা তাঁর মুরিদ যারা আছেন, তাঁরা উপরের প্রশ্নগুলোর স্পষ্ট উত্তর দিবেন। 

