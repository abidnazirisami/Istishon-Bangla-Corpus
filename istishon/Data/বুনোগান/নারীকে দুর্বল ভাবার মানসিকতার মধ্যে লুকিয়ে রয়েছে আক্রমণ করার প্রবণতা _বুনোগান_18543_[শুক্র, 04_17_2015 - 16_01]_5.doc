নারীকে দুর্বল ভাবার মানসিকতার মধ্যে লুকিয়ে রয়েছে আক্রমণ করার প্রবণতা 


 ছাত্র ইউনিয়নের লিটন নন্দী বলেছেন, “এই আইল্যান্ডে অনেক লোক দাঁড়িয়ে ছিলেন। বিশ্বাস করবেন না, আমি সকল লোককে ডাকতে ভয় পাচ্ছিলাম। কারণ আমার মধ্যে তখন এমন একটা ভয় প্রবেশ করছিলো, ওই লোকজনকে যদি ডাকি, ওরা না সেই যৌন নির্যাতনের সঙ্গী হয়ে যায়। আমি এমন একটা ভয় পাচ্ছিলাম, এ দৃশ্যগুলো দেখে।”
 লিটন নন্দীর ভিডিও ক্লিপ থেকে পহেলা বৈশাখের দিনের ঘটনা শুনে এটা পরিষ্কার নারীর উপর এই ধরনের সংঘবদ্ধ আক্রমণ কোন বিচ্ছিন্ন ঘটনা নয়, এর পিছনে সামাজিক গভীর তাৎপর্য রয়েছে। বেশ কয়েকজন পুরুষের একটি সংঘবদ্ধ দল যখন কোন দুর্বলের উপর হিংস্র আক্রমণে ঝাঁপিয়ে পড়ে তখন সেই আক্রমণের পিছনের মানসিকতা ভয়ংকর যা আসে পাশের অন্যান্য পুরুষদের মধ্যেও সংক্রমিত হয়। এক সময় গণপিটুনির মত ভয়ংকর হিংস্রতা এই ঢাকা শহরেই ছড়িয়ে পরেছিল ফলে নিহিত হয়েছিল বহু নিরীহ মানুষ। বন্য শিম্পাঞ্জিদের মধ্যে দেখা যায় এই ধরনের আচরণ হঠাৎ করে পুরুষদের মধ্যে ছড়িয়ে পড়ে এবং তাদের সঙ্ঘবদ্ধ আক্রমণের শিকার হয় দুর্বল বা আহত কোন শিম্পাঞ্জী। আমাদের সমাজে পুরুষদের এই আচরণকে অহরহ উস্কে দেয়া হচ্ছে কয়েক বছর ধরে পরিবারে, সমাজে, ধর্মে ক্রমাগতভাবে নারীদের দোষারোপের মাধ্যমে। পুরুষদের চোখে নারীরা এখন হেয় একটা জীব, যাকে অবজ্ঞা করা যায়, সহজেই দোষারোপ করা যায়, অপমান করা যায়, আঘাত করা যায়। পুরুষের চোখে যাদের মর্যাদা গত মূল্য তলানিতে এসে ঠেকেছে। প্রতিটা পুরুষের মানসিকতায় নারীরা সামাজিকভাবেই দুর্বল এই বিশ্বাস গেঁথে গিয়েছে। তাই যার যার নারী সম্পত্তি হেরেমে আটকে রেখে তারা হেরেমের বাইরের অন্য নারীদের দোষ খুঁজে বেড়ায় এবং সুযোগ পেলেই তাদের আক্রমণ করে। এই আক্রমণ বিভিন্ন ভাবে হতে পারে। সাধারণ শ্লেষাত্মক মন্তব্য থেকে শুরু করে ধর্ষণ ও খুন পর্যন্ত। বাড়িতে, রাস্তা ঘাটে, কর্মক্ষেত্রে সর্বত্র পুরুষেরা এই আক্রমণ করে যাচ্ছে। আমি সব পুরুষ বলছি এই কারণে যে আপনি এমন কোন পুরুষ পাবেন না যে নারীকে দুর্বল মনে করে না। এমন কোন পুরুষ পাবেন না যে তার স্ত্রী, মেয়েকে, বোনকে আগলে রাখে না। এমন কোন পুরুষ পাবেন না যে একবার হলেও কোন নারীকে অবজ্ঞা সূচক কথা বলেনি। এই দুর্বল ভাবার বিপরীতেই আক্রমণ করার পশুবৃত্তিক মানসিকতার তৈরি হয়। নারীদের বিরুদ্ধে বিভিন্ন মহল থেকে শ্লেষাত্মক কথা বলতে বলতে আজ এমন পর্যায়ে চলে এসেছে যে, যে কোন পুরুষের মধ্যেই এই আক্রমণের মানসিকতা চরম আকারে পুঞ্জিভূত হয়েছে। এবং এই সমস্ত আক্রমণের ধরনই হল অনেকের ভীরে সংঘবদ্ধ আক্রমণ অথবা প্রকাশ্যে, গোপনে নারীদের অপমান করা এবং এর জন্য নারীদেরই দোষারোপ করা। 
 আমাদের সমাজকে এর জের পোহাতে হবে বহুদিন। এর সমাধান করতে হলে আমাদের শুরু করতে হবে পরিবার থেকেই। পরিবারে কখনই মেয়েদের হেয় করা যাবে না। কর্মক্ষেত্রে মেয়েদের হেয় করতে দেখলেই প্রতিবাদ করতে হবে। নারীদের হেয় করে ধর্মীয় প্রচার নিষিদ্ধ করতে হবে। কথায় কথায় মেয়েদের দোষারোপ করা বন্ধ করতে হবে। রোগটা পুরুষের দেহে। পুরুষকেই এই রোগটা সারাতে মুখ্য ভূমিকা পালন করতে হবে। 'নারী দুর্বল' নারী পুরুষের মনোভাব থেকে এই ধারনাটা চিরতরে মুছে ফেলা দরকার। একটি সভ্য সমাজে কেউ দুর্বল নয়। আইনের চোখে সকলেই সমান। মানুষ হিসেবে সকলেরই রয়েছে সমান অধিকার। রাষ্ট্রের পুলিশ, প্রশাসন, বিচার বিভাগ তৎপর না হলে সমাজে নারী দুর্বল হিসেবেই থেকে যাবে। কোন ঘটনা ঘটার সাথে সাথে দুষিদের নির্মম হস্তে দমন করা যেমন প্রয়োজন তেমনি সমাজে নারীকে হেয় করার ধারাবাহিক প্রচারণাকেও আইনের আওতায় আনতে হবে। 
 বছরের প্রথম দিনে দেশের সর্বোচ্চ বিদ্যাপীঠের সীমানায় হাজারো মানুষের উৎসবের আনন্দকে ফুঁৎকারে নিভিয়ে দিয়ে নিষ্ক্রিয় প্রশাসনের চোখের সামনে মানব জাতির যে চূড়ান্ত অপমান হয়ে গেল তার খেসারত এই জাতিকে দিতেই হবে। তবে এক ঝাঁক তরতাজা তরুণ নিজেদের জীবন বিপন্ন করে যেভাবে প্রতিরোধে এগিয়ে এসেছিলো প্রচন্ড হতাশার মধ্যে এটাই আমাদের ভবিষ্যৎ আশার আলো। 

