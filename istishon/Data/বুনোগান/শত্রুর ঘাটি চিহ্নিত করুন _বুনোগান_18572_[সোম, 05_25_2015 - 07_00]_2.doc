শত্রুর ঘাটি চিহ্নিত করুন 


 এয়াক্টিভিস্টদের এখন ভীষণ ব্যস্ততা। একটার পর একটা ইস্যু তাদের কোন ফুরসুৎ দিচ্ছে না। ব্লগ লেখ রে, সামাজিক যোগাযোগ মাধ্যমে সবাইকে এজিটেড কর রে, বিবৃতি লেখ রে, সেগুলো আবার খবরের কাগজে পাঠাও রে, ইভেন্ট ঠিক করে প্রচার কর রে, তহবিল সংগ্রহ কর রে, সুদৃশ্য ব্যানার, ফেস্টুন লেখ রে, মাইক ভাড়া কর রে, বুদ্ধিজীবী এয়াক্টিভিস্টদের সাথে কথা বল রে ইত্যাদি ইত্যাদি কত কাজ কত ব্যস্ততা। এছাড়া রয়েছে টক শোর জন্য প্রস্তুতি নেয়া। কখনো ব্লগার হত্যা, কখনো নারী নির্যাতন, কখনো গন ধর্ষণ, কখনো মানব পাচার ইস্যুর কোন অভাব নেই, ব্যস্ততারও শেষ নেই। মিডিয়া টক শোতে আলোচনা সমালোচনা, তর্ক বিতর্ক, পক্ষ বিপক্ষ, প্রতিবেদকের লাইফ প্রতিবেদন, সে এক এলাহি কাণ্ড। বিভিন্ন রঙ বেরঙের ছোট বড় সংগঠনের ব্যানারের পিছনে দাঁড়িয়ে কখনো সরবে, কখনো মুখ বেঁধে নীরবে, কখনো চোখ বেঁধে অদৃশ্যে, কখনো হাতে হাত মানব বন্ধনে, কখনো চত্বরে বসে গাম্ভীর্য বদনে, কখনো পুলিশের ব্যারিকেড টানাটানিতে, চলে ফটো সেশন। 
 ফোটো সেশনের মুখগুলো আজকাল সেই বিপ্লবী যুগের উস্কুখুস্কু চুল ওয়ালা চাপা ভাঙ্গা বৃষ্টিতে ভেজা রোদে পোড়া চামড়া কুঁচকানো মুখ নয়। মুখাবয়ব, বেশ ভুসায় কেমন যেন উচ্চ মার্গীয় ভাব রয়েছে। বিভিন্ন প্রকাশে রয়েছে বিভিন্ন দর্শনের নিজস্ব পরিচয়য়। কেউ মানবতাবাদী গলায় ঝুলছে চেইন বাঁধা রিডিং গ্লাস, কেউ নারীবাদী পরিপাটি ভাঁজ করা চিকন পেড়ে শাড়ির আঁচল একপাশে লম্বা করে দেয়া কপালে বড় লাল টিপ, কেউ চির বিদ্রোহী ছেলে মেয়ে উভয়ের পরনে জিনস পেন্ট ঢিলা মোটা শার্ট, কারো পায়ে চটি মাথায় গামছা পেঁচানো, কারো সাদা চাদরে ঢাকা আপাদ মস্তক। খদ্দরের লম্বা পাঞ্জাবি আজকাল খুব কম দেখা যায়। আর আছে তাদের এই ব্যস্ততার প্রতিটি মুহূর্তকে স্মরণীয় করে ধরে রাখার জন্য হাতে গলায় পেঁচিয়ে ঝুলতে থাকা বিভিন্ন ক্যামেরা নিয়ে বন্য কুকুরের মতো পিছু পিছু ছুটতে থাকা এক পাল রিপোর্টার। 
 সকল এয়াক্টিভিস্ট, বুদ্ধিজীবী, টকজীবিদের মোটামুটি একই বক্তব্য। নিন্দা জানাই। প্রতিবাদ জানাই। পুলিশ নীরব দর্শক কেন? বরখাস্ত করা হউক। পদত্যাগ করুন। বিচার চাই। আইনের আওতায় আনা হউক। আরও কড়া আইন চাই। জন প্রতিরোধ গড়ে তুলতে হবে। আসামীদের গ্রেফতার করতে হবে। 
 অপর দিকে সরকারও বসে নেই। তারা একের পর এক তদন্ত কমিটি করে যাচ্ছেন। ফাইলের পর ফাইল তৈরি হয়ে সেগুলো এখন পাহাড় সমান হয়েছে। তারা কি সিরিয়ালি কাজ করবেন? নাকি এখনকার ফাইল ধরবেন? এত ঘটনা ঘটছে যে বর্তমান ঘটনার তদন্ত করতে গিয়ে সিরিয়ালে থাকা পুরানো ফাইলটির হদিস তারা হাড়িয়ে ফেলেন। সেটাকে খুঁজে বের করতে আবার একটি গবেষণা সেল করতে হয়। আবার গবেষণা সেল এর ফাইলও একটার উপর আর একটা স্তূপাকারে জমতে থাকে। এয়াক্টিভিস্টদের চাপে তারা বাধ্য হয় অনেকগুলো বেনামি আসামীদের নামে কেস ফাইল করতে। এতে অবশ্য কিছু গোপন লাভ আছে।
 এই ঘটনাগুলো থাকলে সরকারের কিছু মন্ত্রীদেরও কিছু লাভ আছে। কিছু একটা বক্তব্য দিয়ে মিডিয়ার ফোকাসে থাকা যায়। বক্তব্য দেয়াও কঠিন কিছু নয়। তারা যা বক্তব্য দেন সেগুলোই পরবর্তীতে বাগধারা হয়ে সাহিত্য ভাণ্ডারে জমা হয়ে থাকে। তারা এমন উল্টো পাল্টা বক্তব্য এই জন্য দেন যে তারা জানেন তাদের মন্ত্রিত্বের খুঁটি কোথায়? আর অপরাধগুলো হয় কোথা থেকে।
 অপরাধী কারা সবাই এটা জানে। নাঙ্গা ক্যামেরা হাতে বন্য কুকুরের মত ছুটতে থাকা মিডিয়ার রিপোর্টাররা তাদের ছবিও তুলেছেন। ছবিগুলো পত্রিকায় পত্রিকায়, মিডিয়ায় মিডিয়ায়, ব্লগে ব্লগে বার বার উঠে আসছে, চিহ্নিত হচ্ছে, আলোচিত হচ্ছে। দিন কেটে যাচ্ছে, সময় পাড় হয়ে যাচ্ছে, এয়াক্টিভিস্টদের নিত্য নতুন চিৎকারে ফোকাস পয়েন্ট হাড়িয়ে যাচ্ছে, দীর্ঘ যান জট, গরম, শপিং মলে, পার্কে বসে বাদাম ভাজা খেয়ে, পার্টি অফিসে চায়ের কাপের ধোঁয়ায়, অফিসে বসে ঘুষের টাকায় ফাইল চালিয়ে, জোহরের নামাজে এসিতে বসে থেকে, ভীর বাসে চাপা চাপি উপভোগ করে কেটে যাচ্ছে মধ্যবিত্ত জীবন।
 আর গণতন্ত্রের ঘাঁটিগুলো এই নিরবচ্ছিন্ন মধ্যবিত্ত জীবনকে পাহারা দিয়ে যাচ্ছে নীরবে কখনো সরবে। প্রতিটি মহল্লায়, রাস্তার মোড়ে মোড়ে সরকারি যায়গায় ছোট ছোট টিন শেড ঘরে এই ঘাঁটিগুলো গড়ে উঠেছে। এরা স্থানীয় উন্নয়নের কাজে জড়িত। এলাকার শান্তি শৃঙ্খলা এরাই রক্ষা করে থাকে। কোন বিরোধী শক্তি এদের আমলে মাথা চারা দিয়ে উঠতে পারে না। এলাকার প্রতিটি ঘটনা, প্রতিটা অঘটন তাদের অগোচরে নয়। এলাকার প্রতিটি উন্নয়ন কর্মকাণ্ডে তাদের ভাগ রয়েছে। প্রতিটি বৈধ অবৈধ ব্যবসায় এদের ভাগ রয়েছে। এরা নির্বাচনের প্রধান শক্তি। এমপি মন্ত্রীদের এদের পৃষ্ঠ পোষণ করতে হয়। এদের রুটি রুজির ব্যবস্থা, পোলাপান চালানোর ব্যবস্থা করে দিতে হয়। সরকার যায় এই টিন-শেডের সাইনবোর্ড বদলায়। কিন্তু কাজ একই থাকে। 
 জনগণের সাথে মন্ত্রী মিনিস্টারদের যোগাযোগের সেতু বন্ধন এরাই। টকার বিনিময়ে জনগণের প্রায় সব রকম অন্যায় আবদার তারা পূরণ করে দেয়। সব ধরনের অবৈধ কাজের নিরাপত্তার চিরকুট এদের কাছেই পাওয়া যায়। অপরাধী নিরপরাধী সকল জনগণ এদের মাধ্যমেই অবৈধ কাজ বৈধ করে থাকেন। এভাবে বাংলাদেশে একটি অপরাধের সংস্কৃতি গড়ে উঠেছে। সবাই এটা মেনে নিয়েছে। সন্তানদের এই সংস্কৃতিই শিক্ষা দিচ্ছে। তাই আইন কানুন থানা পুলিস আইনের ঘরেই পড়ে থাকে। বরং যত আইন কানুন, যত নিয়ন্ত্রণ তত বেশি বড় ভাইদের কাছে যেতে হয়। 
 তাই পাড়ার মোড়ে মেয়েদের উত্যক্ত করার জন্য এখন আর সাহসের প্রয়োজন হয় না। উন্মুক্ত ভীরে নারী নির্যাতন করলেও কারো সাহস নেই তাদের ধরার। মেয়েদের উঠিয়ে নিয়ে গণ ধর্ষণও করা যায় একটু সাহস থাকলেই। যেন এমন একটা ভাব তোমাদের দুর্নীতি যদি সংস্কৃতির অংশ হয় তাহলে আমাদের ধর্ষণের অধিকার কেন সংস্কৃতির অংশ হবে না? 
 মহল্লায় মহল্লায় রাস্তার পাশের এই এই ক্ষমতা কাঠামোর শক্তির উপর ভর করেই উপরে ক্ষমতাসীনরা ঠাণ্ডা অফিসে পররাষ্ট্র ব্যবসা নিয়ে ব্যস্ত থাকেন। আর প্রতিবাদকারী এয়াক্টিভিস্টরা চীৎকার করতে থাকেন অথবা প্ল্যাকার্ড হাতে বসে থাকেন প্রেসক্লাব, যাদুঘরের ফুটপাথে। কখনো কখনো কার্যালয় ঘেরাও দিতে চাইলে বহু দূরেই রাস্তার ব্যারিকেডে তাদের পিটিয়ে দূর করে দেয়া হয়। আবার কখনো গণতন্ত্র দেখিয়ে স্মারকলিপি গুলোকে যত্নের সাথে মন্ত্রণালয়ের ডাস্টবিন পর্যন্ত পৌঁছে দেয়া হয়। 
 রাস্তার বিপরীত দিকে এয়াক্টিভিস্টদের কোন পাল্টা শেড নাই। জনগণের পাল্টা শক্তি মহল্লায় মহল্লায় গড়ে উঠেনি। অপরাধীদের ঘাঁটি উচ্ছেদ করতে হলে, বর্তমান ক্ষমতা কাঠামোকে চ্যালেঞ্জ করতে হলে চাই সমান্তরাল ঘাঁটি, সমান্তরাল ক্ষমতা কাঠামো। কিন্তু সেই বিপ্লবী চেতনার ধারক বাহক কারা? কারা সেই শ্রেণী? একই উৎপাদন কাঠামো একই শ্রেণী ও সম্পর্ক জন্ম দিবে। ভিতর থেকে কাঠামোর কি ক্ষয় হচ্ছে? জন্ম নিচ্ছে নতুন শ্রেণী? যারা চায় তাদের উপযোগী সামাজিক সম্পর্ক? যারা চায় বদলে দিতে অপরাধী এই সমাজ? 

