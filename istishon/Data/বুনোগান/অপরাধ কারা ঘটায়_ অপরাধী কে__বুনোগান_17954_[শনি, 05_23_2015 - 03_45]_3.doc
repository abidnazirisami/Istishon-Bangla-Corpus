অপরাধ কারা ঘটায়_ অপরাধী কে_


স্যাম্পল হিসেবে যে কোন একটি ওয়ার্ড বেছে নিন।
দেখুন এখানকার অধিবাসী কারা কারা?
দেখুন এখানকার ক্ষমতা কাঠামোয় কারা কারা আছেন?
ক্ষমতা কাঠামোয় যারা আছেন তাদের ক্ষমতা কার্যকরের সহযোগী কারা?
এলাকার অধিবাসীরা হলেন:
বিভিন্ন চাকুরীজীবী, ছোট বড় ব্যবসায়ী, দোকানদার, ফেরিওয়ালা, বস্তিবাসী, অদৃশ্য ব্যবসায়ী, এলাকার বিভিন্ন প্রাক্তন ও বর্তমান বড়ভাই, শিক্ষক সমাজ, মসজিদ মাদ্রাসাকে কেন্দ্র করে হুজুর শ্রেণী ইত্যাদি। 
এবার প্রাত্যহিক চিত্র দেখি:
সরকারি বেসরকারি চাকুরীজীবীরা সবাই কর্মস্থলে চলে গেছেন। ক্ষুদে ব্যবসায়ী দোকানদার ফেরিওয়ালা বিভিন্ন বাজার, রাস্তার পাশে দোকান অথবা রাস্তার ধারে ব্যবসা করছেন। বস্তিবাসী বিভিন্ন বাসার গৃহকর্মে, এলাকার গার্মেন্টস ফ্যাক্টরিতে, নির্মাণকাজে অথবা দৈনিক মজুরী কাজে বিভিন্ন দিকে ছড়িয়ে পরেছে। এগুলি বৈধ এবং প্রায় বৈধ কাজ। 
প্রাত্যহিক অপরাধ:
এলাকার রাজনৈতিক ছত্রছায়ায় বড় ভাইদের কাজ কি? এলাকায় নিজেদের আধিপত্য বজায় রাখা। এর জন্য দরকার একদল সন্ত্রাসী সদস্য। পুলিশ ও প্রশাসনের সহযোগিতা যা রাজনৈতিক ক্ষমতা দখল করলে পাওয়া যায়।
এলাকার বস্তিগুলো বড়ভাইদের মালিকানায় রয়েছে। বস্তিগুলো স্থাপনে, অবৈধ গ্যাস, বিদ্যুৎ, পানির সংযোগ নেয়ার ক্ষেত্রে রয়েছে পুলিস ও প্রশাসনের সহযোগিতা ও নিয়মিত দুর্নীতি। ভাড়া তোলায় কাজ করে সন্ত্রাসী সদস্যরা।
রাস্তা ঘাটের অবৈধ দোকান ও বাজারের রক্ষাকর্তা এই বড় ভাইদের বাহিনী ও পুলিশ। নিয়মিত চাঁদার বিনিময়ে তাদের রক্ষা করা হয়।
এলাকায় অবৈধ গার্মেন্টস বিল্ডিং ও যে কোন বিল্ডিং নির্মাণের সময় বড় অঙ্কের চাঁদার বিনিময়ে বড় ভাইয়েরা প্রশাসনিক সহায়তা দিয়ে থাকে।
এছাড়া ঝুট ব্যবসা সহ অন্যান্য বহু ব্যবসা বড় ভাইদের সদস্যদের একচেটিয়া অধিকারে।
বস্তিতে বস্তিতে মাদক ব্যবসাগুলোর প্রত্যক্ষ ও অপ্রত্যক্ষ মালিক এই সদস্যরা।
এলাকার মানব পাচারের সাথে জড়িতরা বড় ভাইদের সদস্যদের সাথে সম্পর্কিত।
মিছিলে, ধর্মঘটে লোক জোগান দেয়ার কাজও ঐ সন্ত্রাসী সদস্যদের। গণতান্ত্রিক নির্বাচনে যে করেই হোক ব্যালট বাক্স ভরে দেন এরাই।
এলাকার উন্নয়ন কাজের এরাই একছত্র অংশীদার। 
 অর্থাৎ এলাকার সকল অপরাধী কর্ম কাণ্ডে জড়িত রয়েছে রাজনৈতিক বড় ভাইরা ও তাদের সন্ত্রাসী সদস্যরা। সহযোগিতা দিয়ে যাচ্ছে প্রশাসন। সাধারণ জনগণও কোন অবৈধ সুযোগ নেয়ার জন্য ধর্না দেন এই বড় ভাইদের কাছে।
যেহেতু ক্ষমতা কাঠামোর সাথে সম্পর্কিত এই গ্রুপ পুলিস ও প্রশাসনের সহায়তা পেয়ে থাকে তাই তারা কোন কিছুকেই পরোয়া করে না। ফলে ধর্ষণ ও নারী নির্যাতনের মত ঘটনার অধিকাংশ ঘটনাই এদের দ্বারা সংঘটিত হয় এবং অধিকাংশ অপরাধীরা থাকে ধরা ছোঁয়ার বাইরে।
দেশের বুর্জোয়া রাজনীতির খুঁটি এই অপরাধীরাই। 
 অবশ্য তারা জনগণের কাছ থেকে শুধু চাঁদা নিয়েই থাকেন না। বড় অঙ্কের চাঁদা প্রদানও করেন। এলাকার মসজিদ মাদ্রাসায় বড় চাঁদা সংগ্রহকারী হলেন এই বড় ভাইয়েরা। সরকারী জায়গায় অবৈধ মসজিদ মাদ্রাসা স্থাপনেও রয়েছে বড় ভাইদের বিরাট ভূমিকা। 

