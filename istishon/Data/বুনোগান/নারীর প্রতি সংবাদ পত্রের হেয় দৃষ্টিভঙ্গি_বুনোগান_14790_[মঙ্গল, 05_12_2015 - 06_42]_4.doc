নারীর প্রতি সংবাদ পত্রের হেয় দৃষ্টিভঙ্গি


 বাংলাদেশের রাষ্ট্র যে জন-বান্ধব নয় বাংলাদেশের অভ্যুদয়ের পর থেকেই রাষ্ট্রযন্ত্রের একটি অংশ পুলিশ বিভাগের কার্যক্রম দিয়ে বার বার তা প্রমাণিত হয়েছে এবং এটা নিয়ে বিতর্কের কিছু নেই। বরং বাংলাদেশের পুলিশ বিভাগ অত্যন্ত দক্ষতার সাথে রাষ্ট্রের স্বার্থকে রক্ষা করে আসছে এবং উত্তরোত্তর তাদের দক্ষতা বৃদ্ধি পাচ্ছে। তাই রাষ্ট্রের ভূমিকাকে বাদ দিয়ে পুলিসের জন-বিরোধী কার্যক্রমকে সমালোচনা করা একপেশে দৃষ্টিভঙ্গি ছাড়া আর কিছুই নয়। তাই ছাত্র ইউনিয়নের নারী নির্যাতনের বিরুদ্ধে প্রতিবাদী মিছিলে পুলিশের নগ্ন হামলায় এককভাবে পুলিশকে দোষারোপ করার কিছুই নাই। আমি এখানে এই সংবাদকে ঘিরে নারীর প্রতি আমাদের দৃষ্টিভঙ্গি কতটুকু স্বচ্ছ সেই বিষয়টিতে আলোকপাত করার চেষ্টা করেছি।
 নারীর প্রতি আমাদের সামাজিক যে দৃষ্টিভঙ্গি সেই দৃষ্টিভঙ্গিই সমাজের আনাচে কানাচে প্রতিনিয়ত নারী নির্যাতনের প্রেরণা যোগাচ্ছে। এই নির্যাতন যে শুধু পুরুষই করে যাচ্ছে তাই নয়, নারীও সমান তালে সমাজের হয়ে নারীর নির্যাতন করে যাচ্ছে। সমাজের এই দৃষ্টিভঙ্গি হোল নারীকে আত্মমর্যাদা শীল মানুষ না ভাবা। নারীকে এমনভাবে সংজ্ঞায়িত করা যে নারী চির অবলা, দুর্বল, নারী আর শিশুদের মধ্যে কোন পার্থক্য নেই, পুরুষেরা সব সময় তাদের রক্ষা করে, যুদ্ধ, সংগ্রাম শুধু পুরুষদের কাজ, নারীরা বিশেষ সুবিধা প্রার্থী, অনুগ্রহের দাবীদার, নির্ভরশীল, ইজ্জতের প্রতীক, পুরুষেরা যৌন কর্ম করে, নারীরা দেয়, নারীদের সম্ভ্রমহানি হয়, তারা সম্ভ্রমহানি করতে পারে না, মায়ের জাত, বোনের জাত ইত্যাদি। এভাবে যত ধরনের আত্ম মর্যাদাহীন বিশেষণ প্রয়োজন তার সবকটি নারীর সংজ্ঞায় যোগ করা হয়েছে। নারীর এই সংজ্ঞার ফলে কোন পুরুষই ছোটবেলা থেকে নারীকে তার সমকক্ষ হিসেবে ভেবে বড় হয়নি। নারীও তার নিজস্ব শক্তিকে চাপা দিয়ে সমাজের সংজ্ঞা বিশ্বাস করে বড় হয়েছে। ঠিক ধর্ম বিশ্বাসের মত, যে ঘরে জন্ম সেই ঘরের ধর্ম। সমাজ অর্থনীতির স্বার্থে নারীকে সম্পত্তি সম্পর্কের বেড়াজালে বেঁধে ফেলা হয়েছে। সম্পত্তি সম্পর্কের পর থেকে পুরুষ ও নারী পরস্পর সহযোগী নয়, নারী পুরুষের মানবসত্তাহিন নিছক সম্পত্তি। সুতরাং যেখানে মালিক অনুপস্থিত বা দুর্বল থাকে সেখানে মর্যাদাহীন অন্যের সম্পত্তি একটু ভোগ করার লোভ থেকে মানুষ এখনো ঊর্ধ্বে উঠতে পারেনি। 
 প্রকৃতিগত ভাবে নারী দুর্বল নয়। তাহলে মানুষও সিংহ থেকে দুর্বল হত। নারীর রয়েছে তার নিজস্ব একটি শক্তি, যার ফলে লক্ষ লক্ষ বছরের বিবর্তনের ইতিহাস ধরে নারী পুরুষের পাশাপাশি এই আধুনিক যুগ পর্যন্ত উঠে এসেছে। বরং বলা যায় নারী পুরুষের এই সহযোগী শক্তিই শারীরিক ভাবে দুর্বল হলেও মানব প্রজাতিকে আজ সকল প্রজাতির উপরে স্থান দিয়েছে। প্রকৃতিগত ভাবে পুরুষ কখনই নারীর উপর আক্রমণকারী নয়। আলফা পুরুষদের মধ্যে সবসময় পারষ্পরিক প্রতিযোগিতা ছিল। তেমনি ছিল আলফা নারীদের মধ্যে। কিন্তু পরস্পরের ব্যক্তিত্ব দিয়ে আলফা পুরুষ ও আলফা নারী নিজেদের পরিবার, গোষ্ঠী, গোত্র গঠন করেছে। আলফা পুরুষ ও আলফা নারীর পারষ্পরিক সহযোগিতার উপরই নির্ভর করত পরিবার তথা গোত্রের স্থায়িত্ব। প্রাণী জগতের অন্যান্য প্রজাতিতেও নারী পুরুষের মধ্যে আক্রমণ নেই, আছে সহযোগিতা। এটাই প্রকৃতির নিয়ম। প্রাকৃতিক নিয়মের অধীনে নারীর রয়েছে বুদ্ধি ও কৌশলের বিশেষ শক্তি যার সামনে পুরুষ তার শারীরিক শক্তি হারিয়ে ফেলে। আলফা নারীর কাছে পুরুষকে প্রমাণ করতে হয় যে সে শক্তি দিয়ে নয় সহযোগিতা দিয়ে পরিবার গঠন করতে চায়। 
 তথাকথিত সভ্য সমাজ নারীর সংজ্ঞা থেকে নারীর সেই শক্তিকে মুছে ফেলেছে। সামাজিকভাবে নারীও ভুলে গেছে তার শক্তি সম্পর্কে। আধুনিক সমাজ শিখিয়েছে নারীকে অপমান করা যায়। তাই পথে ঘাটে কর্মস্থলে সুযোগ পেলেই নারীকে অপমান করা হয়। এর মধ্যে ঘরে বাইরের অনেক অপমানই আইনসিদ্ধ। সমাজ সিদ্ধ। নাগরিক আইনে সুরক্ষার পাশাপাশি সমাজ সিদ্ধ অপমান ও দৃষ্টিভঙ্গির বিরুদ্ধে সচেতন মানুষকে আরও অধিক প্রতিবাদী হতে হবে। এখন দেখা যাক সাম্প্রতিক সংবাদে নারীর প্রতি কি সামাজিক দৃষ্টিভঙ্গি অসচেতনভাবে প্রচার করা হয়েছে। ছাত্র ইউনিয়নের প্রতিবাদ মিছিলে নারী পুরুষ সকলেই কর্মী হিসেবে অংশগ্রহণ করেছেন। কর্মী হিসেবেই পুরুষ কর্মীর পাশাপাশি নারী কর্মীরাও পুলিশের বর্বর হামলার শিকার হয়েছেন। কিন্তু সকল সংবাদপত্রে নারীর প্রতি বিশেষ অনুকম্পা প্রকাশ করা হয়েছে। বিশেষ ভাবে নারীর সংগ্রামী অংশগ্রহণকে মহিমাহ্নিত না করে তার অসহায়ত্বকে ফুটিয়ে তোলা হয়েছে, অথচ সেখানে পুরুষ কর্মীরাও অসহায় ছিল। ছবিগুলোতে একজন ভয়ার্ত নারী একজন হিংস্র পুরুষের আক্রমণের ভয়ে ছুটে পালাচ্ছে এই দৃশ্যটি অন্যান্য পুরুষকে নারীকে আক্রমণ করা যায় এই ম্যাসেজ দিচ্ছে, তার দৃষ্টিভঙ্গি থেকে নারীর সন্মানকে ভূলুণ্ঠিত করা হচ্ছে। অথবা নারী তার সমকক্ষ নয়, করুণার পাত্রী, পুরুষের মনে এই ধারনা তৈরি হচ্ছে। নারীরা ম্যাসেজ পাচ্ছে যে তারা অসহায় এবং পুরুষরা আক্রমণকারী। 
 সংবাদ পত্রে সংবাদ আসতে হবে লিঙ্গ নিরপেক্ষভাবে। নারীকে হেয় ভাবে দেখানোর বিরুদ্ধে আমাদের আরও সচেতন হতে হবে। 

