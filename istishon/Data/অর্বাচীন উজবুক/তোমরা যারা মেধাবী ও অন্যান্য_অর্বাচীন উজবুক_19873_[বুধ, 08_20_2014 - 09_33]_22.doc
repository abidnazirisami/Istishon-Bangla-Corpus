তোমরা যারা মেধাবী ও অন্যান্য


[লেখাটি আমার সমবয়সী বা একটু আধটু ছোট যারা তাদের জন্য; তাই মধ্যম পুরুষের ক্ষেত্রে ‘আপনি’র বদলে ‘তুমি’ ব্যবহার করেছি।]
সামনেই বিভিন্ন বিশ্ববিদ্যালয়ের ভর্তি পরীক্ষা আরম্ভ হতে যাচ্ছে। এবারের এইচএসসি পরীক্ষার ফলাফল নিয়ে কিছুই বলার নেই(মেধাবী এইচএসসি পরীক্ষার্থীরা, উল্টো বুঝবে না দয়া করে)। আশা করছি ভর্তি পরীক্ষাগুলো অত্যন্ত ভালভাবে(কোন দুই নাম্বরি ছাড়াই) অনুষ্ঠিত হবে। সবচেয়ে দুঃখের বিষয় হল, আমার মত কল্পস্বর্গের একজন বাসিন্দার এই কামনা কখনও সত্যি হবার নয়। ভেতরে একটা তীব্র কষ্ট মোচড় দিচ্ছে। ভাবলাম, তোমাদের সাথে ভাগাভাগি করলে হয়তো একটু ভালো লাগবে(কমবে কি না নিশ্চিত না)। 
ঠিকঠাক ভর্তি পরীক্ষাগুলো হবে। কিছু বিশ্ববিদ্যালয়ের ভর্তি পরীক্ষায় ছেলেপিলে তাদের পূজনীয় পিতামাতার সদয় সম্মতিতে যত ধরনের দুর্নীতি করা যায়(যে যেটা ধরতে পারে আর কি!) করে টরে একেকজন রাজা বনে যাবে। আবার কিছু কিছু ভর্তি পরীক্ষায় তো সম্মানিত পিতামাতারাই এইসব ব্যবস্থা করে দিবেন। যেমন, মেডিক্যাল ভর্তির ক্ষেত্রে এ হবেই হবে। আমি তুমি যতই বলি, কিছুতেই কিছু হবে না।মানুষের যখন নৈতিক মৃত্যু ঘটে, তখন তারা মিথ্যাটাকেই সত্যি বলে ভাবতে শুরু করে। মেডিক্যাল পরীক্ষার ক্ষেত্রে পিতামাতারা ভেবেই নিচ্ছেন, যেহেতু তাদের সন্তানকে এক একটি বেসরকারি মেডিক্যালে পড়াতে লাখ বিশ পঁচিশেক টাকা লাগবে, তো ভর্তি পরীক্ষায় যদি পাঁচ লাখ খরচ করেই বসেন ক্ষতি কি। এখানে নৈতিক মৃত্যুর কথাটা তারা বেমালুম ভুলে যান। 
আমার মনে হয় একটা ব্যাপার স্পষ্ট করে দেওয়া উচিত। এখানে আমি বাবা-মা, পিতামাতা বলতে আমাদের সব পিতামাতাকে কিন্তু ইঙ্গিত করছি না। এমন অনেক পিতামাতা আছেন(বেশি সংখ্যকই হচ্ছেন এঁরা), যারা সন্তানদের একটা ছোট মিথ্যা বলতে দেখলেও তোলপাড় শুরু করে দেন। স্পষ্ট মনে আছে, আমি একবার একজন ফালতু লোককে ‘চুতিয়া’ বলে গালি দিয়েছিলাম এবং আমার শিক্ষক বাবা সেটা দেখে আমার সাথে সপ্তাহখানিক কথা বলেন নি। 
যাই হোক, এবার একটা নির্দিষ্ট বিষয়ে আসি। এবার ঢাকা বিশ্ববিদ্যালয় তাঁদের ভর্তি পরীক্ষায় ক্যালকুলেটর ব্যবহার বারণ করেছে। তাঁদের বিজ্ঞপ্তিতে পরিষ্কার করে লেখা “সকল ইউনিটের ভর্তি পরীক্ষায় যে কোন ধরনের ক্যালকুলেটর ব্যবহার বা সঙ্গে রাখা সম্পূর্ণভাবে নিষিদ্ধ।”
ক্যালকুলেটরের প্রয়োজন পড়ে প্রধানত ক ইউনিট ভর্তি পরীক্ষায়। কিন্তু এটা করতে তাঁরা বাধ্য হচ্ছে এই কারণে যে, এই পবিত্র ক্ষুদ্র হিসাব যন্ত্রটিও কুচক্রিদের অপবিত্র হাত থেকে নিস্তার পায়নি। আগে একটি লেখায় বলেছিলাম কীভাবে ক্যালকুলেটর ব্যবহার করে ঢাবি ভর্তি পরীক্ষায় চুরি করে পরীক্ষা দেওয়া হয়। সে যাক, সমস্যা যেটা হয়েছে সেটা হচ্ছে এবারের মেধাবীমুখগুলো অনেক হতাশ হয়ে গেছে। তারা ক্যালকুলেটর ছাড়া কীভাবে পরীক্ষা দেবে এটা ভেবেই ক্লান্ত হয়ে যাচ্ছে। তবে বিশ্ববিদ্যালয়ের এই কাপালিক প্রচেষ্টাকে স্বাগত জানানো ছাড়া কিছু করার নেই। কমপক্ষে ভর্তি কমিটি কিছু একটা করার চেষ্টা করেছে। তবে আমার ধারণা, পরীক্ষার প্রশ্ন পদ্ধতিতে কিছু পরিবর্তন আসবে। নিতান্তই ক্যালকুলেটর ছাড়া করা সম্ভব নয় এমন গাণিতিক সমস্যা দিবার কথা না। Concept Based প্রশ্ন হবে খুব সম্ভবত। তাই ‘তোমরা যারা মেধাবী’ তারা একদম ভেবো না। কিছু একটা তো করে আসতে পারবেই। 
আবার আসি ঐ নোংরা বিষয়ে। আমাদের মাঝে যে আসলে নৈতিক অবক্ষয়টা কত ভালভাবে ঘটছে তা আসলে বলার অপেক্ষা রাখে না। আমাদের মাঝে ভন্ড পীর, ধর্মব্যাপারি, ঠগবাজ, চোরাকারবারি, বীমার দালাল, দুর্নীতিবাজ- এসবের সংখ্যাই বেশি। ভেবে অবাক হই, জন্মদাতা বাবা যখন টাকায় কেনা প্রশ্ন তুলে দেন সন্তানের হাতে, তখন তার কেমন লাগে।
ঢাকা বিশ্ববিদ্যালয় ক্যালকুলেটর ব্যবহার বন্ধ করল ঠিকই কিন্তু এবার যে দুর্নীতি হবে না, তা নিশ্চিত কি করে বলবে তাঁরা? একটা উদাহরণ দেই। আমার এক ছাত্র সেদিন আমাকে দেখাল যে, কলমের টিউবের ভেতরেও একটি মাইক্রোফোন রাখা সম্ভব! আর সেটা ব্যবহার করে অনায়াসেই সেসব কাজ করা সম্ভব। আমি নিজে দেখেও অবাক হয়েছি। আরেকটি ব্যাপার আছে, ভর্তি পরীক্ষাগুলোতে একদম উঁচু পর্যায়ের কিছু দুর্নীতি হয়। যেমন, একজন ছাত্র ভর্তি পরীক্ষা দিতেই বসল না। তার যে OMR শিট জমা দিবার কথা সেটা জায়গামত (অধিকাংশ সঠিক উত্তর দাগানোসহ!) পৌঁছে গেল! এগুলো করে ভর্তি অফিসের লোকজন। বিশ্ববিদ্যালয়ের কোন সম্মানিত শিক্ষক এসবের সাথে জড়িত, এরকম কথা কখনও শুনিনি।
এরকম হাজারো ঘটনা প্রত্যক্ষ-পরোক্ষভাবে শুনেছি যার বেশিরভাগই এসব যারা করেছে তাদের কনফেশন!
অর্থাৎ দাঁড়াল এই যে, আমরা যতই এটা সেটা বন্ধ করি, দুর্নীতি চলতে থাকবে। তাহলে এ থেকে মুক্তি কেমন করে পাব? আমার ক্ষুদ্র মস্তিষ্ক যতটা খুঁজে পেয়েছে তা হল, পারিবারিক মূল্যবোধের চর্চা বাড়াতে হবে। শক্ত দাঁতভাঙ্গা কঠিন শব্দে আর মুখরোচক বুলি দিয়ে আমাদেরকে সৎ বানানো যাবে না(এরকম এক আধটা লেখা লিখেও কিছু হবার নয়!)। মৃদু আওয়াজে নিবিড় ভালোবাসায় কাছের একজন মানুষ যদি বলেন, বাবারে ঐটা করিসনে, এটা কর, সেটা খারাপ, ওটাতে মঙ্গল আছে। তাহলে মনে হয় কিছু সম্ভব। মর্মমূলে আঘাত করতে হবে তুলার হাতুড়ি দিয়ে। আমাদের প্রজন্মগুলোকে জানাতে হবে সত্যের আলো সূর্যের কিরণের চেয়েও বলশালী। 
যাই হোক। এবার এইচএসসি পরীক্ষায় কি হয়েছিল সবাই জানে। তবে লক্ষ্য করে দেখেছি, যাদের ভালো করার কথা তারা কিন্তু ঠিকই ভালো করেছে(কিছু ব্যতিক্রম ছাড়া)। তাহলে এখানেও এই দাঁড়াচ্ছে যে, তোমরা যারা প্রকৃত মেধাবী তাদের সবসময় ভালোই হবে। তবে কষ্টটা সেখানে, এদের একেকজনের একেকটা পাপাচারে একজন করে আলোকিত মুখের ভবিষ্যৎ অন্ধকারে হারিয়ে যাবে। 
আমি বেশি আশাবাদী একজন মানুষ। সবসময় ভাবি মঙ্গল হবে। আজ এই পরিস্থিতিতেও ভাবছি, তোমার আমার সাথে খারাপ কিছু হবে না। তোমাদের মত মেধাবীদের মাঝে আছে বর্শার ফলার মত সাহসী আলো। রুপোলী হাসিতে চাঁদ তোমাদের কীর্তন গায়। তোমাদের জন্য নক্ষত্রজ্বালা রাতগুলো সুবিশাল স্নিগ্ধ আকাশ নিয়ে অপেক্ষা করছে। অপেক্ষা করছে সুগন্ধি বাতাসের বিকেলগুলো। তোমাদের হাসির সুরে যেন আমার মত এই অভাজন সুর মিলাতে পারে, এই সুতীব্র বাসনা নিয়ে অপেক্ষায় রইলাম।  
 :খুশি: :খুশি: :খুশি: 

