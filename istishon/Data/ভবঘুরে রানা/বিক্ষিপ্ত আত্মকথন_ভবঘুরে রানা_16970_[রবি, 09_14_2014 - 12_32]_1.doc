বিক্ষিপ্ত আত্মকথন



১৯৮৮ সাল , বন্যার পানিতে প্রায় সারা দেশই তলিয়ে গেছে । দু-একটি ছাড়া প্রায় সব শিক্ষা প্রতিষ্ঠানই বন্ধ হয়ে গেছে, স্কুলগুলো পরিনত হয়েছে বন্যাদুর্গতদের আশ্রয় কেন্দ্রে । আমি তখন পৃথিবীর সবচেয়ে ব্যাস্ত মানুষদের একজন । মেডিকেল এ শিক্ষা জীবন শুরু করেছি, বাড়ীর বাইরে অর্থাৎ হোস্টেলে থাকবার রোমাঞ্চকর ব্যাস্ততা তো রয়েছেই তাছাড়াও আরও হাজারটা ব্যাপারে সকাল থেকে শেষরাত অবধি ঘুরে বেড়াই । ফটোগ্রাফি, রাজনীতি, এলাকার ক্লাব পরিচালনা, লিও ক্লাবের ম্যাগাজিন সম্পাদনা এবং বিজ্ঞাপন সংগ্রহ, বন্যার্তদের জন্য টাকা-খাবার-ঔষধ এবং কাপড় সংগ্রহ করা, জন্মদিন বা বিয়ে-গায়ে হলুদের স্টেজ সাজানো (অনুরোধের আসর), রাতে পোষ্টার লিখা এবং দেয়াল লিখন (চিকা মারা),পাঠাগার সংরক্ষণ ও নুতন বই কেনা, মেলায় বই ও ক্যাসেট এর দোকান দেয়া, গিটার শেখার ক্লাস করা, বুড়িগঙ্গা,শীতলক্ষা এবং তুরাগে নৌবিহার, কোচিং এর গাইড বই লিখা ,কোচিং এ ক্লাস নেয়া এবং সর্বোপরি রুটিরুজি অর্থাৎ টিউশনি । এখন ভেবে বিস্মিত হই যে একজন মানুষ কি বাস্তবে এতকিছু একসাথে করতে পারে ? তখন সময়টা ছিল অন্যরকম, এতকিছু ভাববার ফুরসত ছিল না মোটেই তাই বোধহয় কোনো কিছুই অসম্ভব ছিল না । সবকিছু করতে পারার আরও একটা বড় কারন এবং সম্ভবত সবচেয়ে গ্রহণযোগ্য কারন ছিল যা, তা হোল আমি বরাবরই লক্ষ্যবিহীন ছিলাম অর্থাৎ জীবনে নিদৃষ্ট কিছু করতে হবে বা হতে হবে তা কখনই ভাবিনি । বরাবরই আমি এই মর্মে নিশ্চিত ছিলাম যে আমি ভবঘুরেই রব এবং অদ্যাবধি সেই লক্ষেই চলছি । শত ব্যাস্ততার মাঝেও আমার দুটি প্রিয় কাজ কখনোই করতে ভুলিনি তার একটা হোল গান শোনা অন্যটা বই পড়া । আজো সেই অভ্যাসগুলো সাথী হয়েই আছে । সেই সময়ের প্রিয় বই মাসুদ রানা ,জুলস্ ভার্ন, আগাথা ক্রিস্টি, শারলক হোমস, পেরী মেসন …… প্রিয় গানও অনেক তবে বিশেষ করে মনে পড়ে ভুপেন হাজারিকার “ শীতের শিশির ভেজা রাতে…” । এই অভ্যাসগুলোই সম্ভবত আমাকে আরও বেশী আবেগপ্রবন এবং সংবেদনশীল করে তুলেছে । বলে রাখতে চাই যে আমার খুব প্রিয় অভ্যাস ছিল বৃষ্টি হলেই ছাদে দাঁড়িয়ে ভেজা কিংবা সারা শহর হেটে বেড়ানো , পরবর্তীতে মোটর সাইকেলে চেপে শহরময় ঘুরে বেড়ানো । সেই নষ্টালজিক অনুভূতিগুলো আজো পিছু ছাড়েনি ,প্রবল বৃষ্টি উপেক্ষা করে একাকী আমি রাজকীয় ধীর গতিতে হেটে বেড়াতাম আর আশে পাশের দোকানের ছাউনি, বাড়ীর আধখোলা জানালা এবং রিকশার পর্দা সামান্য ফাঁক করে তাকিয়ে থাকা কৌতূহলী চোখগুলোর দৃষ্টি আজো ভাললাগা হয়ে সময়ে অসময়ে মনের গভীর থেকে উঁকিঝুঁকি মারতে থাকে । আমি কৃতজ্ঞ সেইসব অচেনা চোখগুলোর মালিকদের প্রতি । নিজস্ব ভালোলাগা খারাপ লাগা এই বোধগুলো তখন খুব একটা জরুরি ছিল না এর কারন প্রথমত আমি খুব এলেবেলে ধরনের ছিলাম এবং প্রায় সব কিছুতেই তখন ছিল অসম্ভব ভালোলাগা । বিরক্তি যে একেবারেই ছিল না তা নয়, যেমন শেভ করা এবং মশারি টানিয়ে ঘুমানোতে ছিল সবচেয়ে বেশী বিরক্তি । এমনি আর একটি বিরক্তিকর কাজ ছিল মাঝরাতে বাসায় ফিরে টেলিফোনের আনসারিং মেসিনে রেকর্ডকৃত দেশ বিদেশ থেকে পাঠানো সুভেচ্ছাবানী অর্থাৎ গালমন্দ শোনা । তবে সেই গালমন্দগুলো বিভিন্নসময়ে কাজেও লেগেছে প্রচুর । সেই প্রসঙ্গে হয়তোবা বলা হবে পরে কখনো।
সারাদেশে বন্যার খবরাখবর জানতাম ক্যাম্পাসের আলোচনায়, খবরের কাগজের পাতায়, এবং বিভিন্ন জেলা থেকে ঢাকায় আসা লোকজনের মারফৎ । সারাক্ষন ত্রান যোগার এবং বিভিন্ন সংস্থার মাধ্যমে তা সারাদেশে পাঠানোর কাজে এতই ব্যাস্ত ছিলাম যে আমার বাড়ীর দোরগোড়ায় পানি চলে আসবার পর তার খবর জানতে পেরেছিলাম । পরবর্তী একদিনের মধ্যেই বন্যার পানি আমার বাড়ীর নীচতলার অর্ধেকটা তলিয়ে দেয় ।সম্ভবত এলাকার সবচেয়ে উচু বাড়ি হবার সুবাদে আশেপাশের বেশ কয়েকঘর প্রতিবেশী সহ আমরা একই বাড়িতে একসাথে কাটিয়েছি সেই সময়টা । দুঃখ কষ্টের পাশাপাশি সেই সময়টা ছিল অত্যন্ত ঘটনাবহুল এবং আনন্দঘন স্মৃতিময় । নিজের জন্য ভেলা বানানো, অন্যান্যদের ভেলা বানিয়ে দেয়া , সবাইকে দূর থেকে খাবার পানি সংগ্রহ করে এনে দেয়ার ব্যাস্ততা এবং সর্বপরি ফিল্ম ও অর্থ সংকটের কারনে তখনকার মত ফটোগ্রাফি স্থগিত ছিল । এমনি দিনে হঠাৎ টেবিলের ড্রয়ারে স্লাইড ফিল্ম অর্থাৎ পজিটিভ এর একটা রোল খুজে পাই এবং তা দিয়ে কিছু ছবিও তুলেছিলাম যা প্রিন্ট করতে যারপর নাই ভোগান্তি হয়েছিলো, প্রিন্ট করিয়ে আনতে হয়েছিলো জার্মানি থেকে । সেই ছবিগুলোও হারিয়ে গিয়েছে কোথায় তা জানিনা । আজ হঠাৎই সেই ছবিগুলোর একটি খুজে পেলাম, চারতলার ছাদ থেকে তোলা আমার বাড়ীর সামনের ছবি । এই ছবিটাই আমার এই লিখনির মুল কারন । ছবিটা পাবার পর ঘন্টাকয়েক স্বাভাবিক কাজকরম থেকে বিরত থেকেছি আবেগাক্রান্ত হয়ে, শুধুই মনের ভেতর ডুব মেরে সেই সময়টাতে ফিরে যেতে চেয়েছি । অবশেষে লিখতে বসলাম, যা কিনা আমার কাছে যুদ্ধসম কাজ , আর কম্পিউটারে এ চেষ্টা তো প্রাণান্তকর । তবুও চেষ্টা করছি যেন সংশ্লিষ্টরা অর্থাৎ সেইসময় যাদের সাথে কাটিয়েছি কিন্তু এখন আর দেখাও পাই না এমন সব মানুষগুলোর সাথে সেই সময়ের অনুভুতি, ভাললাগা ও কৃতজ্ঞতাটুকু প্রকাশ করতে। 
 অফুরন্ত প্রানশক্তি ছিল সেই সময়টাতে , তাই এতসব কাজকর্ম ও সংশ্লিষ্টতা নিমেষেই পিছু ফেলে যেতে পেরেছিলাম বন্যার্তদের সহায়তায় , দূর দুরান্তে দেশের অন্য প্রান্তে । অত্যন্ত দুষ্কর যাত্রায় যুব ইউনিয়ন এর পক্ষে ডাঃ মাহবুব ভাই এর নেতৃত্বে আমি, কে-৪৩ ব্যাচের অরুন, ইমরান সহ আরও অনেকেই ছিলাম । যাত্রার প্রাথমিক গন্তব্য নওগাঁ ( সম্ভবত ধুবলহাটির রাজবাড়ী কেন্দ্র ) এবং পরবর্তীতে নওগাঁর বিভিন্ন অন্চল এবং সবশেষে গাইবান্ধা হয়ে ঢাকায় ফেরা । যাত্রার প্রাথমিক বাহন ছিল মুড়ির টিন বাস অর্থাৎ বনানী-পিরজঙ্গী মাজার রুটের কাঠবডি ৬ নম্বর বাস এবং আমরা ছিলাম বাসের সর্ব পেছনের সীটের যাত্রি । তখনকার সড়ক যে আমাদের বিনা পয়সায় নাগরদোলায় দুলবার স্বাদ দিত টা বোধহয় আর কাউকে বলে দেবার দরকার নাই । খানাখন্দে ভরা রাস্তায় চলতে চলতে প্রতি দু চার মিনিট পরপরই বাস যখন মাটি ছেড়ে ঊর্ধ্বগামী হতে থাকতো আর ফলশ্রুতিতে আমাদের মাথাগুলো গাড়ীর ছাদে ঠুকতে থাকতো ,তখন আমরা বিনা পয়সায় অরুনের বিখ্যাত সঙ্গীত (গালিগালাজ) শুনতে পেতাম যা এই মুহূর্তে মুখে আনতে পারছি না । বিব্রত ইমরান টেনে হেঁচড়েও অরুণকে খুব একটা নিবৃত করতে পারেনি তবে চালকের কর্ণে সেই মধুর বচনের বিন্দুমাত্র প্রবেশ করলেও যে যাত্রার ইতি ঘটতো তা আর বলবার অপেক্ষা রাখে না । বলাই বাহুল্য যে সেই যাত্রায় পেছনের সারিতে বসা আমাদের প্রত্যেকের মাথাতেই গোটাকয়েক করে আলুর নমুনা অঙ্কিত হয়েছিল এবং শরীরের কোন কোন জায়গায় কতটা ব্যাথা অনুভুত হচ্ছিল তা আর বিশদ করে বলবার বোধহয় প্রয়োজন নাই । শুধু এইটুকুই প্রশান্তি ছিল যে সাথে প্রচুর বেদনা নাশক ঔষধ রয়েছে । দুর্গত অঞ্চলে পৌছাবার পর প্রকৃতির নির্মমতা এবং মানুষের কষ্ট ও অসহায়ত্ব দেখে সেইসব ব্যাথা বেদনা নিমেষেই ভুলে যেতে হয়েছিল । থুতনিটুকু পানির উপর ভাসিয়ে রেখে মাথায় ভারী ঔষধ, খাবার , কাপড় ইত্যাদি নিয়ে কতটা পথ হাটতে হয়েছিলো তা আর সঠিক মনে নেই, শুধু মনে আছে সবসময় গুনে গুনে টিপে টিপে পা ফেলতাম যেন মাথার বোঝা সহ ডুবে না যাই । এখনো ভুলিনি সেই খরস্রোতা পানির কথা যা প্রায় সবকিছু ভাসিয়ে নিয়ে যাবার ক্ষমতা রাখে । ত্রানের প্রথম ঘণ্টায়ই আমরা বুঝতে পারি যে জলাবদ্ধ আস্রয় নেয়া অসহায় মানুষগুলোর ঔষধ, কাপড়ের চেয়ে বেশী প্রয়োজন খাবারের যা আমাদের সাথে প্রচুর পরিমানে আনতে পারিনি । অতএব আমরা কয়েকজন আবার সেই দুর্গম জলরাশি পেরিয়ে অজানা হাট খুজতে বেড়িয়েছিলাম । অনেক চেষ্টার পর নামমাত্র হাটে খুবই সামান্য খাবার (বিস্কুট,মুরালি, চাউল এবং আটা ) যা ছিল সব কিনে নিয়ে নিকটবর্তী একমাত্র ভেসেথাকা বাড়িটায় সাহায্য নিতে ছুটেছিলাম । স্থানীয় মহিলাদের সহায়তায় রুটি বানিয়ে নিয়ে পড়ন্ত বেলায় আবার ফিরে যেতে হয়েছিল সেই অন্ধকার রাজবাড়ীতে । পুরো সময়টাই কাটিয়েছি যেন একটা ঘোরের মধ্যে যা এখন আর সত্যি বলে মানতে ইচ্ছা হয় না ।
 সেই সময়ের কোন ঘটনাই কখনো কাউকে বলা হয়নি , মানুষের দুঃখ কষ্টগুলো যতটা কম উচ্চারন করা যায় সেই চেষ্টাই করেছি । সেই দুর্গত মানুষগুলো এখন কেমন আছেন জানিনা , সময় সুযোগ পেলে নিশ্চয়ই আবারো একবার অন্তত ফিরে যাব সেখানটায় যেখানে একসময় জীবন-মৃত্যু আর বেঁচে থাকার লড়াই যুগপৎ চলতে দেখেছি । সবাই ভাল থাকুক ।
---"যতক্ষন বেঁচে আছি ততক্ষন থাকবে দায়বদ্ধতার ঋন ।"

