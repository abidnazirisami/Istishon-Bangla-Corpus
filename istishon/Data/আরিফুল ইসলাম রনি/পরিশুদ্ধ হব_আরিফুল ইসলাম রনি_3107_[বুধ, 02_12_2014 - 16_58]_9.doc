পরিশুদ্ধ হব


পরিশুদ্ধ হব
আমার স্পর্শে সবকিছু কষ্ট হয়ে যায়।
যেনো আজন্মের পাপ জমে আছে শরীরের প্রতিটি রন্ধ্রে।
আমার স্পর্শে সবকিছু নষ্ট হয়ে যায়;
ভ্রষ্ট হয়ে যায়।
যে ফসলের মাঠ ছুঁয়ে একদিন গেয়েছিলাম বৃষ্টির গান;
আজ সেই অনাবাদি বিরানভূমি
বৈশাখের দাবদাহে চৌচির হয় তৃষিত হৃদয়ে।
চোখের পাতায় জন্ম নেয়া অপূর্ন স্বপ্নগুলো;
অকাল স্পর্শে ঝরে যায় মলিন অন্ধকারে-
হৃদয়ে জেগে থাকে কেবলই স্মৃতির ভগ্ন শ্মশান।
আমার স্পর্শে আকাশ হয়ে ওঠে বেদনার থেকেও গাঢ় নীল।
নিঃশ্বাসে বিষাক্ত হয় বাতাস;
অশ্রু হয়ে যায় স্বচ্ছ হেমলক।
সান্নিধ্যে এসেছিলো যারা একদিন ভালোবেসে-
সবাই কিছু না কিছু হারিয়ে,
অবশেষে চলে গ্যাছে স্পর্শের সার্বিক সীমা ছেড়ে।
আমার স্পর্শে কষ্ট হয়ে যায় জাগতিক প্রেম, ভালোবাসা।
আমার স্পর্শে নষ্ট হয়ে যায় তুমি ব্যতীত যে কোনো নারী।
আমার স্পর্শে ভ্রষ্ট হয়ে যায় অব্যর্থ ট্রিগার।
প্রিয়তমা শুধু একবার ছুঁয়ে দাও-
আমি পরিশুদ্ধ হবো।
উত্তরা
২৯.৭.১২

