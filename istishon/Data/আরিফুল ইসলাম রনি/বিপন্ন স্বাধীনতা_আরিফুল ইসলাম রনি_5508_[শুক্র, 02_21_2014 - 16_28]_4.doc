বিপন্ন স্বাধীনতা


বিপন্ন স্বাধীনতা
কথা ছিল -
রক্তপাত শেষ হলে এদেশ শত্রুমুক্ত হবে।
ছাপ্পান্ন হাজার বর্গমাইল জুড়ে প্রতিষ্ঠীত হবে একটি স্বাধীন সর্বভৌম রাষ্ট্র।
নিরন্ন মানুষের আহার কেড়ে নেবে না বন্য কুকুর।
ফসলের মাঠ জুড়ে প্রতিষ্ঠীত হবে কৃষকের অধিকার।
অসহায় মেয়েটি খুঁজে পাবে হারানো স্বজন।
ঘাতকের বুটের তলায় পৃষ্ঠ হবে না আর কোন নবজাতক।
হবে সম্পদের সুষম বন্টন -
বহুতল অট্রালিকার নিচে কুকুর বেড়ালের মত আর কেউ আশ্রয় খুঁজবে না আবর্জনার স্তূপে।
পৃথিবীর মানচিত্রে মানুষের একমাত্র নিশ্চিত ভূমি হিসেবে পরিচিত হবে বাংলাদেশ।
আজ এইখানে শুকিয়ে গেছে রক্তের দাগ।
মানুষের পঁচা লাশ খেয়ে রিষ্ট-পুষ্ট হয়েছে শেঁয়াল আর শকুনের দল।
ওরা অতীতের চেয়ে আজ আরও বেশী হিংস্র, ধূর্ত;
বিভৎস গর্জন শুনি দৃষ্টির নেপথ্যে।
আজ কিশোরীর হাতে উদ্বেলিত পতাকা দেখে আমি ভয় পাই।
কোথাও না কোথাও ওর দিকে তাক করে আছে ঘাতকের নির্মম অস্ত্র।
শিশুর উজ্জ্বল হাসির বিপরীতে ফেলতে হয় অনুশোচনার দীর্ঘশ্বাস।
প্রতিদিন তৈরী হচ্ছে মারনাস্ত্র।
স্বদেশের সীমানায় আঘাত হানে বিদেশী বুলেট।
স্বাধীনতা আজ একটি বিপন্ন শব্দ।

