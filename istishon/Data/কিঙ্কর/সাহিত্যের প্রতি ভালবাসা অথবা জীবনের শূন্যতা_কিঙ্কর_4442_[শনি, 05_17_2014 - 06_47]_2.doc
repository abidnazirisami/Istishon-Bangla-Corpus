সাহিত্যের প্রতি ভালবাসা অথবা জীবনের শূন্যতা


“সাহিত্য আমার কাছে ধন উপার্জন কিংবা খ্যাতির পরিপূরক কোন মাধ্যম নয়। এ আমার বেঁচে থাকার প্রয়োজনীয় খাদ্য মাত্র। ভেবেছিলাম বেঁচে থাকার একটাই তাৎপর্য, লিখব। লেখালেখি ছাড়া পৃথিবীর বাকি যাবতীয়
কাজ আমার কাছে হাস্যকর। কিন্তু ক্রমশ টের
পাচ্ছি লেখালেখি আমাকে দিয়ে হবে না। সৃষ্টির
জন্য প্রয়োজন সৃষ্টিক্ষম প্রজ্ঞার। সেই প্রজ্ঞার উৎসভূমি আমার কাছে নেই। আছে প্রবঞ্চনা। এ ছাড়া লিখতে পারি অন্যের সাহিত্য নিয়ে আলোচনা। কিন্তু তাতে কী লাভ? যার ভালো লাগার আমি না লিখলেও পড়বে। বাকি রইলো সাহিত্যপাঠ। এ যাবতকাল বেশ কিছু পরিমাণ সাহিত্য পড়ে মনে হয়েছে, না পড়লেও বিশেষ ক্ষতিবৃদ্ধি ছিল না। অতএব বুঝতে পারছি আমার যাবতীয় প্রচেষ্টা ব্যর্থতায় পর্যবসিত হয়েছিল, হয়
এবং হবে।"
কাগজের এরোপ্লেন, —শাহাদুজ্জামান
রবীন্দ্রনাথের অজস্র আত্মীয়া অনুরাগীর ভেতর কোনো এক অনুরাগিণীর স্মৃতিচারণমূলক বই, ‘গুরুদেব'-এ, একজায়গায় কবি বলে ওঠলেনঃ
এই যে মানুষ মরার পরও অমর হতে চায়, তারা চায় যে, মৃত্যুর পরও লোকে তাদের সুনাম করুক, স্মরণ করুক, নাম-যশ ছড়িয়ে পড়ুক দেশ-বিদেশে;— তারা এটা কেন চায়, আমি বুঝি না! মৃত্যুর পরে লোকে আমাকে মাথায় তুলে নাচল, নাকি ছুঁড়ে ফেলে দিল মাটিতে,— এটা ভেবে কী লাভ! আমি তো সেসবের কিছুই টের পাব না। 
প্রায় ১০ বছর আগে বইটা পড়েছিলাম, হাতের কাছে বইটা না থাকাতে উদ্ধৃতিটা দিতে হলো স্মৃতি থেকে, তাই হুবুহু মিলবে না তাঁর সেই কথাগুলোর সাথে— কিন্তু সারমর্ম এটাই ছিল। এই লাইনগুলো পড়ার সাথে সাথে ফিকে হয়ে গেল আমার এতদিনের স্বপ্ন-সাধ-আহ্লাদ! ছোট থেকেই স্বপ্ন দেখতাম, আমি অমর হব। মৃত্যুর পরও লোকে আমাকে মনে রাখছে, আমাকে নিয়ে করছে আলোচনা, আমি তাদের চিন্তা বা ভাল লাগার একটা অংশ জুড়ে বসে আছি,— এইসব ভাবতেই দারুণ এক শিহরণ খেলে যেত মন-শরীর জুড়ে! উত্তপ্ত হয়ে ওঠত কল্পনা: চোখের সামনে দিব্যচোখে দেখতে পেতাম আমার মৃত্যু উত্তর দেশ ও পৃথিবীকে; আমার জন্মদিন ঘটা করে পালিত হচ্ছে, —যেমন হয় বিখ্যাত সব লেখকের— মৃত্যুর শত শত বছর পরেও আমার লেখা নিয়ে ক্লাশে লেকচার দিচ্ছে কোনো এক প্রবীণ শিক্ষক, আর ছাত্র-ছাত্রীগণ তারপর মাথায় কল্পনায় বয়ে বেড়াচ্ছে! আমার বইয়ে ডুবে থেকে কোনো এক তরুণী বা কিশোরী কাটিয়ে দিচ্ছে সমস্তটা দুপুর সন্ধ্যা রাত! প্রাজ্ঞ কিশোর বা তরুণের আলোচনায় আমি থাকব হাজির! তারপর তারা যখন বুড়ো হয়ে যাবে, পরিণত হয়ে যাব তাদের অমূল্য নস্টালজিয়ায়! এইভাবে বেঁচে থাকব প্রজন্ম থেকে প্রজন্মান্তরে! 
কিন্তু রবীন্দ্রনাথের ওই কথাগুলা পড়ে স্তব্ধ হয়ে যাই কিছুক্ষণের জন্য। তারপর স্তধতা একটু কাটলে ধীরে ধীরে বুঝে ওঠি: আসলেই তো! কী হবে অমর হয়ে যদি তার উত্তাপ আমিই না টের পাই! 
তারপরও লিখতে চেয়েছি, এখনো চাই; কারণ খুব সম্ভব, ততোদিনে সাহিত্যের প্রেমে পড়ে গেছি। ভয়ানক সেই প্রেম। লেখাপড়া গোল্লায় গেল; ভাবলাম, বাংলাদেশের যে শিক্ষাব্যবস্থা, তাতে যদি কঠোরভাবে একাত্ম হই, তবে নষ্ট হয়ে যাবে আমার সৃষ্টিশীলতা। তারপর ৫টা বছর একটা প্যারাগ্রাফও মুখস্থ করিনি। ফলে, যা হবার তা-ই হয়েছিল। রেজাল্ট মোটামুটি। মাঝখানে একবার গৌতম বুদ্ধের অনুপ্রেরণায় সব ছেড়ে বাড়ি ছেড়েছিলাম চিরদিনের জন্য। চট্টগ্রাম, বিভিন্ন চর, অপরিচিত নানা জায়গায় অজস্র অভিজ্ঞতার সম্মুখীন হবার পর অবশেষে বুঝতে পারলাম, দুনিয়াটা আমার কল্পনার গ্রাফ অনুযায়ী চলে চলে না; সে চলে তার নিজস্ব বাস্তবতায়। তখন আমি সপ্তম শ্রণির ছাত্র! এই ঘর ছাড়ার পেছনেও প্রধান উদ্দেশ্য ছিল লেখক হবার তীব্র বাসনা! 
তারপর অনেক কিছুই হয়ে গেছে জীবনে। স্বপ্নে দেখা দিয়েছে পালা-বদল, চিন্তার বাঁক বদলে গেছে অভিজ্ঞতার তোড়ে; এখন আমি আর কিছুই হতে চাই না। লিখতে পারলে ভাল লাগবে, না-পারলেও বিশেষ ক্ষতি নেই: কী হয় লিখে? মাঝে মাঝে একটা জায়গায় শুধু আফসোস হয়; যেখানে দেশের সেরা বিশ্ববিদ্যালয়ে এখন ক্লাশ করতে পারতাম, সেখানে নিজের খামখেয়ালিপনার জন্য... আবার পরমুহূর্তেই মনে হয়, কী হত পড়ে? সাহিত্যকে ভালবেসে, তাকে নিয়ে স্বপ্ন দেখে, তার মাঝে ডুবে থেকে— একদা যতটা সুখি হয়ে ওঠেছিলাম, পারতাম কী এতটা সুখি হতে সুবোধ বালকের মত লেখাপড়া করে গেলে? আমি ত চোখের সামনেই দেখতে পাই আমার এক বন্ধুকে, একদা যার কথা শুনে আমি চমকে চমকে ওঠতাম, বই পড়তাম দুজনে পালা করে; এখন তার কথা শুনলে মনে হয় সে পিছাতে পিছাতে আবার তার বালক বেলায় ফিরে গেছে। যদিও এখন সে একটা পাবলিক ভার্সিটির মেধাবী ছাত্র। এইসব ভাবলে, মন কিছুটা হালকা হয়ে যায়। 
আবার অদ্ভুত একটা শান্তি পাই, যখন কাগজের এরোপ্লেনের ওই কথাগুলা পড়ি; মনে ভাবি, আমিও ব্যর্থ তারাও ব্যর্থ! দুনিয়াতে সার্থকতা বলে কিছু নেই। সবটাই আপেক্ষিক। অথবা সবটাই বোনাস! যেখানে কাজের অমোঘ ফলাফলের পরম মান শূন্য, সেখানে বেদ বাক্য হচ্ছে— ‘কী হবে?' শুধু সাহিত্যকে ভালবেসে অদ্ভুত আচ্ছন্নতায় যে একদা ডুবে ছিলাম, সেটাই ছিল বোনাস! 

