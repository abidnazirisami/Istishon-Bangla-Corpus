বন্ধু তোমার বুক পকেটে ঘৃণার আবাদ 


 হাতপা বাঁধা অবস্থায় নিজের ঘরে পড়ে থাকতে বেলির অদ্ভুত লাগছে। মুখে কাপড় গুজে দিয়েছে, কোন শব্দ সে করতে পারছে না একমাত্র গোঙ্গানি ছাড়া। কিই বা সে বলতে পারতো যদি তাঁর মুখ খোলা থাকতো? ‘বাচাও আমাকে জানয়ারদের হাত থেকে’? কিংবা ‘আমার বাবাকে মেরে ফেললো গো’? কিংবা ‘আমাদের সব কিছু লুট হয়ে গেলো, ঘরবাড়ি তছনছ হল?’ হঠাৎ একটা কাক ডেকে উঠলে তবু এদেশে লোকে ফিরে তাকাবে কিন্তু সংখ্যালঘুর চিৎকারে সেটুকুও করবেনা।
 যুবকগুলো বেশী সময় নেয়নি। আসার পর বাবাকে মারতে আরম্ভ করলো সাথে জাতধর্ম নিয়ে গালিগালাজ। এরপর মেরেই ফেলেছে বাবাকে। একই সময় কয়েকজন বেলির ঘরে ঢুকে তাঁকে বেঁধে ফেললো। কোন অশালীন ব্যবহার এখনো তাঁর সাথে হয়নি। 
 এরা সম্ভবত কারো জন্য প্রতিক্ষা করছে। প্রতিক্ষা করছে বেলি নিজেও। অনেকদিনের চেপে রাখা ভয়কে আজকে সে খুব কাছ থেকে দেখবে। 
 কম পাওয়ারের বাল্বে যদিও ঘরটা বেশ অন্ধকার তবুও তাবরীজকে চিনতে বেলির এতোটুকু দেরি হয়নি। কত বছর পর দেখা হল? মুখের দাড়িতে তাবরীজকে বেশ মানিয়েছে। ছেলেটা সবসময় সুদর্শন। সৌমেনের প্রিয় বন্ধু। প্রায়ই বেলি ফুলের মালা পকেটে রেখে সৌমেনকে শুনিয়ে বলত, ‘বেলি আমার বুক পকেটে থাকে’।
 কাছে এসে মুখের কাপড় খুলে দিলো। দৃষ্টিতে বন্ধুত্ব নয় এই আলো-আঁধারেও ঘৃণা ছিটকে বেরোচ্ছে। এমন পবিত্র দেখতে একটি ছেলের চোখে এতো ঘৃণা কেন? বেলির চোখের প্রশ্ন হয়তো সে বুঝতে পারে। মৃত্যুর মত শীতল কণ্ঠ, ‘হিন্দু ফুল আমি বুক পকেটে রাখিনা, পায়ে দলি’। 

