সহানুভূতি পেয়েছি, সম্মান পাইনি 


আমার খুব কস্ট হচ্ছে। যেদিন আমি ভুমিস্ট হয়েছিলাম সেদিন থেকে আমার কষ্টের আরম্ভ। আমাকে কষ্ট দেয় আমার পরিবার, সমাজ, বন্ধু, আত্বিয়। কারণ আমার লিঙ্গ। আমি মেয়ে হয়ে জন্মেছি বলে আমাকে কষ্ট পেতে হয়।
 যখন কোন মেয়ের ধর্ষণের খবর পড়ি আমার আমার প্রচন্ড কষ্ট হয়। আমার মনে হয় অন্য কোন মেয়ে নয়, সেখানে ছিলাম আমি, আমাকে নিয়ে কতগুলো পশু মেতে উঠেছিলো পাশবিকতায়। আমার কষ্ট, আমার যন্ত্রণার কথা বলে বোঝানো যাবে না। আমি জানি এসব কিছু সেই মেয়েটির কষ্টের সাথে তুলনা করা যায় না। কেমন করে সহ্য করে মেয়েটি? সে কি একবারের জন্য ভুলতে পারে? সে বারবার গোসল করে ধুয়ে ফেলতে চায় সব অত্যাচারের চিনহ? ধুয়ে যায় সব?
 আমি সেই মেয়ে যাকে তুলে নিয়ে যাওয়া হয়েছিলো কাজ শেষে বাড়ি ফেরার সময়। আমি আয়নার সামনে দাড়িয়ে কাজল পরতে পারিনা। আমি দুপুরবেলা একা ছাঁদে উঠতে পারিনা। পারিনা গুনগুন করে গাইতে ভালোবাসার গান। আমার নিজেকে অপবিত্র মনে হয়। সারাদিনে কয়েকবার গোসল করি। রাতে ঘুম ভেঙ্গে গেলে গোসল করি। আমি কোন পাপ করিনি তবুও জঘন্যতম পাপের বোঝা আমার কাঁধে। আমি কাউকে এতোটুকু ব্যথা দেইনি তবুও সারাটা মন ব্যথায় দুমড়েমুচড়ে যায়। 
 সে রাতের পর আমি অন্যরকম হয়ে গেলাম, অস্বাভাবিক হয়ে গেলাম। আমি আর দশটা মেয়ের মত নই। পোশাকে আমার শরীর ঢাকে না। আমাকে সবাই উলঙ্গ দেখে। আমার বুক, আমার নাভি, তলপেট, উরু সবাই খাই খাই চোখ করে দেখে। আমি যে উলঙ্গ। ওরা দেখে আর অনুমান করে আমি কতোটা বাঁধা দিয়েছিলাম, শীৎকার করেছিলাম কিনা, কতোটা সুখ দিয়েছিলাম? 
 এই সমাজ ভদ্র লোকের সমাজ, সভ্য লোকের সমাজ। এখানে কোন মেয়ে উলঙ্গ হয়ে ঘুরতে পারেনা। যেহেতু পোশাক আমার শরীর ঢাকে না, তাই অন্য পদ্ধতি অবলম্বন করতে হয়। আমাকে যেতে হয় নির্দিষ্ট বা সংরক্ষিত কোন স্থানে। কিংবা ধর্ষক আমার আব্রু হয়ে আসে। বিশ্বাস করুন, আমার খুব কষ্ট হয়। আমার বুকে হাজার বর্শা বিঁধে। আমার প্রতিটি লোমকূপ দিয়ে কষ্ট ঝড়ে পড়ে। অব্যক্ত ব্যথায় আমার সারাটা শরীর ফালাফালা হয়। আমার মন বলে আর পারছি না তোমাদের ভদ্রতা মেনে নিতে। আমাকে আদিম যুগ ফিরিয়ে দাও, যখন শিক্ষা ছিল না, সুরুচি ছিল না, পোশাক ছিল না। আমি যখন সাহসিনী নারী। সভ্য সমাজে আমার দম বন্ধ হয়ে আসে। তোমাদের পোশাক আমার শরীরে তীব্র যন্ত্রণা দেয়।
 আমি রোজ যুদ্ধ করি আমার লিঙ্গের সম্মানের জন্য। কতো সহস্র বছর ধরে যুদ্ধ করে করে আমি ক্লান্ত হয়ে গেছি। কখনো হয়তো সহানুভূতি পেয়েছি, সম্মান পাইনি। আমি হেরে গেছি। তোমরা জিতে গেছো। জয়মাল্য তোমাদের জন্য পুরুষ। 
 আমি কোন গহীন অরণ্যে চলে যাবো। সেখানে বুনো জানোয়ারদের সাথে আমি উলঙ্গ ঘুরবো। তারা আমাকে তাঁদের মত কোন নতুন জানোয়ার ভেবে নিবে কিন্তু আমাকে উলঙ্গ দেখবে না। 

