ভরহীন, অনুভূতিহীন 


মসজিদের বারান্দায় পিলারের গায়ে হেলান দিয়ে বসে রাসেল মুসল্লিদের বের হয়ে যাওয়া দেখছে। এশার নামাজের অনেক আগে থেকেই সে বসে আছে ঠিক এক জায়গায় একইভাবে,আলো আধারিতে। নামাজ পড়তে ঢুকেনি রাসেল, নামাজ সে পড়ে না বহুদিন। কি মনে করে আজ হঠাত মসজিদে ঢুকে পড়লো। ইশ্বরের প্রতি কোন ভক্তি বা টান সে অনুভব করে না কখনো, আজও করেনি।
সর্বশেষ মুসল্লিটি বের হবার পর মসজিদের দরজায় যখন তালা দেয়া হয় তখন ধীরে ধীরে উঠে দাড়ায় রাসেল। ইমাম সাহেব তাঁকে দেখে থতমত খায়, এগিয়ে আসে, জিজ্ঞাসু দৃষ্টিতে তাকায়। রাসেল কিছুই না বলে, সালাম না দিয়ে বের হয়ে আসে। সে তাঁর ঘরে ফিরতে থাকে যেখানে আছে একজন স্ত্রী, একটা পাঁচ বছরের ছেলে। 
ভিড়ের মাঝেও একলা, ধীরে ধীরে হাটতে থাকে যেন কোন তাড়াহুড়ো নেই। আসলেই নেই। সকাল থেকে
রাত অবদি রাসেল সব কাজই ঘড়ির কাঁটা ধরে ঠিক সময়মত সাড়ে। কোন ব্যপারে তারাহুড়ো করা তাঁর স্বভাব বিরুদ্ধ। সে কখনো কোথাও আগে পৌছায় না, কখনো পৌছাতে দেরিও করে না। তাঁর পরিচিত জনেরাও তাঁকে আগে আশা করে না, দেরীতেও না। আলিয়ার মৃত্যু সংবাদ পেয়ে সে তাড়াহুড়ো করেনি, অফিসের কাজ গুছিয়ে সুপারভাইজরকে বলে তাঁর একমাত্র বোন সকাল সাড়ে দশটায় মারা গেছে।
আলিয়া রাসেলের থেকে চার বছরের ছোট, রক্তের সম্পর্কের শেষ আত্বিয়। এই সংবাদে রাসেল তাঁর চেহারাতে কোন শোকের ছাপ ফুটিয়ে তুলতে পারেনি, চেস্টাও করেনি। কিডনি, লিম্ফ গ্ল্যান্ডে ক্যান্সার, ছড়িয়ে পুরো ইউরিনাল সিস্টেমে। খুব কস্ট পাচ্ছিলো আলিয়া, রাসেল চেয়েছিল আলিয়া মারা যাক দ্রুত।
রোগ ধরা পড়ার পর থেকে আলিয়া রাসেলের কাছেই ছিল ওর ছেলেকে নিয়ে। স্কয়ার হাসপাতাল তারপর ভেলোর আবার স্কয়ার হাসপাতাল। আলিয়ার হাসব্যান্ড তখন তাঁর ডিভোরসি এক কলিগকে নিয়ে রোমান্টিকতায় মগ্ন। মামুন ছেলেটা যে খুব রোমান্টিক তা রাসেল ওদের প্রেম করা দেখেই বুঝেছিল। রাসেল কখনোই শম্পার সাথে এমন রোমান্টিক হতে পারেনি। আলিয়ার অপারেশনের পর যখন কেমো চলছিলো তখন মামুন ডিভোর্স চায়। অবাক হয়নি রাসেল। তবুও সে তাঁর ছোট বোনের স্বামীর পা ধরে রিকোয়েস্ট করে শেষ কটা দিন যেন মামুন আলিয়ার সাথে থাকে। বিনিময়ে উত্তরার পাঁচ কাঠার প্লটটি লিখে দেয় মামুনের নামে। দেড় মাস আগে ছোট বোন নিজের সংসারে যায়। মামুন ছেলেটা আলিয়াকে বেশ যত্ন করে,বাড়িতে নার্স রাখে চব্বিশ ঘন্টার জন্য। 
জানাজার নামাজে রাসেল যোগ দেয়নি। তাঁর মার জানাজাতেও সে ছিল না দেশে। কবর জিয়ারত করতেও যাওয়া হয়নি। আলিয়াকে কবরে শোয়ানোর দৃশ্যে তাঁর খুব মায়ের কথা মনে হচ্ছিলো। দু'জনের আকৃতি হুবুহু এক। আজিমপুর কবরস্থানের কোথায় তাঁর মায়ের কবর রাসেল জানে না। আট বছর আগের কবর নিশ্চই এখন আর নেই। কতো বছর পর পর যেন কবল সমান করে দেয়া হয়! শম্পা, আলিয়া এরা দু'জনই রাসেলকে বহুবার বলেছে মায়ের কবর দেখে আসার জন্য। রাসেল কখনো যায়নি। প্রাণহীন একটা শরীর কোথায় আছে তা রাসেলকে ভাবায় না। গতকাল রাতেও আলিয়ার সাথে রাসেলের ফোনে কথা হয়। তখন ভাবনা হচ্ছিলো আলিয়াকে নিয়ে। কিন্তু আজ যখন আলিয়া প্রাণ হারায় তখন থেকে সে আর আলিয়াকে নিয়ে ভাবছে না। 
মৃতের জন্য নাকি অনেক দোয়া পড়তে হয়। তাহলে মৃত পরকালে ভালো থাকবে। কোরান হাদিসে নিশ্চই অনেক কিছুর উল্লেখ আছে। কি বলা আছে তাতে? অর্থ জানে না রাসেল কোরানের, হাদিসের। সে যখন বুয়েটে পড়ে তখন তাঁর বাবা তাঁকে জিজ্ঞেস করে "তুমি কি নাস্তিক রাসেল?" 'হ্যা" বা "না" কিছুই বলেনি তখন সে। নাস্তিক হতে হলে নিশ্চই ধর্মকে ভালভাবে জানতে হয়! আজ পর্যন্ত সে কোন ধর্মগ্রন্থই পড়েনি। ধর্ম নিয়ে কোন তর্কে সে যোগ দেয়না। তাঁর বাবা যখন আইসিইউতে, তাঁর মা অসংখ্যবার কোরান খতম করান, এতিম খাওয়ান, সোয়া লক্ষ বা দোয়া ইউনুস পড়ে,এক হাজার বার সুরা ইয়াসিন। আরও কি কি যে করেছেন, রাসেল তাঁকে নিষেধ করেনি। আবার কখনো তাঁর বাবার রোগমুক্তি চেয়ে আল্লাহ্‌র দরবারে প্রার্থনাও করেনি।বাবা যখন মারা গেলেন তখন বন্ধু, আত্বিয় আল্লাহ্‌র উপর ভরসা করতে বলল। রাসেল অদৃশ্য কোন কিছুর উপর ভরসা করতে পারেনি। তাঁর খুব আসহায় লেগেছিল। খুব ভয় পেয়েছিলো সে। কি জন্য অসহায়ত্ব সে জানে না। ভয় কিসের জন্য তাও জানে না। 
বাবা মারা যাবার দুই বছরের মাথায় তাঁর মাও মারা যায়। তখনো সবাই বলল আল্লাহ্‌র উপর ভরসা করতে এবং সে তখনও ভরসা করতে পারেনি। ভরসা করতে পারে না বলেই হয়তো তাঁর অসহায়ত্ব আর ভয়। সবাই যখন বলে "ছেলে মেয়ের দায়িত্ব হচ্ছে মৃত বাবা মায়ের আত্বার শান্তি চেয়ে দোয়া করা, তাদের গুনাহ এর জন্য মাফ চাওয়া।" রাসেল তাঁর অসৎ আমলা বাবার গুনাহ এর জন্য আল্লাহ্‌র কাছে মাফ চায় না। তাঁর নির্যাতিত মায়ের পরকালের শান্তি চেয়ে আল্লাহ্‌র দরবারে কান্নাকাটি করে না।
নিজেকে মাঝে মাঝে খুব অস্তিত্বহীন মনে হয়। সে কোথায় আছে, কেনো আছে? সে না থাকলে কারো কি কোন সমস্যা হবে? পৃথিবী তাঁর নিয়ম থেকে এক মুহূর্তের জন্য কি থমকে দাঁড়াবে? সে কি ভরহীন? অনুভূতিহীন? বেশীক্ষণ ভাবতে পারে না। 
রাসেল হাঁটে। তাঁর খুব ক্লান্ত লাগে। কবরস্থানের মাটি লেগে আছে তাঁর শার্টে। গোসল করতে হবে। প্রচন্ড ক্ষুধা পেয়েছে। তাঁর গরম ভাত খেতে ইচ্ছে করছে গুড়া চিংড়ি লাউয়ের ঘন্ট আর ইলিশ মাছের ভাজি দিয়ে। একসময় সে আবিস্কার করে তাঁর ফ্ল্যাটের সামনে সে দাড়িয়ে। গার্ডরা সহানুভূতির সাথে তাঁর দিকে এগিয়ে আসে। তের তোলা ভবনের বার তলায় তাঁর ঘর। সেখানে আছে শম্পা আর রুশো। রাসেল সেদিকেই যায়। 

