যে ছিল আমার স্বপনচারিণী


সকালবেলা বের হয়ে হঠাৎ সূর্যটার কথা মনে পড়লো। ডানেবায়ে নেই, একটু পেছন ফিরে তাঁকে খুঁজে পেলাম। বাহ! ভোরের হাসিমাখা সূর্য, বিকেলের ভালোবাসায় ভরা সূর্য বা সন্ধ্যার বিষণ্ণ সূর্যটার কথা মনে পরলেও সকাল নয়টার তেজভারী কড়া সূর্যটা মনে কোন বিশেষ ভাব জাগায়না। তাঁকে মনেও পড়েনা। আর যদি হয় গ্রীষ্মকাল তবেতো তাঁর থাবা থেকে বাঁচার জন্য ছায়া খুজেই আকুল। 
এবার আমি বাস্তব ছেড়ে কিছুটা অবাস্তবে যাই। নেমে পরলাম গাড়ি থেকে। খুব কথা বলতে ইচ্ছে হচ্ছিলো কারো সাথে। আজকাল কথা বলার লোক খুঁজে পাওয়া মুশকিল। কিছুদিন ফেসবুক ব্যবহার করেছি মনের ক্যানভাস হিসেবে। কিন্তু সেখানেও পরিচ্ছন্ন থাকা যায়না। নানান প্রকারের কাঁদা ছোঁড়াছুড়ি, ট্যাগ খাওয়া, লুলামীর স্ক্রিন শট আরো কত যে কাহিনী! মানুষের সাথে কথা বলাটাকেই মাঝে মাঝে মনে হয় মূর্খতা। 
যাই হোক, যা বলছিলাম। নেমে যাবার পরই আমার চারপাশটা বদলে গেলো এক মুহূর্তে। ঐ যে সিনেমার নায়কনায়িকারা যে নিমেষের মধ্যে কক্সেজ-বাজার, তাজমহল, বরফের পাহাড়, মরুভুমিতে চলে যায় অনেকট সেমন। মরুভূমি সম্পর্কে আমি প্রথম ধারনা পাই ‘লাইলী তোমার এসেছে ফিরিয়া মজনুগো আঁখি খোল’ নজরুলগীতির চিত্রায়ন থেকে। রাজ্জাক ববিতার অভিনয় কি দুর্দান্ত ছিল। কত যে কেঁদেছি গানটি দেখার সময়। মজনু ছালার বস্তা পড়ে লাইলীকে খুঁজে ফিরে মরুভুমির এপ্রান্ত থেকে সে প্রান্ত পর্যন্ত। লাইলীকে দেখে কিন্তু কাছে গেলেই আবার সে হারিয়ে যায়। এখনো চোখে পানি চলে এসেছে। এ গানটি দেখার পর থেকে কস্ট পেলেই আমার মরুভূমির কথা মনে হয়। মরুভূমিতে ছালার বস্তা পড়ে আমি মরূদ্যানকে খুঁজে ফিরি, যতবার তাঁর দেখা পাই, কাছে যাই সে আবার শুন্যে মিলিয়ে যায়। আবার দেখি। জানি তাঁর কাছে গেলে আবার সে হারিয়ে যাবে কিন্তু কি এক নেশায় আমি তাঁর কাছে আবারও যেতে চাই। ফলাফল একই। 
কিন্তু এ মুহূর্তে আমি মরুভূমিতে নেই। আমি ছটোবেলার দোলনাটার উপর বসে দোল খাচ্ছি। আসলে ঠিক দোল খাচ্ছি না, ছোটবেলায় যে খুব দোলনা চড়তাম সূর্যের কাছে সে গল্প করছিলাম। একা একা দোল খাওয়া, নাইন্টি ডিগ্রীর বেশী কোনে দোলনা চড়া। বেশ রোমাঞ্চকর। দুপুরে চারদিক যখন সুনসান হয়ে পড়ে তখনই পাগলা দোল খাওয়ার উপযুক্ত সময়। একটা নির্দিষ্ট ব্যাসার্ধে একবার সামনে যাওয়া আরেকবার পেছনে আসা কিন্তু মনে হতো বাঁধন কেটে আমি অন্য কোন ভুবনে চলে যাব। যত জোরে দোল হবে আমি তত বেশী বাঁধন ছিঁড়বো। জোরে, জোরে...। 
দোলনাটা পেছনে যেয়ে যখন ভুমির প্রায় সমান্তরাল হয়ে পড়তো তারপর নীচে নেমে আসতো, মনে হতো আমি দুহাত মেলে কোন সুউচ্চ পাহাড় থেকে ঝাঁপ দিচ্ছি। নীচে অন্ধকার খাঁদ বা সাগর, হবে কিছু একটা। ঝাঁপ দেয়াটাই মূল আনন্দ। কোথায় ঝাঁপ দিলাম? কেন ঝাঁপ দিলাম? 
হঠাৎ মনে হল এখন সন্ধ্যা নেমে আসছে। অথচ এখনতো সন্ধ্যা হবার কথা না! সকাল নটার তেজভারী কড়া সূর্য দেখবার জন্য আমি নেমে পড়েছিলাম। নামার আগমুহূর্তে মনে হয়েছিল নেমে পরলে আমি দেখব লাইলী-মজনুর মরুভূমি। নেমে দেখি আমি বাগানে পাগলা দোল খাচ্ছি। ঠিক তাও নয়। আমি সূর্যের সাথে নানান কথা বলছিলাম। আমার মরুভূমির কথা বলছিলাম, বাঁধন ছেঁড়ার কথা বলছিলাম। 
কিন্তু আমার নামা হয়নি। সিটে হেলান দিয়ে আমি আপ্রান চেষ্টা করছি একটি গান মনে করার জন্য। খুব চেনা কথা, খুব প্রিয় সুর কিন্তু কিছুতেই মনে পরছেনা। আমার সমস্ত স্বত্বা দিয়ে গানটিকে অনুভব করছি কিন্তু মগজের কোথায় যে সে লুকিয়ে বসে আছে কিছুতেই মনে পরছেনা। আমি দোলনায় প্রচন্ডবেগে পাগলা দোল দেই, আমি পর্বতশৃঙ্গ থেকে নীচের খাঁদে আছড়ে পড়ি, ছালার বস্তা পড়ে মরুভূমিতে অমৃত খুঁজি। মস্তিষ্কের কোষগুলোতে বুদবুদ উঠে আর ফেটে গিয়ে বেড়িয়ে পড়ে সেই গান। খন্ড খন্ড, ছেঁড়া ছেঁড়া। সোনামুখী সুঁই দিয়ে ছেঁড়া টুকরোগুলো বেঁধে দেই। সুঁইয়ের খোঁচায় মগজ দিয়ে রক্ত ঝড়ে। রক্তগুলো ভাসতে ভাসতে ছড়িয়ে পড়ে আকাশে। তারপর সাদা বর্ণের মেঘেদের সাথে দেখা হয়। রক্ত আর গান একদিন লাল বৃষ্টি হয়ে ঝরে পড়ে দীঘির পানিতে। দাদাবাড়ির দীঘিটার কথা খুব মনে পড়ছে। কতদিন হয়ে গেলো দেখিনি তাঁকে। 

