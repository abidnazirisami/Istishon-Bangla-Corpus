পরিবারের ধর্মীয় শিক্ষা ও প্রভাব 


আমাদের বাবা-মা কত সহজ-সরল হার ধর্মপ্রাণ। আমরা অ, আ, ১,২,৩ বা A, B, C শেখার আগেই আরবি পড়তে শিখি। ছোটবেলাতে পাড়ার মসজিদে ফজরের নামাজের আগেই বাচ্চাদের আরবি পড়ানো হতো। বোঝেন অবস্থাটা, ফজরের নামাজের প্রায় এক ঘন্টা আগে আমরা মসজিদে যেতাম ধর্ম-শিক্ষার জন্য। প্রথমে আরবি হরফ শেখানো হতো তাঁর পর ধাপে ধাপে কায়দা, সিপারা, কোরআন শরিফ।
যতদূর মনে পড়ে এসবই শেখানো হতো। খুব বেশী কিছু আলোচনা হতো না। সুর করে, ঝুলে ঝুলে, ঢুলে ঢুলে কিছু না বুঝেই মুখস্ত করা। ঐ অশিক্ষিত অর্ধশিক্ষিত হুজুরদের কথাবার্তা মোটেই ভালো ছিল না বেশীরভাগ ক্ষেত্রে মাঝে মাঝে ব্যতিক্রম ছাড়া। বাড়িতে বাবা মা যতটা কঠোর ছিলেন আমাদের ভাষা, ভদ্রতা শিক্ষার প্রতি তাঁর কিছুই ওখানে পাওয়া যেত না। অত্যন্ত অসভ্যভাবে ও ভাষায় আমাদের সাথে কথা বলা হতো। 
মেয়েরা একটু বড় হলে আর মসজিদে যেত না। তাদের জন্য হজুর বাসাতে ঠিক করে দেয়া হতো। আমাদের মাঝে একটা দারুন কৌতুকের বিষয় ছিল হুজুরদের খাওয়া দেখা। কোনদিন নাস্তা দিতে দেরি হলে হুজুর বলতেন যে তোমার আম্মুকে বল নাস্তা পাঠাতে। অন্যান্য যে সব গৃহ-শিক্ষক আসতেন তারা আমাদেরও খেতে বলতেন কিন্তু হুজুরগুলো কখনো বলতেন না। 
ঐ লোভী আর অসভ্য লোকগুলোকে বাবা মা কি অসামান্য শ্রদ্ধার আসনে বসাতেন। যে কোন শুভ কাজে বা দুঃসংবাদে তাদের ডাকা হতো দোয়া নেবার জন্য। ঐ লোকগুলো আমাদের রোগমুক্তি এনে দেবে, পরীক্ষায় ভালো রেজাল্ট এনে দেবে, ভালো চাকরি এনে দেবে, প্রমোশন এনে দেবে, বিদেশ যাওয়া এনে দেবে, ভালো বিয়ে এনে দেবে আরও অসংখ্য বিপদ থেকে রক্ষা করবে আর জগতের সব ভালো কিছু এনে দেবে এই ছিল বাবা-মার বিশ্বাস। 
এদের কাছেই বাবা-মা জিম্মি মানসিকভাবে। মাঝখানে আমি কিছুদিন রাতে ভয় পেতে আরম্ভ করলাম। ঘুমের মধ্যেই ভয় পেয়ে চিৎকার করতাম। আমার উচ্চশিক্ষিত বাবা এবং বড় বোন এক কামেল হুজুরের খবর পেলেন। তিনি ঢাকার বাহিরে থাকেন বলে টেলিফোনে তাঁর সাথে যোগাযোগ করা হোল। তিনি আমার নাম এবং জন্ম তারিখ দেখেই বুঝে ফেলেন যে আমার উপর অতন্ত খারাপ “কিছু” ভর করেছে। দু’বোতল পানি পড়া আর একটা তাবিজের জন্য হুজুরকে দশ হাজার টাকা বাবা দিয়ে দেন। 
ভাবছি আমার আলোকিত পরিবারের যদি হয় এই দশা তাহলে দেশের অধিকাংশ অপেক্ষাকৃত কম আলোকিত পরিবারগুলোতে কি হয়! 

