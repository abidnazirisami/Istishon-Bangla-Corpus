গুপ্তচরবৃত্তির ইতিহাস 


গুপ্তচরবৃত্তি বা গুপ্তচর নিয়ে কম-বেশি আগ্রহ আমাদের সবার মাঝেই আছে। তাইতো নিস্তরঙ্গ একঘেয়ে জীবনে 'মাসুদ রানা' বা 'জেমস বন্ড' সিরিজ আমাদের এতো প্রিয়। এসবের মাধ্যমে আমরা পাই অন্য এক জীবনের স্বাদ, এক রোমাঞ্চকর অভিজ্ঞতা হোক না তা কল্পনায়।
বিভিন্ন দেশের গুপ্তচর সংস্থা যেমন পাকিস্তানী ইন্টেলিজেন্স, চীনা ইন্টেলিজেন্স, মার্কিন সি আই এ,ব্রিটিশ সিক্রেট সার্ভিস, রাশিয়ান কে জি বি ইত্যাদি; এসব সংস্থায় কর্মরত লোকজন সম্পর্কে, তাঁদের কাজ বা জীবন সম্পর্কে আমাদের যতই লাগামহীন কল্পনা থাকুক না কেন প্রকৃতপক্ষে এসব পেশায় নিয়োজিত লোকদের কাছে তাঁদের পেশা একটি রূঢ়, নিরামিষ এবং নিরানন্দময় কর্মক্ষেত্র হিসেবে পরিচিত। 
এতো উত্তেজনা যে জীবনকে নিয়ে বা যাদের নিয়ে সে সম্পর্কে আমাদের মনে প্রশ্ন জাগা স্বাভাবিক যে "কেন এই গুপ্তচরবৃত্তি?" "কবে থেকে এর উৎপত্তি?"। প্রথম প্রশ্নের সহজ এবং স্বাভাবিক উত্তরটি হচ্ছে " টিকে থাকার জন্য"। টিকে থাকার সংগ্রাম পৃথিবীতে প্রান বা জীবন উদ্ভাবনের দিনের মতই পুরনো। প্রাচীন প্রস্তর, লৌহ ও তাম্র যুগের পাথর ও ধাতব অস্ত্রের সন্ধান আমরা পাই। এসব অস্ত্র-শস্ত্র শুধু খাদ্য সংগ্রহের জন্য নয় বরং হিংস্র প্রাণীর আক্রমন ও পরবর্তীতে সহযোগী মানুষের বিরুদ্ধে আত্মরক্ষার জন্য ব্যবহৃত হয়েছে। টিকে থাকার সংগ্রাম শুধু অস্ত্রের গুণগত মান ও তাঁর ব্যবহারের প্রকৃতির উপর নির্ভরশীল নয় বরং শত্রুর চরিত্র সম্পর্কে জ্ঞানের উপর অর্থাৎ কখন, কোথায় এবং কিভাবে শত্রু আক্রমণ চালাবে এ সমস্ত তথ্যের উপর ভিত্তি করে আবর্তিত হয়েছে। 
এ ধরনের তথ্য সংগ্রহের উপর টিকে থাকা ও বিজয় ওতপ্রোতভাবে জড়িত এবং তথ্যের অভাব ও দুষ্প্রাপ্যতা পরাজয় ও মৃত্যু ডেকে আনার জন্য যথেস্ট। সুতরাং টিকে থাকার এ সংগ্রামে কিছু লোক নিজেদের তথ্য সংগ্রহের কাজে নিয়োজিত করলো যারা 'জাসুস'(Spy) অর্থাৎ গুপ্তচর হিসেবে পরিচিত। এ পদ্ধতি ধীরে ধীরে উন্নতি লাভ করে যাকে আমরা বর্তমানে এসপায়োনেজ বলে জানি। 
এখন আসা যাক "কবে থেকে এর উৎপত্তি" সে প্রসংগে। প্রাচীন ভারতীয় পুঁথিপত্রে গুপ্তচরবৃত্তির বিভিন্ন কাহিনী উপস্থিত। 'মনুর' চরিতাবিধানে আছে যে " রাজা বা শাসনকর্তা অবশ্যই নিজ দেশে ও তাঁর শত্রু দেশে গুপ্তচরের মাধ্যমে খবরাখবর সংগ্রহ করবেন।" বেদ, মহাভারত ও রামায়নে এরূপ বর্ণনা পাওয়া যায়। বাইবেলেও গুপ্তচর পাঠানোর কথা বলা আছে (Nam xxi 32)।
ভারতের কৌটিল্যের অর্থশাস্ত্র গুপ্তচরবৃত্তি সম্পর্কিত লেখনীর জগতে সবিশেষ উল্লেখযোগ্য। কৌটিল্যের মতানুযায়ী গুপ্তচরদের প্রাথমিকভাবে দু'ভাগে ভাগ করা যায়। যারা 'স্থানীয় এজেন্ট' ও "পরিব্রাজক বা ভ্রাম্যমান এজেন্ট" হিসেবে পরিচিত। তবে তিনি সবসময় একজন গুপ্তচরের সংগৃহীত তথ্যের উপর র্নিভর করতে নিষেধ করতেন। তিনি এসপায়োনেজে পাঁচটি স্তম্ভের বর্ণনা দিয়েছেন যা বিভিন্ন সুত্র হতে প্রাপ্ত তথ্যাদি পরীক্ষন ও যাচাইয়ের মাধ্যমে সম্পূর্ণ ইন্টেলিজেন্স বিভাগকে নিয়ন্ত্রন করবে এবং 'সাইফার' (গোপন লিপি) ও 'বহনকারী কবুতর'-এর মাধ্যমে গুপ্তচররা ইন্টেলিজেন্স তথ্যাদি প্রেরণ করবে। 
তবে এসপায়োনেজ জগত সম্পর্কে সবচেয়ে পুরোনো লিখিত নথি হিসেবে স্বীকৃত সান জু রচিত 'পিং ফা' (Pin Fa)বা 'Principle of War'। রিচারড ডকিন্স তাঁর 'A History of Chinese Secret Service'-এ উল্লেখ করেছেন যিশু খ্রিষ্টের জন্মের ৫১০ বছর পূর্বে সান জু তাঁর বইয়ে সর্বপ্রথম যুদ্ধের কলাকৌশল ও এসপায়োনেজ সম্পর্কে সাধারন ধারনা দেয়ার চেষ্টা করেছেন। 
সান জু তাঁর 'Principle of War' গ্রন্থে পাঁচ প্রকার গুপ্তচরবৃত্তি ও পাঁচ ধরনের 'গুপ্তচর' সম্পর্কে আলোকপাত করেছেন। এরা যথাক্রমে-
স্থানীয় গুপ্তচর (Local Spy) যারা শত্রুদেশে ভালো আচরণ ও সহৃদয় ব্যবহারের মাধ্যমে জনগণের মন জয় করে গুপ্তচরবৃত্তিতে নিয়োজিত থাকে।
অভ্যন্তরীণ গুপ্তচর (Internal Spy) যারা শত্রুদেশের বেসামরিক ও সামরিক কর্মকর্তাদের 'তথ্যের সুত্র' হিসেবে ব্যবহারের মাধ্যমে তাঁদের গুপ্তচর হিসেবে প্রতিষ্ঠিত করে।
রূপান্তরিত গুপ্তচর (Converted Spy) যারা শত্রুদেশীয় গুপ্তচরদের ঘুষের মাধ্যমে তাঁর নিজ সংস্থায় ভুল তথ্য পাচারে প্ররোচিত করে ও তাঁর নিজ জনগণের বিরূদ্ধে গুপ্তচরবৃত্তি পরিচালনা করায়।
অনুপযুক্ত বা বাতিল (Condemned Spy) গুপ্তচর যারা শত্রু দ্বারা বন্দি হয়ে ইচ্ছাকৃতভাবে ভুল তথ্য প্রদান করে।
সাধারন গুপ্তচর (Ordinary Spy) যারা সাধারন নিয়মিত ক্যাডারভুক্ত সশস্ত্র বাহিনীর গুপ্তচর।
বিজ্ঞান ও প্রযুক্তির উন্নতি, আন্তর্জাতিক যোগাযোগ ব্যবস্থা ও সম্পর্কের পরিবর্তন ও উন্নয়নের সাথে সাথে 'বহু পেশাভিত্তিক' গুপ্তচর সংগঠনের জন্ম হয়েছে। তবে 'সান জু' ও 'কৌটিল্যের' যুগ থেকে বর্তমানকাল পর্যন্ত গুপ্তচরবৃত্তির কলাকৌশলের বিশেষ করে মৌলিক নীতিমালায় তেমন কোন পরিবর্তন সাধিত হয়নি। 

