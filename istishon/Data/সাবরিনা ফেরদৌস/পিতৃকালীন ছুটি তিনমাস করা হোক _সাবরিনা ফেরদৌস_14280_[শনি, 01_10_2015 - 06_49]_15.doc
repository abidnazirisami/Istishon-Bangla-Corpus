পিতৃকালীন ছুটি তিনমাস করা হোক 


সরকারীভাবে যদিও কর্মজীবী মেয়েদের মাতৃকালীন ছুটি ছয়মাস কিন্তু এখনো অনেক ব্যক্তিগত প্রতিষ্ঠানে এই ছুটির সময়সীমা চারমাস এমনকি কোথাও কোথাও তিনমাস রয়ে গেছে। আর ছেলেরা বাবা হবার সুখে ছুটি পায় তিন কর্মদিবস থেকে পাঁচ কর্মদিবস।
সন্তান যখন গর্ভে আসে তখন থেকে একজন হবু মায়ের অতিরিক্ত পরিচর্যার প্রয়োজন হয়। তাঁর বিভিন্নতকম শারীরিক এবং মানসিক সমস্যা হয় এবং এসময় তাঁর দরকার আপনজনের সাহচর্য, নিরাপত্তা। একটা সময় ছিল যখন এদেশে অধিকাংশ পরিবারগুলো ছিল একান্নবর্তী পরিবার। সংসারে থাকতেন এক বা একাধিক নারী ও পুরুষ গুরুজন যারা এসময়ে উপদেশ দিতেন এবং সহায়তা করতেন। তখন হবু বাবাকে সন্তানসম্ভবা স্ত্রীর যাবতীয় বিষয়ে সময় না দিলেও চলতো।
একান্নবর্তী পরিবারের যুগ থেকে আমরা সরে এসেছি সাম্প্রতিক সময়ে। মাথার উপর থেকে গুরুজনের ছায়া সরে গেছে। গরীব দেশে রাষ্ট্রের পক্ষে সম্ভব নয় সবরকম সামাজিক নিরাপত্তা নিয়ে এগিয়ে আসার। নাইন ওয়ান ওয়ান ডায়াল করলেই ছুটে আসে না পুলিশ বা প্যারামেডিক। অলি-গলি আর তস্যগলির আমাদের শহরগুলোতে একটা এম্বুলেন্স ঢোকা বা রোগীকে কোন যানবাহন জোগাড় করে হাসপাতালে নিয়ে যাওয়া কী ঝক্কির ব্যপার তার ভুক্তভোগী কমবেশি আমরা সবাই।
নগরমুখী হউয়া বা নিউক্লিয়াস পরিবারের দিকে ঝুঁকে পরাটা অনেকটা যুগের প্রয়োজন। নগরজীবনের সুফলগুলো আমরা পাই বা না পাই কুফল পেয়ে যাচ্ছি সাথে সাথে। প্রতিবেশীর সাথে এখন আত্বিয়তার সম্পর্ক প্রতিষ্ঠিত হয় না। ছোটবেলায় দেখেছি মা রান্না শুরু করবার পর মরীচটা, পেঁয়াজটা, আলুটা পাশের বাড়ির খালাম্মার কাছ থেকে নিয়ে আসতে বলেছেন। কারো বাড়িতে বেশী মেহমান আসলে হাঁড়িপাতিল এমনকি থালাবাসনও নিয়ে যেত প্রতিবেশীর কাছ থেকে।বছরের পর বছর একই ভবনে বাস করার পরেও এখন আমরা জানি না অন্য ফ্ল্যাটে কারা থাকেন। লাশ যখন ভবনে ঢোকে বা বের হয় তখন জানতে পারি কেউ মারা গেছেন!নিম্ন আয়ের মানুষের কর্মসংস্থানের সুযোগ বৃদ্ধি পাওয়ায় এখন কাজের লোক পাওয়া যায় না।
সন্তান ভূমিষ্ঠ হবার আগে এবং বিশেষ করে পরের দিনগুলোতে মা তাঁর বাচ্চাটিকে নিয়ে একা, অরক্ষিত থাকেন। যানজট এখন শুধু ঢাকা শহরেই সীমাবদ্ধ নেই ছড়িয়ে পরেছে সব বড় শহরগুলোতে। হঠাৎ করে কোন জরুরী অবস্থার সৃষ্টি হলে বাবাকে বাড়ি পৌছে প্রয়োজনীয় ব্যবস্থা গ্রহন করতে অনেকটা সময় লেগে যায়।
মায়ের শারীরিক অসুস্থতা এবং নিরাপত্তাহীনতার কথা ভেবে বাবাকে বেশী সময় পরিবারে দিতে হয় বা দেয়া উচিৎ। তাই পিতৃকালীন ছুটি অন্তত তিনমাস করা উচিৎ।
লিভ ম্যানেজমেন্ট সিস্টেমে “পিতৃত্বকালীন” ছুটির অপশন না থাকায় আমার বন্ধুকে “মাতৃত্বকালীন” ছুটি সিলেক্ট করে এপ্লাই করতে হয়। সত্যিকারে যদি অন্তত চারদিন মায়ের কস্ট আর অভিজ্ঞতা বাবাকে দেয়া যেত তাহলে অনেক আইন আমরা আরও সহজে পেতাম। 

