অন্তর্বর্তীকালীন প্রেম 


ফারহানা তুই এসব কি করছিস? জানিস তোর কতো গুনাহ হবে?
 আমি আবার কি করলাম?
 তুই একটা হিন্দু ছেলের সাথে প্রেম করছিস। ওরা খুব খারাপ। কোরআন হাদিসে আছে?
 ওদের সাথে প্রেম করলে কি সমস্যা? মৃন্ময় খুব ভদ্র আর ভালো ছেলে। ওর রেজাল্ট দারুণ।
 রেজাল্ট দারুণ হলেই কি! ওরা হিন্দু। দুর্গা, কালি এইসব খারাপ খারাপ মূর্তির পূজা করে। হিন্দুরা পাঁঠা খায়, শুকর খায়, গোবর খায়। ওরা যে ঘরে থাকে সে ঘরে নামাজ হয় না। ওরা নাপাক।
 আশ্চর্য! আমি কি মৃন্ময়কে সাথে নিয়ে নামাজ পড়ি নাকি?
 জানিস ওদের আশ্রম আর মন্দিরগুলোতে কি হয়? ইচ্ছে মত যার সাথে খুশী সেক্স করা যায়। ওদেরতো আল্লাহ নাই, তাই কোন নিষেধ নাই।
 শারমিন! আমি মৃন্ময়ের সাথে সেক্স করি না। 
 এখন করিস না, পরেতো করবি! তোরা বিয়ে করলে তোর ফ্যামিলির কি অবস্থা হবে ভেবে দেখেছিস? তুই এতো স্বার্থপর হোস না, শুধু নিজের কথা ভাবিস না।
 আমার ফ্যামিলির কি হবে?
 খালাম্মা খালু তোকে বাড়িতেই উঠতে দিবে না। এতে করে উনারা নিস্তার পাবেন না। তোর বাবা মা সমাজে মুখ দেখাতে পারবে না, যেখানেই যাবে সেখানে বললে “ঐ যে আলম সাহেব আর তাঁর স্ত্রী, উনাদের ছোট মেয়ে এক হিন্দুকে বিয়ে করেছে। এরা জাহান্নামে যাবে”। জানিসতো ছেলেমেয়েদের কাজের জন্য আল্লাহতা’লা বাবামাকে জিজ্ঞাসা করবেন?
 বাবা মা এসব কথাকে পাত্তা না দিলেই পারেন!
 কি যে বলিস না! তোদের আত্বিয়সজন কেউ তোদের বাড়িতে আসবে না, তাঁদের কেউ কোন অনুষ্ঠানে ডাকবে না। কেউ তাঁদের সাথে কোন যোগাযোগ রাখবে না। তাহলে তাঁরাও তোর মত জাহান্নামে যাবে।
 আমি জাহান্নামে যাবো?
 নয়তো কি! তুই কি তোর হিদু বর নিয়ে বেহেস্তে যাবি? সেখানে যেয়ে বলবি “ আল্লাহ এই দেখো আমার হিন্দু বর?” 
 হা হা হা...। ভালো বলেছিস। আল্লাহ কি করে জানতে ইচ্ছে হচ্ছে রে!
 হাসিস না ফারহানা। এটা ফান না। তোর ভাইবোনকেও সবাই ঘৃণা করবে।
 তাঁরা আবার কি করলো?
 আশ্চর্য! তুই কি তাঁদের কিছু হোস না? ওদেরকেওতো বলবে, “ঐ দেখো, ওদের বোন হিদুকে বিয়ে করেছে”। 
 তো?
 ওদের শ্বশুরবাড়ির লোকজন দেখবি তোদের সাথে সম্পর্ক রাখতে চাইবে না। আর যদি রাখেও উঠতেবসতে ঘৃণা জানাবে। ওদের ছেলেমেয়েদেরকেও এই জন্য অনেক কথা শুনতে হবে। তোর মেঝ বোনের মেয়ে তোর কলিজা না?
 জারিন! হ্যা রে। আমার একটাই ভাগ্নি। আমার জান।
 দেখবি জারিনকে কোন ভালো ছেলে বিয়ে করবে না। তোর কি অধিকার আছে এতোগুলো মানুষকে পাপের ভাগী করার?
 মাত্র একটা হিন্দু ছেলের সাথে আমি কিছুদিন ঘুরছি ফিরছি! আর তুই কোথায় চলে গেলি? জারিন, আয়ানদের কথা নিয়ে আসছিস!
 তোর একটা সিদ্ধান্ত এদের সবার জীবনকে জাহান্নাম বানিয়ে দিবেরে...। আর তোদের বাচ্চাদের কি হবে? ওরা হিন্দু নাকি মুসলমান হবে? 
 উফ..., শারমিন থাম এবার! আর ভালো লাগছে না। আমিতো মৃন্ময়ের সাথে শুধু প্রেম করছি! ওকে বিয়ে করার কথা ভাবছি না।
 তারমানে?
 মাথা খারাপ? আমি হিন্দু বিয়ে করবো? তাইলে আমি বেহেস্তে যেতে পারবো? রাজীবের সাথে ব্রেক আপের পর কিছু ভালো লাগছিলো না। তাই মৃন্ময়ের সাথে সময় কাটাচ্ছি। আরমান নামের আমার বড় খালার বান্ধবীর যে ছেলেটা টরেন্টোতে পিএইচডি করছে, ফেব্রুয়ারি মাসে সে দেশে আসলে আমাদের বিয়ে হয়ে যাবে। 

