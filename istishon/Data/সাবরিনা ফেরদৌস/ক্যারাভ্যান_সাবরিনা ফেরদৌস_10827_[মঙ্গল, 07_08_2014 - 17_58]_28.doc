ক্যারাভ্যান


 ওর বোধ হয় আর কোন পরিচয় হয় না,
ঝাপসা চোখে খোঁজে কেবল ফেলে আসা ঠিকানা।
কেবল উন্মত্ত ক্ষুধার খরায় খরায় ভেসে,
ভাঙনের সুরে দিশেহারা এই মাতাল নগরে আসে। 
ওকে আমরা তেমন করে কেউ চিনি না,
বাড়ন্ত মেয়ের ছিল আহ্লাদী মুখখানা।
মায়ের কপট ভ্রুকিটিতে আর বাবার স্নেহের চোখ জুড়ে,
সোনালি ধানের ক্ষেতের আইল ধরে,
আর শাপলা ফুলের অলংকারে,
সাঁজে রূপবতী কন্যা।
এতো খুশি সয় না ইচ্ছে বিধাতার।
মাঠ ফেটে চৌচির, বলদজোড়া ধুঁকে তাপে,
লাঙ্গলের ফলা ঐ পাষাণ মাটিতে গাঁথে না ।
ধান যায় জমিও যায় তারপর শুন্য গোয়াল,
ধন ধান্য ফুরায়ে শেষে পড়ে থাকে শুধুই আকাল,
শিরদাঁড়া বেকে যাওয়া বাবার কবরও কি একটু বাঁকা?
কবরকে আকড়ে ধরে মায়ের কেবলই চেয়ে থাকা।
দুধভাত নাই, নাই কাঁসার থালা,
ভাঙ্গা মাটির সানকিতে পান্তা, তাও শুধু একবেলা,
মহাজনের লোভী চোখ, কেঁপে উঠে কন্যার বুক,
এক সানকি পান্তার মুল্য তবে কত?
ক্যারাভ্যান চলে তাঁর মানুষ শত শত। 
নিয়নের আলো আর ঝলমলে শপিং মল,
তিলোত্তমা নগরী আনন্দে উচ্ছল,
শিফনের শাড়ি আর গাঢ় প্রসাধনে পসরা ঢলো ঢল,
মহাজন ছোট আর বড়, নেশায় টল মল,
বাড়ন্ত চাঁদমুখ আর হারিয়া যাওয়া ঠিকানা,
ট্রাফিক সিগনালে ক্রেতার আনাগোনা,
দুদন্ড বেশী পৃথিবী থমকে দাঁড়ায়,
মায়ের স্নেহ ভাতের হাড়িতে ছলকায়,
রাতখোর রাত আসে, ঘুমন্ত নিস্পাপ শিশু
আকড়ে ধরে মা যাদু মমতায়।

