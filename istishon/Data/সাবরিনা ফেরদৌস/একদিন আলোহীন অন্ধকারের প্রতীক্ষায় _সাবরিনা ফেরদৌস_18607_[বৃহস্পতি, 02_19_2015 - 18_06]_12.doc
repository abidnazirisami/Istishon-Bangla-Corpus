একদিন আলোহীন অন্ধকারের প্রতীক্ষায় 


আমি ভাইয়ের বাসায় থাকি। আমাদের মা যিনি দিনরাত জায়নামাজে পড়ে থাকেন, তিনিও আমাদের সাথে থাকেন। মায়ের বাসা এটা নয়। আমার কেরানী বাবা মারা যাবার পর আমরা ঘর ছাড়া ছিলাম। বাবার রিটায়ারমেন্টের পরেও আমরা কলোনির দেড় রুমের সরকারী বাসাটা আকড়ে ধরে ছিলাম কিন্তু বাবার মৃত্যুর পর আর সম্ভব হয়নি। আমরা মা ও মেয়ে নতমুখে কাঁপা কাঁপা পায়ে আমার ভাইয়ের বাসায় উঠি। 
ফল যা হবার তাই হোল। আমি আর আমার মা ভাইয়ের সংসারে বিষবৃক্ষ হয়ে এলাম। ভাবী আড়াই বছরের গুঞ্জনকে নিয়ে বাবার বাড়ি চলে গেলো। তাঁর সাথে আমাদের পরিবারের কখনোই আত্বিয়তা তৈরি হয়নি। ভাবী অন্য ভুবনের বাসিন্দা। একদিকে মা, বোন আর আরেক দিকে স্ত্রী, পুত্র, মাঝখানে পড়ে ভাই বেচারা পেরেশান। নির্লজ্জের মত তবুও আমরা ভাইয়ের সংসারের অশান্তি হয়ে পড়ে রইলাম। কোথায় যাবো?
কিছুদিন হোল একটি বেসরকারি প্রতিষ্ঠানের ফ্রন্ট ডেস্কে আমি কাজ করছি। মাইনে যা পাই আমি আর আমার মা ঢাকা শহরে কোথাও হয়তো মাথা গুঁজে থাকতে পারবো। মাকে নিয়ে চলে যেতে চেয়েছিলাম। আমার আল্লাহ ভক্ত মা টিকটিকর ডাকেও কেঁপে উঠেন। হঠাৎ বাতাসে জানালার পর্দা কেঁপে উঠলে ভাবেন কোন নাম না জানা বিপদ আবার আমাদের দিকে ধেয়ে আসছে। আমাদের ছোট্ট রুমের সব চাইতে অন্ধকার কোণে মা দিনরাত তাঁর আল্লাহকে ডাকেন। 
মাঝে মাঝে ভাবি মা আল্লাহ্‌র সাথে কি কথা বলেন? তিনি কি অন্য কিছু ঘটার কথা ভাবেন আর তাঁর আল্লাহ্‌র সাথে শেয়ার করেন? তিনি কি কিছু চান? যাকে নাকি দেখলেই মনে হয় পবিত্র, কোন পাপ স্পর্শ করেনি তিনি কি চাইতে পারেন আল্লাহ্‌র কাছে। পবিত্র মা ওযুর পর আরও পবিত্র হন, ফরজ নফল ইবাদতের পর আল্লাহ্‌র আরও কাছে আসেন। তিনি কি দোয়া করেন দুই দুইবার দুটো লম্পটের সাথে পালিয়ে যাওয়া তাঁর রূপবতী মেয়েটি নির্লজ্জতাকে জলাঞ্জলী দিবে? নির্লজ্জহীনা লহয়ে উঠবে? দরিদ্র পিতার সংসার থেকে বালিকা বয়সে আমার চরিত্রহীন কেরানী বাবার ঘরে বউ হয়ে এসেছিলেন। সারাজীবনে তাঁকে মন খুলে কারো সাথে কথা বলতে দেখিনি। কখনো, কোনদিন তাঁকে কোনকিছু চাইতে শুনিনি। সারাবছর মায়ের একমাত্র প্রসাধন ছিল তিব্বত পাউডার। তিনি কি বেহেস্তে যেয়ে তাঁর স্বামীর ৭২ হুরের সর্দারনী হবার অপেক্ষা করছেন? 
আমার কাছেও কখনো মাকে আসবাবের চাইতে বেশী কিছু মনে হয়নি। মায়ের জন্য যে ভালোবাসা থাকতে হয়, সম্মান রাখতে হয়, আমার কখনো তা মনে হয়নি। তবুও আজকাল সেই বাতিল আসবাবটির দিকে একমনে চেয়ে থাকি। মা কি ধীরে ধীরে ট্র্যান্সপারেন্ট হয়ে উঠছেন? ভয় হয়, একদিন ভোঁরবেলা ঘুম থেকে উঠে হয়তো দেখবো মা অদৃশ্য হয়ে গেছেন। 
সেদিন মায়ের মুখের দিকে একমনে তাকিয়ে থাকলে মা ওযু করে তাঁর পাশে বসতে বললেন। নামাজ পড়তে বললেন। মন্ত্র পড়ে পানি দিয়ে হাতমুখ ধুলেই কি মানুষ পবিত্র হয়ে উঠে? স্রষ্টা কি তখন আমাকে ভালোবাসবেন? মানুষ কখন পবিত্র আর কখন অপবিত্র? পবিত্রতার পিরিয়ডে স্রস্টার কাছে যাওয়া যায় কিন্তু অপবিত্রতার পিরিয়ডে স্রষ্টাকে ডাকতে মানা। 
ভাইয়ের সুন্দর বাসাটিতে আমরা তিনটি প্রাণী। কেউ কাউকে চিনি না। কেউ কারো মনের খবর রাখি না। আমরা তিনজন অসম্পূর্ণতায় সম্পূর্ণ। 
মাঝরাতে হঠাৎ ঘুম ভাঙলেও দেখি মা জায়নামাজে। এই মহিলা কি জীবনকে ডিভোর্স দিয়ে দিয়েছেন? জীবনের সাথে কি তাঁর কখনো কোন সম্পর্ক ছিল? চাঁদ, তারা, আকাশের কথা ভাবলে শরীর জ্বালা করে। মাটির উপর দাড়িয়ে আকাশকে ভালোবাসা যে কি সাংঘাতিক ন্যাকামো! অদৃষ্ট কি উপরের দিকে থাকে? 
জানালা দিয়ে অন্ধকারকে দেখি। আঁধারের মাঝেও কতো আলো, বাসাবাড়ির আলো, যানবাহনের আলো, পথের আলো। মন ভরে আজকাল একটু অন্ধকারও দেখা হয় না! আলোতে সবাইকে কেমন দূরের মনে হয়, পর পর লাগে। আপন কেবল আঁধারের মাঝেই হওয়া যায়। আমি অন্ধকার ঘর থেকে বাহিরের নানারকম আলো দেখতে থাকি। দেখি আর অপেক্ষা করি। একদিন সব আলো নিভে যাবে। একেবারে নিরেট অন্ধকারে দিনরাত ভেসে যাবে। ঘুটঘুটে কালো আঁধারের জন্য আমি একমনে চেয়ে থাকি। ঘরের আর এক কোনে জমাট অন্ধকারে জায়নামাজে বসে স্রষ্টাকে ডাকছেন আমার মা। 

