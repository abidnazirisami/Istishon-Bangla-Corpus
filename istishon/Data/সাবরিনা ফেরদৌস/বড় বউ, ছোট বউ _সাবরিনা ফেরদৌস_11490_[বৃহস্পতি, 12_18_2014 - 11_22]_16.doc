বড় বউ, ছোট বউ 


 আমি আজকে আলেয়ার কথা বলব। আলেয়া আমাদের পাশের বাড়ির মেয়ে। শান্ত, লক্ষি, একমাথা ঝাঁকড়া কোকড়া চুল, বড় বড় চোখদুটোতে রাজ্যের কৌতুহল। আলেয়া যখন সাদা ফ্রক আর ঝুটিতে সাদা ফিতে বেধে স্কুলে যেত,আমিও অনেক দিন ওর সাথে গেছি অনেকদূর।
 প্রাইমারী স্কুল থেকে আলেয়া হাই স্কুলে যায়, ফ্রক ছেড়ে সালোয়ার কামিজ পড়ে। তাঁর লাফিয়ে চলাটাও চেঞ্জ হয়ে যায়, কেমন একটা যেন ত্রস্ত পায়ে মাথা নীচু করে সে চলে। কিন্তু সে যখন মাথা তুলে, তাঁর তীক্ষ্ণ উন্নত চোয়াল আর চোখের দ্যুতিতে আশপাশটা থমকে দাড়ায়। আমাদের আলেয়ার ব্যক্তিত্ব ছিল এরকমই। আমরা ছেলেরা আর মেয়েরা তখন একসাথে স্কুলে যেতাম না যদিও গার্লস স্কুল আর বয়েস স্কুল একই রাস্তাতে ছিল। 
 আলেয়ার এস এস সি পরীক্ষার পর তাঁর বাবার বদলি হয়ে যায় এবং তারা অন্য জায়গায় চলে যায়। কিছুদিন আমি উদাস হয়ে আলেয়ার কথা ভাবতাম। আলেয়া যখন আমার পাশের বাড়িতে ছিল, আমি স্কুলের বাংলা বইয়ের কবিতা থেকে আলেয়ার জন্য উপমা খুঁজেছি। সোলস, এল আর বি বা চাইমের গান থেকে আলেয়ার জন্য শব্দ খুঁজেছি। একই গান রিওয়াইন্ড করে একবারে আটান্নবার শুনেছি। 
 বালিকা বিদ্যালয়ে আলেয়া আমার চেয়ে এক ক্লাস উপরে পড়ত। আমি কেন নীচের ক্লাসে পড়ি, সব ব্যর্থতা আর পরাজয় যেন আমার!
যেদিন শুনলাম বশির চাচা বদলি হয়ে গেছেন, আমার মাথায় যেন আকাশ ভেঙ্গে পড়লো। আমার অন্তরটা ফেটে টুকরো টুকরো হয়ে গেলো! আমার শুধু তৃষ্ণা পাচ্ছিল, কিন্তু গ্লাসের পর গ্লাস পানি খেয়েও আমার পিপাসা মিটে না। আমার মাথার ভেতরটা একেবারে শূন্য হয়ে গেলো! আমি চারপাশে কিছুই দেখছিলাম না, এমনকি আলেয়াকেও না। আমার সারা শরীরে কস্ট হচ্ছিলো, আমার প্রতিটি লোমকূপে কস্ট হচ্ছিলো। আমার চোখ, নাক, মুখ, মাথা আমি হাতড়াতে থাকি, কস্টের উৎস খুঁজতে থাকি। 
 বহু বছর কেটে গেলো এরপর। আলেয়া আমার সৃতির ধুলোয় ঢাকা পড়ে গেছে। আমি স্কুল থেকে কলেজে যাই, কলেজ থেকে প্রকৌশল বিশ্ববিদ্যালয়ে, তারপর কিছুদিন দেশের বাইরে। এখন আমার অনেক ব্যস্ততার জীবন। আমি তো আর নীল হাফ প্যান্ট আর সাদা শার্ট পরা, সবুজ আইস ক্রিম খেয়ে দাঁত মুখ সবুজ করে থাকা আলেয়ার প্রেমিক নই! এ বছর আমার বয়স চল্লিশ হোল। আমি একজন সফল মানুষ। ঢাকার প্রাণকেন্দ্রে আমার ব্যস্ত অফিস, অভিজাত এলাকায় আমার চার হাজার স্কয়ার ফুটের ফ্ল্যাট। আমার অত্যন্ত আধুনিকা স্ত্রী একটি কর্পোরেট অফিসে মধ্যম পর্যায়ের চাকুরী করেন। আর আমার আছে শাহরিন। আমার তিন বছরের মেয়ে শাহরিন। এক মাথা ঝাকড়া কোকড়া চুল আর কি যে গভীর দুটো চোখ। এতোটুকুন মেয়ের চোখে এতো গভীরতা আসে কিভাবে! আমার ছোট মেয়ে শাহরিন সারারাত আমার বুকের উপর উপুর হয়ে ঘুমায়। মেয়ের মা রাগ করে, মেয়ে বড় হয়ে যাচ্ছে তবু আলাদা বিছানাতে ঘুমাতে চায় না! বাবার কোল ছাড়া শুতে পারে না! 
 চারদিন আগে দেখা হয় তাঁর সাথে। আমি ডিসিসি মারকেটে যাই শাহরিনের জন্য খেলনা কিনতে। হঠাত আপাদমস্তক কালো বোরখায় ঢাকা এক মহিলা আমার গা ঘেসে দাড়ায়। আমি কিছুটা সরে দাড়াই। মহিলাটি আমার সামনা সামনি আসে, মুখের কাপড় তোলে আর বলে “লাভার”। 
 আলেয়া! তাঁর সাথে একই রকম বোরখায় ঢাকা আরও একজন মহিলা ছিল। আমার ফোন নাম্বার নেয় আলেয়া, বলে ফোন করবে। আর কোন কথা হয় নি সেদিন। রাতে আমি শাহরিনকে বুকে নিয়ে শুয়ে আছি। আমার খুব ছটফট লাগছে। কেন জানি না, আমার খুব টেনশন হচ্ছে, ভয় হচ্ছে। শাহরিনকে পাশে নামিয়ে রাখি। বারান্দাতে গিয়ে সিগারেট ধরাই। মোবাইল ফোনের ভাইব্রেশান টের পাই, কেপে উঠি। সাথে সাথে বলি “হ্যালো”। ওপাশ থেকে রিনরিন হেসে উঠে আলেয়া।
 আমি শুনি আর সে বলে যায়। আমি যেন সেই সময়ে ফিরে গেলাম যখন আলেয়া আমাদের পাশের বাড়িতে থাকতো। বালিকা বিদ্যালয়ের গেইট দিয়ে ঢোকার আগে একবার আচার ওয়ালার দিকে ফিরে তাকাতো। বালিকা বিদ্যালয়ের গেইটের একটু দূরে যে আম গাছটার নীচে আচার মামা দাড়ায়, সেই আম গাছের গায়ে হেলান দিয়ে আমি বয়েজ স্কুলে যাবার পথে একটু জিড়িয়ে নিই। 
 আকাশে যখন ফর্সা ছড়িয়ে পড়লো, তখন আমরা বিছানাতে গেলাম। আমার সারা শরীরে তৃষ্ণা, আমার সারা শরীরে প্রশান্তি। অফিসে যাবার পথে আলেয়াকে ফোন করার কথা ভাবি কিন্তু ড্রাইভারের কারনে করা হয় না। অফিসে ঢোকার আধঘন্টার মাথায় আবার আলেয়ার ফোন। লাঞ্চের সময় জেনে নেয়, বলে তখন আসবে। আমি বুভুক্ষের মত লাঞ্চ টাইমের অপেক্ষা করি। আলেয়া আসে একই কালো বোরখায় নিজেকে ঢেকে। আমি বলি, “ছোটবেলার কথা নয়, তোমার কথা বল”।
 আলেয়ার কথা শুনবার জন্য পরদিন বিকেল চারটায় আমি তাঁর ফ্ল্যাটে যাই। আলেয়া ফ্ল্যাটে একাই থাকে। তাঁর একমাত্র ছেলে সিংগাপুরে লেখাপড়া করছে। আলেয়ার স্বামী খুব কম আসেন কারন তাঁর আরও দু’জন স্ত্রী আছে। আলেয়ার ছেলেটি জন্মাবার পর সে আর আলেয়ার কাছে তৃপ্তি পেত না। তখন স্বামী সাহেব দ্বিতীয় বিয়ে করার ইছে প্রকাশ করেন নয়তো তালাক। এস এস সি পাশ একুশ বছরের আলেয়া তালাকই চেয়েছিল কিন্তু তাদের পরিবার চায়নি। তাই আলেয়া রয়ে যায় শিক্ষিত আধুনিক একজন মুসলমান পুরুষের বড় বউ হয়ে। তখনও স্বামী সাহেব তাকে বেশ ভালবাসতেন। সপ্তাহে অন্তত দু’টা রাত তাঁর সাথে কাটাতেন। ছোট বউএর ঘরে স্বামী সাহেবের আরও তিন সন্তান হয়। আলেয়া আর সন্তান নেয়নি। তিন বছর আগে স্বামী সাহেব তাঁর থেকে পঁয়ত্রিশ বছরের ছোট এক মেয়েকে বিয়ে করে আনেন। 
 ঘরে ফিরতে আমার বেশ রাত হয়ে যায়। আশ্চর্য, আমি এতোটা সময় আলেয়ার ঘরে গল্প গুজবে কাটিয়েছি অথচ শাহরিনের কথা আমার একবারও মনে হয় নি। শাহরিনকে বুকে নিয়েও আমার যেন তৃপ্তি হচ্ছে না। পিপাসায় আমার গলা শুকিয়ে যায়। আমার শরীরের প্রতিটি পরমাণুতে আমি আলেয়ার অস্তিত্ব অনুভব করি। একচল্লিশ বছরের আলেয়ার নিরেট ভরাট বাধন। গ্রীবা ঠিক ততটাই উন্নত যতটা আগে ছিল। আলেয়া যখন আমার চোখে তাকায় আমি তখন ইথারে মিলাই। আমি আলেয়াকে চাই।
 পরদিন দুপুরে আমি আবার আলেয়ার ফ্ল্যাটে যাই। সে যেন জানতো যে আমি আসবো। আমরা দুজন দুজনকে ভালবেসেছি। ছাব্বিশ বছর আগে আলেয়ার জন্য আমার যে ভালোবাসা ছিল তা হারিয়ে যায়নি। বরং আড়ালে থেকে আরও বেশী তীব্র হয়েছে। আমি ওর খোলা পায়ে আজ নূপুর পড়িয়ে দিয়েছি কত বছর পর! জ্যোৎস্নার মত মসৃণ আলেয়াকে আমি স্পর্শ করি আর হারিয়ে যাই। আলেয়ার কোঁকড়ানো চুলগুলোর ঘ্রাণ নেবার জন্য কতকাল আমি অপেক্ষা করেছি! আমি আলেয়াকে পান করেছি। আমার চল্লিশ বছরের তৃষ্ণা আজ মিটেছে। 
 আমি আলেয়াকে আরও চাই, আরও। আমি সব অসম্ভবকে সম্ভব করবো। আমি তাকে বলি যে সে ছাড়া আমি বাঁচতে পারবো না। আলেয়া ছাড়া কেউ আমার পিপাসা মেটাতে পারে না। আমার বুক ফেটে যায়! শাহরিন আমার সন্তান, আজ না হলে কাল সে আমার কাছে আসবে। আলেয়াকে বলি, “ব্যভিচারিণী হউ, তোমার স্বামী সাহেবের তালাক নাও”। আলেয়ার কান্না আমাকে পাগল করে দেয়। আমি বারান্দা ছেড়ে দরজা খুলে সিড়িতে চলে আসি। আলেয়াকে সান্ত্বনা দিই, “ শাহরিনের মা আমার দ্বিতীয় বিয়ে ঠেকাতে পারবে না। ধর্মে আছে আমি চারটা পর্যন্ত বিয়ে করতে পারি। সে যদি না চায় তো না থাকবে আমার সাথে। আমার টাকার অভাব নেই, তাঁর সব দাবী আমি মিটিয়ে দিব। আলেয়া তুমি আমার লক্ষি ছোট বউ হবে”। আলেয়া কোন উত্তর না দিয়ে ফোন রেখে দিলো। আমি আবার ফোন করি, আবার, আবার...। আলেয়া আর রিসিভ করেনি। 
 সকাল সকাল অফিসের জন্য বেড় হয়ে যাই। তাঁর আগে ড্রাইভারকে একটা কাজে আশুলিয়া পাঠাই। ছোট গাড়িটা ড্রাইভ করে আমি সরাসরি আলেয়ার ফ্ল্যাটে। আশ্চর্য, ফ্ল্যাটে তালা কেন?।আমি বারবার ফোন করি আর সুইচড অফ পাই। ভেতরে কেউ নেই জেনেও ডোর বেল বাজাতে থাকি। পাশের ফ্ল্যাটগুলোর দরজা খুলে লোকজন বের হয়ে আমাকে দেখতে থাকে। আমি বের হয়ে আসি। সারাদিনে অসংখ্যবার আলেয়াকে ফোন করি। বিকেলে আবার আলেয়ার ফ্ল্যাটে যাই। এলোমেলো ড্রাইভ করে বারবার আলেয়ার ফ্ল্যাটের সামনে দিয়ে ঘুরে আসি রাতভর।
 শাহরিন এখন আলাদা ঘরে থাকে। প্রায় রাতে আমি একা ড্রাইভিঙে বের হই। আমার প্রচন্ড তৃষ্ণা পায়। আমার ভেতরটা শুকিয়ে কাঠ হয়ে গেছে। আমি নিকোটিন পান করি, ভদকা পান করি, একাকীত্ব পান করি, তবুও আমার তৃষ্ণা মেটে না। ভোর রাতে ঘরে ফিরে শাওয়ারের নীচে দাড়াই। বিবস্ত্র হয়ে আমি আমার সর্বাঙ্গ দিয়ে শাওয়ারের ঠান্ডা পানি পান করতে চাই।
 অপমানের শোধ নাও আলেয়া। আমি আজন্ম তৃষ্ণার্ত রই। 

