আমিও তোমাদের জন্য কিছু করতে পারি 


সাব্বির সাহেব, আপনার ছেলে হয়েছে। আর চিন্তা কি! পায়ের উপর পা তুলে থাকবেন ভবিষ্যতে। ছেলে কামাই করবে। বিয়ে করে যৌতুক আনবে। আপনার কেবল সুখ আর সুখ।
-------------
সাব্বির সাহেব, আপনার যে মেয়ে হয়েছে! মন খারাপ করে কি হবে। আল্লাহ দিয়েছে যখন তখন মেনে নেন। মেয়ের বিয়ের জন্য এখন থেকেই সঞ্চয় করুন। একদিন পার করতে হবে যে।
-------------
মা আমাকে ভাইয়ার মত একটা তিন চাকার সাইকেল কিনে দাও।
তোমার আবার সাইকেল লাগবে কেন? আর তুমিতো ভাইয়ারটা চালাতে পারো।
--------------
মা সবাই দুই চাকার সাইকেল চালায়। আমি ভাইয়ার মত সাইকেল চাই।
তোমার এখন সাইকেল চালানোর বয়স নাই। তুমি বড় হয়ে গেছো।
মা ভাইয়ার জন্য বড় মাছের টুকরো, দুইটা ডিম, ওর একার জন্য আলাদা নাস্তা কেন?
ছেলেদের বেশী দিতে হয়। ওরা বংশের প্রদীপ। আমাদের সবাইকে অতুলইতো দেখে শুনে রাখবে।
--------------
মা ভাইয়া কলেজে যায়না। আমাদের স্কুলের সামনে দাঁড়িয়ে থাকে আর আমার বান্ধবীদের দেখে শিষ বাজায়।
হাহাহা। ছেলেরা একটু আধটু অইরকম দুস্টুমি করবেই। ওসব কিছু না।
--------------
মা তোমরা আমাকে এতো মারলে। আমার কোন দোষ নেই। আমি ছেলেটাকে চিনিনা। আজকে শুধু আমার নাম জিজ্ঞেস করেছিলো। ভাইয়া দেখে ফেলে সবার সামনে আমাকে চড় মারলো। তুমি আর বাবাও সত্যটা শুনলে না।
মিথ্যে বলবে না তুলি। অতুল নিজে দেখেছে তুমি প্রেম করছ। (আবার চড়) এতোটুকু মেয়ে, প্রেম শিখে গেছো? তোমার কলেজে যাওয়া বন্ধ করে দিতে হবে। তোমার বাবা ছেলে দেখছে তোমার জন্য। বিয়ে দিতে পারলে বেঁচে যাই। কি যে আপদ পেটে ধরেছি।
---------------
মা তোমাদের জামাই বলল বাবা নাকি বাড়ি বিক্রি করে দিয়েছে? কেন?
অতুলের সব বন্ধুরা কানাডা আমেরিকাতে পড়ছে। অতুলকে যদি না পাঠাই ওর মন খারাপ করবে। জানো তো কতো ঝড়ঝাপটার পর ছেলেটাকে পড়াশোনায় ফেরাতে পেরেছি।
জানি বাবার টাকাপয়সা সব অতুলের জন্য খরচ করেছো। প্রাইভেট ইউনিভার্সিটির খরচ, টিউটর, নেপাল, ভারত ঘুরতে যাওয়া, মোটর সাইকেল, আমোদফুর্তি সব যুগিয়েছ। শেষ সম্বল বাড়িটাও বিক্রি করে দিলে? কয়েক মাস পর বাবা রিটায়ার করবে। তখন কোথায় থাকবে তোমরা? কি খাবে? আর ওর উচিৎ বিদেশে উচ্চশিক্ষার চেষ্টা নিজের খরচে করা। এখন ভাইয়া চাকরী করতে পারে।
এসব বাদ দাও। অতুল আমাদের দেখবে। শুনলাম তুমি নাকি কলেজে মাস্টারি করবে? তোমার শাশুড়ির ধৈর্য আছে। ছেলের বউকে পড়ালেখা করাল, এখন আবার চাকরীতে ঢুকতে বলছে!
হ্যাঁ মা, আমার শাশুড়ির চার মেয়েই উচ্চশিক্ষিত আর স্বাবলম্বী। তিনি নিজে যা করতে পারেননি সেটাই তাঁর মেয়েদের দিয়ে করিয়ে দেখিয়েছেন। আমাকে সব সময় বলেন স্বাবলম্বী হতে হবে। তোমরা আমাকে বোঝা ভেবে পাড় করে দিলে। আর তিনি বোঝাটাকে মানুষ করেছেন।
----------------
তুলি আমি আর তোমার বাবা গ্রামে চলে যাচ্ছি।
সে কি মা? গ্রামে যাও না তোমরা কতো বছর! ওখানে থাকতে পারবে?
আমরা নিরুপায় তুলিমা। বাড়িভারা করে থাকা আমাদের পক্ষে সম্ভব নয়। গ্রামে একভাবে কেটে যাবে আমাদের। অতুলকে বলা হয়নি। ও আর বউমা ইউরোপ বেড়াতে গেছে। তোমাকে ফোন করলে বলে দিও আমরা ভালো আছি।
মা তোমাদের গ্রামে যেতে হবেনা। আমার বাবামাকে দেখবার যোগ্যতা আমার আছে। তোমরা আমাকে মেয়ে বলে অবহেলা করেছো। আমার শাশুরি আর তোমাদের জামাই সেকথাই বলছিলেন। আমি তোমাদের বংশের প্রদীপ হতে পারিনি। কিন্তু বাবামায়ের শেষ বয়সে অবলম্বন হতে পারি। 

