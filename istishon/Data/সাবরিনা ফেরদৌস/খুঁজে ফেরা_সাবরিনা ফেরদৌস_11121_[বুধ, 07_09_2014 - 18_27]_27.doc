খুঁজে ফেরা


 মাইলের পর মাইল উত্তপ্ত মরুভূমি আমি
খালি পায়ে হেঁটে পার হয়েছিলাম,
গণগণে সূর্য ছিল তাঁর সাক্ষী।
পৃথিবীর এক প্রান্ত থেকে আর এক প্রান্ত, আবার
ফিরে আসি যেখানে আমার শুরু,
আমার শ্বাস প্রশ্বাস খুঁজেছি আমি,
এই পৃথিবী ছিল তাঁর সাক্ষী।
বলাতে না-বলাতে আমার কথাকে খুঁজেছি
সমস্ত বর্ণমালা ছিল তাঁর সাক্ষী।
কৃষ্ণ সাগরের সমস্ত জল আমার তৃষ্ণা মিটিয়েছিল-
উড়ে যাওয়া সামুদ্রিক পাখীর হাহাকার আমাকে
থামাতে পারেনি বিষপান থেকে,
ঐ সামুদ্রিক পাখীগুলো তাঁর সাক্ষী।
প্রতিটি ঘাসের ডগায়, প্রতিটি শিশির কণায়,
ঊষার নির্মল আবির্ভাবে আর সন্ধ্যার বিহ্বলতায়
আমি একটি আবেগ খুঁজেছি,
শুকতারা ছিল তাঁর সাক্ষী।
আবিস্কারের নেশায় আমার ফেরদৌস থেকে রৌরব যাত্রা,
শয়তান থেকে ঈশ্বর পর্যন্ত জিজ্ঞাসা।
আমি কি আবিস্কার করতে পেরেছি?
আমি কি খুঁজে পেয়েছি যা চেয়েছি?

