আগুন হয়েই রই 


 সাধ করে কি আমি এড়াই তোরে?
সাধ্য কি আছে আগুন বাঁধবি তুই!
হয়ে নিরাকার ছুঁয়ে যাবি আঁধার।
তুই ধুতুরা নাকি বেলী?
-শোন আমি তোকেই জিজ্ঞাসা করি।
এই বুকে পীচের প্রলেপ আছে বহুবার,
তুই বুঝি সন্ধান করিস মাটির!
বর্ষায় তোর বৃক্ষরোপণের শখ আমি জানি।
তুই বরং আমার চাপা পড়া ক্ষোভ হয়ে থাকিস।
নিশ্ছিদ্র পাপের জিবনে একমাত্র শুদ্ধতা হয়ে,
আমার ভরহীন শরীরে একটু দুঃখের ভার হয়ে,
মাঝে মাঝে আমাকে মানুষের অনুভুতি দিবি।
মানুষ হয়ে জন্মেছিলাম কোন কালে,
স্বপ্নেরা তাড়া করতো বলে এই আমি অমানুষ।
ভেতরে যে এক কীটের অস্তিত্ব সদাই বর্তমান,
দ্রোহে আর দহনে কীট কখনো সোনা হয় না। 
তাই বলে ভাবিস না তুই আমার দুর্বলতা,
পাহাড় থেকে ঝাঁপ দেবো তোর কারনে ভাবতেই পারি না।
বরং তোর গয়নার বাক্সে আমি একটা রুপোর কাঁটা,
স্নানের পর ছুঁয়ে দিস যাকে আনমনে।
পাঁথরে পরিনত রাজকুমারও যদি আমি হই,
মানুষ করবি আমায় সাধ্য তোর কই?
আমি বরং তোর মনে আগুন হয়েই রই।

