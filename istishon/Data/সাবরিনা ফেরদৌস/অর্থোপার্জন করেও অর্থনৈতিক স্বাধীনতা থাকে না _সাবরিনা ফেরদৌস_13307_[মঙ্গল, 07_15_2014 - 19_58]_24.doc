অর্থোপার্জন করেও অর্থনৈতিক স্বাধীনতা থাকে না 


গত বছর শীতের শেষে আমার তিনদিনের জন্য গ্রামে যাওয়ার সুযোগ হয়েছিলো। এর আগে আমি শেষবারের মত গ্রামে যাই ৮৬ সালে। তখনকার কথা ভালো মনে না থাকলেও বর্তমানের সাথে পরিবর্তন যে অনেক বেশী সেটা বুঝতে অসুবিধা হয়নি।
অনেকেই দেখা করতে এসেছিল আমাদের সাথে। মেয়ে মহলের আড্ডাতে এক মেয়ের সাথে পরিচয় হয় যে ঢাকাতে একটি গারমেন্টস ফ্যাক্টরিতে কাজ করে। তার স্বামী গ্রামেই থাকে কারন শহরের কঠিন কাজ সে করতে পারে না। অন্যের জমিতে বর্গাচাষ করে। মেয়েটি ছুটিতে গ্রামে এসেছিলো। জানতে চাইলাম ওর স্বামী এসেছে কিনা। জবাবে মেয়েটি বলে তাঁর আট মাসের রোজগার কেড়ে নিয়ে চলে যায় তাঁর স্বামী এবং অন্য জায়গাতে আরও একটি বিয়ে করে। মেয়েটি আরও বলে এরকম তাঁর স্বামী আগেও করেছে। যাকে বিয়ে করে তাঁর থেকেও টাকা নেয় এবং সব টাকা শেষ হয়ে গেলে আবার বাড়িতে চলে আসে।
এই ঘটনা আমাকে মোটেই অবাক করেনি কারন আরও ওনেক নারী শ্রমিকের সাথে আমার কথা হয়েছে যারা বলেছে তাদের রোজগারের পাই পাই হিসেব তাদের স্বামী বা বাবা অথবা ভাইকে দিতে হয় এবং সামান্য কিছু রেখে পুরো টাকাটাই তুলে দিতে হয় তাদের গার্জিয়ানদের হাতে।
শুধু পোশাক শিল্পে নিয়োজিত কর্মী নয়,নার্স,আয়া, ক্লিনার, সেলস গার্ল এবং আরও অনেক পেশাতে নিয়োজিত মহিলা কর্মীদের অবস্থা মোটামুটি একই রকম। তাদের অর্জিত অর্থের উপর তাদের কোন স্বাধীনতা থাকে না। 
বার তের বছর বয়স থেকেই এসমস্ত মেয়েরা বাহিরে কাজ করে ও অর্থোপার্জন করে। বাসা বাড়িতে যারা গৃহপরিচারিকা তাদের আয় মাস শেষে তাদের পরিবারের লোকজন নিয়ে যায়। সেই আয়ে বাবা-মা আর ভাইবোন চলে, কারো ছোট ভাইবোন লেখা পড়া করে,কারো বাবা বন্ধকী জমি উদ্ধার করে বা ঋণ পরিশোধ করে আবার কারো বাবা-মা তৈরি করে একটি ঘরের চাল। মেয়েটি নিঃস্বই থেকে যাই। 
এই অবস্থার মাঝেও মেয়েদের কিছু সঞ্চয় হয় এবং সেই সঞ্চয়ের কারন আরো অবাক করে। ত্রিশ হাজার থেকে পঞ্চাশ হাজার টাকা তারা জমাতে চায় তাহলে তারা বিয়ে করতে পারবে। অর্থাৎ হবু স্বামীর জন্য। সেই হবু স্বামীটি হবে বেকার বা অন্য কোন ক্ষুদ্র পেশায় নিয়োজিত। আশা থাকে এই অর্থে মেয়েটির স্বামী কোন ব্যাবসা করবে আর তাকে বাহিরের কোন কাজ করতে হবে না। 
তাদের সে আশা মরীচিকা হয়েই থাকে। বিশ বছর বয়সের পর নারী শ্রমিকের উৎপাদন ক্ষমতা কমতে থাকে। পঁচিশ বছরের খুব কম পোশাক শিল্প শ্রমিক দেখা যায়। অন্যান্য পেশাতেও একই কথা খাটে। তবু তাদেরকে কাজ করে যেতে হবে। এজন্য কম বয়সী গৃহপরিচারিকার অভাব হলেও বয়স্ক ছুটা বুয়ার অভাব হয় না। ভবন নির্মাণের মত ঝুঁকিপূর্ণ জায়গাতেও মেয়ে শ্রমিক দেখা যায় দুই তিনটা বাচ্চা নিয়ে কাজ করছে অদক্ষ শ্রমিক হিসেবে। অন্য অনেক কর্মসংস্থানের জায়গা তাদের জন্য সংকুচিত হয়ে গেছে ততদিনে।
রক্ত পানি করা এই অর্থ আবার চলে যায় তাদের স্বামীদের নেশার আড্ডায় বা জুয়াতে। 
কিশোরী অবস্থা থেকে অর্থোপার্জনরত একটি মেয়ে জীবনের মাঝ পর্যায়ে এসেই আবিস্কার করে নিজেকে অক্ষম আর অন্যের উপর নির্ভরশীল হিসেবে। টাকা উপার্জন করলেই মেয়েদের অর্থনৈতিক স্বাধীনতা আসে না তা সে সমাজের যে স্তরেরই হোক না কেন। 

