আগুন 


আব্দুল গণি ব্যাপারীর চার বিবি এবং চারজনই জীবিত আছেন। তার বয়স বর্তমানে ৬২ বছর। চার নাম্বার বিবিকে ঘরে এনেছেন তাও প্রায় নয় বৎসর হয়ে গেলো। এই বিবি ছিল বাড়ির কামলার মেয়ে। বাপ কামলাগিরি করতো আর আমেনাও ব্যাপারী বিবিদের ফাই ফরমায়েশ খাটতো। একদিন দুপুর বেলা খাওয়ার পর ব্যাপারী সাহেব দিবানিদ্রার প্রস্তুতি নিচ্ছিলেন। বড় বিবি পাখার হাওয়া করে, মেঝ বিবি হাত মালিশ করে আর ছোট বিবি পা টেপে। তিনি চোখ বন্ধ করার ব্যর্থ চেষ্টা চালান কারণ জানালা দিয়ে আমেনাকে দেখা যাচ্ছিল কাকপক্ষীর কবল থেকে উঠোনে রোদে দেয়া আচারগুলোকে রক্ষা করতে। ঘুমের ঘোরে বড় বিবির হাতের পাখা বারবার আব্দুল গণি ব্যাপারীর মুখে বাড়ি খায়। বার মাসের রুগী লিকলিকে মেঝ বিবি কি মালিশের সুখ দেবে! আর ছোট বিবির হাতগুলো যেন খালাসীর হাত, পায়েরে মনে করছে ষোল মাছ।
চিৎকার করে উঠে ব্যাপারী সাহেব। ভয়ে বড় বিবির তন্দ্রা কেটে গিয়ে হাঁপানির টান উঠে। মেঝ বিবি কিছু বুঝতে না পেরে হুই করে কান্না শুরু করে আর ছোট বিবি হাওয়ার বেগে ঘর থেকে বের হয়ে যায় মাইরের ভয়ে। ব্যাপারী আদেশ করে সবাইকে ঘর থেকে বের হয়ে যেতে আর আমেনাকে পাঠিয়ে দিতে তার গতর টেপার জন্য।
এভাবেই ব্যপারীর অন্দরমহলে তের বছরের আমেনার প্রবেশ। আমেনার চামড়ার নীচে গোস্ত লাগার আগেই সে পোয়াতি হয়। নয় বৎসরের মধ্যে আমেনা চারটি মরা বাচ্চা প্রসব করে অনিরাময়যোগ্য মেয়েলী রোগে আক্রান্ত। বড় বিবি কুলসমের শরীর শুয়োরে মত চর্বিতে ঠাসা, কোন আগাগোড়া নাই। তার উপর যখন তখন হাঁপানির টান উঠে। রাবেয়া, মেঝ বিবি, বিয়ের আগে থেকেই রোগা, সম্পত্তির জন্য গণি ব্যাপারী তাঁকে বিয়ে করে। আসলে, গণি মিয়া ছিল রাবেয়ার বাপের কর্মচারী। আজকে ব্যপারির যে সয়সম্পত্তি তার সবই রাবেয়ার বাপের কল্যাণে।
সেঝ বিবির নাম ছিল মালতী। ধোপাবাড়ির মেয়ে। ভাইবেরাদার সব ইন্ডিয়া চলে গেলে মালতী বাপের সাথে বাংলাদেশে রয়ে যায়। গ্রামের জোয়ান মরদরা প্রায়ই মালতীর সাথে রঙ্গতামাশা করার চেষ্টা করতো। একরাতে মালতীর ঘরে কয়েকটা মরদ চড়াও হয়, মালতীর বাপ বাঁধা দিতে গিয়ে খুন হয়।অসহায় মালতীর আর কোন যাবার জায়গা ছিল না। গণি ব্যাপারী মালতীর কষ্ট সহ্য করতে না পেরে সেদিনই তাঁকে মুসলমান করে নিকে করে। 
উঠতে বসতে, খেতে শুতে ব্যাপারীর মনে হয় তার সেবাযত্ন ঠিক মত হয়না। তার সম্পত্তি খেয়ে খেয়ে সবাই হাতির মত হচ্ছে অথচ তার যত্নয়াত্বি হয়না। বড় দুইজনতো বাতিলের খাতায়, মালতীও বুড়ি হয়ে গেছে। আমেনাও তার কোন কাজে আসেনা অথচ ব্যাপারীর শরীর ঠাণ্ডা হয়না। 
একসাথে চার বিবি্‌র বেশী রাখার অনুমতি আল্লাহ দেননি। আর এক বিবি আনতে হলে কোন একজনকে তার তালাক দিতে হবে। তার নাতি নাতনীদেরও সংসার হয়েছে। তাতে কি? লোকের কথার পরোয়া ব্যাপারী করে না। আল্লাহ রাসুলের পথে চললে তাঁর কোন ভয় নাই। সেতো আর একসাথে পাঁচ বিবি রাখতে চায় না! কিছুদিন ধরে ব্যাপারী ভাবে কাকে তালাক দেয়া যায়। তাঁর এতো বড় সংসারের দেখভাল কুলসুমই করে। মালতীকে সে তালাক দিতে চায় না। মেঝবিবির বাপের পয়সায় তাঁর আজকের আয় উন্নতি। কামলার বেটি আমেনা বাধ্য চাকরানীর মত ঘরের কাজকর্ম করে। কাকে তালাক দিবে?
ব্যাপারী ঠিক করে সে কুলসুমকেই তালাক দিবে। তাঁর দীর্ঘদিনের সঙ্গী কুলসুম কিছুটা আঁচ করতে পারে। হাউ মাউ করে সে ব্যাপারীর পা ধরে কাঁদতে থাকে, কিছুতেই পা ছাড়েনা। ব্যাপারীর মন গলে। সে বলে যদি কুলসুম কোন বুদ্ধি দেয় তাইলে সে আর তাঁকে তালাক দিবে না। 
দুজন একসাথে পরামর্শ করে বের করলো মেঝ বিবি সংসারের কোন কাজেই লাগেনি। টাকা পয়সা আল্লাহ্‌র দান। আল্লাহ চেয়েছেন বলেই গণি কামলা আজকে গণি ব্যপারী। আর তাছাড়া মেঝ বউয়ের কোন ভাইবোন, ছেলেমেয়ে নাই। সে মারা গেলে কারো কিছু যাবে আসবে না। হেরিকেন থেকে মেঝবিবির ঘরে যদি হঠাৎ আগুন লেগে যায় আর তাতে যদি মেঝবিবি পুড়ে মরে তাতে বরং সে তাঁর কষ্টের জীবন থেকে মুক্তি পায়। 
বার মাসের রুগী মেঝবিবির শোবার ঘরে সারারাত হেরিকেন জ্বলে। বিছানার পাশেই থাকে মালিশ করার নানানরকম তেল। সাবরেজিস্ট্রি অফিসের কাজের জন্য মেঝবিবির ঘর থেকে দলিলগুলো নিয়ে বের হবার সময় ব্যাপারীর পায়ে লেগে হেরিকেন উল্টে যায়। ঘুমে বেহুঁশ রাবেয়া জানতেই পারেনা বাহির থেকে কে তাঁর ঘরের খিল এঁটে দিলো! 

