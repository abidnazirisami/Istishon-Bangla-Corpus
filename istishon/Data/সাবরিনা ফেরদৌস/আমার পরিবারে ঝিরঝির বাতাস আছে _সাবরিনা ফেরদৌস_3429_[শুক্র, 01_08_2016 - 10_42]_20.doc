আমার পরিবারে ঝিরঝির বাতাস আছে 


 আমার নাম পুতুল। আমি সবেমাত্র এমবিএ করেছি। ইচ্ছে আছে ব্যাংকে অথবা কোন মাল্টিন্যাশনাল কোম্পানিতে চাকরী করবো। কয়েকটা জায়গায় চেষ্টা করছি, হয়ে যাবে ইনশাল্লাহ।
 আমার বাবা সরকারী চাকুরে। ঢাকায় দুটো ফ্ল্যাট আছে। আমি এবং আমার আরো দুইবোন ও এক ভাই নামকরা বেসরকারি স্কুলে পড়েছি। আমার ভাই অস্ট্রেলিয়া গেছে এমবিএ করতে। আমি দামকড়া প্রাইভেট ভার্সিটিতে পড়েছি। আলহামদুলিল্লাহ্‌, আমার বাবামা আমাদের ভাইবোনদের কোন আশা অপূর্ণ রাখেননি। 
 আমার মা মফঃস্বল শহরের স্বল্পশিক্ষিতা মহিলা। শাড়ি আর গয়নায় স্বামীর মুখ উজ্জ্বল করতে পছন্দ করেন। বেশীর ভাগ সময় হিন্দি সিনেমা আর সিরিয়াল দেখে কাটালেও আযানের সময় সাউন্ড অফ করতে ভুলেন না। মাসে একবার কয়েকজন হুজুরকে দাওয়াত করে ভালোমন্দ খাওয়ান। টাকা খরচ করে কোরআন খতম করান।
গতবছর আমার বড় বোনের বিয়ে হয়েছে। মাশাল্লাহ্‌, খুব ভালো এনআরবি ফ্যামিলি। দুলাভাইয়ের ফ্যামিলি ইউরোপে থেকেও খুব ইসলামিক মাইন্ডের। মেয়েরা সবাই হিজাব করে। ট্যাক্স ফাঁকি দিয়ে তাঁরা গ্রামের বাড়িতে এতিমখানা ও মাদ্রাসা চালায়। একটা সুন্দর মসজিদও দিয়েছে। 
 এখন আমার বিয়ের কথাবার্তা চলছে। বান্ধবীরা বলে হিজাব করলে ভালো বিয়ে হয়, তাই আমিও হিজাব ধরেছি। ফেসবুকের পুরনো সব ছবি ডিলিট করে এখন শুধু হিজাবি ছবি রেখেছি। মাঝে মাঝে কাবা ঘরের ছবি কিংবা মহানবী(সাঃ) এর চুল মোবারকের ছবি শেয়ার দিই। আল্লাহর ইচ্ছা হলে এ মাসের মধ্যে আমার এংগেজমেন্ট হয়ে যাবে ইনশাল্লাহ্‌। ভাবছি সেদিন এবং বিয়ের দিনও আমি হিজাব করবো। শশুর বাড়িতে নিশ্চই আমাকে সবাই ভালো চোখে দেখবে। 
 সমস্যা দেখা দিয়েছে আমার একমাত্র ভাইকে নিয়ে। অস্ট্রেলিয়াতে সে এক শ্রীলংকান বুদ্ধিস্ট মেয়ের প্রেমে পড়েছে। বাবা আমাদের কম্পাউন্ডের মসজিদের ইমামা সাহেবের সাথে এ ব্যপারে অনেক সলাপরামর্শ করেছে। ভাইকে বুঝিয়েছে বিধর্মী মেয়েকে বিয়ে না করতে। ভাই কিছুতেই মানছে না। শেষে বলেছে মেয়েকে মুসলমান করে নিতে। ভাই বলছে সে নাকি কোন ধর্ম মানে না। শুনে মায়ের হার্ট এট্যাক হয়ে গেছে। মায়ের পায়ের নীচে সন্তানের বেহেস্ত কিন্তু আমার ভাই বেহেস্ত চায় না। বাবা ভাইকে সম্পত্তি থেকে বঞ্চিত করার হুমকি দিয়েছে। ভাই বলেছে ঐ টাকায় আখিরাত কিনে নিতে। 
 আমার ছোটবোন আমার চাইতে তের বছরের ছোট। বাবামায়ের শেষ বয়সের সন্তান তাই বুঝি খুব নরম। পরিবারের নানা ঘটনা সে শুধু তাঁর ডাগর চোখ মেলে দেখে। খুব কম কথা বলে। না পারতে ওর খেলাঘর থেকে বের হয় না। কি যে এতো ভাবে অতটুকুন মেয়ে! ওর কোন কাছের বন্ধু নেই। আমাদের সাথে কথা বলার চাইতে বেশী পছন্দ করে আকাশের সাথে কথা বলতে, উড়ে যাওয়া চড়ুইয়ের সাথে কথা বলতে কিংবা টবের গাছ থেকে যে পাতাটি ঝরে পড়ে তাঁর সাথে কথা বলতে। আমার ছোট বোনের ইচ্ছে ঝিরঝির বাতাস হবে। আমি চাই ও তাই-ই হোক। এটুকু বিশুদ্ধতা না থাকলে পৃথিবীতে বাঁচবো কেমন করে?

