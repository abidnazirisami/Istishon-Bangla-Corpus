ফাটা পর্দা 


ছুটির দিন দুপুরে অলস সময় কাটাচ্ছিলাম। টিভির বিভিন্ন চ্যানেলে সাঁতার কেটে একটা বাংলা সিনেমা দেখা শুরু করলাম। বাংলাদেশী বাংলা সিনেমা, ভারতীয় বাংলা নয়। মৌসুমি এবং মান্না অভিনিত একটা সিনেমা, নাম জানা হয়নি সেটাতে আটকে গিয়েছিলাম। তো, একটা ঘটনা হচ্ছে বিয়ের সাঁজে মৌসুমি পালাচ্ছিল। তখন গুন্ডাদের হাত থেকে তাঁকে রক্ষা করে মান্না ও তাঁর বন্ধুরা। এরপর মৌসুমি তাঁদের কাছে আশ্রয় চাইলে তাঁরা তা দিতে প্রত্যাখ্যান করছিল কারণ কিছু ব্যাচেলর ছেলে সে বাড়িতে থাকে। অনুরোধের এক পর্যায়ে মৌসুমি বলে, ‘আমি আমার এ ভরা যৌবন নিয়ে রাস্তায় রাস্তায় ঘুরলে আমার সতীত্ব টিকিয়ে রাখতে পারবো না’। জীবনে কম সময় পাড় করিনি। কম দেখিনি, কম শুনিনি, কিন্তু এরকম ডায়ালগ!!! বেশ কয়েক বছর আগে সিনেমার একটা গানে দেখেছিলাম, নায়িকা বলে ‘আমার পাকা পাকা বেল কেউ খাইতে চাইলো না’ আর ছেলেটা বলছে ‘আমার পাকা পাকা কলা কেউ খাইতে চাইলো না’। এটা “এক্সট্রা” দের দিয়ে করানো গান ছিল না। প্রধান নায়ক এবং নায়িকা ছিল চিত্রায়নে।
বিনোদনের একটা শক্তিশালী মাধ্যম চলচ্চিত্র। মাধ্যমটি শক্তিশালী এবং জনপ্রিয়। শক্তিশালী এ কারণে চলচ্চিত্র শুধু সমাজের চিত্র তুলেই ধরে না সাথে সাথে সমাজ গঠনে জোরালো ভূমিকা রাখে। এখনো বাংলাদেশে একটা চলচ্চিত্রের মাধ্যমে কোন মেসেজ যেভাবে দেশের আনাচেকানাচে পৌঁছে দেয়া যায় সেভাবে আর কোন মাধ্যমের মাধ্যমে যায় যায়না। রেডিও আরো সহজলভ্য এবং ব্যবহার সহজ। কিন্তু বাণীর চাইতে বাণীচিত্র মনে গভীর এবং দীর্ঘ ছায়া ফেলে। সেদিক দিক দিয়ে চলচ্চিত্র এখনো অপ্রতিদ্বন্দ্বী।
জনপ্রিয়তার প্রসঙ্গ যদি আসে তাহলে বলতে হয় বাংলাদেশী চলচ্চিত্রের জনপ্রিয়তা কমেছে। বিনোদনের মাধ্যম হিসেবে চলচ্চিত্রের জনপ্রিয়তা কমেনি। নিজ দেশের চলচ্চিত্রের জায়গা দখল করেছে বিদেশী চলচ্চিত্র। এর কারণ আছে সেটা বলার অপেক্ষা রাখেনা।
বাংলাদেশের মানুষ যতটা না পচেছে তাঁর চাইতে কয়েকগুণ বেশী পচেছে বাংলাদেশের চলচ্চিত্র। এবং প্রতিনিয়ত চলচ্চিত্র আরো বেশী পচে যাওয়ার ক্ষেত্র তৈরি করছে। হুমায়ুন ফরিদিকে দিয়ে বেশীরভাগ চলচ্চিত্রে ভিলেইনের ভুমিকায় যা করানো হয়েছে তা কি সম্ভব? সম্ভব কি ডিপজলের চলচ্চিত্রের বাস্তব চরিত্র? “নীল ছবির” ডিমান্ডের চাইতে বেশী ডিমান্ড ছিল নায়িকা ময়ূরীর ছবির। পপি, শাবনুরও কম যেত না। হাল আমলের আরো কয়েকজনের চেহারা জানা থাকলেও নাম জানা নেই। 
ছোটবেলা পরিবারের সবার সাথে সিনেমা দেখতে গেছি হলে। তখন বাড়িতে আত্বিয়রা যদি বেড়াতে এসে কিছুদিন থাকতেন তবে তাঁদের নিয়ে সিনেমা দেখতে যাওয়া একটা অবশ্য বিষয় ছিল। এখন যদি যাই?
আমাদের চলচ্চিত্র দেখে যে কেউ বলে দিতে পারবে কতোটা অসুস্থ মানসিকতার আমরা। চলচ্চিত্রের বিভিন্ন বিভাগ সত্বেও আমি সেটাকে গুরুত্ব দেই যেটা সমাজের অধিকাংশ মানুষ বিনোদনের জন্য দেখবে। গঠনমূলক, শিক্ষামুলক বিভিন্ন উপাদানের মিশেলে আমাদের কিছুটা সময় আনন্দে কাটবে। আমাদের সিনেমা আমাদের এ কোন্‌ আনন্দের সাগরে ডুবিয়ে মারতে চায়? “পাকা বেল”, “পাকা কলা” হলে দেখে এসে বাইরেও দর্শক তাই চাইবে। “ভরা যৌবন” নিয়ে রাস্তায় রাস্তায় ঘুরলে “সতীত্ব” যে “টিকেয়ে” রাখা যায় না তাঁর প্রমান হাতে হাতে মিলবে।
এই মাধ্যমে কাজ করার জন্য অনেকে এগিয়ে আসছেন সরকারি/বেসরকারি অর্থ-সাহায্যে। তাঁদের সংখ্যা যেমন নগণ্য তেমনই তাঁরা এমন কোন কাজ করতে পারেননি যা চলচ্চিত্রের মত একটি বিশাল শিল্পকে নাড়া দিতে পারে, তাতে কিছুটা প্রাণ সঞ্চার করতে পারে। ছোট ছোট অডিটোরিয়ামে যা দেখানো হয় সেসব আমরা সিনেমা বলতে যা বুঝি তাঁর চাহিদা পূরণ করতে পারেনা। কিছু সুশীল, বুদ্ধিজীবী, হবু বুদ্ধিজীবী, ভাবের বুদ্ধিজীবী ভুখানাঙ্গা মানুষ দেখবে, পাগল দেখবে, কুকুর দেখবে আর বড় বড় রিভিউ লেখবে আর তাঁদের চাহিদা পূরণ করে যদি ধরে নেয়া হয় আমাদের চলচ্চিত্রের মান উন্নত হতে হতে আর উন্নত হবার জায়গা নেই উপরে তবে কিছু বলার নেই। তবে এসব দিয়ে বন্ধ হয়ে যাওয়া কোন সিনেমা-হল খুলবে না। একনাগাড়ে বিদেশী চলচ্চিত্র দেখানোর ঢালাও অনুমতি দিলেও খুলবে না নতুন কোন হল। 
সিনেমাকে বলা হয় বড় পর্দার বিনোদন। বড় পর্দার বিনোদন, সবার সাথে শেয়ার করে দেখা এবং শোনা। আমাদের বড় পর্দায় বিশাল ফাটল। সেখান দিয়ে দেখা যায় “ভরা যৌবনের” নায়িকা একা বের হলে তাঁর “সতীত্ব” টিকে না। 

