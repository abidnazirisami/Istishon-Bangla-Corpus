সিদ্ধান্ত 


 লাবনি তাঁর রুমে একলা বসে। অনেক কস্টের পর সে কিছুক্ষনের জন্য একলা হতে পেরেছে, কিছুক্ষন সে তাঁর নিজের সাথে থাকবে। আজকে নিজের সাথে নিজের যুদ্ধ হবে লাবনির অথবা বেঁচে থাকার সংগ্রাম। বিছানাতে বসে, একহাতে ধরা সেলফোন, তাকিয়ে আছে একটা নাম্বারের দিকে অপলক। আজ লাবনির বিয়ে।
 পছন্দের ছেলের সাথেই লাবনির বিয়ে হচ্ছে। তবুও সে কোন পুলক অনুভব করছে না। দশ বছরের প্রেমের পর আজ লাবনির বিয়ে, যাকে নিয়ে একসাথে চলার, এক ঘরে থাকার, একটা ছোট সংসারের স্বপ্ন দেখেছে দশটা বছর ধরে। 
 প্রচলিত সমাজে লাবনি আইবুড়ো এর থেকেও বেশী বয়স্ক। খুব সাদামাটাভাবে বিয়ের আয়োজন করা হবে ভেবেও শেষ পর্যন্ত আর তা হছে না। আত্বিয়, বন্ধু মিলিয়ে লোকজনের সংখ্যা অনেক হয়ে গেছে। একটু পর লাবনি পারলারে যাবে খোঁপা বাধতে, সাঁজ করতে। বড় বোন, ভাবি তাদের মেয়েরাও আজ সাজবে লাবনির সাথে।
 না, লাবনি চিন্তিত নয় কোনরকম সাঁজ করবে তা নিয়ে। এথেনিক ব্রাইড নাকি হাল ফ্যাশনের ব্রাইড এর সাঁজ তাঁকে মানাবে, এ নিয়ে সে অনেকদিন ভেবেছে। শো-পিসের দোকানে ঘুরে ঘুরে ভেবে রেখেছে কিভাবে সাজাবে তাঁর ড্রইংরুম, বেড রুম। তাঁর নিজের সংসারের ছোট ব্যালকনিতে কোন গাছটা লাগাবে, ঘরের দেয়ালে কোন রংটা দেবে, জানালার পর্দা, বিছানার চাদর, এমনকি খাবারের প্লেট সব কিছু তাঁর ভাবা হয়ে গেছে। কিন্তু সেসব কিছুই লাবনি ভাবছে না। নাম্বারটার দিকে তাকিয়ে সে শুধু দশ বছরের পরিচিত একটা মুখ খোঁজার চেস্টা করছে। আজকে তাঁর পরম পাওয়ার দিনে পরিচিত মুখটা বারে বারে ঝাপসা হয়ে আসছে।
 পরিচিত মানুষের অপরিচিত কথাগুলো ড্রামের মত বাজে তাঁর কানে। সেই যে প্রথম দিকের দিনগুলোতে রিকশায় ঘুরতে ঘুরতে হঠাত চিৎকার করে কবিতা আবৃতি; "প্রেমিক মিলবে প্রেমিকার সাথেই ঠিকই, কিন্তু শান্তি পাবে না পাবে না পাবে না।" বিয়েতে বিশ্বাসি নয়, প্রথায় বিশ্বাসি নয় বলে লাবনির সাথে কতো কতো দিন ঝগড়া, কথা বন্ধ একদিন, এক মাস, তিন মাস। শেষ পর্যন্ত পরিবর্তন হতে শুরু। এখন আর কবিতা আবৃতি করে না যখন তখন , যেখানে সেখানে শার্ট খুলে নিজের ফিটনেস দেখায় না।
 এরপর থেকেই অপরিচিত হতে শুরু করলো। এখন সে নামাজ পড়ে, রোজা রাখে। ফরজ নামাজ মসজিদে জামাতে আদায়ের চেস্টা। নফল ইবাদতও করে। রোজা রাখে না বলে লাবনিকে বেশ শাসন করেছে এবছর আর বলে দিয়েছে এরপর থেকে রোজা যেন বাদ না পড়ে। ফোন করলেই জিজ্ঞাসা " নামাজ পরেছ?"
 বার বছর ধরে লাবনি চাকুরি করছে। এতো সহজ ছিল না তাঁর এতোগুলো বছর এভাবে থাকা। অনেক সংগ্রাম করতে হয়েছে। অনেক অপমান নীরবে সহ্য করতে হয়েছে। কাউকে পায়নি সে পাশে। তবুও একলা সে তাঁর মনকে, চাওয়াকে, স্বাধীনতাকে, আত্বসন্মানকে প্রাধান্য দিয়েছে। একটু একটু করে সৃষ্টি করেছে সে তাঁর আত্বপরিচয়। 
 গতকাল রাতে ফোন এসেছে, ধংস করতে হবে তাঁর এতো দিনের সৃষ্টিকে। মুছে ফেলতে হবে তাঁর পুরনো পরিচয়। দশ বছরের পরিচিত মানুষটি বিয়ের আগের দিন রাতে ফোন করে;"আমি চাই তুমি ঠিকমত নামাজ রোজা করো, আর চাকরিটা ছেড়ে দাও।"
 ধীরে ধীরে লাবনি সেলফোনটা আবার তুলে। বেছে রাখা নাম্বারটা দেখে সেন্ড বাটনে ক্লিক করে। আত্বপরিচয় আর ভালোবাসাকে সে তুলনা করতে শেখেনি। সে ত্যাগ করতে শিখেছে। 

