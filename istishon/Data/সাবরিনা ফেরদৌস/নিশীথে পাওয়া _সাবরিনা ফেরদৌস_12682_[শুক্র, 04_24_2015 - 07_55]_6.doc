নিশীথে পাওয়া 


আমি যদি তুমি হতাম-
রাতের খাবারের পর মামুর দোকান থেকে
একটা সিগারেট জ্বেলে রাতের শহর দেখে,
ল্যাম্পপোষ্ট,নিস্তব্ধ পথ আর নিঃসঙ্গের সাথে
আমার ক্লান্তি বিনিময় করতাম।
ভাবোতো আমি তুমি হয়ে গেছি-
অফিসের ট্যুরে কক্সেসবাজার গেলে
অনেক রাত অবদি একা সমুদ্র সৈকতে বসে থেকেছি।
তারাভরা খোলা আকাশ ছুঁয়েছি,
সমুদ্রের গর্জন ছুঁয়েছি,
জোয়ারভাটা ছুঁয়েছি,
দূর নাবিকের গল্প ছুঁয়েছি।
সূর্য ডুবলেই আমাদের জন্য সান্ধ্য আইন।
ঘরের ভেতর জমাট অন্ধকার,
তাঁর ভেতর ঢুকে দরজা আটকে দিয়ে
জানালার পর্দা টেনে রাতকে রাখি দূর।
ব্যালকনিতে দাঁড়িয়ে খন্ডিত আর
গ্রিলের আচড়ে ক্ষতবিক্ষত আকাশ দেখি।
একবার আমি তুমি হলে-
আমার চোখ, নাক, মুখ, সমস্ত অবয়ব দিয়ে,
আকাশটাকে দুহাতে বুকে জড়িয়ে ধরে,
রাতের সাথে সারারাত কাটিয়ে দিতাম।
সেদিন যদি পূর্ণিমা হয়,
জ্যোৎস্না যদি গড়িয়ে পড়ে আমার গায়ে?
চাঁদ যদি তাঁর কলংক আমায় দেয়?
কিংবা আমি যদি একটা ঝিঁঝিঁ পোকা হই?
ঠান্ডা হাওয়া হই?
রাতের পাখী হই?
একজোড়া চোখের ঘুম হই?
ঘুমের ভেতর স্বপ্ন হই?
আমি যদি তুমি হতাম-
রাতকে ছুয়ে দিয়ে,
তাঁর ভেতরে হারিয়ে যেয়ে,
তারপর রাত হয়ে উঠতাম। 

