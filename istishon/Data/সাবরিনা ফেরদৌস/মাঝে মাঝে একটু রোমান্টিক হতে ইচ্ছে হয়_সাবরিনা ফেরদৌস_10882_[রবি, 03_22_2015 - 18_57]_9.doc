মাঝে মাঝে একটু রোমান্টিক হতে ইচ্ছে হয়


আকাশের দিকে রোজই তাকাই। কিন্তু তা ঠিক আকাশ দেখার জন্য না। কখনো মেঘ দেখতে, কখনো রোদ দেখতে আবার কখনো বা এমনিতেই তাকাই। জ্যাম ঠেলে সন্ধ্যায় ঘরে ফিরবার সময় তেমনই করে আনমনে একবার আকাশের দিকে তাকিয়েছি। হাতিরঝিলে নানা বর্ণের আলোর মেলা, তাঁর উপর অন্ধকার আকাশ। আর আকাশের অনেকটা নীচে, যেন লাল নীল আলো দেখতেই অনেকটা নীচে নেমে আসা, বাঁকা চাঁদ। ঠিক চাঁদের বুড়ি যেমন চাঁদে বসে তাঁর চরকায় সুতো জড়ায় তেমন চাঁদ। আজকের চাঁদের কি কোন নাম আছে? চাঁদের একটু উপরে আর একটু ডানদিকে ছিল সন্ধ্যাতারা। কতদিন পর দু’জনকে একসাথে দেখেছি!
ব্যস্ত আমরা সবাই। জীবন ও জীবিকার তাগিদে সারাক্ষন ছুটে চলি। ছুটতে ছুটতে ভুলে যাই আকাশের কথা, চাঁদের কথা, সন্ধ্যাতারার কথা। ওরা কিন্তু ঠিকই আসে রোজ। আমরা ভুলে আছি বলে অভিমান হয়না ওদের। কি জানি! হয়তো হয় অভিমান আমরা বুঝি না। বুঝতে চাইও না। 
খুব ছোটবেলায় মাবাবা চাঁদ দেখিয়ে ঘুম পাড়িয়েছে। চাঁদের বুড়ির গল্প বলেছে। আমি হয়তো কখনো সেই বুড়িকে স্বপ্ন দেখেছি! মনে নেই এখন। 
আজকে জ্যোৎস্না ছিল না। চাঁদের চাইতে তারাটাই অনেক বেশী উজ্জ্বল ছিল। তারা নাকি অনেক দূরে থাকে! কেন যে সব সময় চাঁদের সাথে থাকতে চায়! একবার ভাবি মোবাইলে ছবি তুলে রাখি। এতো বিশাল আকাশ, তাঁর শরিয়ে জড়িয়ে থাকা বাঁকা চাঁদ আর কতো কতো পথ দূরের সন্ধ্যাতারাকে ক্যামেরার ভেতর সীমাবদ্ধ করতে মন চাইলো না। বিশালকে বিশাল থাকতে দিতে হয়।
নেমে গিয়েছিলাম গাড়ি থেকে। ভাবলাম আমিও অন্ধকার আকাশের মধ্যে হারিয়ে যাই। সেখানে দেখা পাবো সন্ধাতারা আর চাঁদের। মানুষের ধাক্কাধাক্কি, বাসগাড়ির শব্দ, রিকশার জড়িয়ে যাওয়া আর অফুরন্ত ধুলোবালিতে কিছুক্ষণের মধ্যেই মনে হোল কাজটা ঠিক হয়নি। আকাশকে তখন মনে হচ্ছিলো বিশাল গহবর। চাঁদ তারার দিকেতো তাকাতেই পারছিলাম না। হায়রে যান্ত্রিক জীবন! একটু রোমান্টিক হতেও দেয় না আর। 

