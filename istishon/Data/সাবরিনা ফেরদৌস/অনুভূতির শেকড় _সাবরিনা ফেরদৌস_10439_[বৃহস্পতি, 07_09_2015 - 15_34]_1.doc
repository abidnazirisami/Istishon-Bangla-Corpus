অনুভূতির শেকড় 


নুরু কবিরাজের বয়স হয়েছে ৭২ বছরের কাছাকাছি। বাহাত্তুরে ধরে আজকাল প্রায়ই। গাছগাছড়া তেমন নাই। আগানেবাগানে ঘুরে বেড়ায় আর নিজের মনে একা একা কথা কয়। জীবনভর মানুষের রোগমুক্তির চেষ্টা করে গেছে। বাপ কবিরাজ ছিল, সেও কবিরাজ, তাঁর যদি একটা পুত্র থাকতো তবে তাকেও নুরু কবিরাজি শেখাতো। মরা পুত্র জন্ম দিতে গিয়ে তাঁর স্ত্রী মরে গেলো। পুত্রকে কবিরাজ বানানোর সাধ অপূর্ণ রয়ে গিয়েছে।
অনেকগুল পরিবর্তন সে তাঁর এই দীর্ঘ জীবনে দেখেছে। রাজার বদল, রাজ্যের বদল। মানচিত্র বদলায় আর তার সাথে বদলায় অনুভূতি। একটা বিষয় নুরু কবিরাজের কাছে স্পষ্ট। মানুষের সবরকম ক্রিয়াকলাপের মূলে আসল কারণ হল অনুভূতি। অনুভূতি নিয়ন্ত্রণ করা না গেলে মানুষের সব উন্নতি-অগ্রগতি ধংসের মুখে পরবে।
লোকাল অনুভূতির চাইতেও ভয়াবহ আন্তর্জাতিক অনুভূতি। সাত সমুদ্দুর তের নদীর ওপাড় থেকে হাওয়ায় ভেসে আসা তাপদার অনুভূতি। একবার যদি সে অনুভূতিতে নাড়া লাগে তাহলেই সেরেছে! কিন্তু সমস্যা হল এই অনুভূতি এতোই অনুভূতি প্রবণ যে শত চেষ্টা করেও একে শান্ত রাখা যায় না। আপনার তাপে আপনই ফুটতে থাকে সারাক্ষন।
নুরু কবিরাজ ৭২ বছর বয়সে ভাবে। ভাবে আর ভাবে। ভাবতেই থাকে আর হাতড়াতে থাকে ঝোপজংগল। 
কবিরাজ সারাদিন ঝাপসা চোখে খোঁজে আশ্চর্য এক শেকড়। স্বপ্নে পাওয়া শেকড়। সারাদিন উপোস থেকে সন্ধ্যার ঠিক আগে মন্ত্র পড়ে ঊর্ধ্বপানে চক্ষুমুদে ডান হাতে একটানে সেই শেকড় টেনে তুলতে হবে। কাকপক্ষীও যেন টের না পায় এমন নিঃশব্দে আর সাবধানতার সাথে কাজটা করতে হবে। তিনদিনের পুরনো মরা চামচিকা বেটে রস করে তার সাথে বাঁদরের নাড়িভুঁড়ির বাছা অংশ মিশিয়ে তার সাথে দাঁড়কাকের হাগু আর টিকটিকির হিসু মিশিয়ে তার মধ্যে শেকড় দিয়ে ছেঁচতে হবে ভালো করে। এভাবেই তৈরি হবে অনুভূতি নিয়ন্ত্রনের আশ্চর্য দাওয়াই।
আশা করা যায় এই দাওয়াই দিনে দুইবার সাতদিন বাসি পেটে একদমে দুই চিমটি পরিমান সেবনে মানুষ অনুভূতি রোগ থেকে উপশম পাবে। ৪৫ ডিগ্রী কোণে, ত্যাবড়ানো লাঠিতে ভর দিয়ে কবিরাজ আবার জংগলের দিকে যায়। সব উপকরণ প্রস্তুত কেবল খুঁজে পায় না শেকড়। 

