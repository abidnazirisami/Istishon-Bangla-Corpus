উল্টোরথ


(উৎসর্গঃ মোশাহিদা সুলতানা রীতু ও মোহাম্মদ তানজীমঊদ্দিন খানকে) 
আর আমি জানি,
এমনই তো হয়
এমনই তো হচ্ছে
এমনই তো হবে
এমনটাই তো হওয়ার কথা ছিল বন্ধু ।
গনতান্ত্রিক হবে স্বৈরাচার
সমাজতান্ত্রিক হবে ফ্যাসিস্ট
ধর্মনিরপেক্ষতা পরিণত হবে উগ্রবাদে।
যখন মানুষ হয় অমানুষ
আর সমস্ত কিছু ভেসে যায় ভুলস্রোতে,
তখন এমনই তো হয়
এমনই তো হচ্ছে
এমনই তো হবে
এমনটাই তো হওয়ার কথা ছিল বন্ধু।
যাকে ভাবি মাতৃত্বের প্রতিচ্ছবি
সেই ফিরিয়ে দেবে নিদারুন তাচ্ছিল্যে
যার ব্যক্তিত্বকে ভাবি পিতার আশ্রয়
তিনিও বুঝবেন ভুল চরম অর্বাচিনতায় ,
ভ্রাতৃত্বের আহবান পরিণত হবে
মূল্যহীন অচল কোন মুদ্রায়,
ছোট্ট বোনটির অনুভূতিহিন দেয়ালে
প্রতিহত হবে আমার বাড়িয়ে দেয়া হাত।
যারা কিনা মানবতার বুলি আওড়ায়
তারাই হবে অসামাজিক, অমানবিক
যারা কিনা মুক্তচিন্তার কথা বলে
তারাই হবে অষহিষ্ণু চরম
সুন্দর সমাজ বিনির্মাণের কথকেরা
আমদানি করবে যত সব অসুন্দরের। 
আর আমি জানব,
ইতিহাসের চাকা ঘুরছে উলটোপথে।
আলোখর কৃষ্ণ বিবরের মত
পদ্মভূক নির্বোধ বালকের মত
নিঃছিদ্র কাল পর্দার মত
পৃথিবীর এখন ঘোরতর দুঃসময়।
এমনটাই কি হওয়ার কথা ছিল বন্ধু? 

