বিজয় আমাদের জীবনধারায়



( *** লেখাটি প্রথম প্রকাশিত হয়েছিল আজ থেকে ঠিক ৪ বছর আগে সাপ্তাহিক 'আমার বাংলা' পত্রিকার উদ্বোধনী সংখ্যায়  ) 
বিজয় আমাদের দিয়েছে অবারিত সুখের আস্বাদন। আমাদের জীবনকে বিজয় দিয়েছে সেই সকল সুখ ও স্বাচ্ছন্দ্য, যা বিজয় ছাড়া আমরা অনুভব বা লাভ করতে পারতাম না। কিন্তু ১৯৭১ সালের ১৬ই ডিসেম্বরে পাকিস্তানী হানাদার বাহিনীকে পর্যদুস্ত করার ভিতর দিয়ে আমরা যে স্বাধীনতা বা বিজয় অর্জন করেছি, তা কি শুধুমাত্র একটি দিন অর্থাৎ ১৬ই ডিসেম্বর উদযাপনের মধ্যেই আমাদের জীবনধারায় সীমাবদ্ধ থাকা উচিত?
 বিজয় দিবসে দেশের অনেক বাসাবাড়ি ও অফিস আদালতে ভাল মানের খাবার রান্না ও আহার করা হয়। সরকারি অফিস আদালতে পত পত করে ওড়ে লাল-সবুজের পতাকা। শহরের নামকরা ফ্যাশন হাউসগুলো বাজারে ছাড়ে বিশেষ ডিজাইনের পোশাক। তরুণ-তরুণীসহ অনেকেই সেই পোশাক পরিধান করে বিজয়কে উদযাপনের চেষ্টা করেন। সরকারি ছুটির দিন থাকায় স্কুল-কলেজ, বিশ্ববিদ্যালয়, অফিস-আদালত বন্ধ থাকে। তাই ১টা দিন ছুটি পেয়ে তা কাজে লাগাতে অনেকেই ব্যগ্র হয়ে ওঠেন। বন্ধু-বান্ধব, পরিবার-পরিজনকে সাথে নিয়ে কেউ বেড়াতে যান টিএসসি, কেউ ধানমন্ডির রবীন্দ্র সরোবর বা কেউ যান সেগুনবাগিচায় শিল্পকলা একাডেমীতে। বহুজাতিক কর্পোরেট প্রতিষ্ঠানগুলো হয়ত কনসার্ট বা সংগীতানুষ্ঠানের আয়োজন করে। জাতীয় পতাকাকে মাথায় ব্যান্ডানা হিসেবে ব্যবহার করে অথবা ‘কনসার্ট ফর বাংলাদেশ’-এর ছবিওয়ালা টি-শার্ট গায়ে চড়িয়ে সেই উৎসবে যোগ দেন অনেকেই। বিজয় নিয়ে, দেশকে নিয়ে রচিত সংগীত উপহার দেন দেশবরেণ্য শিল্পীরা, আনন্দে মেতে ওঠে দর্শক।
 কিন্তু, তাতে কি বিজয়ের সত্যিকারের তাৎপর্য ফুটে ওঠে? তাতে কি বিজয়ের সত্যিকারের শক্তির উপলব্ধি হয়?
 বিজয় বা স্বাধীনতা আমাদেরকে অনেক অনেক কিছু দিয়েছে, যেগুলো ছাড়া আমাদের পুরো জীবনধারাই হত অন্যরকম। আজও যদি আমরা পাকিস্তান রাষ্ট্রের অংশ থাকতাম, চিন্তা করুন তাহলে কি হতে পারত? পাকিস্তান রাষ্ট্রের বর্তমান অবস্থার দিকে দৃষ্টিপাত করলেই ব্যাপারটা বোঝা সম্ভব হবে। মৌলবাদ, সন্ত্রাস ও একনায়কতন্ত্রের ভারে ভারাক্রান্ত পাকিস্তান আজ সত্যিকার অর্থেই এক ব্যর্থ রাষ্ট্র। সেখানে মানুষের জীবনের পরিপূর্ণ নিরাপত্তা নেই। আজ কোথাও বোমা হামলায় ৫০ জন মারা যাচ্ছে তো কাল মসজিদে নামাযরত মুসল্লীদের উপর গুলিবর্ষণে ২৫ জন নিহত হচ্ছে! মৌলবাদ ও সামরিক শাসকদের উৎপাতে মানুষের স্বাধীনতা ও অধিকার অনেকাংশেই বিপন্ন।
 সেখানে চিন্তা করলেই দেখা যায়, বাংলাদেশের মানুষ তুলনামূলকভাবে কতটা ভাল আছে। পাকিস্তানের অংশ হিসেবে থাকলে বাংলাদেশেও যে মৌলবাদ, সন্ত্রাস ও মিলিটারী শাসকদের পদতলে পিস্ট হতনা, তা কে বলতে পারে? একটি নিরঙ্কুশ বিজয়ের মধ্য দিয়ে বাংলাদেশ আলাদা দেশ হিসেবে আত্মপ্রকাশ করেছিল বলেই তো বাংলাদেশ ধীরে ধীরে নিজের পায়ে দাঁড়াতে শুরু করেছে। এই দেশে নেই মৌলবাদের প্রত্যক্ষ প্রভাব, নেই সামরিক জান্তাদের ‘তৈলাক্ত বাঁশ বেয়ে ওঠা-নামা’র মত ক্ষমতায় আরোহণ ও নেমে যাওয়া। ব্যক্তি-স্বাধীনতা ও মানবাধিকার ও যথেষ্ট উৎকর্ষতা লাভ করেছে এই দেশে। দেশীয় শিল্প-সাহিত্য-সংস্কৃতিতে মানুষের রয়েছে অবাধ বিচরণের সুযোগ। 
 সুতরাং, যে বিজয় দেশবাসীকে এতকিছু দিয়েছে, সেই বিজয় কি শুধুমাত্র ১ দিনের উদযাপনেই সীমাবদ্ধ থাকা উচিত? দুঃখজনক হলেও সত্যি আমাদের দেশের বেশিরভাগ মানুষের কাছেই তা পরিণত হয়েছে ১ দিনের উদযাপনে। সার্বিক জীবনধারায় বিজয়ের অনুপ্রেরণা কমই পরিলক্ষিত হয়। তরুণ সমাজের মধ্যে স্বাধীনতা নিয়ে যথেষ্ট আগ্রহ রয়েছে। তাদের অনেকেই বিজয়কে যথেষ্ট পরিমাণে হৃদয়ে ধারণ করে। কিন্তু, দেশের জন্য সত্যিকার অর্থে ভাল কিছু করার ব্যাপারে তাদের আগ্রহ অনেক কম। দেশকে নিয়ে তারা হতাশ। আর যাদের দেশকে নিয়ে কিছু করার ইচ্ছে রয়েছে, তাদের হয়তো ইচ্ছেকে বাস্তবে রূপ দেয়ার সামর্থ নেই।
 কিন্তু, সবারই মনে হয় স্মরণে রাখা প্রয়োজন ‘যুদ্ধ এখনো শেষ হয়নি, যুদ্ধ এখনো চলছে।’ ‘স্বাধীনতা অর্জনের চেয়ে স্বাধীনতা রক্ষা করা বেশি কঠিন’ হয়ে থাকলে স্বাধীন দেশকে রক্ষা তথা এর সার্বিক মঙ্গল ও উন্নয়নের জন্য কাজ করা দেশের আপামর জনসাধারণের সবার দায়িত্ব ও কর্তব্য। যুদ্ধ যদি এখনও শেষ না হয়ে থাকে, আর এই যুদ্ধ যদি হয় দেশকে সকল অমঙ্গলের হাত থেকে রক্ষা করে মঙ্গলের দিকে নিয়ে যাওয়া, তাহলে ১৯৭১ সালের যোদ্ধারাই নন, বর্তমানে দেশকে নিয়ে যারা ভাল কিছু ভাবেন ও সেই চিন্তা বাস্তবায়নের জন্য সংগ্রাম করেন, তারা সবাইও মুক্তিযোদ্ধা। তাইতো দেশের জন্য, দেশের মানুষের জন্য কাজ করা দেশের প্রত্যেকটি মানুষের ‘লাইফস্টাইল’ বা ‘জীবনধারা’র অংশ হওয়া উচিত।
 যখন কেউ দেশের রাস্তায় ঘুরে বেড়ানো শিশুদের কথা ভেবে তাদের জন্য বিনা খরচায় পড়াশুনার জন্য কোন বিদ্যালয় স্থাপন করে, তখন আমরা বলতে পারি, তার মধ্যেই রয়েছে বিজয়ের চেতনা। যখন এক বা একাধিক মানুষ দেশের তরুণ সমাজকে অবক্ষয়ের হাত থেকে রক্ষা করার জন্য তাদের সঠিক দিক-নির্দেশনা ও প্রয়োজনীয় সাহায্য করে থাকে, তখন আমরা বলতে পারি তাদের জীবনধারায় রয়েছে যুদ্ধের দ্যেতনা, বিজয়ের চেতনা। যখন কোন মানুষ চেষ্টা করে বয়োবৃদ্ধ সম্বলহীন মানুষদের জন্য কিছু করার, তারা জীবনেও কাজ করে বিজয়ের চেতনা। আর অবশ্যই যখন কোন মানুষ সবরকম সুযোগ থাকা সত্ত্বেও বিদেশগামী হয়ে কাপুরুষের পরিচয় না দিয়ে দেশে থেকেই সকল প্রতিকূলতার সাথে লড়াই করে বেঁচে থাকতে চান, চান দেশের জন্য দেশে থেকেই কিছু করতে, তার মধ্যেও রয়েছে একজন যোদ্ধা, একজন মুক্তিযোদ্ধা ও বিজয়ের চেতনা।
 বিজয়ের চেতনা ছড়িয়ে পড়ুক আমাদের জীবনধারায়। দেশপ্রেম হোক আমাদের ‘লাইফস্টাইল’ এর একটি অতীব গুরুত্বপূর্ণ অংশ।

