মুক্তচিন্তার লেখকদের উপর হামলাঃ দেশত্যাগই যেন সমাধান 



মুক্তচিন্তার বই প্রকাশ করতে গিয়ে ধর্মীয় উগ্রবাদীদের হামলার শিকার হয়েছেন, এমন একজনকে ফোন করে যোগাযোগের চেষ্টা হলে তার নাম্বার বন্ধ পাওয়া যায়। আর ব্লগার হত্যার বিরুদ্ধে প্রতিবাদে মুখর গণজাগরণ মঞ্চের একজন সক্রিয় কর্মীর সাথে সেলফোনে যোগাযোগ করার চেষ্টা করা হলে অপর পাশ থেকে কোন সাড়া পাওয়া যায়নি। 
এই ব্যাপারটিই প্রমাণ করে বাংলাদেশে মুক্ত ও স্বাধীনভাবে যারা চিন্তা করেন, মুক্তচিন্তাকে যারা পৃষ্ঠপোষকতা দেন, অথবা এর স্বপক্ষে, ধর্মীয় উগ্রপন্থার বিরুদ্ধে যারা অবস্থা নিয়েছেন, তারা কতটা সাবধানে থাকেন। আরও স্পষ্টভাবে বললে তারা ছিলেন এবং আছেন আতংকে -- সেই আতঙ্কে যে কখন তাদের উপরও কেউ হামলা করে, অথবা হামলার হুমকী প্রদান করে। 
কিন্তু, সাবধানে থেকেও অনেকেই নিজেদের রক্ষা করতে পারছেন না। ব্লগার নীলয় নীল হুমকী পাওয়ার পর সাবধানে চলাফেরা করতেন। ফেসবুকের প্রোফাইল থেকে তার সব ছবি সরিয়ে ফেলেছিলেন। ঠিক এমনিভাবে সাবধানে থাকতেন এই বছরের ফেব্রুয়ারীতে অভিজিত রায়ের বই প্রকাশ করার কারণে হুমকীর শিকার হওয়া পুস্তক প্রকাশনী শুদ্ধস্বরের স্বত্বাধিকারী আহমেদুর রশীদ টুটুল। তিনি হুমকী পাওয়ার পর থানায় সাধারণ ডায়েরীও করেছিলেন। কিন্তু, গতমাসে আরও কয়েকজনের সাথে একই দিনে তাকেও হামলার স্বীকার হতে হয়। 
এই ব্যাপারগুলোই অনেক ব্লগার-লেখক-প্রকাশক-একটিভিস্টকে আতঙ্কিত করে তুলছে। অনেক সতর্কভাবে থাকার পরও তাদের অনেকেই হামলার শিকার হচ্ছে। এই কারণে উপায়ন্তর না দেখে অনেকেই দেশ ছেড়ে বিদেশ পাড়ি জমানোকেই বাঁচার উপায় বলে মনে করছেন। তারা ভাবছেন, এতে করে তারা বেঁচে থাকতে পারবেন, আরেকদিকে তাদের ধর্মনিরপেক্ষ লেখালেখি চালিয়ে যেতে পারবেন। 
গত কয়েক মাসেই অন্তত ১০ থেকে ১২ জন ব্লগার দেশ ছেড়ে পাড়ি জমিয়েছেন ভিনদেশে। জীবনের শঙ্কায় থাকা আরো ৭০ ব্লগার দেশ ছাড়ার ব্যাপারে সহযোগিতার আবেদন জানিয়েছেন বলেও জানা গেছে। নিরাপত্তার জন্য পুলিশের উপর আস্থা নেই তাদের। পুলিশের কাছ থেকে কোনও সহযোগিতা পাচ্ছেন না বলেও অভিযোগ করেছেন ব্লগাররা। গত শনিবার ঢাকায় দুটি হামলার ঘটনায় আরও আতঙ্ক ছড়িয়ে পড়েছে তাদের মধ্যে। এই পরিস্থিতিতে দেশে থাকাকে অনিরাপদ মনে করছেন ব্লগাররা। আতঙ্কে ব্লগাররা দেশ ছাড়লেও নিশ্চিত হতে পারছেন না তাদের পরিবার স্বজনরা। 
হুমকির মুখে কয়েক দিন আগে দেশ ছেড়েছেন গণজাগরণ মঞ্চের অন্যতম সংগঠক ও ব্লগার শাম্মী হক। তিনি বর্তমানে জার্মানিতে আছেন। তিনি কয়েকদিন আগে জার্মানী পাড়ি জমানোর পর ফেসবুকে স্ট্যাটাস দিয়ে বলেন, ‘জীবনের শঙ্কা নিয়েই দেশ ছাড়তে বাধ্য হয়েছি। আমার দেশ ছাড়তে হবে, কোনোদিন ভাবিনি। আজ যখন আমার সহযোদ্ধারা মিছিল করছে, আমি এখানে (জার্মানি) বসে ছটফট করছি। কিন্তু আমি দেশে থাকলে আজই হতো আমার শেষ দিন। দুই মাস পুলিশি নিরাপত্তায় ছিলাম। পড়াশোনা, চাকরি, এমনকি হোস্টেলও ছাড়তে হয়েছিল। আমি দেশ ছাড়তে বাধ্য হয়েছি। এই মৃত্যু উপত্যকা আমার সোনার বাংলা নয়।’ 
শাম্মী জার্মানীতে পাড়ি জমানোর আগে পুরো দুই মাস পুলিশি প্রহরায় ছিলেন; কিন্তু এভাবে জীবন বয়ে নিয়ে বেড়ানো তার পক্ষে আর স্বাভাবিক বলে মনে হয়নি। তাই তিনি শেষ পর্যন্ত দেশ ছাড়তে বাধ্য হয়েছেন বলে জানা গেছে। 
জুলাইয়ের প্রথম সপ্তাহে দেশ ছেড়েছেন লেখক হুমায়ুন আজাদের ছেলে অনন্য আজাদ। দেশে থাকা অবস্থায় সে অনেক প্রাণনাশের হুমকী পেয়েছিল। তাকে সবসময়ই খুব সতর্কতার সাথে চলাফেরা করতে হত। তিনি এমনকি বাইরে বের হলে অনেক সময়ই মাথায় হেলমেট পরে চলাফেরা করতেন। 
দেশ ছাড়ার পর অনন্য আজাদও জানিয়েছিলেন, হুমকির মুখেই নিরাপত্তার অভাবে তিনি জার্মানি চলে গেছেন। কবে দেশে ফেরা হবে কিংবা আদৌ ফিরতে পারবেন কি না, সে বিষয়েও সংশয় তাঁর। তিনি জানান, ‘আমি হুমকির মুখে জীবন বাঁচাতেই জার্মানি চলে এসেছি। কবে ফিরবো জানি না। দেশে আমি নিরাপত্তা পাইনি।’ তাঁর ঘনিষ্ঠরা জানিয়েছেন, জীবন বাঁচাতেই অনন্য আজাদ জার্মানিতে স্কলারশিপ নিয়ে চলে গেছেন। যাওয়ার পর দেশে তাঁর বন্ধুদের ফোনে এ কথা জানিয়েছেন। অক্টোবরের শেষ সপ্তাহে দেশ ছেড়ে সপরিবারে জার্মানিতে আশ্রয় নেন তন্ময় কর্মকার নামের এক ব্লগার। জুলাইয়ে দেশ ছেড়েছেন সন্ন্যাসী রতন নামের আরেক ব্লগার। তিনি নরওয়ে গেছেন। 
 ‘নবি মোহাম্মদের ২৩ বছর’ শিরোনামে এক বই প্রকাশিত হওয়ার পর তোপের মুখে পড়েন সৈকত চৌধুরী। প্রাণনাশের হুমকি ও তোপের মুখে গত মে মাসে দেশ ছেড়ে ইউরোপের একটি দেশে আশ্রয় নিয়েছেন। ব্লগার ক্যামিলিয়া কামাল ও সুব্রত শুভ আছেন সুইডেনে। ব্লগার মনির আছেন ফ্রান্সে। তাঁরা এ বছরই দেশ ছাড়েন। ২০১৩ সালে হামলার শিকার আলোচিত ব্লগার আসিফ মহিউদ্দিন বর্তমানে জার্মানিতে আছেন। হামলার পরপরই তিনি দেশে ছাড়েন। বার্লিনে আত্মগোপনে থাকা আসিফ মহিউদ্দিন জানিয়েছেন, এ বছর কমপক্ষে ১২ জন ব্লগার দেশ ছেড়েছেন এবং জীবনের শঙ্কায় থাকা আরো ৭০ ব্লগার দেশ ছাড়ার ব্যাপারে সহযোগিতার আবেদন জানিয়েছেন। দেশের বাইরে থাকা অবস্থাতেও কথা বলতে রাজি হননি অনেকেই। শুধু নিজের নয়, পারিবারিক সদস্যদের কথা ভেবেও গণমাধ্যমের সঙ্গে কথা বলতে চান না তাঁরা।
হত্যার হুমকি পেয়ে ব্লগার ও গণজাগরণ মঞ্চের কর্মী মাহমুদুল হক মুন্সি বাধনও কয়েকদিন আগে জার্মানী পাড়ি জমিয়েছেন। এর আগে গত কয়েকমাস ধরে চাকরি ছেড়ে স্বেচ্ছায় গৃহবন্দি জীবন বেছে নিয়েছিলেন। বাধন জানান তাকে গত বছরের আগস্টে পাঁচ দফা হত্যার হুমকি দেয়া হয়েছিল ফেসবুক ও টেলিফোনে। এরপর তিনি পল্লবী থানায় জিডি করেন। কয়েকদিন তার বাসার সামনে পুলিশ ঘোরাঘুরি করেছে। তারপর আর খোঁজ নেয়নি। 
মাহমুদুল হক মুন্সি বাঁধন কিছুদিন আগে স্থানীয় এক সংবাদমাধ্যমের কাছে উল্লেখ করেছিলেন, ‘ব্লগারদের এখন আর পুলিশের ওপর আস্থা নেই। তাই তারা আর পুলিশের কাছে যান না বা অভিযোগ করেন না। তিনি বলেন, ‘আমার মতো আরও অনেক ব্লগার হয় ঘরে স্বেচ্ছাবন্দি হয়ে আছেন, নয়তো জীবন বাঁচাতে দেশ ছাড়ার চেষ্টা করছেন।
উল্লেখ্য, মাহমুদুল হক মুন্সী বাঁধনই ছিলেন সেই তরুণ, যিনি গোলাম আযমের মৃত্যুর পর তার কফিনে জুতো মেরে দেশব্যাপী আলোচিত হয়েছিলেন। সেই ঘটনার আগে ও পরে জামাত-শিবিরসহ অনেক উগ্রপন্থি লোকেরা তাকে প্রাণনাশের হুমকী দিয়ে এসেছিল। এছাড়া, ধর্মান্ধতার বিরুদ্ধে লেখাও তার প্রাণনাশের হুমকী পাওয়ার অন্যতম কারণ ছিল। 
জাগৃতি প্রকাশনীর মালিক ফয়সল আরেফিন দীপন খুন হন গত ৩১শে অক্টোবর। এর ঘণ্টাখানেক আগে লালমাটিয়ায় কুপিয়ে জখম করা হয় শুদ্ধস্বর প্রকাশনীর মালিক আহমেদুর রশীদ টুটুলকে। টুটুলের ওপর হামলার সময় তাঁর সঙ্গে থাকা লেখক ও ব্লগার রণদীপম বসু, তারেক রহিমও গুরুতর আহত হন। গত ৭ আগস্ট রাজধানীর গোড়ানের বাসায় খুন হন ব্লগার নীলাদ্রী চট্টোপাধ্যায়। এর আগে, মুক্তমনা ব্লগের প্রতিষ্ঠাতা ও লেখক অভিজিৎ রায়, ব্লগার ওয়াশিকুর রহমান বাবু, অনন্ত বিজয় দাস, গণজাগরণ মঞ্চের অন্যতম সংগঠক আহমেদ রাজিব হায়দার শোভনকে কুপিয়ে হত্যা করা হয়। 
নিষিদ্ধ সংগঠন আনসারুল্লাহ বাংলা টিমের (এবিটি) হিট লিস্টে থাকা ৮৪ ব্লগারের একটি তালিকা বেশ অনেকদিন আগেই পেয়েছে পুলিশ। ওই তালিকায় ছিলেন ড. অভিজিৎ রায়, নীলাদ্রী চট্টোপাধ্যায় নিলয়, রাজিব হায়দার শোভন ও অনন্ত বিজয় দাসের নাম। যারা ঘাতকদের পরিকল্পিত হত্যার শিকার হয়েছেন। গোয়েন্দা পুলিশের ধারণা ঘাতকদের হাতে হত্যাকাণ্ডের নতুন তালিকাও থাকতে পারে। 
হিটলিস্টে থাকা কয়েকজন ইতিমধ্যেই হামলার স্বীকার হয়েছেন অথবা হামলার শিকার হয়ে মৃত্যবরণ করেছেন। এই ক্ষেত্রে আইন-শৃংখলা বাহিনীর কাছে লিখিত অভিযোগ করার পরও অনেকে হামলার শিকার হচ্ছেন। ব্লগারদের খুনিদের ধরার ব্যাপারে সরকারের উচ্চ পর্যায় থেকে একরকম তাগিদ থাকলেও অনেকে তার উপর ভরসা করতে পারছেন না। কারণ, এখন পর্যন্ত কোন ব্লগার হত্যার বিচারের রায় দেয়া ও কার্যকর করা সম্ভব হয়ে ওঠেনি আইন-শৃংখলা বাহিনীর পক্ষে। এই কারণে জীবনের ভয়ে ও আইন-শৃংখলা বাহিনীর উপর ভরসা না থাকায় ব্লগাররা দেশ ছাড়ছেন বলেই মনে করছেন অনেকেই। দেশে ক্রমাগত উগ্রপন্থার বিস্তারই নিঃসন্দেহে এর মূল কারণ। 
** আমার লেখাটি একটি নিউজ পোর্টালে ইতিপূর্বে প্রকাশিত। 

