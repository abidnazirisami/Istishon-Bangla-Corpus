জ্বলে অপরাজেয় - ২ 



আমাদের কি করে থামাবেন দিদিমণি? 
পাকি ট্যাংক আমাদের থামাতে পারেনি
ব্রিটিশ উইনচেস্টারেও আমরা মরিনি
গণহত্যাতেও বিনাশ হইনি
মার্শাল ল’কে তোয়াক্কা করিনি ! 
আমরাই ১৪৪ ধারা ভেঙ্গেছি
আইয়ূব খানের দূর্গ আমরাই গুড়িয়েছি
স্বৈরাচারের কারফিউকে দেখিয়েছি বৃদ্ধাঙ্গুলী !! 
আমরাই ছিলাম বাংলায় ঈসাখাঁর সহচর
চট্টগ্রামের বনেজঙ্গলে মাস্টারদার সঙ্গীসাথী
আর ঢাকায় রুমি বদি জুয়েলের ক্র্যাক সহযোদ্ধা ! 
আমরাই রেসকোর্স ময়দান ভরিয়ে তুলি
আমরা ফুলবাড়িতে স্লোগান দেই
শাহবাগ আমরাই প্রকম্পিত করি !!! 
নূর হোসেনের সাথে পল্টনের
এক মাথা থেকে আরেক মাথা
এই আমরাই দৌড়িয়ে বেড়িয়েছি উদ্দাম সাহসে
এবার কি আমাদের চেনা যায়, দিদিমণি ? 
আজ অবধি আমাদের কেউ থামাতে পারেনি
আপনি কি করে পারবেন, হে দিদিমণি ??? 

