হে প্রজন্ম



প্রজন্ম যায় প্রজন্ম আসে
আর আমরা শুনে যাই সেই
ঘ্যানঘ্যানে ভাঙ্গা রেকর্ড,
‘তরুণেরাই পালটে দেবে সবকিছু,’
তবুও এই দেশ থেকে যায় আগের মতই
আর আমরা বিশাল হাই তুলে বলি
‘এদেশের মানুষকে দিয়ে হবেনা কিচ্ছুই’। 
প্রজন্ম যেন কোন মহানায়কের অপেক্ষায়,
কিন্তু হে প্রজন্ম, তোমরা সকলেই তো সে মহানায়ক
যার অপেক্ষায় অতীত, বর্তমান আর ভবিষ্যত।
যতই উচচকন্ঠ হোক ফ্যাসিবাদী মহাবিশ্ববেহায়ার,
যতই চালাক তারা অপশাসনের বুলডোজার,
সাম্প্রদায়িক পশু যতই ছড়াক মহামারী,
সাম্রাজ্যবাদীরা যতই করুক ছলচাতুরী,
হে প্রজন্ম আজ তবে বাজুক তোমার জয়ভেরী।
ভয় কি হে প্রজন্ম,
চেয়ে দেখ তোমাদেরই যাত্রাপথে
রাতভর দেয় সশস্ত্র পাহারা
রুমী, জুয়েল, বদী আর আজাদ,
তোমাদেরই রাখতে নিরাপদ
দেখ আবারও যুদ্ধে নামে
রুহুল, রউফ আর মতিউর,
বুকের তাজা রক্ত আবারও ঢেলে দিতে চায়
রফিক, জব্বার, সালাম আর শফিউর।
আজ তোমাদের জন্যই চেয়ে দেখ
নূর হোসেন, মিলন আর বসুনিয়া
উদোম গায়ে ছুটছে ঢাকার এমাথা থেকে ওমাথা,
বিজয়মাল্য দিতে তোমাদেরই অপেক্ষায়
স্মিতহাস্যে দাঁড়িয়ে আলীম, জহির আর আলতাফ,
আর দেখ, তোমাদের জন্যই অর্ঘ্য সাজিয়ে প্রস্তুত
শহী মিনার, স্মৃতিসৌধ, অমর একুশে আর স্বোপার্জিত স্বাধীনতা।
হে প্রজন্ম, এগিয়ে যাও অন্ধকারের কুজ্বটিকা পেরিয়ে
তোমাদের হাতেই হোক অপশক্তির জীবনাবসান। 

