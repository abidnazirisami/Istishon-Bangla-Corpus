শাহবাগ অনিঃশেষ



আবেগ-প্রচ্ছন্ন এই আমি
হেটে গেছি তোমার বুকে
ঝিরি ঝিরি বৃষ্টিতে
অথবা প্রখর খরতাপে।
ঝঞ্ঝাবিক্ষুব্ধ, সংগ্রামরত এক যুবক আমি,
আমায় আশ্রয় দিয়েছে
পিতার প্রশস্ত বুকের মতন
তোমার সুবিস্তৃত রাজপথ,
হেটে হেটে আমি খুজেছি আশ্রয়।
মধ্যগগণের সূর্য যখন
ভেবেছে আমায় তার প্রতিদ্বন্দ্বী,
মায়ের কোমল আচলের মত
তোমার ছবিরহাটের বৃক্ষরাজি,
আমায় করেছে শীতল,
আমি যেন এভাবেই বারে বারে ফিরে পাই নিজেকে।
আপাত নিঃসঙ্গ এই আমি
সাম্প্রদায়িক কিছু যন্ত্রমানবের ভীড়ে
মাঝে মাঝে বোধ করি ভীষণ একা,
তখনই টেনে নিই পথপাশের দোকান থেকে
গরম চায়ের কাপ
অথবা ধরাই কোন সস্তা সিগারেট,
প্রতি চুমুকে, প্রতি টানে আমি যেন পাই
আমার অধরা প্রিয়ার ঠোটের উষ্ণতা।
শাহবাগ, এভাবেই তুমি টিকিয়ে রাখো
একজন অপদার্থ স্বাপ্নিককে,
আমি যেন দেখতে পাই
তোমার রাস্তাগুলো প্রসারিত হতে হতে
ছড়িয়ে গেছে সারা বাংলায়।
আর আমার ভাবনাগুলো
অনুরণিত হচ্ছে সারা বিশ্বময়। 
আমার চারপাশে শাহবাগ অনিঃশেষ ।। 

