মুক্তচিন্তার লেখক-প্রকাশকদের দেশত্যাগঃ সমাধান কোন পথে_ 



অক্টোবরের ৩১ তারিখে জাগৃতি প্রকাশনীর প্রকাশক ফয়সাল আহমেদ দীপনকে কুপিয়ে হত্যা করা হয়। একই দিনে শুদ্ধস্বর প্রকাশনীর প্রকাশক আহমেদুর রশীদ টুটুল, ব্লগার-লেখক তারেক রহিম ও রণদীপম বসুকে দুবৃত্তরা কুপিয়ে মারাত্মক আহত করে রেখে যায়। তাদের ৩জনকে ঢাকা মেডিকেল কলেজ হাসপাতালে চিকিৎসা দেয়া হয়। চিকিতসাধীন অবস্থায় আহমেদুর রশীদ টুটুল বলেছিলেন, তিনি থেমে থাকবেন না। তখন সবাইই মনে করেছিলেন, তিনি হয়তো এরপরও হার না মেনে তার লেখালেখি আর প্রকাশনা অব্যহত রাখবেন। 
কিন্তু, সপ্তাহ দু'ইয়েক আগে তিনি নীরবেই দেশ ছেড়ে আমেরিকায় পাড়ি জমান। এভাবে, জঙ্গীদের দ্বারা আক্রান্ত হওয়ার পর তিনি হয়তো আর এক মুহূর্ত দেশে থাকা নিরাপদ মনে করেননি। তার ঘনিষ্ঠ কয়েকজন জানিয়েছেন, হাসপাতালে চিকিতসাধীন অবস্থায়ও তার সবসময় মনে হত, এই বুঝি আবারও কেউ চাপাতি হাতে তেড়ে আসছে। 
গত কয়েক মাসে সৃষ্ট পরিস্থিতির দিকে তাকালে টুটুলের এই দেশ ছেড়ে যাওয়াটাকে মোটেও কোন অস্বাভাবিক ঘটনা মনে হবেনা। গত কয়েক মাসেই অন্তত ১৫ জন ব্লগার দেশ ছেড়ে পাড়ি জমিয়েছেন ভিনদেশে। জীবনের শঙ্কায় থাকা আরো ৭০ ব্লগার দেশ ছাড়ার ব্যাপারে সহযোগিতার আবেদন জানিয়েছেন বলেও জানা গেছে। নিরাপত্তার জন্য পুলিশের উপর আস্থা নেই তাদের। পুলিশের কাছ থেকে কোনও সহযোগিতা পাচ্ছেন না বলেও অভিযোগ করেছেন ব্লগাররা।এই পরিস্থিতিতে দেশে থাকাকে অনিরাপদ মনে করছেন ব্লগাররা। 
হুমকির মুখে কিছুদিন আগে দেশ ছেড়েছেন গণজাগরণ মঞ্চের অন্যতম সংগঠক ও ব্লগার শাম্মী হক। তিনি বর্তমানে জার্মানিতে আছেন। শাম্মী জার্মানীতে পাড়ি জমানোর আগে পুরো দুই মাস পুলিশি প্রহরায় ছিলেন; কিন্তু এভাবে জীবন বয়ে নিয়ে বেড়ানো তার পক্ষে আর স্বাভাবিক বলে মনে হয়নি। তাই তিনি শেষ পর্যন্ত দেশ ছাড়তে বাধ্য হয়েছেন বলে জানা গেছে। 
জুলাইয়ের প্রথম সপ্তাহে দেশ ছেড়েছেন লেখক হুমায়ুন আজাদের ছেলে অনন্য আজাদ। দেশে থাকা অবস্থায় সে অনেক প্রাণনাশের হুমকী পেয়েছিল। তাকে সবসময়ই খুব সতর্কতার সাথে চলাফেরা করতে হত। তিনি এমনকি বাইরে বের হলে অনেক সময়ই মাথায় হেলমেট পরে চলাফেরা করতেন। 
এইভাবেই, তাদের আগে-পরে দেশ ছেড়েছেন আসিফ মহিউদ্দিন, মাহমুদুল হক মুন্সী বাঁধন, আরিফ জেবতিক, সন্নাসী রতন, সুব্রত শুভ, সহ আরও অনেকেই। এতেই ব্যাপারটা আমাদের এই প্রশ্নের মুখোমুখী দাঁড় করিয়ে দেয় যে, মুক্তচিন্তার লেখকদের, যারা কিনা বিভিন্ন ধর্মীয় কুসংস্কার, ধর্মান্ধতা এবং সাম্প্রদায়িকতার বিরুদ্ধে লেখেন, তাদের কি দেশে থেকে সেটি করার কোন উপায় নেই? তাদের দেশ ছেড়ে চলে যাওয়াই কি তবে একমাত্র সমাধান?
এই ব্যাপারে জিজ্ঞাসা করা হলে ঢাকা বিশ্ববিদ্যালয়ের আন্তর্জাতিক সম্পর্ক বিভাগের সহযোগী অধ্যাপক তানজিমউদ্দিন আহমেদ খান বলেন, "আসলে আমাদের সমাজে অনেকের কাছেই এই ধারণা জন্মেছে যে ব্লগার মানেই নাস্তিক; আর নাস্তিক হলে, ধর্মীয় বিষয় নিয়ে প্রশ্ন উত্থাপন করলে, তাকে মেরে হত্যা করা যেন জায়েজ। কিন্তু, অনেকেই ভুলে যায় যে, মুসলমানদের মধ্যেও অনেকেই ব্লগিং করেন; এমনকি জাকির নায়েকও একজন ব্লগার। আমাদের সমাজে ব্লগারদের সম্পর্কে ভুল ধারণা তাদের বিরুদ্ধে উগ্রবাদীদের উসকে দিতে ভূমিকা রাখছে। আর এক্ষত্রে আমি বলবো, মাহমুদুর রহমানের আমার দেশ পত্রিকা অত্যন্ত নিন্দনীয় ভূমিকা পালন করেছে। তারা ব্লগাররা ধর্মের অবমাননা করছে, এই জাতীয় খবর আর বিজ্ঞাপন ছাপিয়ে তারা ২০১৩ সালে ধর্মান্ধ মানুষদের খেপিয়ে তোলে। তারা ব্লগারদেরকে নাস্তিক হিসাবে মানুষের সামনে এমনভাবে উপস্থাপন করেছে যেন তারা ছিল মারাত্মক অপরাধী।"
মুক্তচিন্তার লেখক-প্রকাশক-ব্লগারদের দেশ ছেড়ে চলে যাওয়া প্রসঙ্গে তিনি বলেন, "দেশে অসাম্প্রদায়িক লোকেরা নিরাপত্তা পাচ্ছেন না বলেই তারা বিদেশ পাড়ি জমাতে বাধ্য হচ্ছে। আইন-শৃংখলা বাহিনীর ভূমিকা এক্ষেত্রে নিঃসন্দেহে আশাব্যঞ্জক নয়।"
ব্লগার, লেখক, প্রকাশক বা অসাম্প্রদায়িক মতবাদের লোকজনদের নিয়ে বিভিন্ন উগ্রপন্থি সংগঠন নিয়মিত হিটলিস্ট প্রকাশ করছে। হিটলিস্টে থাকা কয়েকজন ইতিমধ্যেই হামলার স্বীকার হয়েছেন অথবা হামলার শিকার হয়ে মৃত্যুবরণ করেছেন। এই ক্ষেত্রে আইন-শৃংখলা বাহিনীর কাছে লিখিত অভিযোগ করার পরও অনেকে হামলার শিকার হচ্ছেন। ব্লগারদের খুনিদের ধরার ব্যাপারে সরকারের উচ্চ পর্যায় থেকে একরকম তাগিদ থাকলেও অনেকে তার উপর ভরসা করতে পারছেন না। কারণ, এখন পর্যন্ত কোন ব্লগার হত্যার বিচারের রায় দেয়া ও কার্যকর করা সম্ভব হয়ে ওঠেনি আইন-শৃংখলা বাহিনীর পক্ষে। এই কারণে জীবনের ভয়ে ও আইন-শৃংখলা বাহিনীর উপর ভরসা না থাকায় ব্লগাররা দেশ ছাড়ছেন বলেই মনে করছেন অনেকেই। দেশে ক্রমাগত উগ্রপন্থার বিস্তারই নিঃসন্দেহে এর মূল কারণ।
কিন্তু, তারপরও প্রশ্ন থেকে যায় যে, এভাবে দেশত্যাগ করা কি দেশের আপামর জনসাধারনের কাছে ভাল কোন বার্তা দিচ্ছে কিনা? অনেকেই আবার এটাকে কাপুরুষের কাজ বলে আখ্যায়িত করছেন-- অনলাইন এবং অফলাইন উভয় জায়গায়। 
যোগাযোগ করা হলে, গণজাগরন মঞ্চের অন্যতম সংগঠক শিবলী হাসান বলেন, "দেশত্যাগ কোন সমাধান নয়। কিন্তু, যারাই জঙ্গীদের হুমকীর মুখে দেশ ছেড়ে যেতে বাধ্য হচ্ছেন, তারা অনেক কিছু চিন্তা করেই এই সিদ্ধান্ত নিচ্ছেন। তাদেরকে নিজের পরিবার-পরিজন এদের কথাও ভাবতে হচ্ছে। তাদের কিছু হয়ে গেলে পরিবারের সবার কি অবস্থা হবে সেটি ভেবেও অনেকে নিজেকে সবার মধ্যে বাঁচিয়ে রাখার জন্য দেশত্যাগের সিদ্ধান্ত নিচ্ছেন।" 
এই অবস্থার থেকে বের হওয়ার উপায় কি, সেই সম্পর্কে মতামত চাইলে শিবলী হাসান বলেন, "এইসব অপরাধে জড়িতদের চিহ্নিত করে, তাদের যদি সর্বোচ্চ শাস্তি মৃত্যুদন্ড কার্যকর করা যায়, তাহলে এই ধরণের অপকর্মের পুনরাবৃত্তি রোধ করা সম্ভব হবে।"
তবে, প্রগতিশীল অনেকেই আছেন, যারা এই দেশ ছেড়ে বিদেশে পাড়ি জমানোয় ব্যাপারটাকে ইতিবাচকভাবে দেখছেন না। শ্রাবণ প্রকাশনীর স্বত্বাধিকারী রবিন আহসান বলেন," যদিও অনেকে বিদেশ পাড়ি জমাচ্ছেন, তবু আমি মনে করি দেশ ছেড়ে চলে যাওয়াটা সমাধান নয়। উগ্রবাদীদের থেকে অনেক হুমকী আমি পেয়েছি; কিন্তু দেশ ছেড়ে চলে যাইনি। আমার দেশে থেকেই এসবের বিরুদ্ধে লড়াই করাকে শ্রেয় বলে মনে হয়েছে।"
অবশ্য, মুক্তচিন্তকদের উপর হামলা রোধে অন্য সবার সাথে তিনিও একই কথার পুনরাবৃত্তি করলেন,"যারা এইরকম হত্যাযজ্ঞে জড়িত, তাদের দ্রুত গ্রেফতার করে বিচারের আওতায় নিয়ে আসতে হবে। তাহলে, এই হত্যার ধারাবাহিকতা বন্ধ হতে পারে। 
সব কথার শেষ কথা হিসেবে দুটি বিষয়ই মূল করণীয় হিসেবে চিহ্নিত করা যাচ্ছে। এক, আইনের যথাযথ ও দ্রুত প্রয়োগের মাধ্যমে অপরাধী জঙ্গীদের দ্রুত শাস্তি প্রদান করতে হবে। দুই, দেশে জঙ্গীবাদের উত্থানকে থামাতে হবে। অপরাধীদের শাস্তি প্রদান করার জন্য সরকারের সদিচ্ছা আর ত্বরিত পদক্ষেপই যথেষ্ট। 
তবে, জঙ্গীবাদ দমনে সরকারে সদিচ্ছাই শুধুমাত্র একমাত্র বিষয় নয়; দমন করার চেয়ে প্রতিরোধ করাই যদি শ্রেয় হয়, তাহলে দেশে জঙ্গীবাদের উত্থানের পরিবেশ যাতে না সৃষ্টি হয়, সেদিকেও লক্ষ্য রাখা দরকার বলে মনে করছেন অনেকে। 
তানজিমউদ্দিন খান দেশের রাজনৈতিক অস্থিরতা আর সুস্থ গণতান্ত্রিক রাজনীতির শূন্যতাকে জঙ্গীবাদের উত্থানের কারণ হিসেবে উল্লেখ করে এইসব ক্ষেত্রেও সুষ্ঠু সমাধানের উপরও তাগিদ দিয়েছেন। তিনি মনে করেন, জঙ্গীবাদের বিভিন্ন কারণ বদ্ধ করতে পারলে মুক্তচিন্তার মানুষদের উপরে হামলার প্রকোপও থেমে যাবে। 
তানজীমউদ্দিন খানের মতই অনেক চিন্তকই মনে করছেন, দেশের মানুষ যদি দেশের প্রচলিত রাজনীতির মধ্যে সলুশন না খুঁজে পায়, দেশে যদি অস্থিতিশীলতা বিরাজ করে, তাহলে অনেকেই তখন 'ভিন্নপন্থা' হিসেবে উগ্রপন্থার দিকে ঝুঁকে যেতে পারে। 
এরকম বিভিন্ন কারণেই বাড়ে জঙ্গীবাদে জড়িয়ে পড়ার সম্ভাবনা। ইদানীং গণমাধ্যমে বিশিষ্ট ব্যক্তিদের বক্তব্যের দিকে খেয়াল করলেও দেখা যায়, জঙ্গীবাদ দমনে এই বিষয়গুলোর উপরও সংশ্লিষ্ট কতৃপক্ষ বা নীতি-নির্ধারকদের জোর দেয়া উচিত বলে মনে করছেন তাদের অনেকেই। তাদের মতে জঙ্গীবাদকে শুধু আইনশৃঙ্খলা বাহিনী দিয়েই মোকাবেলা করা যাবেনা, এর বিরুদ্ধে সামাজিক-রাজনৈতিক দিক দিয়েও প্রতিরোধ গড়ে তোলা প্রয়োজন। 
* আমার এই লেখাটি একটি অনলাইন নিউজ পোর্টালে কয়েকদিন আগে সংবাদ প্রতিবেদন হিসেবে প্রকাশিত হয়েছে। ইস্টিশনে এটি দ্বিতীয়বার প্রকাশিত হচ্ছে। ) 

