তারিশি , তোমার জন্য



শুনতে পেলুম, জাকির নায়েক আজ শুরু করেছে
ধর্ম নয়, মানবতার জয়গান!
আর রামদেব নাকি বলছে,
সবার উপরে মানুষ মহীয়ান!
এসবই নাকি তারিশি তোমার জন্য,
তুমি নাকি ফিরে আসবে আবারও
এই বিশ্ব চরাচর মুখরিত হবে
তোমার অনুন্দ্য সুন্দর হাসিতে,
আবারও ঝরবে আনন্দের ঝরনাধারা! 
তুমি আসবে ফিরে বলে,
ভারতের সেই পাকা চুলদাড়ির দাদাবাবু বলছে,
‘প্রতিবেশী, সে তো স্বার্থসিদ্ধির হাতিয়ার নয়।
আর বাংলাদেশের সেই কাঁচাপাকা চুলের দিদিভাই বলছে,
জনগণ যা চাইবে, হবে তাই, জয় জনগণের জয়।
তুমি নাকি ফিরবে আবারও হয়ে বাঙ্গালী নারী,
জন্মাবে কোন এক নীভৃত পল্লিতে,
সবুজ শাড়ি, চুলে বেণিতে আর নগ্ন পায়ে
ছুটে বেড়াবে বিস্তৃর্ণ তৃণভূমি, সরিষার ক্ষেত,
দুহাত বাড়িয়ে করবে আদর কোমল মেষ শাবকটিকে।
আর তোমার হাসির কলকাকলী ছড়িয়ে পড়বে
পথে-প্রান্তরে, শহরে-নগরে, বিশ্ববিদ্যালয়-সচিবালয়, মসজিদ-মন্দির সবখানে
আর একে-১৯, গ্রেনেড, ছুরি আর চাপাতিগুলো
সেরদরে বিক্রি হবে রদ্দিওয়ালার দোকানে। 
তুমি নাকি ফিরে আসবে, তাইতো দেখি
অনলাইনে তোমার ছবির দিকে তাকিয়ে
ক্রাশ খেয়ে শত শত নিবরাস
ফিরে আসছে জঙ্গিবাদের যমকালো অন্ধকার থেকে,
আর বলছে, ভালবাসার চেয়ে বড় আর কিছুই নেই পৃথিবীতে।
ভালবাসাময় ধরাচলে আলো আশা হয়ে ফিরে এসো তারিশি,
আর জানিয়ে দাও,
মানবতা কখনো মরে না, মরেনা স্বপ্ন, মরে না শুভবোধ,
পূবের উদিত সূর্যের মতই সে ফিরে আসে বারবার!

