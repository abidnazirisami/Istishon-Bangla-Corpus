মুহম্মদের ঐতিহাসিকতা ও ঐতিহাসিক মুহম্মদ, পর্ব ১০


খিলাফতের অন্তর্দন্দ্ব: হাদিস সংকলনের প্রেক্ষাপট
প্রথম থেকে নবম পর্বের আলোচনায় এটা নিশ্চয়ই পরিস্কার হয়ে গেছে মু্হম্মদ নামক ব্যক্তিটির ঐতিহাসিকতা সম্পূর্ণভাবে হাদিস ও সিরাতের উপর নির্ভরশীল। অনান্য বস্তুনিষ্ঠ ঐতিহাসিক উপাদান সম্পূর্ণ ভিন্ন চিত্র দিচ্ছে। সুতরাং যদি হাদিস ও সিরাত যদি গ্রহনযোগ্য ঐতিহাসিক বিবরণ না হয়, সেক্ষেত্রে মুহম্মদ সংক্রান্ত যাবতীয় বিবরণ এমনকি ব্যক্তি মুহম্মদের অস্তিত্ত প্রশ্নের মুখে পরে যায়। ষষ্ঠ পর্বে আমি দেখিয়েছি হাদিসগুলিকে গ্রহনযোগ্য ঐতিহাসিক বিবরণ হিসাবে প্রায় কোন ঐতিহাসিকই গন্য করেন নি। এগুলো সবই অষ্টম ও নবম শতাব্দীর ধর্মভীরু মানুষের কষ্টকল্পনা মাত্র। পরের পর্বে সিরাতের ঐতিহাসিক গ্রহনযোগ্যতা নিয়ে আলোচনা করব। 
এই পর্বটি ষষ্ঠ পর্বের পরিশিষ্ট অংশ বলতে পারেন। পাঠক যেন কোন নতুন আলোচনা প্রত্যাশা না করেন। ষষ্ঠ পর্বে হাদিসের অগ্রহনযোগ্যতা প্রতিপাদন করার পরে এই পর্বে হাদিস রচনার সমাসাময়িক আর্থসামাজিক প্রেক্ষাপটের একটা ধারণা দিতে চাওয়া হয়েছে। বিস্তারিত বিবরণের জন্য Did Muhammad Exist গ্রন্থের সংশ্লিষ্ট অধ্যায় দেখতে পারেন। এখানে ষষ্ট পর্বের লিঙ্ক আলাদা করে দিলাম-মু্হম্মদের ঐতিহাসিকতা ও ঐতিহাসিক মুহম্মদ, পর্ব-৬
ইসলামিক ইতিহাসের প্রতিটি ছাত্র যে আরব বিজেতাদের কথা জানে- যারা দ্রুতগামী আরবী ঘোড়ায় চড়ে, কোরান হাতে নিয়ে, রাসুলের আদর্শকে বুকে ধারণ করে, সপ্তম শতাব্দীর মাঝামাঝি সময়ে বহির্বিশ্বে ইসলাম প্রতিষ্ঠাকল্পে বেড়িয়ে পরে। কোরান নাকি এতই গুরুত্বপূর্ণ ছিল যে সিফফিনের যুদ্ধে মুয়াবিয়া আসন্ন পরাজয়ের সামনে এসে তার সেনাবাহিনীকে বল্লমের মাথায় কুরআনের অনুলিপি বেঁধে কোরান তেলাওয়াত করতে করতে খলিফার সেনাদলের দিকে অগ্রসর হতে বললেন; আর এই দেখে আলীর সেনাবাহিনী যুদ্ধে করতে অস্বীকার করে। অথচ সংশ্লিষ্ট সময়ে (ইসলামী বিবরণের বাইরে) না মুহম্মদ, না কোরান, না ইসলাম কোন কিছুরই খোঁজ পাওয়া যায় না, আরবী ঘোড়ার ব্যাপার অবশ্য জানা সম্ভব হয় নি। পূর্বেই উল্লেখ করা হয়েছে যে আবদ আল-মালিকের রাজত্বকাল থেকেই ব্যাপক পরিমানে হাদিস প্রচারিত হতে শুরু করে। লিখিত আকারে হাদিস সংকলিত হতে অবশ্য অনেকদিন সময় লেগেছিল। বিস্তারিতভাবে পঞ্চম পর্বে সে আলোচনা করা হয়েছে।
প্রাচীন ইসলামিক স্কলার মুহম্মদ ইবন শিহাব আজ-জুহরী (মৃত্যু ৭৪১ খৃষ্টাব্দ) অভিযোগ করেছিলেন যে এমনকি তার সময়েও আমীররা মানুষকে হাদিস লিখতে বাধ্য করতেন১। এমনকি খলিফা আল-মাহদির(775-85) উপরেও জাল হাদিস রচনার আরোপ আছে২। 
৬৬১ খৃষ্টাব্দে দীর্ঘ বিরোধ অন্তর্দদ্বের নিষ্পত্তি হল আলীর মূত্যুর মধ্য দিয়ে। এরপর মুয়াবিয়া সিংহাসনে বসলেন এবং খলিফায়ে রাসেদিন (সঠিকভাবে পরিচালিত খলিফাদের রাজত্ব) শেষ হল। ইসলামী বিবরণ থেকেই আমরা দেখতে পাই যে খিলাফতের শুরুর দিন থেকেই সাম্রাজ্যের অভ্যন্তরীন কোন্দল ছিল দৈনন্দিন বিষয়। হাদিসের মধ্যে খুবই স্পষ্টভাবে এই কোন্দলের ছবি ধরা পড়েছে। একটি হাদিসে দেখা যায় মুয়াবিয়া তার অধঃস্তন কর্মচারীকে পরামর্শ দিচ্ছে “থেমে যেও না আলীকে গালি দিতে ও অপমান করতে, আহ্বান কর উসমানের প্রতি আল্লার করুণা, আলীর অনুগামীদের অপদস্থ কর, ......”৩। উমায়িয়ারাও কম যায় না, তারা হাদিস বানিয়ে ফেলল যে আলীর পিতা আবু তালিব জাহান্নামের আগুনে পুড়ছেন।
(বুখারী, পঞ্চম খন্ড, ২২৪)
“আবূ সাঈদ খুদরী (রাঃ) হতে বর্ণিত যে, তিনি নাবী সাল্লাল্লাহু আলাইহি ওয়াসাল্লাম-কে বলতে শুনেছেন, যখন তাঁরই সামনে তাঁর চাচা আবূ তালিবের আলোচনা করা হল, তিনি বললেন, আশা করি কিয়ামাতের দিনে আমার সুপারিশ তার উপকারে আসবে। অর্থাৎ আগুনের হালকা স্তরে তাকে ফেলা হবে, যা তার পায়ের গোড়ালি পর্যন্ত পৌঁছবে আর এতে তার মগয ফুটতে থাকবে” (আধুনিক প্রকাশনীঃ ৩৫৯৭, ইসলামী ফাউন্ডেশনঃ ৩৬০২)
শেষ পর্যন্ত্য আলীর অনুগামীরা পর্যুদস্তু হয়ে মূলধারার ইসলাম থেকে বিচ্ছিন্ন হয়ে গেল বটে, তবে রেখে গেল বিপুল সংথ্যক হাদিস যাতে আলীকে রাসুলের উত্তরসূরী হিসাবে দেখানো হয়েছে। একটা হাদিসে দেখা যায় মুহম্মদ বলছেন, “I go to war for the recognition of Koran, and Ali will fight for the interpretation of Koran”৪। আগেই বলেছি আবদ আল মালিকের খিলাফতের সময় থেকেই হাদিস ব্যাপক আকারে প্রচারিত হতে শুরু করে। কারণ এই সময় থেকে রাজকীয় মুদ্রায় হাদিস লিপিকৃত আকারে পাওয়া যায়। ধারণা করা হয় এই সময় থেকেই রাজনৈতিক প্রযোজনে হাদিস জাল করারও সূত্রপাত হয়। আবদ আল মালিক রাজত্বের এক সন্ধিকালে হেজ্জাজের নিয়ন্ত্রন হারান বিদ্রোহী অধিকর্তার হাতে। সেই সময়ে তার প্রয়োজন ছিল মক্কায় তীর্থযাত্রা রোধ করা। কারণ তিনি ভয় পাচ্ছিলেন যে তার প্রতিপক্ষ হজযাত্রীদের মধ্য থেকে অনুসারী পেয়ে যেতে পারে। এই সময়কালে একাধিক হাদিস রচিত হয় যার বক্তব্য বিষয় হল জেরুজালেমে নামাজের উপযোগীতা। এর মধ্যে বেশ কয়েকটা সহী হাদিস গ্রন্থে পাওয়া যাবে।
হাদিসের জালিয়াতি প্রসঙ্গে সবচেয়ে আকর্ষণীয় বিষয় হল ইমাম মেহেদী নামক এক ব্যক্তি নিয়ে মুসলমানদের মধ্যে অনেক ধরনের গল্প চালু আছে। এই ব্যক্তি নিয়ে গল্পের মূল বিষয় হচ্ছে উনি একদিন পৃথিবীতে আসবেন এবং মুসলিম উম্মাহকে নেতৃত্ব দিবেন, মুসলিম উম্মাহ সাফল্যের শিখরে উঠবে, এরপর কিয়ামত হবে ইত্যাদি ইত্যাদি। প্রকৃতপক্ষে ইমাম মাহদি সংক্রান্ত সবকটি হাদিসের উৎপত্তি উমায়িয়া ও আব্বাসীয় দের দন্দ্বের পঠভূমিতে ঘটেছে। ক্ষমতাচ্যুত উমায়িয়ারা আব্বাসীয়দের বিরুদ্ধে জনমত গড়ে তুলতে ও জনতাকে আব্বাসীয়দের বিরুদ্ধে নিজেদের অধীনে দাঁড় করাতে ইমাম মেহেদীর গুজব ছড়ায়। বিষয়টিকে ঐতিহাসিকভাবে নিসন্দেহে প্রমান করা সম্ভব। কিন্তু তার জন্য পুরো আলোচনা অন্য খাতে নিয়ে যাওয়া প্রয়োজন, যা বর্তমান পরিসরে অসম্ভব। কিছুদিন আগে এই ইষ্টিশন ব্লগেই সংশ্লিষ্ট বিষয়ে একটি প্রামান্য ঐতিহাসিক আলোচনা দেখেছিলাম। অনেক খুঁজেও ব্লগ আর্টিকেলটি পাওয়া সম্ভব হল না। তার বদলে সামু ব্লগের একটি লিঙ্ক দিলাম- ইমাম মেহেদী- একটি ষড়যন্ত্র এবং পৌরাণিক কাহিনী যেখান থেকে প্রাথমিক ধারণা পাওয়া সম্ভব। আর যদি পৌরাণিক গালগল্প ও মুনিন বান্দার কষ্টকল্পনায় আমোদিত হতে চান তাহলে এই লিঙ্কে চলে যান- লিঙ্ক । পোষ্টের নিচে মন্তব্যগুলো পড়তে ভূলবেন না যেন। 
তবে উমায়িয়া-আব্বাসীয় দন্দ্বের প্রতিফলন এখানেই শেষ। সমস্ত সহী হাদিস গ্রন্থ লেখা হয় আব্বাসীয় খলিফাদের আমলে। ফলে উমায়িয়া আব্বাসীয় দন্দ্বের প্রেক্ষাপটে প্রায় সব উমায়িয়া খলিফাকেই নেতিবাচক আলোকে দেখানো হয়েছে। উমাইয়াদের Goodless Caliph বা ঈশ্বরহীন খলিফা বলে অভিহিত করা হয়েছে। বিশেষ করে উমায়িয়া রাজবংশের প্রথম খলিফা মুয়াবিয়া ও তার পুত্র ইয়াজিদকে। তাদেরকে অধার্মিক ও ইসলামের প্রতি বৈরী মনোভাবাপন্ন বলে আল বিদায়া ওয়ান নিহায়া গ্রন্থে বিস্তারিত বর্ণনা দেওয়া হয়েছে। এটা সত্যিই বোঝা কঠিন ইসলামের প্রতি বৈরী মনোভাবাপন্ন উমাইয়ারা কিভাবে ইসলামী খিলাফৎ পরিচালনা করল। কিভাবেই বা তাদের রাজত্বে ইসলামের এত প্রসার হল। বোঝাই যায় পুরোটাই খিলাফাতের অন্তর্দন্দ্বের ফসল। উমায়িয়ারাও সময়ে সময়ে পাল্টা হাদিস নিয়ে হাজির হয়। শুনতে অদ্ভুত লাগলেও ধর্মীয় প্রেরণা থেকে একটি হাদিসের বিরোধীতা করার সবচেয়ে সহজ উপায় হল পাল্টা আর একটি হাদিস প্রচার করা। আর হাদিস জাল করতে পারলে হাদিসের সনদ জাল করা কোন ব্যাপারই নয়। আসলেই একই হাদিসের শত শত সনদ পাওয়া যায়। 
তাহলে কি সবই বাতিলযোগ্য? যদি হাদিস সম্পূর্ণ বাতিল করা হয় তবে মুহম্মদের ইতিবৃত্ত জানার উপায় কি? প্রকৃতপক্ষে হাদিসের অনির্ভরযোগ্যতা মু্হম্মদবিষয়ক যে কোন তথ্যকে অনিশ্চিত করে তুলেছে। আমরা আগেই দেখেছি প্রামান্য ঐতিহাসিক তথ্য সম্পূর্নরুপে ইসলামী বিবরণের বিরুদ্ধে যায়। ইতিহাসের কষ্টিপাথরে রহস্যময় ও আবছা আল্লার রাসুল সম্পূর্ণভাবে মিলিয়ে যেতে দেরী হয় না।
১. Al-Khatib, Taqyid 107 (Quoted in Goldziher, Muslim Studies)
2. As-Suyuti, Tarikh, 106, 22; 109, 17 (Quoted in Goldziher, Muslim Studies)
3. At Tabari, Vol 2, 112 (Quoted in goldziher)
4. Ibn Hajar, 1:59 (Quoted in Goldziher, Muslim Studies)

