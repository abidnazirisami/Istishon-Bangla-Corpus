মনুষ্যত্বের দাবি


- আমি চোখে -৬.৫০ পাওয়ারের চশমা পড়ি,তাই আমি দেখিনা...
- আব্বু সারাদিন কাজে ব্যস্ত থাকেন,তাই তিনি দেখার সময় পাননা...
- আম্মু সারাদিন নিজের পরিবার নিয়েই ব্যস্ত,তিনি আর কি দেখবেন !
- পাশের বাসার আংকেল,আণ্টি ও ভাইয়া,আপু সবাই তো নিজ নিজ কাজে ব্যস্ত,কারও দেখার ফুসরত নেই...
- সমাজের প্রশাসনিক কর্মকর্তারা,উচ্চপদস্থ সকলেই নিজ নিজ দায়িত্ব কত নিষ্ঠার সাথে পালন করেন,তাই তাদেরও চোখে এসব ছোটখাট জিনিস পড়েনা... 
এককথায়,সমাজের বিভিন্ন অংশের দায়িত্বে কর্মরত মানুষ এবং যারা সামান্য হলেও সামর্থবান,তাদের কেউই দেখেন না। আসলে কারও সুযোগই নেই দেখার। সবাই তো নিজ নিজ কাজেই ব্যস্ত। 
জানেন,কি দেখার কথা বলছি ? 
বলছি মানুষ হিসেবে মানুষকে দেখার কথা। বলছি আমাদের আশপাশেই বিদ্যমান নিম্নস্তরের মানুষগুলোর দুঃখ-কষ্ট উচ্চস্তরের মানুষ হিসেবে আমাদের দেখার কথা। দারিদ্র্যের কষাঘাতে পিষ্ট,অনাহারে কাতর মানুষগুলোর দুর্দশা,যেসব আমাদের চোখের সামনেই বিদ্যমান,সেসব এড়িয়ে না গিয়ে দেখার কথা বলছি। 
সমাজের উঁচুস্তরে যারা বাস করেন,যারা সমাজের নানা গুরুত্বপূর্ণ পদে আসীন আছেন,তাদের থেকে শুরু করে সমাজের মধ্যাবস্থানে আমরা যারা থাকি,যারা নিজেদের সামর্থ ও অবস্থান অনুযায়ী অনেককিছুই করতে পারি,সবাই আজ নিজেদের সাধারণ,ক্ষুদ্র কিন্তু গুরুত্বপূর্ণ দায়িত্বগুলো পালন করা থেকে হাত গুটিয়ে নিয়েছি। তাই,আমাদের চোখের বিদ্যমান অসমর্থ মানুষের দুঃখকষ্ট,ভাগ্যের পরিহাসের শিকার মানুষের দুর্দশা,ক্ষুধায় কাতর ক্রন্দনরত শিশুর করুণ অবস্থা আমাদের চোখেই পড়েনা। 
এর কারণ কি ? এর কারণ হল,আমরা নিজ নিজ অবস্থার উন্নতির জন্য লাভ-ক্ষতির অঙ্ক কষতে ব্যস্ত। আমরা নিজ নিজ কাজে এতটাই নিমগ্ন যে আমরা ভুলেই গেছি যে আমরা সৃষ্টিকর্তার শ্রেষ্ঠ সৃষ্টি,মানুষ। আমরা এতটাই আত্মকেন্দ্রিক হয়ে পড়েছি যে আমরা নিজেদের মনুষ্যত্বের চেয়ে বেশি গুরুত্ব দিচ্ছি নিজেদের অবস্থা ও অবস্থানের উন্নতিকে। পরিণামে হারিয়ে যাচ্ছে আমাদের মাঝের মানুষগুলো। আজ আমরা দুঃখ-দুর্দশা,দারিদ্র্য এসবের বিরুদ্ধে নয়,নিজেদের স্বার্থলাভ ও উদ্দেশ্যসিদ্ধির জন্য যুদ্ধ-বিগ্রহে মেতে উঠেছি। এক সমীক্ষায় পাওয়া যায়,২০১২সালে সারা বিশ্বজুড়ে যুদ্ধ-বিগ্রহের জন্য প্রায় ১৭৩৫বিলিয়ন টাকা ব্যয় হয়। অথচ প্রায় ১৩৫বিলিয়ন টাকা দিয়ে সারা বিশ্বকে দারিদ্র্যমুক্ত করা সম্ভব। কিন্তু তাতে তো আমাদের কারই লাভ নেই,তাই এ নিয়ে কারও বিশেষ মাথাব্যথাও নেই। 
অথচ করণীয় কিন্তু তেমন কিছুই নয়। শুধুমাত্র মানুষ হিসেবে জন্মানোর ফলে আমাদের উপর যেসব সাধারণ দায়িত্ব বর্তায় সেসব দায়িত্ব খানিকটা করে পালন করা। আমাদের বড় বড় সংঘ,প্রতিষ্ঠান গড়তে হবেনা,কোটি কোটি টাকা জোগাড় করে সমাজ থেকে দারিদ্র্য নির্মুলও করতে হবেনা। শুধুমাত্র নিজেদের অবস্থানে থেকে নিজেদের দায়িত্ববোধ থেকে সমাজের বঞ্চিত,পীড়িত মানুষের জন্য নিজ সামর্থ অনুযায়ী কাজ করে যেতে হবে। যদি সমাজের শতকরা ৫০ভাগ মানুষও তাদের এই দায়িত্বগুলো বুঝতে পারে এবং তাদের মাঝে আবার যদি শতকরা ৫০ভাগ মানুষও এই দায়িত্বগুলো সহানুভূতি ও নিষ্ঠার সাথে পালন করেন,খুব অল্প সময়ের মধ্যেই সমাজের এমন অবস্থা দাড়াবে যে দারিদ্র্যের কষাঘাতে জর্জরিত,ক্ষুধার্ত মানুষ খুঁজলেও পাওয়া কষ্টকর হবে।

