সত্য জীবন


আকাশজুড়ে মেঘ জমেছে। যেকোন সময় বৃষ্টি নামতে পারে। জলদি পা চালাচ্ছি। এমনটা না যে আমার বৃষ্টিতে ভিজতে ভাল লাগেনা, কিন্তু বৃষ্টিতে ভিজলে আমার সাথে পকেটে থাকা মোবাইল ফোনটা আর টাকাগুলোও ভিজে যাবে। তাই যতটা পারি জোরে পা চালাতে লাগলাম। রোজা নিয়ে হাঁটতে কষ্ট হচ্ছে। তবু কোনভাবে চালিয়ে যাচ্ছি পা।
আকাশটা কাল মেঘের ঘনঘটায় ছেয়ে থাকলেও মনের ভেতরটা আমার আজ আনন্দে পরিপূর্ণ। অফিসের বেতনটা হাতে পেয়েছি আজ। প্রতিমাসের এই একটা দিনই মন দিয়ে অফিসের কাজ করতে ইচ্ছে করে। নইলে ঢাকা বিশ্ববিদ্যালয় থেকে গ্র্যাজুয়েট করা একজনের জন্য এমন কেরানিসম চাকরী মন দিয়ে করার কোনই কারণ থাকেনা। নিতান্তই নিরুপায় হয়েই ঝুলে আছি চাকরীটা নিয়ে।
চাকরী নিম্নমানের,বেতনও নিতান্তই অল্প। তবু,পকেট খালি রাখার চেয়ে তো কমপক্ষে উত্তম। সেই সামান্য বেতনটাই পকেটে পুরে চলেছি নিউমার্কেটের দিকে। ঈদের আর বেশিদিন বাকি নেই। বাবা-মার জন্যই এবার কিছু কেনাকাটা করব,নিজের জন্য কিছুই খরচ করব না। অবশ্য সে সুযোগ পাব বলেও মনে হয়না। তানভীর আবার ঈদের আগে ওর পাওনা টাকাটা চেয়েছে,গত মাসে ২ হাজার টাকা ধার করেছিলাম। সেটাও ওকে দিতে হবে। এসব শেষে আমার বাসায় যাওয়ার খরচের টাকাটা অবশিষ্ট থাকে কি না সেটা নিয়ে শঙ্কায় আছি।
বাবা-মার জন্য কেনাকাটা করতে যাওয়ার জন্য অবশ্য আমার মধ্যকার অতিরিক্ত ভাবাবেগ কাজ করছে এমনটা না। মা গত কয়েক বছরে একটাও নতুন শাড়ি কিনেন নি,তাই মাকে খুশি করার জন্য বাবাই কয়েকদিন আগে আমাকে বলেছিলেন মার জন্য একটা শাড়ি কিনে নিয়ে যেতে। বাবাও যে গত কয়েক বছরে কোন নতুন কাপড় কিনেননি তা জানি আমি,মার জন্য কাপড় কিনলে তাই বাবার জন্য কেনাটাও জরুরি হয়ে পড়ে। আসলে নিম্নবিত্ত পরিবারের সদস্য হয়ে আবেগের সাথে কাজ করাটা কঠিন,তবু মাঝে মাঝে আবেগের বহিঃপ্রকাশ ঘটেই যায়।
রিমি চেয়েছিল আমার সাথে আসতে। আমি টাকা দিয়ে কি করি তার নাকি কোন বিশ্বাস নেই। সেই ভার্সিটি লাইফ থেকে আমাদের সম্পর্ক,তবু বিশ্বাসের ভিতটা এখনও দুর্বল বলে মাঝে মাঝে মনে হয় এবং তখন বেশ অভিমান জাগে ওর ওপর। কিন্তু আমি জানি এ অবিশ্বাস শুধুই ওর নিখুঁত অভিনয়। জেনেও না জানার ভান করি আমি। আজকে বেশ পীড়াপীড়ি করছিল আমার সাথে আসার জন্য,কিন্তু আমি রাজি হইনি। ও ধনী বাবার সন্তান। আমাদের মত নিম্নবিত্তদের সাথে ওদের স্বাভাবিকভাবেই একটা দূরত্ব বিদ্যমান। এ দূরত্বের কারণেই ওদের রাজ্যে আমাদের অনুপ্রবেশ যেমন নিষিদ্ধ,তেমনি আমাদের অভয়ারন্যেও ওদের অনুপ্রবেশ অগ্রহণযোগ্য। কিন্তু অনেক চেষ্টা করেও আমি রিমিকে একথা বোঝাতে ব্যর্থ হয়েছি।
গুড়ি গুড়ি বৃষ্টি পড়া শুরু হয়ে গেছে। হাঁটার গতি বাড়িয়ে দিলাম। এরই মাঝে একবার তানভীরের ফোন এসেছে। জানতে চেয়েছে সে যে ওর টাকাটা জোগাড় হয়েছে কি না,খুব দরকার ওর। ভালভাবেই বুঝি ওর ব্যাপারটা,ওর অবস্থাও আমার চেয়ে কিছুমাত্র ভাল নয়। আমার বেতন পাবার কথা জানিয়েছি ওকে,বলেছি যে আগামীকালই দিয়ে দেব টাকাটা। বেশ খুশি হয়েছে সে শুনে। 
এক-দুই ফোঁটা করে বৃষ্টি মাথার ওপর পড়তে লাগল। এর মাঝে হিসাব কষতে কষতে এগোচ্ছি। কোনভাবেই হিসাব কষে আমার হাতে রাখার জন্য অতিরিক্ত কিছু টাকা বাচাঁনোর জন্য পাওয়া যাচ্ছে না। কিছুদিন ধরে মা আমাকে বিয়ে করার জন্য তোড়জোর করছেন। আয়-উপার্জনের যে অবস্থা,তাতে বিয়ে মানেই আমার উপার্জনের টাকা ব্যয় করার একটা অতিরিক্ত পথ উন্মোচিত হওয়া। এমূহুর্তে এমন কিছু চিন্তা করা আমার জন্য শুধু অন্যায়ই নয়,রীতিমত পাপ।
এমন নানান চিন্তা মাথায় নিয়ে এগোচ্ছি। হঠাৎ চোখ পড়ল নিউমার্কেটের ৩ নং গেইটের কাছাকাছি ওভারব্রিজের নিচে রাস্তার পাশে। একজন বৃদ্ধ ও বৃদ্ধা,জড়োসড়ো হয়ে আছেন কাদাপানির ওপর। বৃদ্ধা খুব সম্ভব অসুস্থ,বৃদ্ধ লোকটি তার গায়ের ছেড়া-ময়লা পাঞ্জাবির একটা অংশ দিয়ে জড়িয়ে ধরে আছেন বৃদ্ধাকে। না জানি কতসময় ধরে এভাবে আছেন তারা,বৃষ্টির ঠান্ডা পানির ঝাপটায় বৃদ্ধ লোকটির গাঁ কেঁপে উঠছে বারবার। দেখেই বুঝা যাচ্ছে যে শরীরে তার আর একবিন্দুও শক্তি অবশিষ্ট নেই। ভালভাবে খেয়াল করে দেখলাম,বৃদ্ধের হাতে লিমেনেটিং করা একটা কাগজ। এগিয়ে গেলাম তাদের দিকে। হাত বাড়িয়ে নিলাম কাগজটি বৃদ্ধের হাত থেকে। দেখলাম সেটা বৃদ্ধার চিকিৎসার জন্য সাহায্যের আবেদন। বৃদ্ধা দীর্ঘদিন ধরে ক্যান্সারে আক্রান্ত,সেজন্য অপারেশন করতে হবে। কাগজটিতে অপারেশনের যে তারিখটি দেওয়া আছে সেটা দেখে রীতিমত চমকে উঠলাম। তারিখটি আগামীকালের। টাকাও দরকার প্রচুর পরিমাণে। বৃদ্ধের অবস্থা দেখেই বুঝা যাচ্ছে যে টাকা সংগ্রহে তিনি সম্পূর্ণ ব্যর্থ। কাগজটা যেন অনেকটা খসে পড়ল আমার হাত থেকে,বৃদ্ধ লোকটি কাগজটি কুড়িয়ে নিয়ে কাতর দৃষ্টিতে তার দুর্বল হাতটি বাড়িয়ে দিল কিছু সাহায্যের জন্য ; যেন আমার কাছ থেকে কিছু সাহায্য পেলেই তার বৃদ্ধা স্ত্রী আরোগ্যলাভ করবেন। 
অঝোড়ে বৃষ্টি নামতে শুরু করল। আমি যেন সম্মোহিত হয়ে বৃষ্টির মাঝে দাঁড়িয়ে ভিজতে লাগলাম। অবাক হয়ে তাকিয়ে থাকলাম শেষমূহুর্তেও আশায় পূর্ণ ছলছল চোখে বৃদ্ধের সাহায্যের জন্য বাড়িয়ে দেওয়া হাতের দিকে। আমার হাত আপনাতেই চলে গেল পকেটে,সাথে থাকা টাকাগুলো সব দিয়ে দিলাম বৃদ্ধের বাড়িয়ে দেওয়া হাতে। বৃদ্ধের আশায় পূর্ণ চোখে এবার জায়গা করে নিল বিস্ময়,অবাক হয়ে তাকালেন আমার দিকে।
আমি আর পারলাম না। বৃদ্ধের দিক থেকে মুখ ফিরিয়ে হাঁটতে শুরু করলাম বৃষ্টির মধ্যে। ফিরে তাকালে হয়ত দেখতাম বৃদ্ধের চোখে সকল সংশয়,বিস্ময় সরিয়ে জায়গা করে নিয়েছে কৃতজ্ঞতাপূর্ণ অশ্রু,কিন্তু সে সাহস করলাম না। আমি মহৎ কেউ নই,তাই কৃতজ্ঞতার বোঝা বইতে আমি অক্ষম। 
এখন আর নির্দিষ্ট কোন গন্তব্য নেই আমার। অনেকটা হালকা অনুভব করা শুরু করলাম। অনির্দিষ্ট পথ ধরে চলতে থাকলাম,বৃষ্টির প্রতিটা ফোঁটা যেন অনুভব করতে পারছি। দিনের আলো শেষ হয়ে আসছে। কিন্তু মুষলধারে বর্ষণ চলছেই,সেই সাথে চলছে আমার গন্তব্যহীন পথযাত্রা।

