••• জীবনের সত্যচিত্র •••


আজিজ সাহেব এসে বসলেন বেঞ্চিটাতে। রীতিমত হাপাচ্ছেন। বয়স হয়েছে তো,চার কিলোমিটার হেটে স্কুলে যাতায়াত করাটা অনেক কষ্টকর তার জন্য। কিন্তু কিছুই করার নেই। বেঞ্চিতে শুয়ে পড়লেন তিনি,গাছের ছায়ায় হালকা বাতাসে আরাম লাগছিল বেশ। কিন্তু সন্ধ্যার আগে ফিরতে তো হবে তাকে,উঠে পড়লেন তিনি। আবার বাসার দিকে হাটা ধরলেন।
শিস বাজাতে বাজাতে বাড়ির ছোট গেটটা ঠেলে ঢুকল সাফিন। দেখল আঙ্গিনায় শুকনো পাতার স্তুপ পড়ে আছে,ময়লা জমে আছে। চোখেমুখে বিরক্তির রেখা ফুটে উঠল তার,আজও বুয়া আসেনি। 'ধুর',বলে ঘরে চলে গেল সে। 
বাসায় পৌছে এর দুরাবস্থা দেখতে পেলেন আজিজ সাহেব। একটা দীর্ঘশ্বাস ফেলে এগিয়ে গেলেন ঘরের দিকে। দেখলেন তার ছোট ছেলে ফিরেছে বাসায়। ছেলেটি সেই ক্লাস ফোরে থাকতে হারিয়েছে মা কে। মাঝে মাঝেই নিজের মনে একটা শঙ্কা জেগে ওঠে,তার সন্তানেরা মার অভাববোধ করছে না তো ! সন্তানেরা বলতে দুই ছেলে। ছোট ছেলে সাফিন ভার্সিটিতে পড়ে,এবার ২য় বর্ষ। বড় ছেলে আশফাক থাকে সিলেটে,মোটামুটি একটা সরকারী চাকরী করে, দু বছর হল বিয়ে করেছে। বড় ছেলের সাথে তেমন সাক্ষাতই হয়না,বছরে এক-আধবার আসে সে,কিন্তু তিনি যেতে চাইলে কেন যেন এড়িয়ে যায় সে।
ছোট ছেলের ঘরে ঢুকলেন তিনি। ঢুকে প্রশ্ন করলেন তিনি,'কি রে,আজ বেশ তাড়াতাড়ি ফিরলি?'
-'আজ খালার বাসায় গিয়ে তালা ঝুলানো দেখলাম,তাই চলে এসেছি',বাবার দিকে না তাকিয়ে সাফিনের জবাব।
-'কেন যাস ওভাবে ওদের বাসায় ? কি মনে করবে ওরা !'
-'কি মনে করবে আবার ! আমার অনেক যত্ন নেয় খালা। বাসায় আমার একদম ভাল লাগেনা,দম বন্ধ হয়ে আসে।',বাবার কথায় জবাব সাফিনের।
বাকরুদ্ধ হয়ে গেলেন আজিজ সাহেব। কিছুই বললেন না মুখে। শুধু একটা দীর্ঘশ্বাস ফেলে চলে এলেন ছেলের ঘর থেকে। আঙ্গিনাটাতে অনেক ময়লা জমে আছে,নিজেই নেমে পড়লেন সেটা পরিস্কার করতে। পরিস্কার করে এসে হাতমুখ ধুয়ে বসে রইলেন বারান্দায়। কেন যেন নিজেকে ব্যর্থ-পরিশ্রান্ত মনে হচ্ছে তার।
কিছুদিন পর। সকাল সকাল আজিজ সাহেব নাস্তা তৈরী করছিলেন। এমন সময় সাফিন এসে বলল,'সামনের আজকে বাসায় ফিরতে পারবনা আমি,কাজ আছে। তুমি পারলে একটু তাড়াতাড়ি বাসায় ফেরার চেষ্টা করো।'
-আজিজ সাহেব একটু অবাক হলেন। জিজ্ঞাসা করলেন,'কি এমন কাজ যার জন্য তোকে বাইরে থাকতে হবে আজ ?'
-'আমি যথেষ্ট বড় হয়েছি,এখন মনে হয়না সব ব্যাপারে তোমার জবাবদিহি নেওয়া উচিত আমার কাছ থেকে !'
এই বলে হড়হড় করে চলে গেল সাফিন। নির্লিপ্ত চোখে সেদিকে চেয়ে রইলেন আজিজ সাহেব। মনটা অনেক ফাকা ফাকা লাগছে তার। অনুভূতিগুলো শব্দে নয়,চোখের পানিতে রূপলাভ করছে।
স্কুলে পৌছতে বেশ দেরী হয়ে গেল তার। শুধু বাসস্থানেই নয়,কার্যস্থলেও যেন অযাচিত-মূল্যহীন হয়ে গিয়েছেন তিনি। ১ম ক্লাসটি নিতে পারেননি তিনি,সেস্থলে আরিফ সাহেব নিয়েছেন তার ক্লাসটি। স্কুলে পৌছে দেখেন এই অবস্থা,তো করার কিছুই নেই। তার পরের ক্লাসটি আরেক পিরিয়ড পরে। তাই অফিসে গিয়ে বসে রইলেন তিনি। তার বসার জায়গাটি কিছুটা কোনার দিকে,বাকিদের থেকে বেশ কিছুটা দূরত্ব রেখে। তো কিছুক্ষন বেল বাজল,ক্লাস শেষ। তার একটু পর আরিফ সাহেব অফিসে প্রবেশ করলেন। আজিজ সাহেবের দিকে চোখ পড়তেই চোখেমুখে বিরক্তি ফুটে উঠল তার। তার দিকে বললেন আরিফ সাহেব,'আপনি পারেনও বটে আজিজ সাহেব। যেভাবে আপনি ক্লাস ফাকি দিচ্ছেন আর সেই ক্লাস আমাকে নিতে হচ্ছে,মাসের শেষে তো আপনার অর্ধেক বেতন আমাকেই দিয়ে দেয়া উচিত। যাই হোক,প্রিন্সিপাল স্যার ডেকেছেন আপনাকে। ক্লাস নেওয়ার আগে একবার দেখা করে যাবেন।'
কিছু বললেন না আজিজ সাহেব। উঠে প্রিন্সিপাল,আক্তারুজ্জামান সাহেবের রুমের দিকে এগিয়ে গেলেন। 
আজিজ সাহেবের দিকে তাকিয়ে আক্তারুজ্জামান সাহেব বললেন,'বসুন'।
তিনি বসার পর তাকে বললেন,'দেখুন আজিজ সাহেব,আপনি এখনকার বয়োজ্যষ্ঠ শিক্ষক,আর মাত্র একমাস পরেই আপনার রিটায়ারমেণ্ট। আপনার উচিত যাওয়ার আগে বাকিদের জন্য কিছু শিক্ষা-আদর্শ রেখে যাওয়া। কিন্তু আপনিই যদি কাজে এভাবে গাফিলতি করেন,তাহলে কেমনে হবে !'
-আমি দুঃখিত স্যার। বাসায় কিছু সমস্যা ছিল তো।',ক্ষীনকণ্ঠে বললেন আজিজ সাহেব।
-'আশা করব আর এমন হবেনা। যান এখন,নিজের ক্লাস নেন।',বললেন আক্তারুজ্জামান সাহেব।
রুম থেকে বেরিয়ে এলেন আজিজ সাহেব। পা বাড়ালেন ক্লাসের দিকে।
সন্ধ্যার আগেই ফিরলেন বাসায়। বুয়া এসে আঙ্গিনা-ঘরদোর পরিস্কার করে গেছে। ঘরের তালা খুলে ভেতরে গেলেন তিনি। ছেলে তো আজ বাড়ি ফিরবেনা। কোথায় যে কি করছে সে ! তিনি হাতমুখ ধুয়ে শুয়ে পড়লেন,অনেক ক্লান্ত তিনি।
শুক্রবার। ছুটির দিন। কিন্তু বেশ উদ্বিগ্ন আজিজ সাহেব। বিকেল হতে চলল এখনো সাফিন বাসায় ফেরেনি। তিনি কিছুক্ষন ভাবার পর রওনা হয়ে গেলেন তার শ্যালিকার বাড়ি।
বসার ঘরে কিছুটা বিব্রত অবস্থায় বসে আছেন তিনি। এমনিতেই তাকে একদমই দেখতে পারেনা তার এ শ্যালিকা,শারমিন বেগম। কি যে মনে করে ! একটু পর শারমিন বেগম বসার ঘরে এসে ঢুকলেন। বিরক্তিভরা কণ্ঠে জিজ্ঞাসা করলেন,'কি ব্যাপার,হঠাত এদিকে যে?'
-'না মানে,জানতে চাইছিলাম যে সাফিন কাল থেকে বাসায় ফিরে নি। কোথায় আছে ও বলতে পারেন ?',আজিজ সাহেব মৃদুকণ্ঠে জিজ্ঞাসা করলেন।
-'আজব মানুষ আপনি। আপনার ছেলের খবর আপনিই রাখেন না,আর আমি কোত্থেকে রাখব ! আর ও তো বেশ কয়েকদিন ধরে এখানে আসেও না।',বিরক্তি উপচে পড়ল যেন শারমিন বেগমের কণ্ঠে।
খুবই অবাক হলেন আজিজ সাহেব কথাটা শুনে। তাহলে খালার বাসার নামে কোথায় যায় তার ছেলে,কোথায় আছে এখন !
-'জানতাম এমনই কিছু হবে। আপনার মত মানুষ কোনকিছুতেই যোগ্যতা রাখেনা,না স্বামী হিসেবে,না বাবা হিসেবে !',বললেন শারমিন বেগম।
কিছুই বললেন না আজিজ সাহেব। বরাবরের মতই চুপ। উঠে পড়লেন তিনি। বললেন,'আসি,সাফিনের ব্যাপারে কিছু জানতে পারলে আমাকে জানিয়েন দয়া করে।' 
চলে আসলেন তিনি। বাসায় ফিরতে ফিরতে রাত হয়ে গেল। অনেক দুশ্চিন্তা হচ্ছে তার। বাসায় ফিরেই একটা গোসল দিলেন তিনি,যেন সবকিছু ধুয়েমুছে ফেলার ব্যর্থ চেষ্টা ! বুয়া রান্না করে গেছে,কিন্তু সেদিকে তাকাবারও ইচ্ছে নেই তার। বারান্দায় বসে আছেন। হঠাত মুঠোফোনটি বেজে উঠল তার। দেখলেন সাফিনের ফোন,প্রায় লাফিয়ে ফোনটা হাতে নিয়ে রিসিভ করলেন।
-'হ্যালো,বাবা সাফিন,কোথায় রে তুই ? চিন্তায় পাগল হয়ে যাচ্ছি আমি,আর তুই !!'
-'হ্যালো বাবা,আমি বাচ্চা না যে এত চিন্তা করতে হবে। সত্য বলতে আসলে আর কখনো তোমাকে আমার ব্যাপারে চিন্তা করতে হবেনা।',বাবার কথার জবাব দিল সাফিন।
-'মানে ? আছিস কোথায় তুই ? কি বলছিস এসব ?',আজিজ সাহেব যেন মরিয়া হয়ে উঠলেন।
-'যেখানেই থাকি,অনেক ভাল আছি বাবা। বাসায় দম বন্ধ হয়ে আসে আমার ! তোমাকে না বলেই বিয়ে করে ফেলেছি আমি। তোমাকে বলতে চেয়েছিলাম,কিন্তু খুব তাড়াতাড়ি হয়ে গেল সবকিছু,সময় পাইনি বলার।',বলে গেল সাফিন।
পায়ের নিচ থেকে যেন মাটি সরে গেল আজিজ সাহেবের। একটু চুপ থেকে বলে উঠলেন,'আচ্ছা যা হবার হয়েছে বাবা। বউমাকে নিয়ে ঘরে ফিরে আয়। বুড়ো বাপটাকে একা ফেলে যাসনা রে।ফিরে আয়,বাপ !'
বাবার কাতর কণ্ঠস্বর অগ্রাহ্য করে সাফিন বলল,'আমার দায়িত্ব ছিল তোমাকে জানানোর,তাই জানিয়েছি। ব্যস। আমি অনেক ভাল আছি,তোমাকে আর চিন্তা করতে হবেনা।'
এই বলে ফোনটা কেটে গেল। আজিজ সাহেব পাথরের মত দাড়িয়ে রইলেন। ফোনটা হাত থেকে পড়ে গেল তার। ধপ করে বসে পড়লেন তিনি।
এরপর কেটে গেছে বেশ অনেকদিন। এর মাঝে আজিজ সাহেব রিটায়ার করেছেন। ছোট ছেলের কোনই খোজ নেই। বড় ছেলেরও দেখা নেই কোন। একা দিন কাটে তার। বড়ই একা ! কাজ বলতে তার এখন একটাই কাজ,আঙ্গিনায় কবুতরদের জন্য ধানের বীজ ছড়ানো।
সকালবেলা। ধানের বীজ কুটেকুটে খাচ্ছে কবুতরের দল। সম্মোহিত দৃষ্টিতে সেদিকে চেয়ে আছেন আজিজ সাহেব। হঠাত বাড়ির দরজা খোলার আওয়াজ পেলেন তিনি। অনেকদিন কেউ আসেনি এ বাড়িতে,তাই কে এসেছে তা দেখার জন্য বেশ আগ্রহী দৃষ্টিতে তাকালেন তিনি। অবাক হয়ে দেখলেন যে এটা তার বড় ছেলে,আশফাক। খুবই খুশি হলেন তিনি। প্রায় দৌড়ে গিয়ে আলিঙ্গন করলেন তিনি ছেলেকে।
ছেলেকে বুকে জড়িয়ে ধরে জিজ্ঞাসা করলেন তিনি,'কেমন আছিস বাবা ? বুড়ো বাবার কথা মনে পড়েনা তোর !'
-'পড়ে বলেই তো এলাম দেখতে তোমাকে বাবা।',আশফাক জবাব দিল বাবাকে।
-'তাও সারে তিন বছর হতে চলল। যাই হোক,বউমা আসেনি ?',জিজ্ঞাসা করলেন আজিজ সাহেব।
-'নাহ,ও একটু ব্যস্ত তো !'
-'আচ্ছা পড়ে কথা হবে। যা এখন ঘরে গিয়ে একটু আরাম কর। আমি একটু বাজার থেকে আসি।',আজিজ সাহেব বললেন ছেলেকে।
অনেকদিন পর ছেলেকে পেয়ে অনেক খুশি আজিজ সাহেব। বাজার থেকে ছেলের প্রিয় ইলিশ মাছ,লালশাক আর করলা কিনে আনলেন। নিজের হাতে রান্না করে খাওয়াবেন তিনি। যদিও একটু সন্দেহ আছে যে এতদিনেও এসব তার পছন্দ কি না !
রাতে খাওয়ার সময় কথা হচ্ছে ছেলের সাথে আজিজ সাহেবের।
-'ছেলে-বউ কে আনতে পারতি। ওদেরও তো কতদিন দেখিনা।',বললেন আজিজ সাহেব।
-'সে অন্য কোন সময় আনা যাবে।' একটু থেমে বলল আশফাক,'সাফিনের ব্যাপারে শুনেছি। কোন খোজ পেয়েছ ওর?'
-'নাহ,কোনই খোজ নাই ওর। কার সাথে যে আছে,কেমন যে আছে খোদাই জানেন !'
-'ও,বাদ দাও ওর চিন্তা। নিজের পথ বেছে নিয়েছে ও।',বলল আশফাক।
-'ওকে তো ওর রাস্তায় কবেই ছেড়ে দিয়েছি। তাও,মাঝে মাঝে খুব দেখতে ইচ্ছে করে ছেলেটাকে আমার !',কাতরস্বরে বললেন আজিজ সাহেব।
-'বাদ দাও তো। যা খুশি করুক ও।',নির্লিপ্তভাবে বলল আশফাক।
ছেলের এমন নির্লিপ্ত কথায় বেশ অবাক হলেন আজিজ সাহেব। বেশ কিছুটা মনোক্ষুণ্যও হলেন। আশফাক খাওয়া শেষ করে উঠে পড়ল। আজিজ সাহেবও উঠলেন। থালাবাসন পরিস্কার করে নিজের ঘরে গেলেন। 
একটু পর আশফাক এল বাবার ঘরে। আজিজ সাহেব বিছানায় বসে কি যেন ভাবছিলেন। ছেলেকে দেখে তার পাশে বসতে বললেন। আশফাক বলল,'বাবা,কিছু জরুরি কথা ছিল তোমার সাথে।'
আজিজ সাহেব জানতে চাইলেন,'কি জরুরি কথা,বল।'
-'বাবা আমি একটা বিপদে পড়েছি।',বলল আশফাক।
আজিজ সাহেব উদ্বিগ্ন কণ্ঠে জিজ্ঞাসা করলেন,'কি বিপদে পড়ছিস?'
-'বাবা তোমার নাতি আর বউমাকে নিয়ে যে বাসাটাতে থাকি সেটা তৈরীর সময় ব্যাংক থেকে বেশ কিছু টাকা লোন নিয়েছিলাম। এখন ব্যাংক নোটিশ দিয়েছে,কিছুদিনের মধ্যেই লোন পরিশোধ করতে না পারলে বাড়িটা নিলামে উঠবে। আর এদিকে আমার চাকরীটাও খুইয়েছি। বড়ই বিপদে পড়েছি বাবা।',এক নিঃশ্বাসে বলে গেল আশফাক। 
আজিজ সাহেব রুদ্ধশ্বাসে শুনে গেলেন ছেলের কথা। জানতে চাইলেন,'কত টাকা লাগবে ?'
টাকার পরিমাণটা শুনে আজিজ সাহেবের হাত পা ঠান্ডা হয়ে এল যেন। তো ছেলেকে স্বান্তনা দিয়ে বললেন,'আচ্ছা দেখি কি করতে পারি। তুই যা,শুয়ে পড়।'
-'বাবা,আমাকে বাচাতেই হবে তোমার। নাহলে তোমার বউমা-নাতিকে নিয়ে আমাকে আকাশের নিচে থাকতে হবে। কাল সকালেই চলে যাব আমি। এর মাঝে জানিও আমাকে দয়া করে।',বলল আশফাক।
-'আচ্ছা আচ্ছা,আমি একটু ভেবে দেখি কি করতে পারি। কাল সকালেই যাবি কেন ?',জিজ্ঞাসা করলেন আজিজ সাহেব।
-'যেতে হবে,দরকার আছে। তুমি দেখ একটু ভেবেচিন্তে।',বলল আশফাক।
বলে চলে গেল আশফাক তার ঘরে। আজিজ সাহেব খুবই দুশ্চিন্তায় পড়লেন,এতগুলো টাকা ! তার রিটায়ারমেণ্টের টাকাতেও কুলোবেনা। কি করবেন ভাবতে লাগলেন। তার কোন জমিজমাও নাই। ভাবতে ভাবতে একটা চিন্তা মাথায় খেলে গেল তার ! অনেক ভেবেচিন্তে সিদ্ধান্ত নিয়ে নিলেন,তার চিন্তাটাকেই কার্যে রূপদান করবেন।
সকালে উঠে স্বাভাবিকভাবে নাস্তা তৈরী করলেন আজিজ সাহেব। খেতে বসলেন ছেলেকে নিয়ে। আশফাক বারেবারে জিজ্ঞাসা করতে লাগল,'কোন পথ পেলে বাবা খুজে ?' আজিজ সাহেব বললেন,'পেয়েছি। চিন্তা করিসনা তুই। টাকা জোগার করেই পাঠিয়ে দেব তোর কাছে।'
-'সত্যি বাবা ?'
-'অবশ্যয়ই। তুই নিশ্চিন্তে যা।',আশ্বস্ত করলেন ছেলেকে আজিজ সাহেব।
এরপর আশফাক চলে যায়। আজিজ সাহেব টাকা জোগাড়ে লেগে যান। পথ তো একটাই। সে পথেই চলেন তিনি।
কয়েকদিন পর। তিনি বাড়ির দরজায় অপেক্ষা করছেন। কিছুক্ষণ পর একটা সিএনজি এসে থামল দরজার বাইরে। একজন ভদ্রলোক নামলেন সেটা থেকে। এগিয়ে এলেন আজিজ সাহেবের দিকে।
-'কেমন আছেন আজিজ সাহেব ? আশা করি পেমেণ্ট ভালভাবেই পেয়েছেন ?',বললেন আগন্তুক।
আজিজ স্মিতহেসে জবাব দিলেন,'আছি ভালই। অশেষ ধন্যবাদ আপনাকে। টাকার খুব দরকার ছিল আমার। অনেক অনেক ধন্যবাদ আপনাকে।' এই বলে তার দিকে বাড়ির চাবিটি বাড়িয়ে দিলেন। 'আজ থেকে আমার যত্ন নিয়ে গড়া নীর আপনার হাতে দিলাম। আশা করি আমার চাইতে কম যত্ন নিবেন না !'
বাড়িয়ে দেওয়া চাবিটা নিয়ে আগন্তুক বললেন,'অবশ্যয়ই। এখন তো এটা আমারি দায়িত্ব।'
-'জি,এখন তাইলে আমি চলি। আপনার জিনিস আপনার হাতে তুলে দিয়েছি। বিদায়।' বলে শেষবারের মত প্রিয় বাড়িটির দিকে তাকিয়ে নিজের মনেই একটু স্মৃতিচারণ করে নিলেন তিনি। এরপর আগেই রেডি করে রাখা ছোট ব্যাগটাকে শেষ সম্বল হিসেবে সাথে নিয়ে বেড়িয়ে পরলেন তিনি।
হাটতে ইচ্ছে করছেনা। পা দুটো যেন কথাই শুনছেনা। ক্লান্ত বোধ করছেন অনেক আজিজ সাহেব। বয়সের দোষে,নাকি ভাগ্যের দোষে কে জানে ! মাথার ওপর তপ্ত সূর্য যেন আজ বেশিই দ্যুতি ছড়াচ্ছে। ঐযে দেখা যাচ্ছে গাছের নিচে ঐ বেঞ্চটা। বেঞ্চের কাছে এসে বসলেন আজিজ সাহেব,গাছের ছায়ায় বেশ আরাম লাগছিল। শুয়েই পড়লেন তিনি। আরামে চোখ মুদে আসল তার। আজ আর কোন বাধা নেই। আরাম করে চোখ মুদে শুয়ে রইলেন গাছের ছায়ায়...

