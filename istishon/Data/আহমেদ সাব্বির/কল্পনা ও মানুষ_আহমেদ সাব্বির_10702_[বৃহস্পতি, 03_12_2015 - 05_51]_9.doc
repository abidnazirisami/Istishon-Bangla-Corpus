কল্পনা ও মানুষ


আচ্ছা,প্রায় সব জিনিসেরই তো লিমিট থাকে,তাইনা ? এই ভূখণ্ড,পৃথিবী,পৃথিবীর বাইরেও মহাবিশ্বের বিস্তীর্ণতার লিমিট অনুমান করা যায়। এই টেকনোলজির যুগে,কঠিন কঠিন সব হিসাব কষে,ইণ্টিগ্রেশন-ডিফারেন্সিয়েশন করে প্রায় সবকিছুরই সীমারেখা নির্ণয় করা গিয়েছে। কিন্তু আমার বিশেষভাবে জানতে ইচ্ছে করে,মানুষের চিন্তা,কল্পনার কোন লিমিট বা সীমা আছে কি ?
ছোটবেলায় কিন্ডারগার্টেনে যখন পড়তাম,তখন আমার মূল আকর্ষণ ছিল ছড়া-গল্পের বইগুলো। আম্মু পাশে বসে ছড়া-গল্প পড়ে শোনাতেন,আর আমি একদৃষ্টে তাকিয়ে থাকতাম সেসবের সাথে যুক্ত অঙ্কনছবি গুলোর দিকে। হারিয়ে যেতাম সেসবের মাঝে। নকল করার চেষ্টা করতাম সেসব ছবির কল্পিত দৃশ্যের কাহিনী। যেমন 'Twinkle twinkle little star' ছড়াটা পড়ার সময় তাকিয়ে থাকতাম এর সাথে যুক্ত দৃশ্যের দিকে ; এক ছেলে তার ছোট্টঘরটির জানালা দিয়ে তারায় ভরা আকাশের দিকে মায়াভরা চোখে তাকিয়ে আছে। এক অন্যরকম অনুভূতি হত। কল্পনার জগতের সূচনা মূলত সেখানেই,এবং এই সূচনাকালই ছিল আমার কল্পনার জগতের সবচেয়ে সুখের সময়। এরপর ক্রমাগত এর বিস্তৃতি বেড়েছে,সাথে বেড়েছে জটিলতা।
জীবনের বেশ খানিকটা সময় অতিবাহিত করার পর এখন teenage পেরিয়ে যেতে চলেছি। সেই ছোট্ট-সুন্দর স্বপ্নগুলোও হারিয়ে যেতে শুরু করেছে। সেসবের জায়গায় এখন জাকিয়ে বসছে আসন্ন ভবিষ্যৎ নিয়ে নানা দুশ্চিন্তা,বাস্তবজগৎ নিয়ে দুশ্চিন্তা,আশঙ্কা,পারিপার্শ্বিক ও মানুষজনের প্রভাব। জীবনটা জটিল থেকে জটিলতর হয়ে চলছে। হয়ত এটাই বাস্তব জীবন। কিন্তু ছোটবেলার সেই অবাস্তব,কিন্তু বাস্তবের চেয়ে অনেক সুন্দর কল্পনাগুলো বাস্তব জীবনে খুশি থাকার যে এক অনন্য সুপ্তশক্তি দান করত,তার অভাব সবসময় অনুভব করি।
যুগের চাহিদায়,সময়ের প্রয়োজনে জীবনটা এখন অনেক বেশি জটিল,যান্ত্রিক হয়ে পড়েছে। মানুষের চিন্তা-চেতনা শুধুই পার্থিব,সীমাবদ্ধ হয়ে পড়েছে। ঐসব অবাস্তব কল্পনা এখন শুধুই অপ্রয়োজনের তালিকাভুক্ত। এই সময় যদি আইনস্টাইন মাপের কেউ প্রযুক্তি আর গণিতের সাহায্যে মানুষের কল্পনার জগতের পরিসীমা নির্ণয় করার চেষ্টা করেন,তিনি যে ব্যর্থ হবেন এমনটা নিশ্চয়তার সাথে বলা যায়না। কিন্তু একটা ৫-৬ বছর বয়সের শিশুর মস্তিষ্কে যেসব কল্পনার আবির্ভাব ঘটে,সেসব অপসারিত করার বদলে যদি সেসব জিইয়ে রাখার ও বিস্তৃত করার যথেষ্ট সুযোগ দেওয়া হয়,তবে সেই কল্পনার জগতের সীমা পরিমাপ করা কোন রক্তমাংসের মানুষের পক্ষে সম্ভব নয়,একথা নিশ্চয়তার সাথেই বলা যায়।
কিন্তু তা করার সুযোগ কোথায় ! বর্তমান পৃথিবীতে বাস্তবতাকে সঙ্গি করে চলতে গেলে এসব চিন্তা-কল্পনা-স্বপ্ন কে পাশে সরিয়ে চলতে হয়। মনের শান্তি এখন আর মুখ্য চাহিদা নয়,গৌণ চাহিদায় পরিণত হয়েছে। সকলেই জানে,এসব কল্পনার জগতে নিজেকে ভাসিয়ে দিলে বাস্তব জগতে অভ্যুক্ত থাকতে হবে। তাও মাঝে মাঝে সবকিছুর মাঝে থেকেও যখন নিঃশ্বাস আটকে যায়,তখন এসব অবাস্তব কল্পনাই পুনর্জীবিত করে তোলে আমায়।

