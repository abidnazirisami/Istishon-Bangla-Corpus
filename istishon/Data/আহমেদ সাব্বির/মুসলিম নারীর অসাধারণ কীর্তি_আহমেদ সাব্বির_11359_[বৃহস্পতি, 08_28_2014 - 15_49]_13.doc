মুসলিম নারীর অসাধারণ কীর্তি


এ সত্যিই এক অসাধারণ অর্জন। নারী জাতির অগ্রগতির এক উজ্জ্বল উদাহরণ হিসেবে প্রতিষ্ঠিত করলেন এই ইরানি নারী,মরিয়ম মির্জাখানি। মুসলিম এই নারীর অনন্যসাধারণ এই অর্জনে একজন মুসলিম হিসেবে নিজেও গর্বিত বোধ করছি। তাও আবার গণিতের মতো একটি গুরুত্বপূর্ণ ক্ষেত্রে অবদান রাখলেন তিনি। Bowing down my head in respect...
বিশ্বের প্রথম নারী হিসেবে গণিতের নোবেলখ্যাত ‘ফিল্ডস মেডেল’ জয় করেছেন ইরানের গণিতবিদ মরিয়ম মির্জাখানি।বর্তমানে যুক্তরাষ্ট্রের ক্যালিফোর্নিয়ার স্ট্যানফোর্ড বিশ্ববিদ্যালয়ের অধ্যাপক হিসেবে কর্মরত মির্জাখানিকে ‘কমপ্লেক্স জ্যামিতি’তে অবদানের এই পুরস্কার দেওয়া হয়েছে। মির্জাখানি ছাড়া আরও তিন গণিতবিদ এবার ফিল্ডস মেডেল পুরস্কার জিতেছেন। তারা হলেন— ন্যাশন্যাল সেন্টার ফর সায়েন্টিফিক রিসার্চ ইন ফ্রান্স ও ব্রাজিলস ন্যাশনাল ইনস্টিটিউট ফর পিউর অ্যান্ড অ্যাপলাইড ম্যাথামেটিকস-এ কর্মরত আর্তুর আভিলা, প্রিন্সটন বিশ্ববিদ্যালয়ের মনজুল ভার্গাভা ও যুক্তরাজ্যের ওয়ারউইক বিশ্ববিদ্যালয়ের মার্টিন হায়ারার।
মরিয়ম মির্জাখানির জন্ম ইরানের রাজধানী তেহরানে। যুক্তরাষ্ট্রের হার্ভার্ড বিশ্ববিদ্যালয়ে পিএইচডি করতে শুরু করার আগে পর্যন্ত তেহরানেই ছিল মির্জাখানির বাস। অল্প বয়সে লেখক হওয়ার স্বপ্ন দেখলেও ধীরে ধীরে গণিতের সমস্যা সমাধানেই তীব্র আগ্রহ জন্মাতে শুরু করে তার। এ প্রসঙ্গে তিনি বলেন, ‘গণিতের সমস্যা সমাধান আমার কাছে পাজল (ধাঁ ধাঁ) সমাধানের মতোই মজার মনে হতো, অথবা গোয়েন্দা কাহিনীর রহস্য উন্মোচন যেমন বিষয়টি অনেকটা তেমনই আনন্দের ছিল আমার কাছে। আমার মনে হতো গণিত এমন একটা বিষয়, যা আমি পারি আর এই বিষয়েই কাজ করার সিদ্ধান্ত নিয়ে নিলাম।
বক্র পৃষ্ঠতলের প্রতিসাম্য’ বিষয়ে অবদানের জন্য পরিচিতি পেয়েছিলেন মির্জাখানি। স্ট্যানফোর্ড বিশ্ববিদ্যালয়ের তথ্য অনুসারে মহাবিশ্বের অস্তিত্ব বিষয়ে তাত্ত্বিক পদার্থবিদ্যায় মির্জাখানির কাজ যথেষ্ট প্রভাব রাখবে।
কানাডার গণিতবিদ জন ফিল্ডস এই পুরস্কারের প্রবর্তক। ১৯৩৬ সাল থেকে গণিতশাস্ত্রে বিশেষ অবদানের জন্য এই পুরস্কার প্রদানের প্রচলন শুরু হওয়ার পর থেকে ৫৬ জন বিজয়ীর মধ্যে একমাত্র নারী মরিয়ম। ১৯৫০ সাল থেকে প্রতি ৪ বছর পর পর গণিতে বিশেষ অবদানের জন্য এই পুরস্কার দেওয়া হয়। ইন্টারন্যাশন্যাল ম্যাথমেটিক্যাল ইউনিয়ন (আইএমইউ)-এর একটি কমিটি এই পুরস্কার দিয়ে থাকে। পুরস্কারটি সাধারণত ৪০ বছরের কম বয়সী কোনো গণিতবিদকে দেওয়া হয়ে থাকে। কারণ পুরস্কারের প্রবর্তক ফিল্ডস মনে করতেন ৪০ বছরের কম বয়সী কোনো গণিতবিদকে এই পুরস্কার দেওয়া হলে তিনি গণিতশাস্ত্রে আরও কাজ করার উৎসাহ পাবেন।

