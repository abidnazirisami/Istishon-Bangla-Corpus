__ আম বিড়ম্বনা __


[ প্রথমেই বলে রাখা ভাল যে এটি একটি শতভাগ সত্য,সম্পূর্ণ ভেজালমুক্ত কাহিনী ]
আমার পরিচয়টা দেওয়া যাক। আমি সাব্বির। বাসা ঠাকুরগাওয়ে,নটরডেম কলেজে পড়ার সুবাদে এখন থিতু হয়েছি মতিঝিলের জসীমউদ্দীন রোডে। এখানে আমার স্কুলের বন্ধু আদিব তার পরিবারসহ থাকে,তাদের ফ্লাটেই একটি রুমে মাথা গুজেছি আমি।
বেশ সুখেই দিন কাটছিল আমাদের। হঠাৎ কিছুদিন আগে সন্ধাবেলা খবর এল যে আদিবের এক আংকেল চাপাইনবাবগঞ্জ থেকে কুরিয়ারের মাধ্যমে আম পাঠিয়েছেন। খবর এসেছে আদিবের বাবার কাছ থেকে,আদিব ও আমি জানতে পারি আদিবের মার কাছ থেকে। এরপর শুরু হয় আমাদের কুরিয়ার অফিস থেকে আম উদ্ধারের অভিযান।
আদিবের বাবার কথানুযায়ী আমের পার্সেলটি এসেছে কণ্টিনেণ্টাল কুরিয়ার সার্ভিসের মাধ্যমে। আমাদের জানামতে কণ্টিনেণ্টাল কুরিয়ার সার্ভিসের অফিসটি আমাদের নটরডেম কলেজেরই পেছনে অবস্থিত। সেই সন্ধাবেলাতেই খবর পাওয়ামাত্র আদিব আর আমি ছুটলাম সেখানে। অফিসটিতে পৌছানোর পর দেখি সেখানে হুলস্থুল ব্যাপার,সবাই ব্যস্ত,কেউ পার্সেল সার্ভ করছে,কেউ গাড়ি থেকে পার্সেল নামাচ্ছে,কেউ অফিস থেকে পার্সেল বাইরে নিয়ে যাচ্ছে,কেউ কাজে/অকাজে ঘুরে বেড়াচ্ছে। আমরা কোনমতে একজনকে ধরে আমাদের আমের পার্সেলটির ব্যাপারে জানালাম। তিনি কোন ফোন দেওয়া হয়েছে কি না তা জিজ্ঞেস করলেন,আদিব বলল যে ফোন এসেছে। তখন তিনি ফোন নম্বরটি দেখাতে বললেন,আদিব তার বাবার দেওয়া নম্বরটি দেখাল। সেটা দেখার পর তিনি আরও কিছু ঘাটাঘাটি করলেন,তারপর স্বাভাবিকভাবে বললেন যে আমাদের কোন পার্সেল আসেনি তাদের কাছে। শুনে তো আমাদের দুজনের আত্মারাম খাচাছাড়া ! তারপর আমরা আরেকজনকে জিজ্ঞেস করলাম,তিনিও খোজ নিয়ে জানালেন যে তাদের কাছে আসেনি আমাদের পার্সেল। এরপর আসল কাজটি করলেন তিনি। আমাদের বললেন যে মতিঝিলেই তাদের আরেকটি শাখা আছে,আমাদের সেখানকার ঠিকানা দিয়ে সেখানে খুজে দেখতে বললেন।
খুশিমনে ছুটলাম এবার কণ্টিনেণ্টাল কুরিয়ার সার্ভিসের অপর শাখাটিতে। তাদের দেওয়া ঠিকানা অনুযায়ী মধুমিতা সিনেমা হলের পাশের গলি ধরে সামনে এগিয়ে যাকে-তাকে জিজ্ঞেস করে পেয়ে গেলাম অফিসটি। গিয়ে দেখি প্রচুর আমের পার্সেল পড়ে আছে। আমরা ভাবলাম,যাক অবশেষে হয়ত পাওয়া গেল। আমের রাজ্যের মাঝে একজন বসে ছিলেন মধ্যমণী হয়ে,তাকে গিয়ে জানালাম আমাদের আমের পার্সেল আসার ব্যাপারে। তিনি জিজ্ঞেস করলেন পার্সেলদাতা ও গ্রহিতার নাম। আদিব উত্তর দিল যে পার্সেলদাতার নাম হল জনাব খায়রুল আলম,এবং গ্রহিতা হিসেবে নিজের নাম জানাল। জনাব মধ্যমণী তার হাতের রশিদগুলো ভালভাবেই খুজে দেখলেন,পাওয়া গেলনা আমাদের পার্সেলের কোন চিহ্ন। অজানা এক আতংক পেয়ে বসল আমাদের। আমরা রশিদের ভরসা ছেড়ে নিজেরাই আমের পার্সেলগুলোর মাঝে আমাদেরটা খোজা শুরু করলাম ; কিন্তু ফলাফল-আমরা ব্যর্থ হলাম আমাদেরটা খুজে পেতে ! হতাশায়-ক্লান্তিতে যখন আমরা পরিশ্রান্ত,এমন সময় একজন লোক আমাদের স্বান্তনা দিয়ে বললেন যে মাঝে মাঝে গাড়ি জ্যামে আটকা পড়ে,তাই আসতে দেরী করে। তাই তিনি আমাদের পরেরদিন আবার গিয়ে খোজ নিতে বললেন। জলে ডুবতে থাকা মানুষ তো খড়কুটো পেলে সেটাকেই আকড়ে ধরে,আমরাও লোকটির স্বান্তনাবাণীটি আশার বাণী হিসেবে আকড়ে ধরলাম। সেদিনকার মত অভিযানে অব্যাহতি দিয়ে বাসায় ফিরে আসলাম দুজনে।
বাসায় ফিরে জানা গেল যে আসলে আদিবের বাবা বলেছিলেন যে আম আসার কথা আছে,চলেই এসেছে এমনটা বলেননি তিনি। একটু মিসআন্ডারস্ট্যান্ডিং হয়ে গেছে। আমাদের বিফল শ্রমের জন্য আমরা কিছুটা মনোক্ষুণ্য হলাম,কিন্তু সাথে আম খুজে পাওয়ার অবশ্যম্ভাবী সম্ভাবনা আমাদের মন খুশি করে দিল। এদিকে জানা গেল যে পার্সেলটির গ্রহিতা হিসেবে আদিবের নাম ও ফোন নম্বর দেওয়া হয়েছিল। সুতরাং পার্সেল এসে পৌছলে আদিবকে ফোন দেওয়া হবে। তাই আমরা নিশ্চিন্তমনে ফোন দেওয়ার অপেক্ষা করতে থাকলাম।
ফোন এল পরদিন সকাল সারে দশটায়। আমাদের যেতে বলা হল ১৫১ মতিঝিল-এ। আমরা খুশিমনে ছুটলাম আগের সেই কণ্টিনেণ্টালের 'অপর' শাখাটিতে। আগের বারের মতই খুজে দেখলাম,আমাদের আম স্টিল মিসিং। আমাদের তো চোখ ছানাবড়া। ফোন যেহেতু এসেছে,পার্সেলও নিশ্চয়ই এসেছে। কিন্তু কই ? একজন লোকের কাছে জানতে পারলাম আসলে ঐটা ১৫১ মতিঝিল নয়,আমরা ভুল ঠিকানায় চলে গেছি। নিজেদের নির্বুদ্ধিতাকে গালি দিতে দিতে পৌছলাম কণ্টিনেণ্টাল কুরিয়ার সার্ভিসের প্রথম শাখাটিতে। কিন্তু আমাদের সকল আশা চূর্ণ করে দেখা গেল সেখানেও নেই আমাদের স্বপ্নের আম। দুজনেরই মাথা নষ্ট হবার উপক্রম দেখা দিল।
আদিব তার বাবাকে বারবার ফোন করে নিশ্চিত হবার চেষ্টা করছিল,কিন্তু একই ফলাফল বের হচ্ছিল-কণ্টিনেণ্টাল কুরিয়ার সার্ভিস,যার দুটি শাখাতেই খুজে দেখা হয়েছে এবং আমের পার্সেল তো দূরের কথা,একটি আমের খোসাও খুজে পাওয়া যায়নি। কিছুক্ষণ পর সর্বশেষ চেষ্টা হিসেবে আমের প্রেরক জনাব খায়রুল আলম সাহেবকে ফোন করা হল। আমাদের মাথায় বাজ পড়ল যেন তার কথায়। তিনি বললেন যে তিনি তো কণ্টিনেণ্টাল কুরিয়ার সার্ভিসে পাঠানই নি আম। নিজের লোক দ্বারা কাদের মোটরস এর মাধ্যমে আম পাঠিয়েছেন তিনি। ১৫১ মতিঝিল সেটারই ঠিকানা।
আমরা হতবাক হয়ে কিছুক্ষণ দাড়িয়ে থাকলাম,ধৈর্যের চরম সীমায় পৌছে গিয়েছিলাম আমরা। বের হয়ে পড়লাম আমরা কাদের মোটরস খুজতে। পাওয়া তথ্য অনুযায়ী এটা হিরাঝিল রেস্টুরেণ্টের পেছনে কোথাও অবস্থিত। সেখানে গিয়েও দেখি ঝামেলা,কাদের মোটরস এর নিশানাটাও নেই। কয়েকটা ফার্নিচার বানানোর ঘর ও আবর্জনার বড় বড় স্তুপ পড়ে আছে সেখানে। বিল্ডিংগুলোর গায়ে লেখা নম্বর অনুযায়ী বুঝতে পারলাম যে ১৫১ মতিঝিল আশেপাশেই কোথাও আছে। হিরাঝিল রেস্টুরেণ্ট বেশ খানিকটা দূরে সরে অবশেষে পাওয়া গেল ১৫১ মতিঝিল-ঠিকানাটি,গেটের ওপর বড় করে লেখা "কাদের মোটরস"। গন্তব্যে অবশেষে পৌছেছি,এটা ভেবেই চোখ দিয়ে যেন আনন্দাশ্রু বের হয়ে এল আমাদের। এরপর ঝটপট ভেতরে ঢুকে আমাদের বহুল কাংখিত আমের পার্সেলটি খুজে নগদ ১০০ টাকা পে করে বের হয়ে আসলাম আমরা। এরপর রিকশায় চড়ে জসীমউদ্দীন রোড,তারপর ৬তলা পর্যন্ত আমাদের হাড়ভাঙ্গা পরিশ্রমে আমাদের আমের পার্সেল এসে পৌছল ঘরে।
আগের আমলে রাজা-বাদশাদের নাকি খুব দাপট ছিল। হাড়ে হাড়ে সেটা টের পেলাম ফলের রাজা,এই আম নিতে গিয়ে। ঢাকার মত ভেজালযুক্ত একটা এলাকায় ভেজালমুক্ত সুস্বাদু আম পাওয়া সত্যিই ভাগ্যের ব্যাপার। তবুও,শপথ করছি যে ঢাকায় থাকতে আর কখনোই কারো পাঠানো আম রিসিভ করতে যাবনা।

