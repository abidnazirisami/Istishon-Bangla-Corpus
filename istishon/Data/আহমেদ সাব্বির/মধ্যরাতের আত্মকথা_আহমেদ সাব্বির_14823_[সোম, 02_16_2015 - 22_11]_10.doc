মধ্যরাতের আত্মকথা


মন জিনিস টা বড়ই অদ্ভুত। কখন যে কি চায় তার কোন ঠিক নেই। আগের-পরের চাওয়ার কথা থাক,এই মূহুর্তে আমার মন চাচ্ছে কিছু লিখতে নিজেকে নিয়ে। চাওয়াটা আসলে একটু অন্যরকম,মন চাচ্ছে আসলে ভেতরের জমে থাকা কথা,অনুভূতিগুলোকে বহিঃর্ভূত করতে। আর এই সময় সেটা লেখার মাধ্যমে প্রকাশ করাটাই সর্বোত্তম উপায়।
সময় এখন রাত ২টা ৫১মিনিট। অন্যান্য দিন এমন সময়টাতে ঘুমিয়ে পড়ি। আজ ঘুম আসছেনা। ঘরের লাইট অফ,মশারি টাঙ্গানো,চারিদিকে নিশ্চুপ। ঘুমানোর আদর্শ একটা পরিবেশ। কিন্তু চোখে নেই ঘুম। পাশে চশমাটা রাখা আছে। এমনিতে চশমা ছাড়া কিছুই প্রায় দেখিনা। কিন্তু এখন চশমাটাও নিতে ইচ্ছে হচ্ছেনা,তাই খালি চোখেই টাইপ করছি ফোনে। এপাশ-ওপাশ ফিরছি শুধুই। মাথাটা,মনটা খালি খালি লাগছে। লেখাটা খাপছাড়া হয়ে যাচ্ছে,কারণ মনের ভেতরেই সব খাপছাড়া-অগোছালো হয়ে আছে। মনের ও মস্তিষ্কের মাঝে কোন মিলবন্ধন ঘটছে না আজ।
এবছর এইচএসসি পরীক্ষা দেব আমি। আর মাত্র দেড়মাস বাকি,পড়ার অসীম চাপ। কিন্তু সত্যিকথা তো হল এই যে আমি মানষিকভাবে একদমই প্রস্তুত নই এর জন্য। গত বেশ কিছুদিন ধরেই মানষিকভাবে অবসাদ বোধ করছি,প্রচণ্ডভাবে। পড়াশুনায় একদমই মন বসছেনা। কেউ আমাকে যদি প্রশ্ন করেন 'পড়াশুনা করছিনা তো কি করছি আমি সারাদিন ?',এর কোন সদুত্তোর দিতে পারবনা আমি। নিজেও জানিনা আমি আসলে করছি টা কি। ঘড়ি আপন গতিতে এগোচ্ছেই,কিন্তু আমার জীবনঘড়ির ব্যাটারি যেন ফুরিয়ে গেছে। কি করছি,কেন করছি,কি করতে হবে কিছুই বুঝছি না।
ছোটকাল থেকেই মানুষজনের মাঝে থাকতে থাকতে শিখেছি যে ভালোভাবে পড়াশুনা করতে হবে,মানুষের মত মানুষ হতে হবে। মানুষের মত মানুষ বলতে কি বুঝানো হয়েছে তা বুঝেছি বেশ খানিকটা পথচলার পর,আমার পারিপার্শ্বিকতার সাপেক্ষে 'মানুষের মত মানুষ' বলতে পড়াশুনার পাট চুকিয়ে ভালো একটা চাকরীতে থিতু হয়ে পরিবার পরিজনের নাম উজ্জ্বল করা বুঝায়। কঠিন এ দুনিয়ার প্রতিযোগিতামূলক পরিস্থিতির মধ্য দিয়ে এখন পর্যন্ত যেটুকু জীবন অতিবাহিত হয়েছে সেটা পার করেছি। তাও প্রতিযোগিতার প্রতি একটা ভয় কাজ করে। আসলে পারিনা আমি প্রতিযোগিতায় অংশ নিতে,পারিনা প্রতিযোগী হিসেবে নিজেকে তুলে ধরতে। তাই,নিজের কাজ-অনুশীলন এর নিম্নতম ফলাফল পাই সবক্ষেত্রে।
তো পারি কি আমি ? পারি। একটা কাজ,যেটা আদৌ ইহলোকে কোন কাজে আসে কি না জানা নেই,সেই কাজটা পারি। সেটা হল কল্পনা করা। যেকোন অবস্থায়,যেকোন সময় পারি কল্পনা করতে। ঘণ্টার পর ঘণ্টা বসে কল্পনার রাজ্যে ভেসে বেড়াতে পারি। সেসব কল্পনা কোন অতিমানবীয় কল্পনা নয়,সেসব যথেষ্ট বাস্তব। শুধু চরিত্রগুলোর ক্ষেত্রে কিছুটা অবাস্তবতা বিরাজ করে। কখনো সেসব কল্পনা হয় মা-বাবা কে ঘিরে,কখনো হয় সুন্দরী কোন মেয়েকে ঘিরে। কল্পনা যেমনই হোক,সবসময় সেসবে হ্যাপি এন্ডিং হয়,ঠিক যেমনটা চাই আমি তেমনভাবে। ভালভাবেই জানি যে এইসব জল্পনা-কল্পনা শুধু স্বপ্নেই বিরাজমান। এসব নিয়েই পড়ে থাকলে তা নিঃসন্দেহে মূর্খামির পরিচয়। এসব কল্পনাকে বাস্তবরূপ দান করাটা খুব বেশিই কঠিন। কিন্তু ওয়াল্ট ডিজনী তো বলে গেছেন 'আমরা যা চিন্তা করতে পারি তাই বাস্তবে করতে পারি'। তবে কি যেসব আমি চিন্তা করি,কল্পনা করি তা বাস্তবে রূপদান করতে পারব ? হয়ত। তবে জানিনা কিভাবে। যেখানে পুরো দুনিয়া আজ দ্রুতগতিতে সামনের দিকে ধাবমান সেখানে শুধুমাত্র কল্পনাকে আশ্রয় করে কতদূর আর এগোতে পারব !
জীবনের গতি,অগ্রগামিতা প্রথমদিকে আমার জন্যও স্বাভাবিক ছিল অন্যদেরই মত। কিন্তু ধীরে ধীরে পিছিয়ে পড়েছি আমি। হয়ত পাশে তেমনভাবে কাউকে পাইনি,কিন্তু সে দোহাই দিয়ে নিজের কর্মকে পাশ কাটিয়ে যাব না আমি। আমি ব্যর্থ,এজন্য আমার পরিবার,বন্ধুবান্ধব দায়ী নয়। দায়ী আমি নিজে। কিভাবে দায়ী ? জানিনা। তো এখন কি করণীয় ? তাও জানিনা। অনেক বিপর্যস্ত বোধ করছি। ভয় লাগছে,প্রত্যাশার যে পর্বতপ্রমাণ চাপ আমার উপর,তা মূলত নিশ্চিতভাবেই নিরাশার ভস্মে পরিণত হতে যাচ্ছে। এটিকে ভাগ্য হিসেবে মেনে নিতে পারছিনা,না পারছি এটাকে বদলাতে। সাথে যারা আছে একে একে সবাই হয়ত আমাকে ডিঙ্গিয়ে সামনে এগিয়ে যাবে। হয়ত আমার কল্পনাগুলোই হবে আমার সম্বল। জীবনযুদ্ধে পরাজয়ী,ব্যর্থ এক মানুষে পরিণত হব হয়ত,জীবনটাই যার জন্যে ভারস্বরুপ হবে।
আর পারছিনা। লেখাগুলো সব জড়িয়ে যাচ্ছে। সব এলোমেলো লাগছে। অনুভূতিগুলো নিষ্কৃয় হয়ে পড়ছে। এখন বাজে ৪টা ৪মিনিট। এখনো জেগে আমি। হয়ত নির্ঘুমই কাটবে রাতটা...

