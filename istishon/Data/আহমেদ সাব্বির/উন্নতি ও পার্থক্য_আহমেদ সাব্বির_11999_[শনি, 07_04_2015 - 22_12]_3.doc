উন্নতি ও পার্থক্য


বাংলাদেশ এখন মধ্যম আয়ের দেশ ! কদিন আগেই বিশ্বব্যাংক ঘোষণা করেছে এটা। দেশের সাম্প্রতিক অস্থিতিশীল পরিস্থিতিতে নিঃসন্দেহে একটা ভাল খবর এটা।
সারা বিশ্ব এখন অর্থনৈতিকভাবে তিনটি ভাগে বিভক্ত রয়েছে। স্বল্পআয়ের দেশ,মধ্যম আয়ের দেশ ও ধনী দেশ। আসলে অবাক হতে হয় আমেরিকা,ইংল্যান্ড,সুইজারল্যান্ডের মত ধনী দেশগুলোর দিকে তাকালে। দেশগুলো আয়তনে বড় হওয়া সত্ত্বেও সুষ্ঠুভাবে সকলের মাঝে আর্থিক স্বচ্ছলতা বজায় রাখতে সক্ষম হয়েছে। কখনো ভেবে দেখেছেন কি,কি কারণ লুকায়িত আছে তাদের এ সাফল্যের পেছনে ? কি পার্থক্য আসলে এই ধনীদেশগুলোর সাথে স্বল্প ও মধ্যম আয়ের দেশগুলোর মধ্যে !
যদি ভেবে থাকেন,নিঃসন্দেহে অনেকগুলি পার্থক্য বের হয়ে আসবে যা ধনী বা উন্নত দেশগুলোকে স্বল্প ও মধ্যম বা অনুন্নত দেশগুলো থেকে পৃথক করেছে। যেমন আমেরিকা সেই ১৭৭৬সালে স্বাধীনতা লাভ করে,তাই তারা ব্যাপক সময় পেয়েছে অবস্থার পরিবর্তন করার,অন্যদিকে আমাদের বাংলাদেশের স্বাধীনতা লাভের এখনো ৫০বছর ও হয়নি। তাই এটা স্বাভাবিক যে তারা আমাদের চেয়ে যেকোনদিক দিয়ে যোজন যোজন এগিয়ে থাকবে। তবে এসবের বাইরেও কিছু কারণ বিদ্যমান,যা সম্পর্কে অনেকেই সচেতন নয়।
প্রতিটি দেশেরই সৌভাগ্য হয় কিছু দেশীয় মহানায়কের দর্শন ও সান্নিধ্য লাভের,যেমন আমেরিকার জর্জ ওয়াশিংটন,আব্রাহাম লিংকন,ইংল্যান্ডের উইনস্টন চার্চিল ইত্যাদি। এসব মহানায়ক তাদের নিজ নিজ দেশের মানুষের জন্য সৃষ্টি করে গিয়েছেন কিছু আদর্শ,দেশের মানুষের জন্য তারা অনুপ্রেরণার উৎস হিসেবে প্রতীয়মান হয়েছেন। সকল দেশের ক্ষেত্রেই এসব কথা খাঁটে। উন্নত-অনুন্নত সকল দেশেই এরূপ পথপ্রদর্শকের আগমন ঘটেছে।
ধনী দেশগুলোর ক্ষেত্রে দেখা যায়,তারা তাদের পথপ্রদর্শকদের রেখে যাওয়া আদর্শকে আকঁড়ে ধরে তাদের দেখানো পথে চলেছে। সেই আদর্শবলে ও সেই পথে চলে তারা তাদের দেশ পরিচালনা করেছে। দেশের সকল সমস্যা,সকল প্রয়োজন সুষ্ঠুভাবে মেটাতে সক্ষম হয়েছে। এভাবে তারা সাফল্য ও উন্নয়নের একের পর এক ধাপ অতিক্রম করে সামনে এগিয়ে গিয়েছে ও আজ এদের মাঝে বেশির ভাগ দেশই উন্নতির শিখরে অবস্থান করছে।
অপরদিকে আমাদের মত অনুন্নত ও স্বল্পোন্নত দেশসমূহের ক্ষেত্রে দেখা যায়,আমরা আমাদের স্বাধীনতার আদর্শ,চেতনা,আমাদের পথপ্রদর্শকের নির্দেশনা অনুযায়ী চলার পথ থেকে অনেকখানিই সরে এসেছি। দেশের কোন সমস্যা মেটাবার ক্ষেত্রে দেখা যায় আমরা সমস্যা সমাধানের চেয়ে সমস্যা তৈরিতেই বেশি সচেষ্ট। আমাদের দেশ পরিচালনার ক্ষেত্রে দূরদর্শিতার অভাব,সক্ষমতার অভাব খুবই দৃষ্টিকটুভাবে দেখা যায়। কোন নিয়মতান্ত্রিক উপায়ে কাজ না করে আমরা খেয়ালখুশিমত কাজ করি,এবং বেশির ভাগ ক্ষেত্রেই কাজের খেই হারিয়ে ফেলি। এভাবে একসময় দেখা যায় বহিঃবিশ্ব আমাদের পেছনে ফেলে বেশখানিকটা সামনে এগিয়ে গেছে,আর আমরা অনুন্নয়নের গ্যাড়াঁকলেই আবদ্ধ আছি।
আসলে এভাবেই পার্থক্য সৃষ্টি হয় আমাদের মত স্বল্পোন্নত ও অনুন্নত দেশগুলোর সাথে উন্নত দেশগুলোর। তাদের যেকোন বিষয়ে সিদ্ধান্ত নিতে,পরিকল্পনা করতে ও সে অনুযায়ী কাজ করতে বিশেষ সমস্যা হয়না। তাদের ক্ষেত্রে মানুষের মতাদর্শের খুব একটা হেরফের হয়না বলেই স্বল্পসময়েই তারা যেকোন কাজ করতে পারে। আমাদের ক্ষেত্রে জ্ঞানীগুণীজনদের বিচারবুদ্ধি ও মতাদর্শের রকমফেরের ইয়ত্তা খুঁজে পাওয়া যায়না। একটা বিষয়ে কাজ করতে গেলেই আমাদের ক্ষেত্রে সর্বদাই দুটি দল সৃষ্টি হতে দেখা যায়। একদল সেই কাজের প্রশংসা করে ও নিজ নিজ মস্তিষ্কপ্রসূত জ্ঞান-বুদ্ধি জাহির করে,আরেকদল আবার কাজটির সমালোচনা শুরু করে ও নিজ নিজ বিচার-বুদ্ধি দিয়ে কাজটির ক্ষতিকর দিকগুলোর প্রতি আলোকপাত করে। কোনদলেরই সমর্থকেরও অভাব হয়না। কাজটা প্রকৃতপক্ষে ভাল হোক,বা খারাপ,প্রতিবেলায় এমন অবস্থার সৃষ্টি হয়ই। ফলাফল-অনেক সম্ভাবনাময় কাজেরও সূচনার আগেই সমাপ্তি,বা দীর্ঘসূত্রিতা। এমতাবস্থায় জ্ঞান-বুদ্ধিরই আদান-প্রদান হয় মাত্র,কোন উন্নয়ন আদতে আর সাধিত হয়না।
এছাড়াও আমাদের মত দেশগুলোতে আরেকটা সমস্যা প্রকটরূপে দেখা যায়,আর তা হল নেতিবাচকতা। একটা কাজ সম্পন্ন হল,বা সম্পন্নতব্য,শুরু হয়ে যাবে সেই কাজটার নেতিবাচকতা নিয়ে জল্পনা-কল্পনা। আমরা অনেকটা জোরপূর্বক সকল ক্ষেত্রেই ইতিবাচকতার কথা বিন্দুমাত্র না ভেবে শুধুমাত্র নেতিবাচকতা নিয়ে চিন্তা করি। এতে কোন কাজ হতে যেটুকু ইতিবাচক ফলাফলের সম্ভাবনা থাকে তাও বিনষ্ট হয়। যেমনটা বলা যায় দেশের মিডিয়ার ক্ষেত্রে। টিভি বা সংবাদপত্রে যেসব খবর বেরোয় তার কোনটা যদি আমাদের কাছে অসন্তোষজনক বা বিতর্কিত মনে হয়,আমরা যেন উঠেপড়ে লাগি খবরটির নেতিবাচকতা বা অসত্যতা প্রচার করতে। সাংবাদিকদের কাজই হল কোন বিষয়ে সত্য ঘটনা খুঁজে বের করা ও তা প্রচার করা। কিন্তু আমাদের এরূপ নেতিবাচক মনোভাবের কারণে তাদের কাজ বাধাপ্রাপ্ত হয়। এটা স্বীকার করছি মিডিয়া হয়ত সবসময় শতভাগ বিশুদ্ধতা বজায় রেখে খবর প্রচার করেনা,কিন্তু খবরের বিশুদ্ধতা যাচাই না করেই আমরা সেটার নেতিবাচক দিক বিশ্লেষণে ব্যস্ত হয়ে পড়ি,যা সত্য ঘটনাকেও মিথ্যার চাদরে আবৃত করে ফেলে।
এভাবে আমাদের অনগ্রসরতার পেছনে ক্রিয়াশীল অসংখ্য কারণ বিদ্যমান। চিন্তা করলেই দেখা যাবে,এমন অনেক বিষয়ই আছে যাদের নিয়ে পরিকল্পনা করে কাজ করার ফলে উন্নত দেশগুলো সামনে এগিয়ে যাচ্ছে এবং সেই একই বিষয়গুলোতে অবহেলা করার কারণে আমরা ক্রমশ পিছিয়ে পড়ছি। হ্যাঁ,এটা মানতেই হবে কিছু কিছু বিষয়ে আমাদের করার কিছুই নেই,যেমন স্বাধীনতাউত্তর দুর্বল অবকাঠামো পুনর্গঠন করতে বেশকিছুটা সময় লেগে যায়,যা অন্যান্য উন্নত দেশগুলো থেকে বেশ পেছনে ফেলে দেয়। কিছু কিছু দেশ এখনো স্বাধীনতার স্বাদই ভোগ করেনি। কিছু কিছু দেশ প্রাকৃতিক সম্পদের অপ্রতুলতার ফলে অনগ্রসর থেকে গিয়েছে। এছাড়া যেসব ক্ষেত্রে আমাদের করণীয় অনেক কিছুই আছে যা আমাদের অবস্থার পরিবর্তন করতে পারে,সেসব ক্ষেত্রে আমাদের যথাসাধ্য চেষ্টা করতে হবে সকলের সম্মিলিত প্রচেষ্টায় কাজ করার,নিজেদের দায়িত্বটুকু সুষ্ঠুভাবে পালন করার। নিজেদের মাঝে মতবিরোধ সৃষ্টি না করে আমাদের একটা সুষ্ঠু মতৈক্য গড়ে তুলতে হবে। এতে কোন কাজ করার পথ যেমন সুগম হবে,তেমনি আমাদের মধ্যে পারস্পারিক সম্প্রীতি ও সম্মানও বৃদ্ধি পাবে।

