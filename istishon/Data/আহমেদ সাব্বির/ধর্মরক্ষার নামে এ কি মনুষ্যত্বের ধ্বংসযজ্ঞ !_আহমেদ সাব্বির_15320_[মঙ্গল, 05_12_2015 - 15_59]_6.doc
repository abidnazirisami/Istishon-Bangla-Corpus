ধর্মরক্ষার নামে এ কি মনুষ্যত্বের ধ্বংসযজ্ঞ !


ব্লগার অনন্ত বিজয় দাশ। আরও একজন মুক্তমনার হত্যা ! একই কায়দায়,একই উদ্দেশ্যে সংঘটিত হয়েছে। কারণও একই দর্শানো হয়েছে ; নাস্তিকতা,প্রায় আড়াই মাস আগে যেকারণে নিহত হয়েছিলেন মুক্তমনা ব্লগের পরিচালক অভিজিত রায়।
দায় নিয়েছে আবারও আল কায়েদা,অভিজিত রায়ের হত্যাকান্ডেরও দায় তারাই নিয়েছিল। যদিও আল কায়েদার তৎপরতা নিয়ে যথেষ্টই সন্দেহ আছে। তবু একটা বিষয় নিশ্চিত,ঘটনাটা নিঃসন্দেহে জঙ্গিবাদের সাথে জড়িত। ইসলাম ধর্মের মুক্তির নামে যারা চোখে কালো কাপড় বেধে মনুষ্যত্বকে ধ্বংস করার অভিযানে নেমেছে।
যারা এটা ঘটিয়েছে তাদের লক্ষ্য কি ছিল ? ইসলাম ধর্মের মুক্তিদান ? ইসলামের লক্ষ্যপূরণ ? ইসলামী রাজত্ব কায়েম করা ? ইসলামের সম্প্রসারণ ? তাদের অনেকে তো একে জিহাদ নামকরণ করে আসছেন। মহানবী (সাঃ) তার সময়ে ইসলাম ধর্ম ও ধর্মাবলম্বীদের রক্ষার জন্য জিহাদ লড়েছিলেন। আর এখনকার এসব ইসলাম ধর্মের রক্ষীরা নাকি তাকেই অনুসরণ করে ইসলামের রক্ষা করছেন,নির্মূল করছেন ইসলামবিরোধীদের। কতটা সত্য তাদের এ দাবী ?
আমার মতে,একবিন্দুও না। তারা যেটা করছেন এটা কোনভাবেই ইসলাম ধর্ম রক্ষার উদ্দেশ্য হতে পারেনা। মহানবী (সাঃ) তার সময়ে যেটা করেছিলেন সেটা ছিল ইসলাম ধর্মরক্ষার সর্বশেষ সম্ভাব্য উপায়,কেননা তার অনুসারীরা ছাড়া সকল জাতি সেইসময় ইসলাম ধর্ম ধ্বংস করতে প্রত্যক্ষভাবে সচেষ্ট হয়েছিল। তারা মহানবী (সাঃ)-কে ও তার অনুসারীদেরকে অমানুষিক অত্যাচার ও নিপীরণ করা শুরু করেছিল,পদে পদে তাদের ধর্মচর্চায় বাধাপ্রদান করছিল,তাই একান্তই নিরুপায় হয়ে মহানবী (সাঃ) আল্লাহর নির্দেশেই জিহাদ লড়তে বাধ্য হয়েছিলেন। আবার সকল লড়াই-ধ্বংস-মৃত্যুর পর যখন ইসলাম জয়যুক্ত হল,তখন সেই মহানবী (সাঃ) সকলকে ডেকে তার বিদায় ভাষণে সকল শত্রু,যারা ইসলামের সর্বোচ্চমাত্রায় বিরোধীতা করেছিল,তাদের সকলকে ক্ষমা করে দিলেন এবং সকলের নিজ নিজ ধর্মপালনের নিশ্চয়তা বিধান করে দিলেন,কায়েম করে দিলেন সকলের জন্য শান্তি।
এই হল ইসলাম ধর্ম,যার অর্থই হল শান্তি। এই শান্তিই মহানবী (সাঃ) তার সারাজীবন ধরে প্রচার করে গিয়েছেন ও সকলকে তা রক্ষার নির্দেশ দিয়েছেন। কিন্তু তিনি ইসলামের যে মূলমন্ত্র আমাদের শিখিয়ে গিয়েছেন তার অনেকাংশেই আজ লঙ্ঘিত। আজ কিছু গোষ্ঠি ইসলাম ধর্মকে তাদের মনমত রূপদান করেছে। ইসলাম ধর্মের রক্ষার নামে আজ তারা সন্ত্রাশবাদের সূচনা করেছে,যাকে তারা জিহাদ নাম দিয়েছে। তাদের জঙ্গিবাদের বিভীষিকায় আজ মানুষের জানমাল বিপর্যয়ের মুখে,উদ্দেশ্য কি ? সেই ধর্মকে রক্ষা করা যেটার মূলমন্ত্রই হল শান্তিস্থাপন।
আড়াই মাস আগে অভিজিত মরেছিল,আজ অনন্ত মরল,কাল হয়ত অন্য একজন মরবে ; সেই একজন হতে পারি আমিও। কারণ কি ? এনারা মুক্তচিন্তার অধিকারী। মুক্তচিন্তার অর্থ কি ? মুক্তচিন্তার অর্থ হল যুক্তিবাদ,প্রগতিশীলতা ও বিজ্ঞানসম্মতভাবে নিজের চিন্তাচেতনা,দৃষ্টিভঙ্গি তুলে ধরা। যারা এটা করে তাদের আমরা বলি মুক্তমনা।একটি স্বাধীন দেশে একজন মানুষ তার মায়ের কোলে ভূমিষ্ঠ হবার সাথে সাথেই তার মানবাধিকারগুলো রক্ষিত হয়,মত প্রকাশের স্বাধীনতা তাদের মধ্যে অন্যতম। মুক্তমনাদের অনেকেই নাস্তিকতামূলক বিভিন্ন কথাবার্তা বলেছেন ও বলছেন,তাদের মতপ্রকাশের অধিকারবলেই তারা এটা করছেন,এতে হয়ত একজন ধর্মনিষ্ঠ নাগরিক হিসেবে আপনি মানসিকভাবে আহত হয়েছেন। তবে আপনি তার কথায় প্রশ্ন তুলুন,নিজের ধর্মানুভূতি দ্বারা আপনি তার কথার বিরোধীতা করতেই পারেন,সে অধিকারও আছে আপনার। যদি মনে করেন তাদের তৎপরতায় আপনার ধর্মপালনের মানবাধিকার লঙ্ঘিত হচ্ছে তবে সেটার জন্য আইন আছে,আইনের সাহায্য নিন। কিন্তু আপনার কোনরকম অধিকার বা দায়িত্বেই পড়েনা যে আপনি সেই মুক্তচিন্তক,যিনি শুধুমাত্র নিজের মত প্রকাশের অধিকারভোগ করেছেন,তাকে ব্যক্তিগত দ্বেষ থেকে কুপিয়ে মেরে ফেলবেন,এটা করার অধিকার আপনাকে সংবিধানও দেয়না,ধর্মও দেয়না।
শুধু কি ব্লগার হত্যা ! বিভিন্ন ক্ষেত্রেই দেখা যায় ধর্মীয় গোড়া অনুভূতির জন্য নানা ধরণের হানাহানি,ধ্বংসযজ্ঞ। জঙ্গিদের বিভিন্ন জায়গায় বোমাহামলা,হিন্দু,বৌদ্ধদের মন্দির,মূর্তি ভাঙ্গন,তাদের বাড়িতে আগুন লাগিয়ে দেওয়া ইত্যাদি আরও কত কি ! এসব কাজের উদ্দেশ্য কি ধর্মরক্ষা হতে পারে ? এমনকি কম মুসলিমের দেশ নেপাল ভূমিকম্পে বিধ্বস্ত হলেও এনাদের অনেকেই আনন্দ প্রকাশ করেছেন। এটাকে ধর্মপালন বলেনা,এটাকে বলে জ্ঞান-বুদ্ধিহীনতা। একজন বিচারবুদ্ধিসম্পন্ন মুসলিম মাত্রেই উপলব্ধি করতে পারেন যে ইসলাম হল শান্তির ধর্ম,যেই সৃষ্টিকর্তা এই পুরো মহাবিশ্ব ও এর সবকিছুই সৃষ্টি করেছেন তার ধর্মকে রক্ষার জন্য পৃথিবীর ছোট্ট একটা দেশের ছোট্ট একটা এলাকায় থেকে হানাহানি করে বেড়ানো অনর্থক,নিজ অবস্থানে থেকে নিজের ধর্মপালন ও সকলকে নিজ নিজ ধর্মপালনে উদ্বুদ্ধ করাই শ্রেয়। গোড়া বিচারবুদ্ধিহীন এসব ধর্মীরা আমাদের যতই মালাউন,কাফের বলে আসুক,প্রকৃতপক্ষে সামাজিক ও মানবিক দিক থেকে তারা নিম্নতম তো বটেই,ধর্মীয় দিক থেকেও তাদের অবস্থান যথেষ্ট দুর্বল।
তাই ধর্মের নামে যতই বুলি কপচানো হোক,ধর্মের নামে এভাবে হত্যাযজ্ঞ কোনভাবেই মেনে নেওয়া যায়না। ধর্মীয় বা রাজনৈতিক যে কারণেই অভিজিত বা অনন্তদের মত অনেকে নিহত হয়েছেন বা হচ্ছেন,তাদের হত্যাকারীদের অবিলম্বে সনাক্তকরণ,খুজে বের করা ও দৃষ্টান্তমূলক শাস্তিবিধানের ব্যবস্থাগ্রহণ দাবী করছি। আমরা কোন ধর্মীয় বা রাজনৈতিক অরাজকতায় নিষ্পেশিত সমাজ নয়,বসবাসযোগ্য শান্তিপূর্ণ সমাজ চাই।

