জীবন ও শিক্ষা


আসুন মনে মনে দুটি চিত্র কল্পনা করি...
#চিত্র-১
শহরে জন্ম নেওয়া একটি ছেলে,বয়স এখন ১৪ কি ১৫ বছর। শহরের বড় একটা স্কুলে পড়ালেখা করে। সে ছোটবেলা থেকেই শহুরে পরিবেশে বড় হয়েছে,গ্রামে খুব কমই গিয়েছে। তার দৈনিক কাজকর্ম অনেকটা এরূপ-সে সকালে ৯-১০টার মাঝামাঝি ঘুম থেকে উঠে। তারপর হাতমুখ ধুয়ে ব্রেকফাস্ট করতে বসে। ১১টা নাগাদ সে বাবার সাথে বের হয় স্কুলের জন্য,এসি গাড়িতে বসে ৪০মিনিটে পৌছে যায় স্কুলে। স্কুল ছুটি হয় বিকেল ৩:৩০ এ। তাকে আনতে গাড়ি পাঠিয়ে দেওয়া হয়,স্কুল থেকে সে সারে ৪টা নাগাদ বাসায় পৌছে। বাসায় ফিরে ফ্রেস হয়ে নেয়,তারপর তার মা যত্ন করে তাকে খাইয়ে দেন। এরপর সে কিছুক্ষণ রেস্ট করে। সন্ধ্যে ৬টায় সে কম্পিউটারে গেমস খেলতে বসে,রাত ৯টা পর্যন্ত চলে তা। এরপর রাতের খাবার খেয়ে সে স্কুলের হোমওয়ার্ক করতে বসে। ১১টায় হোমওয়ার্ক শেষ করে সে,এরপর চলে ফেসবুক,হোয়্যাটস অ্যাপ। মাঝে মাঝে গিটার নিয়েও বসে ছেলেটি,কানে লেগে থাকে ইয়ারফোন,সেখানে চলে হেভি মেটালিক সং। রাত সারে ১২টায় সে ফোন তার মনপাখিকে,শহুরে ভাষায় যাকে বলা হয় জিএফ। এরপর রাত ২-৩টা পর্যন্ত চলে ফোনে কথা। কথা শেষ করে ঘুমুতে যেতে যেতে বেজে যায় সারে ৩টা। তারপর আবার পরদিন সকালে.......
এভাবেই কাটে সাধারণত ছেলেটির দিনগুলি। কোন বিশেষ দিনে অবশ্য বিশেষ প্লানও থাকে।
এখন দ্বিতীয় চিত্রে তাকানো যাক,,,
#চিত্র-২
এখানেও একটি ১৪-১৫বছর বয়সের ছেলেকে দেখা যায়,তবে এবার ছেলেটির জন্ম ও বেড়েওঠা গ্রামে। অর্থাৎ পুরোদস্তুর গেঁয়ো ছেলে,জীবনেও যায়নি শহরে। বয়স ১৪-১৫বছর হলে কি হবে,ছেলেটির মন-মস্তিষ্ক জুড়ে রয়েছে ১০বছর বয়সের সরলতা। তার দৈনিক কাজকর্মের কোন বাধাধরা রুটিন নেই। তবু মোটামুটি যে কাজগুলো করে প্রতিদিন - খুব সকালে উঠে সে। আসলে গ্রামের প্রায় সবাই অনেক সকালেই উঠে,বিশেষত নারীরা। ভোর হতেই ব্যস্ত হয়ে পড়েন তারা। তো ছেলেটি সকালে উঠে বাসিমুখেই বেরিয়ে পড়ে বাসা থেকে। পড়নে থাকে একটা ছেঁড়া প্যাণ্ট বা লুঙ্গি। বন্ধুদের যার যার বাসা থেকে ডেকে আনে গ্রামের কোন জলাশয়ে,সবাই মিলে তখন মাছ ধরে। সাথে চলে জলাশয়ের পানিতে লাফালাফি। মাঝে মাঝে এসময়টাতেই সে ও তার বন্ধুরা গুলতি দিয়ে পাখি মারে,তাদের হাতের নিশানা খুব ভাল হয়। সকালের আরামদায়ক ঠান্ডা আবহাওয়া কিছুটা কেটে যাওয়ার পর সে বাসায় ফিরে আসে এবং নিয়ম করে বাবার বকাঝকা খায়। এরপর কিছু পান্তাভাত মুখে দিয়ে বাবার সাথে যায় ক্ষেতে,বাবার কাজে সাহায্য করতে। দুপুর হতেই সে বাসায় ফিরে আসে,তার বাবা ক্ষেতে কাজ করতে থাকেন ও তার মা উনার জন্য খাবার বেধে নিয়ে যান ক্ষেতে। ছেলেটা বাসায় ফিরে আবার বন্ধুদের নিয়ে চলে যায় নদীতে,সেখানে দাঁপাদাঁপি করে গোসল করে,সাঁতার কাটে তারা। ঘণ্টাখানেক নদীতে দাঁপিয়ে বেড়ানোর পর সে তার লুঙ্গি-কাচ্ছা নিয়ে বাসায় ফিরে আসে ও তৃপ্তি নিয়ে পান্তাভাত খায়। খেয়েদেয়ে ভাইবোনদের সাথে কিছুক্ষণ হাসিঠাট্টা করে সে। বিকেল গড়াতেই আবার বাসা থেকে বেরিয়ে যায়। বন্ধুদের নিয়ে মাঠে খেলা করে সে এবার,ক্রিকেট-ফুটবলের বিশেষ গ্রাম্য সংস্করণ তো আছেই,সাথে জানা-অজানা বিভিন্ন খেলা চলে। সন্ধ্যেনাগাদ সে ফিরে আসে বাসায়। সারাদিনের ক্লান্তিতেই হোক আর অন্য কোন কারণেই হোক,এসময় বেশ কিছুক্ষণ চুপচাপ থাকে সে,এরপর তাড়াতাড়ি ভাত খেয়েদেয়ে রাত বাড়ার আগেই শুয়ে পড়ে।
এ তো শুধুই সাধারণ একটা চিত্র। এছাড়াও গ্রাম্য ছেলেটির কাজকর্ম হয় অনেক বৈচিত্রময়।
চিত্র দুটিতে কি দেখা যাচ্ছে ? দুজন একই বয়সী ছেলে-একজন শহুরে আর একজন গেঁয়ো। তাদের জীবন সম্পূর্ণ ভিন্ন। শহুরে ছেলেটির যেখানে প্রতিটি কাজ হয় ঘড়ির কাটা ধরে ধরে,সেখানে গেঁয়ো ছেলেটির কাজের না আছে কোন খেই,না আছে কোন সময়। ভাল স্কুলে পড়াশুনা করে শহুরে ছেলেটি জীবনের ধাপগুলো সুষ্ঠুভাবে পার হচ্ছে,গেঁয়ো ছেলেটি আজন্ম নিরক্ষর থেকে জীবনের গতিতে থমকে আছে এক জায়গায়। যেখানে শহুরে ছেলেটির বিনোদনের জন্য বিভিন্ন যান্ত্রিক মাধ্যম বিদ্যমান,সেখানে গেঁয়ো ছেলেটির জন্য গ্রামের প্রতিটি প্রাকৃতিক উপাদানই বিনোদনের উৎস। এমনভাবে তাদের প্রতিটি কাজেই খুঁজে পাওয়া যায় বিস্তর তফাত।
এর মাঝে যেকোন একটি জীবন বেছে নিতে বললে প্রায় সবাই নিঃসন্দেহে বেছে নেবে শহুরে জীবন। কেননা এ জীবন অনেকটা উন্নত,অনেকটা আরামদায়ক। এ জীবন-পদ্ধতি অবলম্বন করেই মানুষ সমাজের উচ্চাবস্থানে আসীন হন। তবে কে আর ঐ মুর্খ গ্রাম্যজীবন স্বেচ্ছায় গ্রহণ করে !
আচ্ছা বলতে পারেন কি,ঐ ছেলেদুটির মাঝে কে বেশি সুখি ? শহুরে ছেলেটিরই তো ? না,শহুরে ছেলেটির তুলনায় গেঁয়ো ছেলেটি অনেক বেশি সুখি। শহুরে ছেলেটির জন্য তার জীবন শুধুই রুটিনে বাধা সময়ের তালে এগোতে থাকা কিছু বাধাধরা কাজকর্ম,যা নিজের ইচ্ছার চেয়ে বেশির ভাগই তাকে করতে হয় বাধ্য হয়ে। বিনোদনের মাধ্যম যদিও আছে তার,কিন্তু তার অজান্তেই সেসব তাকে তার নিজের মাঝেই গুটিয়ে দিচ্ছে,তাকে প্রতিহত করছে চোখ মেলে খানিকটা দূরে তাকানো থেকে,মনটাকে মেলে দিয়ে কল্পনাশক্তি দিয়ে জীবনের সৌন্দর্য উপভোগ করা থেকে। সে ধীরে ধীরে হয়ে পড়ছে আত্মকেন্দ্রিক। চোখের দৃষ্টিশক্তি যেমনই হোক,তার মনের দৃষ্টিশক্তি হয়ে পড়ছে ক্ষীণ হতে ক্ষীণতর। আধুনিকতার অতিমাত্রায় অনুপ্রবেশে তার মানবীয় গুণাবলী বিনষ্ট হচ্ছে,হারিয়ে যাচ্ছে তার মাঝের মানুষটি।
অন্যদিকে যদি গেঁয়ো ছেলেটির দিকে তাকাই,তার চেয়ে সুখি যেন আর কেউই নেই। দারিদ্র্য,নিরক্ষরতাসহ অসংখ্য সমস্যার মাঝে থেকেও কেন সে সবসময় খুশি ? কারণ সে তার জীবনকে ভালবাসে। যতই সমস্যাজর্জরিত হোক,সে তার জীবন থেকে আনন্দটুকু খুঁজে নেয়। সে নিরক্ষর,কিন্তু সে জীবন থেকে যে শিক্ষাটা নিজের অজান্তেই লাভ করে তা বড় বড় বই ঠোটস্থ করলেও পাওয়া যায়না। সে আকাশের নিলাভ্রতায় নিজেকে রঙিন করতে পারে,নদীর স্রোতের সাথে নিজেকে গতিশীল করতে পারে,দিগন্তের বিস্তৃতিতে নিজেকে মেলে ধরতে পারে। শহুরে জীবনের তুলনায় হয়ত তার জীবন গতিহীন,কিন্তু তার আপন গতিতে সে গতিশীল। তার জীবন অনেক বেশি বৈচিত্রময়। তার আক্ষরিক জ্ঞান শূণ্য,কিন্তু তবুও তার চোখের দৃষ্টিশক্তির চেয়ে তার মনের দৃষ্টিশক্তি অনেক প্রখর,অনেক বিস্তৃত।
এর মানে এ নয় যে সুখি হতে হলে শহুরে জীবনকে উপেক্ষা করে গেঁয়ো জীবনধারণ করতে হবে,নিরক্ষর হতে হবে। দুটোর সংমিশ্রণই বরং একটি উত্তম জীবন-পদ্ধতি হতে পারে। প্রাতিষ্ঠানিক শিক্ষাগ্রহণ যেমন জীবনের ক্রমোন্নতির জন্য প্রয়োজন,তেমনি প্রয়োজন অপ্রাতিষ্ঠানিক শিক্ষা যা মনকে উদার,বিস্তৃত করে। মনুষ্যত্বকে অক্ষুণ্য রেখে,স্বদেশী চেতনাকে মনের মাঝে লালন করে,প্রাতিষ্ঠানিক ও জীবনলব্ধ শিক্ষার মাঝে সমন্বয় ঘটিয়ে জীবনের ধাপসমূহ পেরোতে হবে একে একে। তবেই মানুষ নিজেও উপকৃত হবে,সাথে উপকৃত হবে সমাজ ও জাতি। আর এজন্য শহুরে গতিশীলতার সাথে অবশ্যই গ্রাম্য উদারতার সমন্বয় ঘটতে হবে। সর্বস্তরের মানুষের সাথে মিশতে হবে,সকল পরিবেশের রূপের সাথে পরিচিত হতে হবে,মনকে খুলে দিয়ে সবকিছু থেকেই শিক্ষাগ্রহণ করতে হবে।

