ওরা আমার মুখের ভাষা কাইড়া নিতে চায়___


২০ মার্চ ২০১৩। ইরাকে মার্কিন সামাজ্যবাদী আগ্রাসনের দশম বার্ষিকী। ২১ মার্চ ২০১৩। বিটিআরসির সহকারী পরিচালক স্বাক্ষরিত একটি ইমেইল বার্তায় আমার ব্লগ কর্তৃপক্ষকে বেশ কয়েকজন ব্লগারের ব্লগ একাউন্ট বাতিল এবং উল্লেখিত ব্লগারদের ব্যক্তিগত তথ্যাদি ২৪ ঘন্টার মধ্যে ইমেইল করে পাঠানোর নির্দেশ দেয়া হয়েছে।
১৯৬৩ সাল। মার্কিন প্রেসিডেন্ট জনএফ কেনেডির অধীনস্থ সিআইএ ইরাকে একটি সফল অভ্যুত্থান ঘটাতে সক্ষম হয়। ক্ষমতায় বসায় পছন্দের বাথ পার্টিকে। সিআইএ একটি তালিকা ধরিয়ে দেয় বাথ পার্টির হাতে। সে তালিকা ধরে গুম করা হয় বামপন্থী স্যেকুলার হিসেবে পরিচিত শত শত শিক্ষক, চিকিত্‍সক, ছাত্র, আইনজীবি, রাজনৈতিক কর্মীসহ মুক্তজ্ঞানের চর্চাকারী পুরো বুদ্ধিজীবি সম্প্রদায়কে। ইন্দোনেশিয়া ও পূর্বতিমুরে একই কৌশল অবলম্বন করা হয়। ১৯৭১ সালের ১৪ ডিসেম্বর। আলবদর, আলশামস মরণ কামড় বসায় বাঙ্গালি জাতির মেরুদণ্ডে। সেই ক্ষত আজও বহন করছে পুরো জাতি। ১৯৪৭ সালে পাকিস্তান প্রতিষ্ঠার পর এ ভূখণ্ডের মানুষ শোষণমুক্তির সম্ভাবনা দেখতে পায় নি। বরং ধর্মভিত্তিক রাষ্ট্রের জোয়াল নানাভাবে তাদেরকে পিষ্ট করেছে প্রতিনিয়ত। ২৩ বছরের সংগ্রামের বিভিন্ন ধাপ পেরিয়ে ১৯৭১ সালের মুক্তিযুদ্ধ তাই অনিবার্য হয়ে পড়ে। মুক্তিযুদ্ধের মধ্য দিয়ে একটি শোষণমুক্ত, অসাম্প্রদায়িক, গণতান্ত্রিক রাষ্ট্র ব্যবস্থার যে আকাঙ্খার জন্ম হয়েছিল তা আজও অপূরিত থেকে গেছে। উপরন্তু মুক্তিযুদ্ধের পরাজিত বিরোধী শক্তিকে সামাজিক, অর্থনৈতিক ও রাজনৈতিকভাবে প্রতিষ্ঠিত করতে সহায়তা করেছে এদেশের শাসকশ্রেণি। ২০১৩ সালে পূর্বপুরুষদের চেতনাকে ধারণ করে ৪২ বছরের বঞ্চনায় ক্ষুদ্ধ তরুণ প্রজন্ম যখন স্বাধীনতা বিরোধীদের শেকড় উপড়ে ফেলার দাবিতে রাজপথে নেমেছে তখন শত্রুদের রক্ষায় শুরু হয়ে গেছে আরেক নতুন খেলা। সাম্রাজ্যবাদী শক্তি ৭১ সালের মতোই শত্রুদের পক্ষ নিয়েছে। তারা চায় না স্বাধীনতাবিরোধীরা নির্মূল হোক। আর এই পক্ষ বিপক্ষের আশীর্বাদ নিয়ে আবারও ক্ষমতার মসনদে যেতে মরিয়া শীর্ষ রাজনৈতিক দলগুলো। বিএনপি তো সরাসরি আমেরিকার হস্তক্ষেপ চেয়েছে। এদলগুলোর লক্ষ্যপূরণে দাবার গুটির মতোই হাতি ঘোড়ার চালে যুদ্ধাপরাধীদের নিষিদ্ধের দাবিকে কৌশলে চাপা দেয়ার অপচেষ্টা চলছে। এদেশে বামপন্থার শক্তি খুব বেশি নয়। কিন্তু এদেশের মানুষের রয়েছে ২০০ বছরের সাম্রাজ্যবাদবিরোধী সংগ্রামের বীরত্বগাথা ইতিহাস, ২৩ বছর ধরে পাকিস্তানী শোষণের বিরুদ্ধে লড়াইয়ের গৌরবোজ্জল ইতিহাস। প্রজন্মের আন্দোলন সেই সংগ্রামী চেতনারই উত্তরসূরী।
জাতীয় ও আন্তর্জাতিক বিভিন্ন স্বার্থের দ্বন্দে প্রজন্মের আকাঙ্খা পূরণ করা শাসকশ্রেণির পক্ষে কোন দিনই সম্ভব হবে না যদি না সেই শাসকশ্রেণির মাঝে কোন প্রকার গুণগত পরিবর্তন সাধিত হয়। শাসকশ্রেণির অতীত ও বর্তমান চরিত্র বিশ্লেষণ করলে একথা স্পষ্ট যে, তাদের অবক্ষয় যে মাত্রায় পৌঁছেছে তাতে সঙ্গত কারণেই তাদের মাঝে গুণগত পরিবর্তন অসম্ভব। তাই নিজেদের টিকিয়ে রাখতে তাদেরকে বিভিন্ন কূটকৌশলের আশ্রয় নিতে হয়। জামাত শিবিরের উগ্রতার বিরুদ্ধে ব্যবস্থা না নিয়ে, উগ্রতা ছড়িয়ে দেবার মূলহোতা মাহমুদুর রহমানকে গ্রেফতার না করে বাংলাদেশের ইতিহাসে নজিরবিহীন ঘটনার জন্ম দিয়েছে, বিএনপির কার্যালয়ে ঢুকে নেতাকর্মীদের পাইকারিভাবে আটক করেছে। এতে বিএনপিও মনে মনে যারপরনাই খুশি। আবার লাইম লাইটে আসার ইস্যু হাতে পেয়েছে। অন্যদিকে আন্দোলনে ক্রমাগতভাবে সরকারের নিয়ন্ত্রন আরোপের চেষ্টা চলছে। আগামী ২৬ মার্চের মধ্যে জামাত নিষিদ্ধের আল্টিমেটাম দেওয়া হলেও সে উদ্যোগ চোখে পড়ছে না। বরং ২৬ মার্চ ৪২ টি ফানুস উড়ানোর মতো হাস্যকর কর্মসূচি দেয়া হয়েছে। আর সর্বশেষ আমরা দেখলাম সরকারি নির্দেশে বিটিআরসির অপারেশন নাস্তিক সার্চ পদক্ষেপ।
আবার আমরা ফিরে যাই ইরাকে। ইরাকের কেন্দ্রীয় জাদুঘর এবং গ্রন্থাগারটি ছিল হাজার হাজার বছরের ইতিহাস, ঐতিহ্য, সংস্কৃতি, জ্ঞান-বিজ্ঞানের সংগ্রহশালা। ইরাক সভ্যতা বিশ্বকে দিয়েছিল প্রথম লিপি, প্রথম ক্যালেণ্ডার, প্রথম গ্রন্থাগার এবং বিশ্বের প্রথম গণতন্ত্র।ব্যাবিলন সম্রাট হাম্মুরাবি সর্বপ্রথম নাগরিকদের জন্য সামাজিক জীবনাচরণের জন্য আইন প্রনয়ণ করেছিলেন যাতে বিধবা, স্বামী পরিত্যক্তা, দাস, বেশ্যা এমনকি প্রাণীদেরও অধিকার সংরক্ষিত ছিল। দখলদার বাহিনী প্রথমেই ধ্বংস করে এ দুটি প্রতিষ্ঠানকে। কারণ শাসকশ্রেণি সবসময়ই ভয় পায় ইতিহাস ঐতিহ্য আর জ্ঞান-বিজ্ঞানকে। তাই জনগণ থেকে তারা এসব আড়াল করার, দূরে রাখার চেষ্টা সবসময়ই করে। কারণ জ্ঞান-বিজ্ঞান, ইতিহাস মানুষকে রাজনীতি সচেতন করে। আর জনগণের এ রাজনীতি সচেতনতা শাসকশ্রেণির কর্মকাণ্ডকে চ্যালেঞ্জ করে বসে, জনগণকে দীর্ঘকাল দাস বানিয়ে রাখা সম্ভব হয় না। বাংলাদেশেও অনলাইন এক্টিভিস্টরা যারা হালে ব্লগার নামে সুপরিচিত তারা ইতিহাস জানছেন, জ্ঞান বিজ্ঞানের নানা শাখা প্রশাখায় বিচরণ করছেন। ক্ষমতাকেন্দ্রিক চলমান অপরাজনীতির কঠোর সমালোচনা করছেন, সামাজিক অবক্ষয় আর অনাচারের বিরুদ্ধে লিখছেন। তারা ধীরে ধীরে পরিণত হচ্ছেন এক একটি জলজ্যান্ত জাদুঘর আর গ্রন্থাগারে। জ্ঞানের পরশে তারা হয়ে উঠছেন রাজনীতি সচেতনতার মশাল। সেই মশালের আলো ছড়িয়ে দেয়ার চেষ্টা করছেন জনগণের মাঝে। আর সে আলোয় জনগণ খুঁজতে শিখছে রাজপথ। তাই "তাদের থামিয়ে দিতে হবে, তাদের কি বোর্ড কেড়ে নিতে হবে" এই প্রতিজ্ঞা-ই করছে শাসকরা। তা না হলে রাজনীতি সচেতন জনগণই একদিন কেড়ে নিবে শাসকদের ক্ষমতার মসনদ।
আমরা মায়ের ভাষায় কথা বলতে চেয়েছিলাম। ওরা আমাদের বুকে গুলি চালিয়েছিল। তখন গান রচিত হয়েছিল- "ওরা আমার মুখের ভাষা কাইড়া নিতে চায়, ওরা কথায় কথায় শিকল পরায় আমার হাতে পায়...."। শাসকের বদল হয়েছে কিন্তু শোষণের বদল হয় নি আজো। আজ যদি আমাদের কি বোর্ড কেড়ে নিয়ে আমাদের হাত পায়ে শিকল লাগানোর চেষ্টা করা হয় তাহলে আমাদের পূর্বপুরুষরা যেভাবে শিকল ভেঙ্গে শাসকশ্রেণিকে ইতিহাসের আস্তাকুড়ে নিক্ষেপ করেছিলেন, আমরা- আমাদের পূর্বপুরুষের চেতনার উত্তরসূরিরা এই সময়ে দাড়িয়ে একই পথে ইতিহাসের পুনর্জন্ম দিতে দ্বিধাবোধ করব না। যুদ্ধের দামামা মৃদু করে হলেও বাঁজতে শুরু করেছে। প্রজন্ম তৈরি হও!!! 

