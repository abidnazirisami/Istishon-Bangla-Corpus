রাজনীতিতে ধর্মের ব্যবহার এবং ফতোয়া-ই-খালেদা।


১৫ মার্চ মুন্সীগঞ্জের জনসভায়(পড়ুন,জাতীয়তাবাদী ওয়াজ মাহফিল) খালেদা জিয়া শাহবাগের আন্দোলনকারীদের নাস্তিক লোক বলে ফতোয়া জারি করেছেন।তিনি আন্দোলনকারী নাস্তিকদের সম্পর্কে বলেন,'আল্লাহ্-রাসুল,ইসলাম বা অন্য কোন ধর্ম সম্পর্কে তাদের কোনো আস্থা নেই।শাহবাগে তারা নাচ-গান ও অপকর্ম করছে।'জনসভা শেষে তিনি জামাতি তান্ডবে বিধ্বস্ত মন্দির পরিদর্শন করেন এবং মন্দিরের মেরামতে আর্থিক সহায়তা দেন।একই সাথে আবার ক্ষমতায় গেলে মন্দির নির্মাণের প্রতিশ্রুতি দেন।খালেদা জিয়াদের সৌভাগ্য,রাজনৈতিক স্বার্থে তারা মন্দির ভাঙ্গতেও পারেন আবার প্রয়োজনে তা গড়তেও পারেন।এদের চেয়ে বড় ধর্মানুভব আর কে হতে পারেন?নাস্তিকদের দুর্ভাগ্য!!তারা উপাসনালয় ভাঙ্গতেও জানে না,গড়তেও জানে না।তবে তারা মানব মনের যে উপাসনালয় রয়েছে সেটিকে অন্যায়ের আরাধনা মুক্ত করতে চান।তাদের সে চাওয়ায় ভোটের হিসাব নেই।ভোটের হিসাব না থাকলেও যারা ভোটের হিসাব করেন তারা এই চাওয়ার মাঝে যথেষ্ট বিপদের সম্ভাবনা খুঁজে পান।কারণ,ন্যায় অন্যায়কে যখন মানুষ চিহ্নিত করতে পারে তখন এইসব ধর্মানুভবদের রাজনৈতিক ভেল্কী খেলা জনগণের চোথে ধরা পড়ে যায়,ক্ষমতার মসনদ জাগ্রত জনতা তাদের জন্য হারাম ঘোষণা করে।যুগের ইতিহাস এই স্বাক্ষ্যই দেয়।
ক্ষমতায় গেলে মন্দির নির্মাণের ঘোষণা দিলেও যারা মন্দির ভেঙ্গেছে তাদের বিচারের আওতায় আনা হবে কিনা সে বিষয়ে তিনি নীরব থেকেছেন।এটাকেই বলে রাজনৈতিক দ্বি-চারিতা।তিনি আন্দোলনকারীদের অভিযুক্ত করে বলেন, 'এরা কেমন তরুণ যে শুধু তারা ফাঁসি চাই,ফাঁসি চাই দাবি করছে।অন্যদিকে দেশের এত এত সংকটের বিষয় নিয়ে কোনো কথাই বলছে না।তরুণেরা এমন হতে পারে না।'আসলেই তো, তরুণরা সে বিষয়গুলো নিয়ে কেন কথা বলছে না?তরুণদের এই ব্যর্থতার দায়ভার কার? আপনি ও আপনার দল কি সে দায়ভার এড়াতে পারেন?দেশের প্রধান বিরোধীদল হিসেবে তরুণ প্রজন্মকে প্রকৃত তরুণ হিসেবে গড়ে তোলার ক্ষেত্রে আপনারা কী ভূমিকা পালন করেছেন?দেশের সংকট নিরসনে,গণমানুষের সমস্যা নিরসনে কয়টা আন্দোলন করেছেন?শুধুমাত্র ক্যান্টনমেন্টের বাড়ি,আপনার মামলা,দুর্নীতিবাজ সুপুত্রদের মামলা আর ক্ষমতায় যাওয়ার সিড়ি তত্ত্বাবধায়ক নিয়েই রাজপথ গরম করার চেষ্টা করেছেন;দেশ নিয়ে ভাবেন নি,জনগণ নিয়ে ভাবেন নি। আপনাদের কাছে তো তারুণ্যের মডেল দুর্নীতির যুগল বরপুত্র তারেক-কোকো। তাই শাহবাগের তরুণদের আপনার তরুণ মনে হয় নি।
ভোটের প্রয়োজনে রাজনীতিতে ধর্মের অপব্যবহার নতুন নয়। কখনো জনগণের একটা অংশকে সংখ্যালঘু আখ্যায়িত করে তাদের রক্ষার নামে রাজনীতি হয়েছে আবার অপর অংশের ধর্মীয় বিশ্বাসের মর্যাদা-মর্তবার অবনমনের অভিযোগ এনে ধর্মীয় মর্যাদা অক্ষুন্ন রাখার নামেও রাজনীতি হয়েছে। নির্বাচন আসলেই নিজেদের অপকর্মকে ঢাকতে নেতা-নেত্রীদের প্রয়োজন হয় ধর্মকে ঢাল হিসেবে ব্যবহার করার। তাই ভোটের আগে তাদের প্রয়োজন হয় হজ্ব করার,হাতে তসবিহ-মালা নেয়ার, প্রয়োজন হয় ধর্মীয় স্লোগানের- 'লা ইলাহা ইল্লাল্লাহ/নৌকার মালিক তুই আল্লাহ'; 'লা ইলাহা ইল্লাল্লাহ/ধানের শীষে বিসমিল্লাহ'; 'ভোট দিলে পাল্লায়/বেহেস্ত দিবেন আল্লায়'। এভাবেই অতীতে বহুবার রাজনীতির জটিল ক্যালকুলাসের সূত্রে জনগণের বিভক্তিকরণ ঘটানো হয়। বর্তমানের আস্তিক-নাস্তিক বিতর্ক এবং খালেদা জিয়ার ফতোয়া তারই ধারাবাহিক অপপ্রয়াসমাত্র। 

