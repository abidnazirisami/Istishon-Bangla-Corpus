সমাধানের সংকট,সংকটের সমাধান


একদা মহাত্মা যিশু বলিয়াছিলেন, কেহ তোমাদিগকে চপেটাঘাত করিলে তাহার প্রতি অপর গাল খানাও বাড়াইয়া দিও। বঙ্গদেশীয় আম জনতা মহাত্মা যিশুর এই হিতোপদেশ অক্ষরে অক্ষরে মানিয়া চলিতেছে। যিশু সে যুগে মানুষের মাঝে মানবপ্রেম, শান্তি আর সাম্যের বাণী প্রচার করিয়াছিলেন। বঙ্গবাসীরাও শান্তি প্রিয়-সাম্য প্রত্যাশী। শান্তি আর সাম্যের লাগিয়া জুলুম-নির্যাতনের বিরুদ্ধে ১৯৭১ সালে মুক্তিযুদ্ধও করিয়াছে। হাল আমলেও শান্তি চায় বলিয়াই তাহাদিগের গাল দু’খানা চপেটাঘাত করিবার নিমিত্তে পুরাপুরি সাম্যের ভিত্তিতে পঞ্চবার্ষিকী পরিকল্পনা করিয়া দুই দলের কাছে স্বয়ং নিজেরাই ইজারা দিয়াছে। কিন্তু হায়! পঞ্চবার্ষিকী চপেটাঘাত হজম করিয়াও বিনিময়ে বঙ্গবাসীদের কপালে শান্তি জুটিল না!
শান্তি জুটিবে কেমন করিয়া? যাহাদের কাছে গাল দু’খানা ইজারা দিয়াছিল তাহারা চপেটাঘাতের কষ্ট না বুঝিতে চাহিলেও চপেটাঘাত করিবার মাঝে যে বিপুল পরিমান আনন্দ, ক্ষমতা আর ঐশ্বর্য লুক্কায়িত আছে তাহা ভাল করিয়াই বুঝিতে পারিয়াছেন। পাঁচ বছর জুত মতো কষাইয়া চপেটাঘাত করিতে পারিলে গামছা-লুঙ্গি ফেরি করিয়া, বাজারে মৎস বিক্রয় করিয়া, অনাবাদী জমিতে আবাদ করিয়াও হাজার পাঁচেক গুণ পর্যন্ত দৃশ্যমান সম্পত্তি অনায়াসেই বাড়াইয়া লওয়া যায়। এইরূপ ইজারা যাহারা একবার পাইয়াছেন তাহা হাতছাড়া করিতে যাইবেন কেন? আর যাহারা ইজারা বঞ্চিত হইয়াছেন তাহারাই বা কেন তাহা পুণর্দখল করিতে সংকল্পবদ্ধ হইবেন না? আহাম্মক না হইলে কি কেহ এমন সুযোগ ছাড়ে? আম জনতার শান্তি চুলোয় যাক! তাই পঞ্চবার্ষিকী চপেটাঘাতকেও তাহারা পালাক্রমে সংবিধান, গণতন্ত্র আর হাইকোর্ট-সুপ্রিম কোর্ট দেখাইয়া দিলেন। ইজারাস্বত্ব নিজেদের দখলে রাখিবার আশায় তাহারা জোট বাঁধিলেন। একদল একদা বঙ্গদেশ হইতে বিতাড়িত-অভিশপ্ত ইবলিশের ছায়ামূর্তি রাজাকারদের লইয়া জোট বাঁধিলেন। অপরদল জোট বাঁধিলেন পাপের জনক-পতিত স্বৈরাচার বিশ্ব বেহায়াকে লইয়া। দুই দলের দুই মিত্রকেই বঙ্গবাসী আম জনতা পরাজিত করিয়াছিল। উহাদের অপকর্মের দরুন আজও বঙ্গহৃদয়ে উহারা গণধিকৃত কুলাঙ্গার। তথাপি ইজারা পাইবার আশায় এই কুলাঙ্গারগুলাকে লইয়া দুই দলের মাঝে কোলা-কোলি, ফোনাফোনি থেকে শুরু করিয়া চুলা চুলি পর্যন্ত হইয়া গেল। শান্তি আর থাকে কি করিয়া!!
এহেন পরিস্থিতিতে সক্কলেই কহিলেন, দেশ গভীর সংকটে নিমজ্জিত। ইজারাদারেরাও কহিলেন, বঞ্চিতরাও কহিলেন, ফিরিঙ্গি-ভারতীয়-চৈনিকরাও কহিলেন। আর আম জনতাও দুইগালে আলতো হাত বুলাইয়া মিনমিন করিয়া ভীত চাহনিতে কহিলেন, সত্যিই দেশটা ভাল নাই। সকলেই যখন এত করিয়া সংকটের কথা চেচাইয়া কহিতে লাগিলেন তখন দেখা যাক সংকটের অনুভূতি আর মাত্রাটা কাহার কি রকম।
ইজারাপ্রাপ্ত দলের সর্দার থাকেন গণভবনে। ইহাই বঙ্গদেশের ক্ষমতার কেন্দ্রবিন্দু। গণভবনে বসিয়া চক্ষু মুদিলেই তিনি দেখিতে পান বিরোধী সর্দার সেখানে প্রবেশ করিয়া তাহার ক্ষমতা দখল করিয়া লইয়াছেন। এমন কি তাহাকে জানে খতম করিতেও উদ্যত হইয়াছেন। তখনই শঙ্কিত হইয়া চক্ষু মেলিয়া তিনি বলিয়া উঠেন, দেশ আজ গভীর সংকটে। এ সংকটের মূল কারণ বিরোধী দল। অপরদিকে ইজারাপ্রত্যাশী দলের সর্দার থাকেন গুলশানে। তন্দ্রাচ্ছন্ন হইয়া চক্ষু মুদিলেই তিনি নিজেকে গণভবনের কুরসিতে দেখিতে পান। কিন্তু চক্ষু মেলিয়া দেখেন তিনি গুলশানে। তাহার গুণধর পুত্রযুগল হাওয়া (হালুয়া) খাইয়া হজম করিতে না পারিয়া ফেরারি, নিজের ও সাঙ্গপাঙ্গদের নামে মামলার পাহাড়, গৃহের প্রবেশ পথে বালু বোঝাই বিকল ট্রাক, অফিস গেটে ঝুলন্ত তালা। ক্ষুব্ধ হইয়া তিনিও কহেন, দেশ আজ গভীর সংকটে। এ সংকট হইতে মুক্তি পাইতে হইলে যুদ্ধাপরাধীদের বিচার স্বচ্ছ-নিরপেক্ষ-আন্তর্জাতিক মানের হইতে হইবে, আমার পরিবারের উপর নির্যাতন বন্ধ করিতে হইবে। আর এগুলা বাস্তবায়নে আমাকেই গণভবনের দখল নিতে হইবে। এনশাআল্লাহ! জনগণকে থাপড়ানোর ইজারা জনগণ আমাকেই দিবে, আমাকেই দিতে চাহে। বিদেশি বাবুরা? উনারাতো সংকটই চান। সংকট না হইলে কি বঙ্গদেশে তাহাদের এত সমাদর, এত খবরদারি থাকিত? কেহ দাদা বলিয়া মাথায় স্হান দিত? আবার কেহ ধর্ম আব্বা (গড ফাদার) বলিয়া পা জড়াইয়া ধরিত? টিকফা মিলিত? সমুদ্র বক্ষের গ্যাস ইজারা মিলিত? সুন্দরবন ধ্বংস করিয়া বিদ্যুত কেন্দ্র হইত? ট্রানশিপমেন্টের নামে বিনা মাশুলে ট্রানজিট মিলিত?
আর আম জনতা? বেচারারা আসলেই সংকটে। পালাক্রমে টানা পাঁচ বছর অন্তর অন্তর চপেটাঘাত খাওয়ার বিনিময়েও তাহাদের কপালে শান্তি জোটে না। দুই দল তাহাদের মানসিকভাবে বিভক্ত করিয়াছে। সাম্প্রদায়িক বিষ ছড়াইয়া দিয়া বিভক্ত করিয়াছে। একজন আবার নতুন সংযোজনা আনিয়াছেন-আঞ্চলিকতা! কেহ বিপুল অর্থের অনর্থ করিয়া বিমান বন্দরের নাম পরিবর্তন করিয়াছেন, কেহ এলাকার নাম পরিবর্তন করিয়া দিবেন বলিয়া হুংকার দিয়াছেন। কেহ মন্দির ভাঙ্গিয়া মন্দির গড়িয়া দেওয়ার প্রতিশ্রুতি দিয়াছেন আর কেহ ছিন্নমূলের মাথাগুজার ব্যবস্থা না করিয়া প্রতি জেলায়-উপজেলায় ঈশ্বরের গেহ নির্মাণ করিবেন বলিয়া ইশতেহার ঘোষণা দিয়াছেন। আম জনতার ঘর হইতে বাহির হওয়াই মুশকিল। একপক্ষ অবরোধ ডাকিয়া থাপড়ানোর ইজারা দখল নেওয়ার ফন্দি আটিয়াছেন দেখিয়া অন্যপক্ষ ইজারা হাতছাড়া হইবার ভয়ে নিজেরাই গুন্ডা-মাস্তান-পুলিশ-আর্মি দিয়া আম জনতাকে অবরুদ্ধ করিতেছেন। রাস্তায় নামিলেই পেট্রোল কাবাব কিংবা ককটেল রেজালা হইবার ভয়। একপক্ষের এহেন কর্মকে দুষ্কর্ম ও অমানবিক আখ্যা দিয়া আরেকপক্ষ আরও সহজতর উপায়ে চাপাতি-ছুড়ি লইয়া মানবতার বিশ্ব জয় করিতেছেন!
বঙ্গদেশের এহেন সংকটের সমাধান কি? যিশু গাল পাতিয়া দিতে বলিয়াছিলেন ঠিকই। কিন্তু কার কাছে কার গাল? নিশ্চয় তাহাদের কথা বলিয়া যান নি যাহারা মানুষ এবং মনুষ্যত্বের লাঞ্ছনাকারী-হত্যাকারী। অসহায় নিপীড়িত আম জনতা যাহারা নিত্য চপেটাঘাত খায় তাহারা যেন বিভক্ত না হইয়া পরস্পর প্রেম-প্রীতি আর শান্তির বন্ধনে ঐক্যবদ্ধ হইতে পারে সেই হেতু নিজেদের প্রতি নিজেদের গাল; ইজারাদারের নিকট নহে। প্রশ্ন আসিতে পারে, ইজারাদারেরা কি নিজেদের কেহ নহে? যাহারা মনুষ্যত্বের গলা টিপিয়া মারে তাহাদিগকে নিজেদের বলিয়া দাবি করিলে কি নিজেদের মনুষ্য পরিচয়টা লুপ্ত হইয়া যাইবে না? কেহ অন্যায়কে দেখিয়া রাগ না করিলে অন্যায় না করিয়াও কি সেই অন্যায়ের শরিক হইয়া যান না? যিশু বলিয়াছেন, তোমাদিগের সংগ্রাম তো রক্ত মাংসের বিরুদ্ধে নহে, তোমাদিগের সংগ্রাম শাসন নীতির বিরুদ্ধে, কর্তৃত্ব শক্তির বিরুদ্ধে, জগতের অন্ধকারের বিরুদ্ধে, অশুভ শক্তির বিরুদ্ধে।(ইফিসীয়ঃ৬)
বঙ্গদেশীয় আম জনতা যত দ্রুত তাহা বুঝিয়া নিজেদের মিনমিনে গলার স্বরটা গীতা সেনের মত স্পষ্ট করিতে পারিবেন ততই সংকটের সমাধান হইবে; সমাধানের সংকটও মিটিয়া যাইবে।

