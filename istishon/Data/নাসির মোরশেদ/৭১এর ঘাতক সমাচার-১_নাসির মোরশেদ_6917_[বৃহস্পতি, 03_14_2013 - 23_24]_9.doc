৭১এর ঘাতক সমাচার-১


২০১৩ সাল।মুক্তিযুদ্ধের বিরোধিতাকারী শক্তির মুখোমুখি আবার বাংলাদেশ।যুদ্ধ চলছে রাজপথে,যুদ্ধ চলছে অনলাইনে।বিরোধীদের সমস্ত প্রকার যড়যন্ত্র নস্যাত করে দিতে প্রতিজ্ঞাবদ্ধ এ প্রজন্মের মুক্তিযোদ্ধারা।৭১এ স্বাধীনতাবিরোধীদের বিভিন্ন বক্তব্য-বিবৃতি এ লড়াইয়ের অন্যতম হাতিয়ার।ধারাবাহিক ভাবে এসব তথ্য '৭১এর ঘাতক সমাচার' নামে প্রকাশিত হবে।তথ্য গুলো মুক্তিযুদ্ধ বিষয়ক বিভিন্ন গ্রন্থ থেকে নেয়া হয়েছে।প্রজন্মের বিজয় অনিবার্য।
৯ এপ্রিলঃ
রেডিও পাকিস্তান থেকে গোলাম আজমের একটি বেতার ভাষণ প্রচারিত হয়।এতে মুক্তিযোদ্ধাদের ভারতীয় অনুপ্রবেশকারী হিসেবে উল্লেখ করে বলা হয়,পূর্ব পাকিস্তানে সশস্ত্র অনুপ্রবেশকারী পাঠিয়ে ভারত প্রকৃতপক্ষে আমাদের দেশপ্রেমের মূলে আঘাত হেনেছে।এ ধরনের অনুপ্রবেশ এ প্রদেশের মুসলমানদের কোন কাজেই আসবে না।
দৈনিক সংগ্রামে 'কাশ্মীর থেকে পূর্ব পাকিস্তান' শিরোনামে একটি সম্পাদকীয়তে লেখা হয়,হিন্দুস্তান পূর্ব পাকিস্তানের মুসলমানদের জন্য মায়াকান্না কেঁদে ও বন্ধু সেজে পূর্ব পাকিস্তানে ব্যাপক অনুপ্রবেশের কসরত চালিয়ে যাচ্ছে।নেহেরু তনয়া মিসেস গান্ধী মনে করছেন,তাদের এ প্রচেষ্টা সফল হলে কাশ্মীরের মত পূর্ব পাকিস্তান দখল ও সেখানে মুসলিম নিধনযজ্ঞ সম্ভব হবে।
১০ এপ্রিলঃ
ইসলামী ছাত্র সংঘের (জামাতের তত্‍কালীন ছাত্র সংগঠন যা পরবর্তীতে ইসলামী ছাত্র শিবির নাম ধারন করে) এক বিবৃতিতে বলা হয়,দুষ্কৃতকারী ও অনুপ্রবেশকারীদের হাত থেকে পূণ্য ভূমি পাকিস্তানকে রক্ষা করার জন্য ছাত্র সংঘের প্রতিটি কর্মী তাদের শেষ রক্ত বিন্দু দিয়ে যাবে।হিন্দুস্তানের ঘৃণ্য চক্রান্তের দাঁতভাঙ্গা জবাব দেবার জন্য ছাত্র সংঘের কর্মীরা সেনাবাহিনীকে সহযোগিতা করতে সম্পূর্ণ প্রস্তুত।
১১ এপ্রিলঃ
মতিউর রহমান নিজামী ও মোঃ ইউনুস(ছাত্র সংঘের তত্‍কালীন সেক্রেটারি জেনারেল) এক যুক্ত বিবৃতিতে বলেন,আমরা পাকিস্তানের অভ্যন্তরীণ ব্যাপারে ভারতের নির্লজ্জ হস্তক্ষেপের তীব্র নিন্দা করছি।....ভারত পূর্ব পাকিস্তানে সশস্ত্র অনুপ্রবেশকারী পাঠিয়ে অভ্যন্তরীণ আইন শৃঙ্খলা সমস্যার সৃষ্টি করছে।
১২ এপ্রিলঃ
দৈনিক সংগ্রামে গোলাম আজমের বেতার ভাষণ ছাপানো হয়।এতে মুসলিম লীগ নেতা খাজা খয়েরুদ্দিনের নেতৃত্বে সদ্য গঠিত শান্তি কমিটির ব্যাপক প্রশংসা করে বলে হয়,অন্যান্য শহরেও কেন্দ্রীয় শান্তি কমিটির পথ অনুসৃত হবে এবং গোটা দেশে পূর্ণ স্বাভাবিকতা এবং দেশ রক্ষাবোধ দেখা দেবে।এর ফলে ভারতীয় অনুপ্রবেশকারী ও পঞ্চম বাহিনীর সব চক্রান্ত ব্যর্থ হতে বাধ্য।
(চলবে)

