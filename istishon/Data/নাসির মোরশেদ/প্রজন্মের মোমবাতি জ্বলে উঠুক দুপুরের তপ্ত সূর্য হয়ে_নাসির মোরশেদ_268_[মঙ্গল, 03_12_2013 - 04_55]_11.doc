প্রজন্মের মোমবাতি জ্বলে উঠুক দুপুরের তপ্ত সূর্য হয়ে


"আমরা সংঘাত চাই না।তবে তারা (বিএনপি-জামাত) মার দেবে,আমরা বসে বসে দেখব,এত দুর্বল হইনি।যারা তান্ডব চালাচ্ছে,তাদেরও ঘরবাড়ি,ব্যবসা আছে।মানুষ যদি খেপে গিয়ে হামলা করে,তাহলে তারা কোথায় যাবে?" ৭মার্চের আলোচনা সভায় প্রধানমন্ত্রী।তাঁর এ বক্তব্যের ব্যাখ্যায় পরে যাচ্ছি।তার আগে শুরু থেকে এ পর্যন্ত ঘটে যাওয়া ঘটনাগুলো পরিস্থিতি বিশ্লেষণের সুবিধার্থে সংক্ষেপে উল্লেখ করছি।
শাহবাগের আন্দোলন শুরু হয়েছিল জামাত-শিবির-রাজাকারের প্রতি জনগণের বিশেষ করে তরুণ প্রজন্মের প্রচন্ড ঘৃণা আর সরকারের উপর চরম ক্ষুব্ধতার জায়গা থেকে।দিন যতই গড়িয়েছে আন্দোলনের মেকআপ ততই নানা রকম পালটে দেয়ার চেষ্টা হয়েছে।দেশি-বিদেশি রাজনৈতিক ম্যানেজার আর ক্যাশিয়াররা ক্যালকুলেটর নিয়ে বসে গেছে লাভ ক্ষতির হিসাব নিকাশে।একদিকে চলছে প্রজন্মের দাবির প্রতি সংহতি জানিয়ে আন্দোলন নিয়ন্ত্রণের প্রচেষ্টা আর অন্য দিকে ধর্ম নির্ভর পুরনো ভারতবিরোধী জাতীয়তাবাদ দিয়ে মানুষকে বিভ্রান্ত করে ফায়দা লুটার অপচেষ্টা।এই দুই অপচেষ্টার বিরুদ্ধে দাঁড়িয়ে প্রজন্মের আন্দোলন এখনো চলছে।
সময়ের সাথে সাথে এই আন্দোলনকে ঘিরে মানুষের প্রত্যাশাও অনেক বেড়েছে।দাবি উঠেছে রাজনীতিতে ধর্মের ব্যবহার আইন করে নিষিদ্ধ করার,জামাত শিবির নিষিদ্ধসহ তাদের সমস্ত আর্থিক সামাজিক প্রতিষ্ঠান বাজেয়াপ্ত করার।অপরদিকে সাঈদীর রায়কে কেন্দ্র করে ব্যাপক সহিংসতায় লিপ্ত হয় জামাত।হিন্দুদের ঘরবাড়ি জ্বালিয়ে দেয়,সরকারি অফিস-স্থাপনার ক্ষতি সাধন করে,পুলিশের উপর হামলা চালিয়ে কয়েক জনকে হত্যা করে।সারা দেশে সহিংসতায় ৭০জনের অধিক প্রাণ হানি ঘটে।
এমন পরিস্থিতিতে বিরোধী দলীয় নেত্রী চিকিত্‍সার নাম করে বিদেশ গেলেও তড়িঘড়ি দেশে ফিরে সোজা সংবাদ সম্মেলনে হাজির হন;গণহত্যার অভিযোগ এনে কার্যত জামাতের পক্ষেই জোড়ালো অবস্থান নেন।হরতাল ডাকেন,বাংলাদেশ সফরে আসা ভারতীয় রাষ্ট্রপতির সাথে দেখা করতেও অস্বীকৃতি জানান।
রাজীব হত্যার মধ্য দিয়ে নাস্তিকতার অভিযোগ এনে সাম্প্রদায়িক দাঙ্গা বাধানোর চেষ্টা হয়,এতে মুখ্যত উস্কানিদাতার ভূমিকা পালন করে দৈনিক আমার দেশের সম্পাদক মাহমুদুর রহমান এবং নয়া দিগন্ত।গণ জাগরন মঞ্চের পক্ষ থেকে তাকে গ্রেফতারের দাবিতে আল্টিমেটামসহ স্বরাষ্ট্র মন্ত্রীর কাছে স্বারকলিপি দেয়া হলেও মাহমুদুর রহমান অভিযুক্ত কাজটি বহাল তবিয়তে এথনো করে যাচ্ছেন।অন্য দিকে আওয়ামী লীগ তার অনুগত ধর্মভিত্তিক সংগঠনগুলোকে(আওয়ামী ওলামা লীগ,ইসলামী ফ্রন্ট ইত্যাদি) মাঠে নামিয়ে নাস্তিক ব্লগারদের মৃত্যুদন্ড দাবি করেছে।শেখ হাসিনা দলের মন্ত্রী-এমপিদের জামাত নিষিদ্ধের ব্যাপারে কোনো কথা না বলতে সতর্ক করে দেন।দলীয় নেতারা এ সতর্কবার্তার পর মুখে কুলুপ এঁটেছেন।আন্দোলনের চাপে আইন মন্ত্রী হাইকোর্ট দেখান।অথচ সংসদে রয়েছে তাদের একক সংখ্যাগরিষ্ঠতা।তারও আগে আ.লীগের যুগ্ম সাধারন সম্পাদক হানিফ জামাত নিষিদ্ধের প্রশ্নে বিএনপির ঐক্যমতের প্রয়োজনীয়তার কথা বার বার বলতে থাকেন।ধর্মীয় ইমেজ কাজে লাগাতে ইতিমধ্যে সরকার নাস্তিকতা খুঁজে বের করতে একটি তদন্ত কমিটি গঠন করেছে।বিটিআরসি সরকারের নির্দেশে বিভিন্ন ব্লগে হানা দেয়া শুরু করে দিয়েছে।
গত ১১মার্চ ১৮ দলীয় জোটের জনসভায় একটি নাটক মঞ্চস্থ হয়েছে।নাটকের পান্ডুলিপিতে যৌথতার ছাপ স্পষ্ট।নিজেরাই ককটেল-বোমা ফুটিয়ে হরতালের ঘোষণা দিয়েছে।পুলিশ-র্যাব চরম ধৈর্য্যের পরিচয় দিয়েও পরবর্তীতে নজিরবিহীন ভাবে বিএনপি অফিসে ঢুকে সংগঠনটির ভারপ্রাপ্ত মহাসচিবসহ কেন্দ্রীয় নেতাদের পাইকারীভাবে গ্রেফতার করেছে।ফকরুল-খোকাকে পরদিন মুক্তি দিলেও ১৫১জনকে রিমান্ডে পাঠিয়েছে।
সারাদেশে জামাতি তান্ডব সংগঠনকারী নেতৃত্বকে পুলিশ গ্রেফতার করতে পারে নি,কোথাও জামাতের অফিসে তল্লাশি হয় নি;কিন্তু দু'চারটা ককটেল বিস্ফোরনে প্রধান বিরোধীদলের নেতাদের এমন নজিরবিহীন গ্রেফতার কেন?কি হতে পারে তার উদ্দেশ্য?নির্বাচনের ফলাফল আওয়ামী লীগের হাতে বলে জানিয়েছেন হাসিনা পুত্র সজীব ওয়াজেদ জয়।তবু কেন এই নাটক?
সর্বকালেই শাসক শ্রেণির ভয়ের কারণ জনতা।শাহবাগ জনতাকে জাগিয়েছে।এই জাগরন আজ যেমন যুদ্ধাপরাধীদের বিরুদ্ধে তেমনি এর ভবিষ্যত গতিমুখ অনিবার্য ভাবেই শাসক শ্রেণির বিরুদ্ধে।কারণ,সঙ্গত কারনেই এই আন্দোলনের প্রত্যাশা পূরণের ক্ষমতা তারা রাখেন না।তাই আবার সেই টম এন্ড জেরী খেলা।গণজাগরনের উত্তাপ আর জামাতি তান্ডবে রাজনীতির মাঠ থেকে ছিটকে পড়া বিএনপিকে ট্র্যাকে তুলে তাকে দিয়ে দ্বি-দলীয় রাজনীতির মাঠ গরম করাই নাটকের মূল উদ্দেশ্য।শুরুতেই আমি প্রধানমন্ত্রীর বক্তব্যের একটা উব্ধৃতি দিয়েছিলাম;এর শেষ অংশটুকু খেয়াল করুন-"যারা তান্ডব চালাচ্ছে,তাদেরও ঘরবাড়ি,ব্যবসা আছে।মানুষ যদি খেপে গিয়ে হামলা করে,তাহলে তারা কোথায় যাবে?" জনগনের কাছে যাওয়ার মতো জায়গা তাদের নেই,জনগণ তাদের আশ্রয় দিবে না।তাদের জায়গা শাসক শ্রেণির কাছেই।তাই জনগণ যাদের বার বার পরাজিত করে শাসকরা তাদের আশ্রয় দেয়।৭১এ জনগণ যে অপশক্তিকে পরাজিত করেছিল শাসকরা তাদের আশ্রয় দিয়েছে।একইভাবে ৯০এ জনগণ যে স্বৈরাচারকে পরাজিত করেছিল শাসকরা তাকে কোলে তুলে নিয়েছে।প্রকৃত অর্থে তারা প্রত্যেকেই শোষক,একই শ্রেণি চরিত্রের।যা কিছু দ্বন্দ-সংঘাত তা কেবলমাত্র ভাগ-বাটোয়ারার,যখন বিপদ দেখে তখন টম-জেরীর মতই পরস্পর হাত মিলায়।এই ক্ষেত্রে তাদের বাঁধা কে?বাঁধা হচ্ছে জাগ্রত জনতা আর তাদের মাঝে ক্রিয়াশীল সচেতন রাজনৈতিক শক্তি।এই সচেতন রাজনৈতিক শক্তি-তা যতই ক্ষুদ্রই হোক আন্দোলনের শুরুর দিকে আপোষকামিতার অভিযোগে আওয়ামী লীগ নেতাদের বোতল ছুড়ে শাহবাগ ছাড়তে বাধ্য করেছিলেন।তাই এই শক্তিকে আন্দোলন থেকে বিচ্ছিন্ন-বির্তকিত করাটাও সরকারের লক্ষ্য।নাস্তিকতার ট্যাগতো লাগানোই আছে,তদন্ত কমিটিও গঠিত হয়েছে,ব্লাসফেমি আইনের কথাও শোনা যাচ্ছে;প্রয়োজন শুধু নাটক মঞ্চস্থ করার।এই নাটকের শেষটা জনতা কিংবা শাসক শ্রেণি কার জন্য ট্র্যাজিকে পরিণত হবে তা নির্ভর করবে জনতার উপরই।প্রজন্মের মোমবাতির আলোকছটা দুপুরের তপ্ত সূর্য হয়ে জ্বলে উঠলেই কেবল জনতার বিজয় সম্ভব।প্রজন্ম তা পারবে কি?

