হযরত আলীর মর্মবাণী ও হেফাজতে ইসলাম


ক্ষমতার প্রতি মোহাবিষ্ট ইয়াজিদের পিতা মুয়াবিয়া হযরত আলীর খেলাফতকে মেনে নিতে পারে নি, তাই আনুগত্যের বদলে বিদ্রোহ ঘোষণা করল। পর পর তিন বার সিফফিনের যুদ্ধে আলীর নিকট পরাজিত হয়ে মুয়াবিয়ার সৈন্যরা যখন ছত্রভঙ্গ হয়ে পালিয়ে যাচ্ছিল তখন আমর ইবনুল আসের পরামর্শে মুয়াবিয়া তার সৈনিকদের বর্শার ফলায় কুর্‌আন বেঁধে যুদ্ধে নামতে বলেন।মুয়াবিয়ার এই অপকৌশলে আলীর সৈন্যরা বিভ্রান্ত হয়।কিন্তু হযরত আলী বুঝতে পেরেছিলেন মুয়াবিয়ার চালাকি। তাই তিনি তার সৈন্যদের উদ্দেশ্যে বলেছিলেন, এই কুর্‌আন প্রকৃত কুরআন নয়;এই কুরআন ধ্বংস হলেই প্রকৃত কুরআন রক্ষা পাবে। কিন্তু আলীর সৈন্যরা সেদিন তার কথার মর্ম বুঝতে পারেনি।যদি বুঝতে পারত তাহলে ইতিহাস হত অন্যরকম।তাই সেদিনের সঠিক উপলদ্ধির অভাব পরবর্তীতে ইসলামের ইতিহাসে জন্ম দেয় সবচেয়ে কলংকিত সব হত্যা কাণ্ডের।
আগামিকাল সূর্যসেন-প্রীতিলতার চট্টলায় গণজাগরন মঞ্চের সমাবেশ।ইসলামের শত্রু মৌদুদী ফেতনার অনুসারী জামাত-শিবির হেফাজতে ইসলাম নাম নিয়ে একই স্থানে সমাবেশ ডেকেছে,গণজাগরন মঞ্চকে প্রতিহতের ঘোষণা দিয়েছে।সেখানে ১৪৪ধারা জারি করেছে প্রশাসন।এই হেফাজতে ইসলাম প্রকৃত পক্ষে ইসলামকে হেফাজত করার জন্য নয়, মুয়াবিয়া-ইয়াজিদের মতো ক্ষমতার লোভে।তাই হযরত আলীর সৈন্যদের মতো বিভ্রান্ত হয়ে নয়, বরং তার মর্মবাণী উপলব্ধি করেই ঐক্য বদ্ধ ভাবে তাদের রুখে দিতে হবে।
পাশাপাশি সরকার ও বিরোধীদলকে বলতে চাই,টম এন্ড জেরী নাটক বন্ধ করুন;হালুয়া রুটির ভাগাভাগিতে জাগরণ মঞ্চকে ব্যবহার করবেন না।যারা সহিংসতা করছে,রাষ্ট্রের বিরুদ্ধে গৃহযুদ্ধের হুমকি দিচ্ছে,মানুষ খুন করছে তাদের বিরুদ্ধে ব্যবস্থা নিন।তাদের আড়াল করতে টম এন্ড জেরী নাটক করে পার পাবেন না।প্রজন্ম জেগে আছে,প্রজন্ম জেগে থাকবে স্বদেশের পাহারায়!!!

