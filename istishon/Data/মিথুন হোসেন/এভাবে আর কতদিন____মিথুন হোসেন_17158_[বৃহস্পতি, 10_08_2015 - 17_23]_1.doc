এভাবে আর কতদিন___


সিপিবি সভাপতি মুজাহিদুল ইসলাম সেলিম বলেছেন “নাস্তিকতা ও কমুউনিস্টদের মতবাদ ১৮০ ডিগ্রি এদিক ওদিক। নাস্তিকদের মতবাদের শুরু ঈশ্বরকে অস্বীকার করে আর কমুউনিস্টদের মতবাদের ভিত্তি হল বাস্তবতাকে স্বীকার করার মধ্যে”।তার এ বক্তব্যকে ঘিরে বামপন্থীদের মাঝে নতুন করে বিতর্কের সৃষ্টি হয়েছে। কিছু কমরেডগন তার এই বক্তব্যের বিরোধিতা করছে আর একদল তার বক্তব্যকে সঠিক ধরে নিয়ে ঢাল নিয়ে তাদের প্রতিহত করার চেষ্টায় লিপ্ত । এই দৃশ্য নতুন নয় আমাদের আরও দুজন প্রবীণ বাম রাজনীতিবিদ যখন হজ করে আসেন তখন সিপিবি সমর্থিত কমরেডগন তাদের নিয়ে নানান ঠাট্টা তামাশা করেছে সেই সময় একদল কমরেড মেনন আর ইনুর সমর্থনে ঢাল নিয়ে সাধ্যমতো প্রতিরোধ করার চেষ্টা করেছে । এ যেন ক্রিকেট ম্যাচ চলছে একদল আগে ব্যাটিং করেছে সেই দল এখন ফিল্ডিং এ নামছে আর দুই দলের সমর্থন গোষ্ঠী নিজেদের সেরা দল হিসেবে প্রতিষ্ঠিত করার জন্য উঠে পড়ে তর্কে নেমেছে। আর সাধারণ মানুষ তাদের এই কাদা ছোড়া ছুড়ি দেখে মজা নিচ্ছে । যাদের নিয়ে এত বিতর্ক তাদের ঘিরেই বাংলাদেশের তরুণ কমরেডগন স্বপ্ন দেখেন তারাই এইসব তরুণদের আইডল । আমার একসময়ের আইডল রাশেদ খান মেনন , মুজাহিদুল ইসলাম সেলিম, ও হাসানুল হকসহ সকলের প্রতি শ্রদ্ধা রেখেই বলছি, আপনারা মাছ শিকার করবেন অথচ পানিতে নামবেন না তা কি করে হয় ? কার্ল মার্ক্স যদি বেচে থাকতেন আপনাদের দেখে লজ্জায় হয়তো জনসম্মুখে বের হতেন না। আর যারা দুই পক্ষে ভাগ হয়ে বিতর্ক করছেন এই বিতর্ক না করে নিজেদের ভুল খুজে সেটা সংশোধনের পথ বের করে আনুন এভাবে মানুষের কাছে আর কত হাসির পাত্র হয়ে থাকবেন?

