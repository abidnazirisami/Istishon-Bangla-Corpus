অস্তিত্বের প্রশ্ন


বাসার পাশেই ট্রান্সমিটার বাস্ট এ মারা পড়ে একটা কাক।সাথে সাথেই অসংখ্য কাকের ভীড় উপচে পড়ে।কিছুক্ষণের মাঝেই সব শান্ত হয়ে যায়।
প্রতিদিন রাতে মোড়ের টি স্টলে চা খেতে গিয়ে একটা বৃদ্ধ লোককে দেখতে পাই।প্রবল উত্‍সাহে সে দেশবিভাগ আর মুক্তিযুদ্ধের গল্প শোনায়।আশেপাশের মানুষজন বিরক্ত হয়।খুব কম দিনই তাকে চায়ের বিল দিতে দেখেছি।হঠাত্‍ একদিন শুনি সেই বৃদ্ধটি মারা গেছে।নিঃসঙ্গ সেই বৃদ্ধটি জীবনের সব হিসাব নিকাশ মিটিয়ে রওনা দিয়েছে অজানায়।
মাঝেমাঝে খুব মনোযোগ দিয়ে রাতের ট্রেনের হুইসেল শুনি।সারাদিন খেটে খাওয়া মানুষগুলো রাতের লোকাল ট্রেনে শহর থেকে বাড়ি ফিরে।হয়তো তার অপেক্ষাতেই আছে পুরো পরিবার।
উপরের প্রতিটি ঘটনা বিচ্ছিন্ন,পরস্পর সম্পর্কবিহীন।তারপরেও ঠিক কোথায় কী যেনো একটা আছে।প্রতিটি ঘটনা ই খুব কাছের বলে মনে হয়।অস্তিত্বের প্রশ্ন অনেক বড় প্রশ্ন।সারভাইভালের জন্যই এতকিছু।ক্লান্ত,পরিশ্রান্ত রিকশাওয়ালা রিকশা চালানোর সময়ে তার অস্তিত্বের কথা চিন্তা করে।তার অস্তিত্ব জুড়ে থাকে তার পুরো পরিবার।এসি লাগানো রুমের মাঝে রিভলভিং চেয়ারে বসে থেকে একজন ক্ষমতাবানও তার অস্তিত্ব নিয়ে ভাবে।হয়তো সামান্য একটা ভুল চাল তার অস্তিত্বকে প্রশ্নবদ্ধ করতে পারে।
আমি অনেক বেশিমাত্রায় পেসিমিস্ট।হিংসা,বিদ্বেষ,মারামারি,খুনের মাঝে আমি অস্তিত্বের ছায়া খুঁজি।আমি আমার অস্তিত্বের ছায়া দেখতে পাই,আমার শরীরের না।জীবনের অসংখ্য হিসাব নিকাশ এখনো মেলেনি।অপেক্ষায় থাকি,কোন একদিন সবরকম হিসাবনিকাশ মিটবে।মিটতেই হবে।

