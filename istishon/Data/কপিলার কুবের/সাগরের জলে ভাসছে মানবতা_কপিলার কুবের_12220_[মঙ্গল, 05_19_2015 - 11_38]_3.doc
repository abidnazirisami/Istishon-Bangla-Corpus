সাগরের জলে ভাসছে মানবতা


"হিন্দু নয়, ওরা মুসলিম ঐ জিজ্ঞাসে কোন জন কান্ডারি বল, ডুবিছে মানুষ সন্তান মোর মা’র।"
মানবতা ভাসছে সাগরের জলে। ওরা হিন্দু মুসলিম বাংলাদেশী কিংবা রোহিঙ্গা এটা তাদের পরিচয় হতে পারে না। ওরা মানুষ। ডুবিছে মানুষ, সন্তান মোর মা'র।
যুগে যুগে আমরা হিন্দু হয়েছি, মুসলিম হয়েছি, বৌদ্ধ হয়েছি, খ্রিস্টান হয়েছি, বাংলাদেশী হয়েছি, ভারতীয় হয়েছি, বার্মিজ হয়েছি, শ্বেতাঙ্গ হয়েছি, কৃষ্ণাঙ্গ হয়েছি। হালের বাংলাদেশের সংখ্যালঘু হয়েছি, আদিবাসী হয়েছি, রোহিঙ্গা হয়েছি। আস্তিক-নাস্তিক, উচূ নিচু সবই হয়েছি কিন্তু মানুষ হতে পেরেছি ক'জনে?
মায়ানমারে সাম্প্রদায়িক দাঙ্গায় পলায়নরত রোহিঙ্গা সম্প্রদায় এবং একটু ভালো কাজের আশায় নৌপথে বিদেশে পাড়ি দেয়া বাংলাদেশী প্রান্তিক জনগোষ্ঠী খপ্পরে পড়ে দালাল চক্রের।
শুরুটা এখানেই,
সম্প্রতি থাইল্যান্ডের জঙ্গলে পাচারকারীদের একটি অস্থায়ী ক্যাম্পে অবৈধ অভিবাসীদের গণকবরের খোঁজ পাওয়ার পর আন্তর্জাতিক গণমাধ্যমে সমুদ্রপথে মানব পাচার নিয়ে নতুন করে আলোচনা শুরু হয়।
এক সপ্তাহ আগে ইউএনএইচসিআরের একটি প্রতিবেদনে বলা হয়, ২০১৫ সালের জানুয়ারি থেকে মার্চের মধ্যে প্রায় ২৫ হাজারের মতো বাংলাদেশি এবং রোহিঙ্গা মানব পাচারের শিকার হয়েছে। এ সংখ্যা গত বছরের একই সময়ের তুলনায় দ্বিগুণ।
ভাগ্য বদলাতে মাছ ধরার ট্রলারে করে বাংলাদেশিদের সাগর পাড়ি দিয়ে মালয়েশিয়ায় চেষ্টার খবর প্রায়ই সংবাদপত্রের শিরোনামে আসছে। আর মিয়ানমারে জাতিগত বৈষম্যের শিকার রোহিঙ্গারাও দেশ ছেড়ে পালাচ্ছেন, যার সুযোগ নিচ্ছে পাচারকারীরা।
থাইল্যাণ্ডের জঙ্গলে অবৈধ অভিবাসীদের গণকবর যখন পাওয়া গেল, থাই সরকার অবৈধ অভিবাসীদের প্রবেশে কড়া নজরদারি শুরু করে। অন্যদিকে মালেশিয়া ইন্দোনেশিয়ায় কিছু কিছু অবৈধ অভিবাসী যখন ঢুকে পড়ে এদুটি দেশও অবৈধ অনুপ্রবেশে বাধা প্রদান শুরু করে।
এই অবস্থায় হাজার হাজার পাচারকারীদের জাহাজ ও মাছ ধরা ট্রলারে রেখে ট্রলারের ইঞ্জিন বিকল করে পালিয়ে যায় চালক। আর মাঝ সমুদ্রে ভাসতে থাকে মানবতা।  থাইল্যাণ্ড, ইন্দোনেশিয়া ও মালেশিয়ার পুশ ইন পুশ ব্যাক খেলায় জীবন বিপন্ন হাজার হাজার মানুষের। খাদ্যাভাবে হাড্ডিসার, ট্রলারে খাবার নিয়ে সংঘর্ষ বাধে রোহিঙ্গা ও বাংলাদেশীদের মাঝে। মৃত্যু হয় শতাধিক। জাতিসংঘ বার বার অনুরোধ করা সত্ত্বেও কোন দেশ এই ভাসমান মানবতাকে ঠাই দিচ্ছে না।
তবে এদের পরিনতি কি? নিশ্চিত মৃত্যু।
নিসন্দেহে মানুষ সৃষ্টির সেরা জীব। 

