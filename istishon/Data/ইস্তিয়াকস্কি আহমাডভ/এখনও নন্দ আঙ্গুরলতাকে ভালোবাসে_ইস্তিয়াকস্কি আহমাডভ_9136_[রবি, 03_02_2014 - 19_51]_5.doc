এখনও নন্দ আঙ্গুরলতাকে ভালোবাসে


অনেকদিন হলো নন্দ আর মদ খায়না। আঙ্গুরলতা তাকে মদ খেতে নিষেধ করেছিল। এরপর থেকে সে মদ ছেরেছে। সেদিন বৌদ্ধপুর্ণিমা ছিল। জনানন্দি নদীর তীরে যে পরিত্যক্ত বৌদ্ধ মন্দির টা আছে সেখানে আঙ্গুরলতা নন্দকে জোর করে নিয়ে গিয়েছিল বুদ্ধের পুজো দিতে। নন্দ হিন্দু হলেও পুজো টুজো দিতে জানে না। সে শুধু তাকিয়ে ছিল আঙ্গুরলতার দিকে। কি সুন্দর দেখতে আঙ্গুরলতা। এতদিন সে শুধু দূর থেকে দেখেছে আঙ্গুরলতাকে। দূর থেকে দেখেই তার চোখ জুরিয়ে যেত। কী সুন্দর দেখতে আঙ্গুরলতা! যেন সাক্ষাত পরী। আসার সময় মা জিজ্ঞেস করেছিল, “কই জাস?” নন্দ বলেছিল, “পরী দেখতে মা”। এখন দেখছে সে সত্যি সত্যি এক পরীকে দেখছে। হলুদ শাড়ি পরে এসেছে আজ আঙ্গুরলতা। তাই সে মনে মনে নাম দিল হলুদ পরী। হলুদ পরী পরীর মতই মন্দির সাজাচ্ছে। প্রথমে বাতি দিল বুদ্ধের মুর্তির সামনে। এরপর ফুল সাজাল। প্রাচীন বৃক্ষের গায়ে সুতা বেঁধে এল। নন্দ জিজ্ঞেস করেছিল এ গাছের মাহাত্ম্য কী? আঙ্গুরলতা তাকে বসে বসে সব বলল। এ গাছ কোত্থেকে এসেছে। কে এনেছে। গাছে সুত্র বাঁধলে কী হয়। নন্দের কানে কিছু ঢুকেনি। নন্দ শুধু তাকিয়ে তাকিয়ে দেখেছে আঙ্গুরলতাকে। কেমন শিশুর মতো কথা বলে আঙ্গুরলতা। কেমন মায়াকাড়া তার চাহনি। নিবিষ্টমনে চেয়ে থাকে নন্দ। হঠাৎ বলে ওঠে আঙ্গুরলতা
- এই কী দেখ?
- তোমাকে।
- আমাকে?
- হ্যাঁ গো তোমাকে।
- আমাকে কী দেখ?
- তোমার চোখ,তোমার হাসি।
- হয়েছে আর দেখতে হবেনা। আসো তোমাকে সুত্র পরিয়ে দেই।
- সুত্র পরলে কী হয়? আমি এসবে বিশ্বাস করিনা।
- আমি করি এবং তোমাকে পরতে হবে।
জোর করে একটা সাদা সূতা পড়িয়ে দেয় নন্দের হাতে। বেঁধে দেয় শক্ত করে যাতে সহজে না ছুটে এ বাঁধন। নন্দ মনে মনে সেদিন প্রতিজ্ঞা করে মরে গেলেও এ বাঁধন সে ছিঁড়তে দিবেনা। আগলে রাখবে সে আঙ্গুরলতাকে। তার হলুদপরীকে।
- আসো আমরা একসাথে বাতি দেই।
আঙ্গুরলতা একটি প্রদীপ জ্বালায় বুদ্ধের সামনে। পাশে আরেকটা প্রদীপ জ্বেলে রাখে নন্দ।
- আজ থেকে যখনই বাতি দিতে আসবে জোড়ায় জোড়ায় প্রদীপ জ্বালাবে। একটা তুমি আর আরেকটা আমি।
আঙ্গুরলতা কান্না পেয়ে যায়। সে কান্না চেপে মিষ্টি হাসি দিয়ে বলে, "আচ্ছা"। বলেই সে পুজো দিতে বসে। চোখ বুজে বুদ্ধের কাছে প্রার্থনা করে যেন কেউ তাদের আলাদা করতে না পারে। এ পৃথিবীর সব বাধা যেন তারা অতিক্রম করতে পারে। তারা যেন এক হতে পারে। ধর্মের ছুরি যেন তাদের বাঁধন কাটতে না পারে। নন্দও আস্তে আস্তে হাঁটুগেরে বসে আঙ্গুরলতার পাশে। আঙ্গুরলতার দিকে চেয়ে থাকে। আর মনে মনে বলে, “হ্যাঁ মাটির মুর্তি তোমাকে আমি চিনিনা, জানিনা। তবুও তোমার কাছে প্রার্থনা এই মেয়েকে তুমি সুখে রেখো। তাতে যদি আমাকে কষ্ট পেতে হয় পাবো। তবুও তুমি তাকে সুখে রেখো। চোখ মুছে আঙ্গুরলতা উঠে দাঁড়ায়।
- আমাকে এখন যেতে হবে। মা হয়তো খোঁজাখুজি শুরু করে দিয়েছে। না পেলে সাড়া বাড়ি মাথায় তুলবে। এটা নাও।
আঙ্গুরলতা তাকে একটি কৃষ্ণের মূর্তি তুলে দিয়েছে।
- কী এটা?
- তুমি আসার আগে এঁকে আমি পুজো দিতাম রোজ। এখন তুমি এসে গিয়েছ। এখন এঁকে আমার আর দরকার নেই আমার কৃষ্ণ।
নন্দের গালে চুমু খেয়ে চলে যায় আঙ্গুরলতা। নন্দ হতবিহ্বল হয়ে চেয়ে থাকে কিছুক্ষন। আস্তে আস্তে আঙ্গুরলতা হারিয়ে যায় আঁধারে।
অনেকদিন ধরে মদ খায়না নন্দ। সে আঙ্গুরলতার কথা রেখেছে। বুদ্ধও তার কথা রেখেছে। আঙ্গুরলতাকে সে কষ্ট পেতে দেয়নি। আঙ্গুরলতা এখন শঙ্খের সাথে ভালো আছে। শঙ্খকে সে খুব ভালোবাসে। নন্দকে সে তাদের জীবন থেকে দূরে থাকতে বলেছে। তাকে বাঁচতে দিতে বলেছে। আকাশে আজ থালার মতো চাঁদ উঠেছে। আজও পুর্নিমা, বৌদ্ধ পুর্নিমা! পুর্নিমার চাঁদ নন্দ সহ্য করতে পারেনা। জ্যোৎস্না এলে তার চোখে পোকা পড়ে। প্রাণ ভরে মদ খাবে নন্দ আজ। হাতের কৃষ্ণের মুর্তিটা ফেলে সে আস্তে আস্তে শুঁড়িখানার দিকে এগিয়ে যায়।

