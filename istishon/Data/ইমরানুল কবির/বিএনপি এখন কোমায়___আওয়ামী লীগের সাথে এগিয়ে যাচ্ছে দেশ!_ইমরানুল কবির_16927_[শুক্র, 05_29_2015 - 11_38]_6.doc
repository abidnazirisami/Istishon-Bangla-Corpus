বিএনপি এখন কোমায়___আওয়ামী লীগের সাথে এগিয়ে যাচ্ছে দেশ!


গত কয়েকদিন ভাবছিলাম ৫ই জানুয়ারী থেকে চলমান বিভীষিকাময় দিনগুলির কথা। সে সময় মনে হচ্ছিল এই দিনগুলি যেন শেষ হবার নয়! জলে, স্থলের অতি চেনা পথ যেন শত্রু সেনা বেষ্টিত অচেনা দুর্গম গিরিখাত। বাচ্চা-কাচ্চাদের স্কুল কলেজ বন্ধ, দূরপাল্লার যাত্রায় কখন যে পেট্রোল বোমার অ্যাটাকে পরতে হয় কেউ জানে না! আবার কিভাবে, কিভাবেই যেন সব বন্ধ হয়ে গেল! বিএনপি রাজনৈতিকভাবে একেবারেই 'কোমা'য় চলে গেল, আর বিএনপি'র মিত্র জামাত তার রাজনৈতিক চরিত্র হারিয়ে তালিবান-আইএসের সন্ত্রাসী চরিত্রে আবির্ভুত হল।
আওয়ামী লীগ এবং বিএনপি দুটো দলই তিন মেয়াদে ছয়বার রাষ্ট্র ক্ষমতায় আসীন হয়েছে। দুই দলেই ব্যবসায়ী-রাজনীতিবিদদের সমাহার এবং দুই দলের সব সংসদ সদস্যই কোটিপতি ক্লাবের অনেক উপরের দিকের মেম্বার। ক্ষমতায় এসেও এরা বিত্তার্জনে মনোযোগী হন। আবার দুটি দলের মধ্যে কিছু কিছু ক্ষেত্রে অমিল রয়েছে, যেমন, আওয়ামী লীগ ক্ষমতায় থাকাকালে কিছু মৌলিক বিষয় সুনজরে রাখা হয় যেমন, নিত্য প্রয়োজনীয় দ্রব্যের মুল্য নিয়ন্ত্রণ, খাদ্য শষ্যের উৎপাদনে স্বয়ং স্বম্পূর্ণতা। আওয়ামী লীগ যখনই ক্ষমতায় আসে প্রতিবেশী দেশ ভারতের সাথে সু-সম্পর্কের সুবাতাস বইতে থাকে যার কারণে আওয়ামী লীগ ভারতের কাছ থেকে দ্বিপাক্ষিক সম্পর্কের ক্ষেত্রে কিছু না কিছু সুবিধা আদায় করতে সক্ষম হয়।
বিএনপি'র উপরের দিকের নেতৃত্ব দুর্নীতিতে লিপ্ত হলেও আওয়ামী লীগের দুর্নীতি নীচের পর্যায়ে হয় (যেটা আবার বিএনপিতেও হয়) অর্থাৎ যেখানে বিএনপি নেতৃত্বের সর্বোচ্চ পর্যায় দুর্নীতিতে নিমজ্জিত হয় আওয়ামী লীগের দুর্নীতি হয় মাঠ পর্যায়ে। যেহেতু আওয়ামী লীগের শিখরে তথা নীতি নির্ধারণী পর্যায়ে দুর্নীতির হার কম সেহেতু রাষ্ট্রীয় স্বার্থে কোনরকম সমঝোতা আওয়ামী লীগ সরকারে দেখা যায়না। যেমন ধরুন সমুদ্রসীমা বিরোধ, স্থল সীমান্ত চুক্তি ও আন্তর্জাতিক অনেক সিদ্ধান্ত গ্রহণে আওয়ামী লীগের উচ্চ পর্যায়ের নেতৃত্বের বিরুদ্ধে অসততার অভিযোগ উঠেনি, অন্যদিকে, ১৯৯১ সালে বিএনপি ক্ষমতায় আসার পরে এশিয়া অঞ্চলের প্রথম ফাইবার অপটিক নেটওয়ার্কে বাংলাদেশের যুক্ত হওয়ার সুযোগ আসে যাতে যুক্ত হতে বাংলাদেশের কোন টাকাই খরচ হত না। সেই নেটওয়ার্কে যুক্ত হতে অস্বীকৃতি জানিয়ে প্রতিবেশী ভারতের তুলনায় বাংলাদেশকে যোজন যোজন পেছনে ঠেলে দেন খালেদা জিয়ার সরকার। এটা বিএনপি'র নেতৃত্বের সর্বোচ্চ পর্যায়ে দুর্নীতির উদাহরণ, কারণ আমি বিশ্বাস করিনা বিএনপি সর্বোচ্চ নীতি নির্ধারকেরা বুঝতে পারেনি যে এর ফলে বাংলাদেশের ক্ষতি হবে। পরবর্তীতে শেখ হাসিনা সরকার প্রায় ৭৫০ মিলিয়ন ডলার ব্যয় করে ফাইবার অপটিক নেটওয়ার্কে বাংলাদেশকে যুক্ত করার উদ্যোগ নেন, কিন্তু ততদিনে যুক্তরাষ্ট্রসহ পুরো ইউরোপের আইটি বাজার ভারতীয় এক্সপার্টে ভরে গেছে। আমেরিকার সিলিকন ভ্যালী, মাইক্রোসফট আর অধুনা গুগল, ফেইসবুক সবই এখন ভারতীয়দের নিয়ন্রণে। ফাইবার অপটিকে যুক্ত হতে অস্বীকৃতির পেছনে অজুহাত ছিল রাস্ট্রীয় গোপন তথ্য ফাঁস হয়ে যাওয়ার আশঙ্কা, আর প্রকৃত কারণ ছিল হয়তো কোটি কোটি টাকা মুল্যে ভি-স্যাট ব্যবসার প্রলোভন কিংবা ভারতের কাছ থেকে পয়সা খেয়ে ইচ্ছাকৃতভাবে আইটি সেক্টরে পিছিয়ে পড়া যার কুফল বাংলাদেশকে সাড়া জীবন বয়ে বেড়াতে হবে। আরেকটি উদাহরণ হল মুখে মুখে বিএনপি ভারত বিরোধী হলেও তাদের সময়ে ভারতের কাছে বেশ অনেকবার বাংলাদেশের স্বার্থ হানি ঘটেছে। ঢাকার রাস্তা নিম্নমানের ভারতীয় মারুতী গাড়িতে ভরিয়ে দেয়ার জন্য ততকালীন অর্থমন্ত্রী সাইফুর রহমান রিকন্ডিশন্ড গাড়ীর আমদানী নিষিদ্ধ করে শুধুমাত্র নতুন গাড়ীকে আমদানীযোগ্য ঘোষণা করেন যা মুলত জাপানী রিকন্ডিশন্ড গাড়ীকে টার্গেট করে করা হয়েছিল ভারতীয় নিম্নমানের নতুন গাড়ীকে মার্কেট পাইয়ে দেয়ার জন্য।
আওয়ামী লীগ-বিএনপি'র ব্যবধান মুলতঃ এর নেতৃত্বে থাকা দুই পরিবার। বাংলাদেশ এবং বাঙ্গালী'র প্রতি ভালবাসা শেখ হাসিনার উত্তারাধিকার সুত্রেই প্রাপ্ত, কারণ তার বাবা শেখ মুজিব এই বাংলাদেশকে প্রচন্ড ভালবাসতেন। ভারতের সাথে আওয়ামী লীগের সম্প্রীতির মুলেও আছে বঙ্গবন্ধু শেখ মুজিবের সাথে ভারত নামক রাষ্ট্রটির ঐতিহাসিক সম্পর্ক যা পিতার কারণেই শেখ হাসিনার মধ্যে উত্তরাধিকারসুত্রে সংক্রমিত হয়েছে এবং প্রজন্ম থেকে প্রজান্মন্তরে ধমনীতে বয়ে চলেছে।
খালেদা জিয়ার দল যখন ২০০৮এর নির্বাচনে আওয়ামী লীগের কাছে পরাজিত হয় তখন তারা ভাবতেও পারেননি যে, পরবর্তী নির্বাচন তাদের জন্য কঠিন হয়ে দাঁড়াবে। বিএনপি এবং তার কর্ণধার তারেক জিয়ার হাওয়া ভবন কেন্দ্রিক দুর্নীতির বিপরীতে সজীব ওয়াজেদের ডিজিটাল বাংলাদেশের ধারণা এবং তার সুফল বিএনপিকে আতঙ্কিত করে তুলে। বিএনপি'র সুপ্রীম কমান্ডার তারেক রহমান আর তার বন্ধুরা মিলে যে দুর্নীতি ভবনের নেতৃত্ব দেন তার ব্র্যান্ড নেইম ছিল 'হাওয়া ভবন'। এই নেতার যেহেতু কোন পজিটিভ ভাবমুর্তি নেই তাই তার পক্ষে বাংলাদেশে এসে বিচারের সমুক্ষীন হয়ে জেলে থেকে দলকে নেতৃত্ব দেয়া আর উজ্জীবিত করা সম্ভব হয়নি। চারিত্রিক দুর্বলতা মানষিক বলিষ্ঠতা রুদ্ধ করে, তাই জনগনের দৃষ্টিতে তিনি যদি সৎ আর ন্যায়বান হিসেবে প্রতিষ্ঠিত থাকতেন, তাহলে তিনি সাহসের সাথে সেই বিচারের মোকাবিলা করতেন, এমনকি তা একপেশে বিচার হলেও; একজন সৎ দেশপ্রেমিক নেতা শুধু কারারুদ্ধ থেকেই নয় বরং লোকান্তরে থেকেও যে মানূষকে যুগের পর যুগ অনুপ্রাণিত করতে পারে তার উদাহরণ হল বঙ্গবন্ধু শেখ মুজিবর রহমান।
সে যাই হোক, বলছিলাম, আন্দোলনে ব্যর্থতা আর নিজ জনগনকে পুড়িয়ে আন্দোলন জমানোর চেষ্টা বিএনপিকে চুড়ান্তভাবে 'কোমা'য় এনে শুইয়ে দিয়েছে। মৃতপ্রায় বিএনপি'র অবস্থা দেখে আওয়ামী লীগাররা আপাতত তৃপ্ত হলেও এটা তাদের জন্য একটা মারাত্মক সতর্ক সঙ্কেত। কারণ, শেখ হাসিনা আর তার সুশিক্ষিত পরিবারের উজ্জ্বল ইমেজে আওয়ামী লীগের জন-সমর্থনের পাল্লা ভারী থাকলেও আওয়ামী লীগ ও তার অংগ সংঘটন যেমন ছাত্রলীগ-যুবলীগের মাঠ পর্যায়ের নেতা-কর্মীদের আচরণে সাধারণ মানুষের অনেকেই বিরক্ত হন। একটি নির্দিষ্ট নির্বাচনী এলাকায় নির্বাচনে জয়-পরাজয়ের ক্ষেত্রে আওয়ামী লীগ বা প্রধানমন্ত্রীর দলীয় সাফল্যের চাইতেও গুরুত্বপুর্ণ হয়ে উঠে ঐ এলাকায় সাধারণ মানুষের প্রতি কোন সরকার দলীয় রাজনৈতিক কর্মীর ব্যক্তিগত আচার-আচরণ।
আওয়ামী লীগের সফলতা আর বিএনপির ব্যর্থতার মুলে রয়েছে দুই দলের দুই নেত্রীর ব্যক্তিগত আর পারিবারিক সফলতার বৃত্তান্ত। খালেদা জিয়ার পৌণঃপুনিক আহবানেও জনগণ বা সামরিক বাহিনী কোন সাড়া দেয়নি, কারণ তিনবারের ক্ষমতাসীন বিএনপি ক্ষমতায় থাকলে কি করতে পারে তা জনগণ ভালভাবেই দেখেছে! তাই বিএনপি'র ব্যাপারে মানুষের নতুন কোন স্বপ্ন নেই। আর ক্ষমতা দখল করার চাইতে তা ধরে রাখার বিড়ম্বনা যে আরো বহুগুনে বেশী তা বাংলাদেশ ততকালীন সেনাবাহিনীর জেনারেলরা কিছুদিন আগেই (২০০৭-২০০৮) টের পেয়েছে। তাছাড়া, সেনাবাহিনীর জাগতিক এবং যুদ্ধক্ষমতার উন্নয়নেও আওয়ামী লীগ যথেষ্ট কাজ করেছে। ফখরুদ্দিন-মঈনুদ্দিনের সরকার বিদায়ের পর সংশ্লিষ্ট সামরিক-বেসামরিক আমলাদের উপর প্রতিষোধ না নেয়ায় আওয়ামী লীগের উপর ভরসা বেড়েছে সামরিক-বেসামরিক আমলাদের।
মুখে স্বীকার না করলেও, বিএনপি প্রধান খালেদা জিয়ার 'রাজনৈতিক আবেদন' যে কতটা নীচে নেমে গেছে, তা তিনি আন্দোলন করতে গিয়েই টের পেয়েছেন। হরতাল দিয়ে সরকারকে বিপাকে ফেলতে গিয়ে দেখেছেন তাদের হরলতালগুলো ঢিলেঢালাভাবে পালিত হচ্ছে। কখনো তিনি সামরিক বাহিনীকে ক্ষমতা দখল করতে আহবান জানিয়েছেন, কখনও বা তিনি মার্কিন যুক্তরাষ্ট্রকে আহবান জানিয়েছেন অর্থনৈতিক অবরোধ আরোপ করার। আবার যখন হেফাজত ইসলাম মতিঝিলের রাস্তা দখল করলেন, তখন তিনি ঢাকাবাসীকে তাদের খাবার দাবার পাঠিয়ে সহায়তার আহবান জানালেন যাতে তারা সরকারের পতন পর্যন্ত রাস্তায় থাকতে পারেন। তার সকল প্রচেষ্টা শুধুমাত্র জনসমর্থনের অভাবেই মাঠে মারা যায়! খালেদার আহবানে সাড়া দিয়ে যুক্তরাষ্ট্র বাংলাদেশে ইতিপুর্বে প্রদত্ত জিএসপি সুবিধা বন্ধ করে দেয় যদিও তারা এজন্য শ্রমিকের জীবনমানের উন্নয়নের শর্ত জুড়ে দেয়; সাথে সাথে দুর্নীতির অভিযোগ তুলে পদ্মাসেতু নির্মাণে আন্তর্জাতিক ঋন প্রবাহ কার্যত বন্ধ করে দেয়। পদ্মাসেতুর ব্যাপারে তিনি ডঃ ইউনুসকে সাথে পান বলে জানা যায়। এসব কিছুতে কাজ না হওয়াতে সর্বশেষ চালু করা হয় লাগাতার হরতাল, অবরোধ আর সাধারণ মানুষের উপর পেট্রোলবোমা আক্রমণ! শত শত নীরিহ মানুষের আর্তনাদে প্রকম্পিত হয়েছে হাসপাতেলের বার্ণ ইউনিটগুলো। ঢাকা এবং চট্টগ্রাম শহর ছাড়া অন্যান্য শহরগুলোর হাসপাতালগুলোতে কোন বার্ণ ইউনিটও ছিলনা!
আওয়ামী লীগ ও শেখ হাসিনার উপর আক্রমণ চালাতে গিয়ে বেগম জিয়া মুলতঃ প্রতিটা আক্রমণই চালিয়েছেন সাধারণ জনগণের বিরুদ্ধে! বিএনপি সমর্থক অনেক বুদ্ধিজীবি বেগম জিয়াকে একসময় তার স্বামী জিয়াঊর রহমানের চাইতে রাজনৈতিকভাবে উচ্চ কাতারে রাখতেন! কারণ জিয়াউর রহমানের আগমন সামরিক অভুত্থান আর উর্দি পরিহিত অবস্থায় হলেও খালেদা জিয়ার আগমণ সামরিক একনায়ক্তন্ত্রের বিরুদ্ধে সংগ্রামের মাধ্যমে হয়। জিয়াউর রহমানের বিএনপি সামরিক গোয়েন্দা বাহিনী দ্বারা সৃষ্ট হয়ে ক্ষমতায় আসীন হলেও খালেদা জিয়ার বিএনপি স্বৈরতন্ত্র উত্তর নির্দলীয় গণতান্ত্রিক সরকারের আমলে নির্বাচনের মাধ্যমে ক্ষমতায় আসীন হয়। এককালের আপোষহীণ নেত্রী খালেদা জিয়া যুদ্ধাপরাধী গোলাম আযম, সাকাচৌদের সমর্থণ দিতে গিয়ে নিজেকে নায়িকা থেকে খলনায়িকায় পরিণত করেন। সাধারণ মানুষের উপর পেট্রোল বোমা নিক্ষেপ করে তিনি 'দেশনেত্রী' থেকে 'নেত্রী বিভিষণ' এ পরিণত হন। যদিও তিনি মাঝে মধ্যে এই পেট্রোল সন্ত্রাসের দায় অস্বীকার করেছেন কিন্তু কোন পেট্রোল বোমা হামলার নিন্দা তিনি এ পর্যন্ত জানান নি এমনকি পেট্রোল বোমা হামলার শিকার কোন সাধারণ মানুষকে দেখতে তিনি হাসপাতাল যাননি কারণ তিনি জানতেন এর দায় তিনি সংবাদ সম্মেলনে অস্বীকার করলেও কোন পেট্রোল পোড়া মানুষের চোখে চোখে তাকিয়ে তিনি দায় অস্বীকার করতে পারবেন না। তিনি 'ওয়াশিংটন পোস্ট' নামের একটি পত্রিকায় কলাম লিখে যুক্তরাষ্ট্রকে বাংলাদেশের উপর অবরোধ আরোপের আহবান জানান যার শিকার হতেন এদেশেরই সাধারণ জনগণ। তিনি হেফাজতের শফি হুজুরকে 'মতিঝিল অবরোধ' আন্দোলনে সহায়তার আহবান জানিয়ে রাজনৈতিক শঠতার পরিচয় দেন যে শফি হুজুর কিণা উনাকে সহ সমগ্র নারী জাতিকে তেতুলের সাথে তুলনা করেন। শফি হুজুরের দাবীর বড় অংশই নারী সমাজের বিরুদ্ধে হলেও বেগম জিয়া শফি হুজুরের আন্দোলনে সমর্থন দিয়ে নিজের রাজনৈতিক দেওলিয়াত্বের পরিচয় দেন।
অন্যদিকে আওয়ামী লীগের সবচাইতে বড় সম্পদ তার দলীয় প্রধান, প্রধানমন্ত্রী শেখ হাসিনা এবং তার আইটি উপদেষ্টা সন্তান সজীব ওয়াজেদ জয়। দেশের কল্যাণে শেখ হাসিনা আপোষহীন এবং সুকৌশলী কুটনীতি মানুষের মনে দাগ কেটেছে। ভারত আর মায়ানমারের বিরুদ্ধে সমুদ্রসীমা মামলার মাধ্যমে তিনি বাংলাদেশের সমুদ্র সীমান্ত চিহ্নিত করে সমুদ্রসম্পদ আহরণের সোপান খুলে দিয়েছেন, টিপাইমুখে বাধ দেয়ার যথেষ্ট ইচ্ছা থাকা সত্বেও ভারত তা দিতে পারেনি শেখ হাসিনার বাধার মুখে! আন্তর্জাতিক ক্রীড়াঙ্গনে, বিশেষ করে ক্রিকেটে বাংলাদেশের সাফল্যে তিনি যেভাবে উদ্বেলিত হন তা যে আরোপিত আনন্দ নয় বোঝাই যায়। সর্বশেষ স্থল সীমান্ত চুক্তি করে তিনি ভারতের সাথে ১৯৪৭ সাল থেকে অমীমাংসিত সীমান্ত চুক্তির শান্তিপুর্ণ সমাধাণ করেন যাতে বাংলাদেশের বঞ্চিত হওয়ার কোন অভিযোগ উঠেনি। মধ্যপ্রাচ্য, যুক্তরাষ্ট্র আর তার নিয়ন্ত্রিত বিশ্বব্যাঙ্ক'এর চোখ রাঙ্গানীকে উপেক্ষা করে স্বাধীন সিদ্ধান্ত গ্রহণ বাংলাদেশকে বিশ্বদরবারে সম্মানের আসরে আসীন করেছে। ইনফর্মেশণ টেকনোলজীতে বাংলাদেশ অনেকটাই এগিয়ে গেছে, প্রধানমন্ত্রীর উপদেষ্টা সজীব ওয়াজেদ জয়ের ব্যক্তিগত প্রচেষ্টায়। সম্প্রতি প্রধানমন্ত্রী শেখ হাসিনার বোনের সন্তান শেখ রেহানার মেয়ে টিউলিপ বৃটেনে সংসদ সদস্য নির্বাচিত হয়েছেন। প্রতিবন্ধী শিশুদের কল্যাণে আন্তর্জাতিকে পরিমন্ডলে শেখ হাসিনা'র মেয়ে সায়মা ওয়াজেদের অবদান আন্তর্জাতিক পরিমন্ডলে স্বীকৃতি পেয়েছে যা সর্বোতভাবে খালেদা জিয়ার 'জঙ্গী' পারিবারিক ইমেজের বিপরীতে শেখ হাসিনার আধুনিক পারিবারিক ইমেজকে উজ্জ্বল করেছে। দেখা যাচ্ছে, আধুনিক শিক্ষায় শিক্ষিত জয়, টিউলিপ, পুতুলরা যখন বিশ্ববাসীর সাথে হাতে হাত মিলিয়ে এগিয়ে যাচ্ছে তখন হয়তো শফি হুজুরের মুরীদ হয়ে তারেকরা রাস্তায় হেটে যাওয়া নারীদের দেখে জিভের রস ফেলছে। এসবই মানুষ লক্ষ্য করছে।
বিএনপিতে সু-শিক্ষিত, স্বচ্ছ ইমেজের নেতৃত্ব আজ সময়ের দাবী। বিএনপি এবং আওয়ামী লীগ দুটিই বাংলাদেশের দুই বড় দল। বাংলাদেশের গণতন্ত্রের স্বার্থে দুটি দলেরই রাজনীতিতে শক্ত ও পরিচ্ছন্ন অবস্থান অপরিহার্য্য যারা ব্যক্তি স্বার্থ এবং দলীয় স্বার্থের উপর দেশের স্বার্থকে প্রাধান্য দিয়ে সময়ের প্রয়োজনে এক হবেন। আর তাই বিএনপিকে সুস্থ ও পরিচ্ছন্ন রাজনীতিতে ফিরিয়ে আনা দরকার। বর্তমানে কোমায় বেহুশ বিএনপিকে হুশ ফিরিয়ে আনতে তাই সৎ, শিক্ষিত ও দুরদর্শী নেতৃত্ব দরকার। 

