কবির সুমন, পশ্চিমবঙ্গের বাঙ্গালী, ক্রিকেট আর আমাদের অহংকার! 


অনেকগুলো সীমান্তবর্তী দেশের অংশ নিয়ে বিশাল ভারতের সাম্রাজ্য। বাংলা, পাঞ্জাব, আসাম, মিজোরাম, তামিলনাড়ুসহ এমন অনেক প্রদেশ আছে, যাদের বড় একটা অংশ স্বাধীন একটা দেশ কিংবা অন্য কোন স্বাধীন দেশের মুল ভুখণ্ড। এই সমস্ত প্রদেশ যেমন ভারতকে ঐ সব দেশে প্রভাব বিস্তারে সক্ষমতা দিয়েছে, তেমনি মনে করা হয় ঐ সমস্ত প্রদেশের জনগণের মধ্যে মুল ভুখণ্ডের প্রতি সহানুভূতিশীল অনুভূতি ভারত সীমান্তবর্তী দেশগুলোর জন্য একটা শক্তি হিসেবে কাজ করে। 
বাংলাদেশের দীর্ঘ সীমান্তের বেশীরভাগই পশ্চিমবঙ্গের সাথে সংযুক্ত। ১৯৭১ সালে বাংলাদেশের স্বাধীনতা, পদ্মার পানির সমবণ্টন, ইত্যাদি ইস্যুতে পশ্চিমবঙ্গ সরকারের বিশাল ভূমিকা ছিল। বিশেষ করে, মুক্তিযুদ্ধের সময় কেন্দ্রীয় ভারত সরকারের উপর চাপ সৃষ্টি করা, শরণার্থীদের আশ্রয় দেয়া থেকে শুরু করে কূটনৈতিক ভুমিকা ও মুক্তিযোদ্ধাদের প্রশিক্ষণ, সমস্ত বিষয়েই পশ্চিম বংগ সরকারের ব্যাপক ভুমিকা ছিল। ৬ই ডিসেম্বরে পাকিস্তান-ভারতের মধ্যে সরাসরি যুদ্ধ শুরু হওয়ার আগে পরযন্ত বাংলাদেশের স্বাধীনতা নিয়ে পাঞ্জাব ও অন্যান্য প্রদেশের নাগরিকদের মধ্যে কোন আবেগ কাজ করে নি। 
২০০০ সাল বাংলাদেশের টেস্ট স্ট্যাটাস পাওয়ার ক্ষেত্রে, ততকালীন বিসিবির প্রেসিডেন্ট সাবের হোসেন চৌধুরী, এশিয়ান ক্রিকেট কাউন্সিলের প্রধান বাংলাদেশের আশরাফুল হকের ততপরতা যেমন ছিল তাঁর চাইতেও আইসিসি’র ততকালীন প্রেসিডেন্ট জগ্মোহন ডালমিয়ার স্মরণীয় ভূমিকা ছিল। এই ডালমিয়াও পশ্চিম বঙ্গের অধিবাসী। টেস্ট স্ট্যাটাস পাওয়ার আগে, ক্রিকেট মাঠে বাংলাদেশের একমাত্র সাফল্য ছিল পাকিস্তানকে হারানো। এর পরে আফগানিস্তান, স্কটল্যান্ড, আয়ারল্যান্ড এমনকি আরো পুঁচকে হংকং পর্যন্ত টেস্ট প্লেয়িং দেশগুলোকে এক বাঁ একাধিকবার হারিয়েছে, কিন্ত কারো ভাগ্যে আর টেস্ট স্ট্যাটাস জুটে নি। 
কিন্ত কালের প্রবাহে স্রোত অনেকদুর বয়ে গেছে। বাংলাদেশ এখন সবার বিচারে একটা শক্তিশালী দল যেটা অনেকেই প্রকাশ্যে স্বীকার করতে চায় না। নিউজিল্যান্ডকে পরপর সাতবার হারিয়ে, ইংল্যান্ড, ভারত, সাউথ আফ্রিকা, শ্রীলঙ্কাকে একাধিকবার বার হারিয়েও বাংলাদেশের বড় দল হিসেবে স্বীকৃতি মিলছে না। ভারত, ইংল্যান্ড, অস্ট্রেলিয়া এফ।টি।পিতে থাকার পরেও বাংলাদেশকে নিজ দেশে টেস্ট বা ওয়ান ডে খেলতে আমন্ত্রণ জানায় নি, কিন্ত বাংলাদেশের যে কোন ম্যাচ এ ব্যর্থতায় সমস্বরে বাংলাদেশের টেস্ট স্ট্যাটাসের যোগ্যতা নিয়ে প্রশ্ন তুলেছে। ডেকচি চাইতে ঢাকনা গরমের মত এর সাথে যুক্ত হয়েছে ঐ সমস্ত দেশের সমর্থকদের নোংরা মন্তব্য। 
এরমধ্যে সুবাতাস হয়ে ছিল পশ্চিম বাংলার বাঙ্গালী লেখকদের আরামদায়ী মন্তব্যগুলো। এগারোজন বাংগালী প্রবল প্রতাপে বিশ্ব আসর মাত করছে তাতেই তাঁরা মুগ্ধ। যেহেতু সাধারণ বাঙ্গালীদের মতামত আমাদের জানা সম্ভব ছিলনা সেহেতু আমাদের ধারণা ছিল পুরো পশ্চিমবঙ্গই বুঝি ব্যাপারটাকে এভাবেই দেখে। কিন্তু আমার ভুল ভাঙ্গল বাংলাদেশ-ভারত কোয়ার্টার ফাইনালের পর, কবির সুমনের একটা পোস্টিংএ সাধারণ পশ্চিম বঙ্গীয়দের খিস্তি খিচুড়ি পড়ে। সুমনসহ পশ্চিম বঙ্গের সব লেখক-শিল্পী তাঁদের ব্যবসায়িক কারণে বাংলাদেশকে ভিজিয়ে বা প্রশংসা করে সবসময়ই কিছু না কিছু বলেন, কারণ তাঁদের গানের কিংবা লেখার বড় দর্শক-শ্রোতা-পাঠকই বাংলাদেশের মানুষ। সর্ব ভারতীয় তত্ত্বের কারণে পশ্চিম বঙ্গে বাংলা ভাষার পাঠক-দর্শক-শ্রোতার বিরাট আকাল পড়েছে অনেক দিন থেকেই, আর হিন্দীর ক্রম আগ্রাসনের কারণে বাংগালী গায়ক-লেখকদের অস্তিত্ব হুমকীর মুখে। মুলতঃ বাংলাদেশের জনগোষ্টী না থাকলে তাঁদের সবাইকে হিন্দী গান গাইতে হত বা হিন্দীতে গল্প লিখতে হত। এই ব্যবসায়িক দৃষ্টিকোন থেকেই সুমন আমাদের পাম-পট্টি মেরে একটা পোস্টিং দিয়েছিলেন। আম্পায়ারের চুরির বিষয়টা বেমালুম চেপে গিয়ে তিনি লিখেছিলেন, বাংলাদেশ জিতুক সেটা তিনি মনে প্রাণে চেয়েছিলেন, এবং এবার না পারলেও ভবিষ্যতে বাংলাদেশ ভারতকে হারাবে। আর যায় কোথায়, সুমনের চৌদ্দ গুষ্টি উদ্ধার করতে নামলো, দেশ প্রেমিক(!) ভারতীয় বাংগালীরা I এর মধ্যে আমিসহ আরো অনেক বাংলাদেশী সুমনকে সাপোর্ট দেয়ার পাশাপাশি পশ্চিম বাংলার বাঙ্গালীদের টিপ্পনী কাটলাম এই বলে যে, ভারতীয় দলে কোন বাঙ্গালী নেই, তাই ভারতীয় অবাঙ্গালীদের জন্য তালি বাজানোর পাশাপাশি আমাদের জন্যও তালি বাজাতে পারে, তাছাড়া আমাদের প্রশংসা করে সুমনতো আর তিস্তার পানি দিয়ে দেননি! এ কথার জবাব তাঁদের না থাকলেও তাঁরা সাম্প্রদায়িক ইস্যুসহ অন্যান্য আজেবাজে লেখা পোস্টিং করতে থাকেন। তাদের ধারণা খেলায় হেরে আমরা বেশী বেশী বাঙ্গালী বাঙ্গালী করছি। তাঁরা নাকি ভারতীয়, এটাই তাদের পরিচয়। আমি বললাম, 'তোমাদের কি মধু ঝড়ছে যে, তোমাদের ভালবাসা পেতে আমাদের বাঙ্গালী বাঙ্গালী করতে হবে! ঠিক আছে, অবাঙ্গালীরা খেলুক, আর তোমরা তালি বাজাতে থাকো,আর কলা খাও! বাংলাদেশকে গালি দিতে থাকো!' (মেজাজ খারাপ করার জন্য দুঃখিত!) 
এখন প্রশ্ন হল, হঠাৎ আমাদের প্রতি পশ্চিমবঙ্গের বাঙ্গালীদের এত বিদ্বেষ তৈরী হল কেন। গত সাত বছর ধরে আমাদের সরকার অনেক কিছুই ওদের দিয়েছে, বাংলাদেশের অভ্যন্তরে অঘোষিত ট্রানজিটের মাধ্যমে কলকাতা থেকে ত্রিপুরায় পণ্য পরিবহনের ঘটনা অনেকবারই ঘটেছে। ভারতের বিচ্ছিন্নতাবাদীদের দমনে বাংলাদেশের সরকার যা করেছে তার প্রশংসা খোদ নরেন্দ্র মোদী থেকে শুরু করে ভারতীয় পত্রপত্রিকায় ব্যপক প্রশংসিত করেছে! অথচ আমাদের সীমান্ত সমস্যা, তিস্তার পানি বন্টন থেকে সমস্ত সমস্যাই এখনও ঝুলে আছে আর এই সম্প্রতি মমতা ব্যানার্জী বাংলাদেশ এসে শুধুই কথায় চিড়া ভিজিয়ে গেছেন। তাহলে এত ঘৃণা কেন আমাদের প্রতি? 
এর জবাব দিতে হলে আমার একটু মনস্তাত্ত্বিক আলোচনা করতে হবে, যদিও আমি মনস্তত্ত্ববিদ নই। ভারতের সাথে যুক্ত হওয়ার সিদ্ধান্ত নিয়ে পশ্চিম বঙ্গ কিছু প্রারম্ভিক ফায়দা পেয়েছিল। আমরা যখন হংকং-কেনিয়া-বারমুডার সাথে এসোসিয়েট হিসেবে খেলছি, তখন তারা রঞ্জি ট্রফিতে জাতীয় দলের গাভাস্কার-অমরনাথদের সাথে খেলতো। কালে ভদ্রে অরুনলাল, সৌরভ গাঙ্গুলীরা জাতীয় দলে খেলছিল, এমনকি ডালমিয়ার আমলে অধিনায়ক হিসেবে গাঙ্গুলীর ভারতীয় দলে দাপুটে বিচরণ ছিল। আমি চট্টগ্রামের ছেলে। আমাদের ছোটবেলায় চট্টগ্রামে স্টার সামার ক্রিকেট নামে একটা আন্তর্জাতিক টুর্ণামেন্ট হত। এই টুর্ণামেন্টে পশ্চিমবঙ্গের ক্লাব টিম এলে আমরা পাড়া ভেঙ্গে খেলা দেখতে যেতাম, কারণ টেস্ট প্লেয়িং দেশের দল বলে কথা! পশ্চিমবংগের অখ্যাত খেলোয়াড়রাও এসে আমাদের তখনকার নান্নু আকরাম দুলুদের খেলা শিখিয়ে যেতো। ব্যাপারটা তারা অঘোষিত বড় ভাই হিসেবে বেশ উপভোগ করতেন। কিন্ত সে দিন আর নাই। একটি বড় দেশের অপ্রভাবশালী রাজ্যের নাগরিক হিসেবে শুরুতে পশ্চিমবঙ্গবাসীরা যেটুকুন এগিয়ে ছিলেন তার চাইতে অনেক বেশী এগিয়ে গেছে আজকের বাংলাদেশ। তারা যখন অবাঙ্গালীদের খেলা দেখে হাত তালি দেয় তখন এগারোজন বাংগালীর পরাক্রমে ভারতীয়-নিউজিল্যান্ড-ইংল্যান্ডের অভিজাত খেলোয়াড়দের নাভিশ্বাস উঠে। তাদের জিততে হলে শুধু মাঠের খেলায় হয় না, আম্পায়ারদেরও হায়ার করা লাগে। এ কারণে ওপাড় বাংলার অনেক বাঙ্গালীর হিংসার সীমা নাই। 
১৯৯৪ সালে আমার আব্বার চিকিৎসার জন্য একবার প্রায় একমাস কলকাতায় ছিলাম, যেখানেই গেছি তাদের বেশ সহানুভুতি দেখেছি বাংলাদেশের প্রতি আর উন্নতি করতে হলে আমাদের কি কি করতে হবে তার উপদেশ ছিল খুব কমন। একজন আবার বললেন বাংলাদেশ টেলিভিশনে নাকি তারা একটা বিজ্ঞাপন দেখেছিলেন, এরকম,-“ বাংলাদেশ এখন আর পিছিয়ে নেই, বাংলাদেশে এখন তৈরী হচ্ছে বিশ্বমানের হেলমেট!’ তাদের কথা হল, তারা যখন নিজেদের এম্বেসেডর গাড়িতে চড়ছে আমরা তখন হেলমেট বানিয়ে খুশী। তাদের তৃপ্তি ছিল এই জায়গাতেই যে, বাংলাদেশ তাদের চাইতে অনেক পিছিয়ে আছে! আমার এক অভিজ্ঞ আত্মীয় আমাকে বলেছিলেন, ‘তুমি ভাল করছো একথা কাউকে জানতে দিবেনা, তাহলে তোমার পিছনে বাঁশ দিতে অনেকেই এগিয়ে আসবে, কিন্ত তুমি খারাপ আছো জানলে কোন উপকার না করলেও অন্তত পিছে লাগবে না, বরং সহানুভুতি পেতে পারো”! সুমনের পোষ্টে অ ওপাড়ের বাগালীদের খিস্তি দেখে আমার সেই আত্মীয়ের কথা মনে পড়ে গেল। 
পাকিস্তানের ওমর কোরেশী দলের সাথে ইমরান খান, ওয়াসিম আকরামরা এলে কিংবা ভারতের রবি শস্ত্রীরা বাংলাদেশে এলে একসময় আমাদের ছেলে-মেয়েরা সোনারগাঁ হোটেলে হুমড়ি খেয়ে পড়তো, অনেকেই একে বাজে ভাবে দেখতেন। আসল কথা হচ্ছে আমাদের তখন কোন স্টার ছিলনা। আমাদের রফিকরাও একসময় স্পিন বলে টিপস নিতে সফরকারী দলের সমবয়সীদের কাছে যেতেন। আজকে সেই দিন নেই! কোন পাকিস্তানী, কোন ভারতীয় খেলোয়াড় কখন এলো গেলো কেউ খবর রাখে না! আমাদের এখন মাহমুদুল্লাহ, সাকিব,তামিম, তাসকিন,মাশরাফি, সৌম্য, মুশফিকরা আছে! রুবেল তো শেন ওয়ার্নের মত স্টার, বিতর্কিত কিন্ত জনপ্রিয়! 
বাংলাদেশের স্বাধীনতার পরে অনেক দিন আমাদের কষ্টে কাটলেও স্বাধীনতার সিদ্ধান্ত যে সঠিক ছিল সে শুধু পশ্চিমবংগ আর পাকিস্থান নয় পুরো পৃথিবীই টের পাচ্ছে। বাংলাদেশ শুধু খেলাতেই নয় সব ক্ষেত্রেই তথাকথিত বড় ভাইদের দেখিয়ে দিচ্ছে, আমরাই শ্রেষ্ট! 

