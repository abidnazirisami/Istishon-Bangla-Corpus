বাজেট দিনে প্রধানমন্ত্রীর কাছে লাজুক মধ্যবিত্তের নির্লজ্জ আবেদন!


প্রধানমন্ত্রী সেদিন বললেন, উত্তরবঙ্গে এক সফরে তিনি কিছু দরিদ্র নারীকে সন্তানদের স্কুলে পাঠানোর পরামর্শ দিলেন। তারা বল্লো, 'বাচ্চারা স্কুলে গেলে খামু কি? তাগো তো কাম করন লাগে!' প্রধানমন্ত্রী বললেন, 'বাচ্চা মাসে কত কামায়? আমি দেবো, সরকার দেবে সেই টাকা!' প্রধানমন্ত্রী বাচ্চার মায়েদের জন্য আলাদা একাউন্ট করে সেই একাউন্টে বাচ্চার মাসিক আয়ের সমান টাকা জমা দিয়ে ঐ বাচ্চার পড়ালেখা নিশ্চিত করেছেন!
খুবই ভাল উদ্যোগ। এ জন্যই প্রধানমন্ত্রীকে অনেকে ভালবাসেন। তিনি মানুষকে নিয় ভাবেন। কিন্তু বাংলদেশে আরেকটা শ্রেনী আছে, সেটা হল, লাজুক মধ্যবর্তী শ্রেণী। এরা কাউকে কিছু বলতে পারেনা। আয়ের ত্রিশ শতাংশ খরচ করে তারা বাচ্চাকে ভাল স্কুলে পড়াতে চায় আর পঞ্চাশ শতাংশ বাসা ভাড়ায় ব্যয় করে! তারা আতঙ্কিত! কারণ এই প্রবৃদ্ধি, মধ্য আয় এগুলোর কিছুই তাদের বেলায় খাটে না। যাদের উপড়ি আয়ের সুযোগ থাকে তারা বেচে যায়। আর যারা উপড়ি বিহীন প্রাইভেট চাকুরী করে বেচে আছে তারা না পারছেন ভাড়া বাসা ছেড়ে ফুটপাথে উঠতে, না পারছেন বস্তিতে যেতে।
ধণীক শ্রেনীর পাতা ফাদে লেজ আটকে মুখ চেপে আর্তনাদ করছে মধ্যবিত্ত! ভাল সরকারী স্কুল অপ্রতুল!যে কটা আছে তাতে একটা সিটের জন্য একহাজার বাচ্চার লড়াই! ইংরেজী মাধ্যমে একটি অবোধ শিশুর বেতন বারো হাজার টাকা! দুই শিশু হলে চব্বিশ হাজার টাকা! শিক্ষা, যা একটি শিশুর মৌলিক অধিকার তার জন্য তার পিতাকে বেতনের বিশাল অংশ ধনীক স্কুল মালিকদের দিয়ে দিতে হচ্ছে! অথচ সরকার দেখেও দেখছেন না! ঢাকা শহরে বাসা ভাড়া দিয়ে আর বাচ্চাদের স্কুলের বেতন দিয়ে একটা পরিবার দুর্নীতিমুক্তভাবে কিভাবে বেচে থাকবে তা একবিংশ শতাব্দীর আশ্চর্যয়জনক ঘটনা।
সেদিন আমার মা'কে নিয়ে গিয়েছিলাম ইউনাইটেড হাসপাতালে। ডিউটি ডাক্তার বললো, ইন্টেন্সিভ কেয়ার ইউনিটে রাখতে হবে। পাশের বেডে এক মুমূর্ষ রোগী ডাক্তারকে জিজ্ঞেস করছিল, 'এখানে প্রতিদিনের জন্য কত টাকা দিতে হয়?' ডাক্তার বললো, '...হাজার টাকা ' । রোগী বললো, 'আমাকে আরো কম দামের বেডে দেয়া যায় না?' আমার চোখে পানি এসে গেল। রোগী নিজে সুস্থ হবেন কিনা তার আগেই চিন্তা করছেন, এত টাকা তার ছেলে কিভাবে দেবেন? এই রোগী কিভাবে সুস্থ হবেন?
আমাদের দেশে ভাল চিকিতসা, ভাল লেখাপড়া, ভালভাবে থাকা, যাই চান তার জন্য ধনীক শ্রেনীর ফাদ পাতা আছে! সরকার এসব দেখেন কি?
আমার ইতিপুর্বের লেখায় আওয়ামী লীগ সরকারের আমলে উন্নয়নের ফিরিস্তি দিয়েছি অনেক। পদ্মা সেতু, সমুদ্র সীমা-স্থল সীমান্ত বিজয়, মধ্য আয়ের দেশ সবই সত্যি কথা! কিন্তু একটা কল্যাণমূলক রাষ্ট্রে এ সবকিছুর সুবিধা মধ্যবিত্ত, নিম্নবিত্তের মধ্যে ছড়িয়ে দিতে না পারলে এ সমস্ত অর্জনই বৃথা।
সমাজের বিদ্যমান এই ব্যবস্থা শুধু অপরাধপ্রবণতাকেই উতসাহিত করে। মধ্যবিত্ত শিক্ষিত সমাজের সন্তানেরাই দুর্নীতিতে বেশী আকৃষ্ট হয়। আর যারা সফল হয় তারা হয় আঙ্গুল ফুলে বট গাছ আর নব্য পুজিপতি। দরিদ্র মানুষের সন্তান হয় পাড়ার সন্ত্রাসী। অন্ন, বস্ত্র, শিক্ষা, বাসস্থান আর চিকিতসার নিরাপত্তা পেলে এ সমাজে দুর্নীতি চিরতরে বিলুপ্ত হবে; আর সে ক্ষেত্রে উচ্চ আয়ের দেশ না হয়েও বাংলাদেশের মানুষ হবে সুখী।
বসুন্ধরার শাহ আলমের আয় আর কাউরানবাজার বস্তির শাহানার আয় যোগ করে দুই দিয়ে ভাগ করলে গড়ে শাহানা বিবি বিশ্বের শীর্ষ ধনীদের একজনই হবেন, কিন্তু বাচ্চাটা তার কুকুর বিড়ালের সাথে উচ্ছিস্টই নিয়েই যুদ্ধ করে। আর মধ্যবিত্ত পিতা মাতা সন্তানকে ইংরেজী স্কুলে পাঠিয়ে নিজেরা রোজা রাখে। এ অবস্থার পরিবর্তন অবশ্যই প্রধানমন্ত্রী এবং বিবেকসম্পন্ন রাজনীতিকরা করতে পারেন।
জানি এই জনবহুল দেশের পর্বত প্রমাণ সমস্যা প্রধানমন্ত্রীর একার পক্ষে স্বল্প সময়ে মেটানো সম্ভব না। কিন্তু প্রধানমন্ত্রী ঐ সব রগকাটা হাসপাতাল আর স্কুল মালিকদের চাপাতির ধার কমিয়ে দিয়ে সাধারণ মধ্যবিত্তের মধ্যে একটু শান্তির সু-বাতাস বইএ দিতে পারেন। শুনেছি প্রধানমন্ত্রী ব্লগেও মাঝে মধ্যে ঢূ দেন। এ চিঠি কি উনি পাবেন কিণা জানিনা...কিন্তু আমার বিশ্বাস এ চিঠি পেলে এবং পড়লে প্রধানমন্ত্রী মধ্যবিত্তকে নিয়ে আরো বেশী ভাববেন।
প্রশ্নঃ মধ্যবিত্ত কাহাকে বলে?
উত্তরঃ মধ্যবিত্ত হল বিত্তহীন একটি প্রজাতি, যে প্রজাতি ভাল না থেকেও ভাল থাকার ভান করে। 

