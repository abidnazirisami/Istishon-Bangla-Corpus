কেন আমরা যুদ্ধাপরাধীদের ফাঁসীর দাবীতে আন্দোলন করছি_


আজ প্রশ্ন করা হচ্ছে, কাদের মোল্লা, সাঈদী, নিজামী আর সাকাদের ফাঁসী চেয়ে আমরা কি ট্রাইবুনালের উপর চাপ সৃষ্টি করছি কিনা। তৃতীয় মাত্রার একটা অনুষ্ঠানে কয়েকজন আন্দোলনরত ব্লগারকে এ প্রশ্ন করা হয়েছিলো। তারা যে উত্তর দিয়েছিলেন, প্রশ্নকর্তা মনে হয় সে উত্তরে সন্তষ্ট হতে পারেননি, কিংবা তিনি ভাবছেন এ প্রশ্নে যুদ্ধাপরাধীদের ফাঁসী দাবীকারীদের বেশ বেকায়দায় ফেলা গেছে, তাই তিনি বারবার এই প্রশ্ন প্রতিদিন তার টক শো’তে আগত অতিথিদের করে যাচ্ছেন আর তার নিজের বক্তব্যকে অধিক যুক্তিপুর্ণ বলে প্রতিষ্ঠিত করতে চাচ্ছেন । আমাদের সবাই প্রশ্ন করতে পারে, কারণ আমরা কারো রগ কাটি না, আমাদের সবাই প্রশ্ন করতে পারে, কারণ আমরা জামাতের মত দলীয় সিদ্ধ্বান্তে আন্দোলনকারীদের কাপুরুষের মত রাতের আঁধারে একাকী পেয়ে জবাই করে নৃশংসভাবে হত্যা করিনা। আমাদের অস্ত্র আমাদের গনসঙ্গীত, আমাদের স্লোগান আর অগুনিত মানুষের ভালবাসা-সমর্থন।
হ্যা! আমাদের জবাব আছে! ট্রাইবুনালে যখন বিচার কাজ চলছিলো, তখন জামাত শিবির ক্রমাগত যুদ্ধাপরাধীদের মুক্তি দাবীতে আন্দোলনের নামে পুলিশ বাহিনীর উপর হামলা চালিয়ে যাচ্ছিল, সাধারণ নাগরিকদের গাড়ী পুড়িয়ে যাচ্ছিল। এমনকি বিরোধীদলীয় নেত্রী খালেদা জিয়া বিভিন্ন সমাবেশে ক্রমাগত যুদ্ধাপরাধীদের মুক্তি দাবী করে আসছিলেন। তখনতো কেউ প্রশ্ন করেনি, কেন তারা বিচার কাজকে প্রভাবিত করার চেষ্টা করছে? তাদের হরতালের কারণে সাধারণ মানুষ ভীত-সন্ত্রস্থ হয়ে গাড়ী বের করার সাহস পাচ্ছিল না। মনে হচ্ছিল সারা বাংলাদেশ যুদ্ধাপরাধী, জামাত শিবির রাজাকারদের দখলে। সাধারণ মানুষ যদি তাদের তান্ডবে ভয় পেয়ে যায়, ট্রাইবুনালের বিচারকেরা কি এই বাংলাদেশের বাইরের মানুষ? আমরাতো তখন রাস্তায় নামিনি। আমরা ছাত্র শিক্ষক, শ্রমিক, পেশাজীবি আমাদের যার যার পেশায় মগ্ন ছিলাম। আমরা সবসময় রাস্তায় নামিনা। আমরা একবার রাস্তায় নেমেছিলাম ৫২ এর ভাষা আন্দোলনে, একবার নেমেছিলাম ১৯৭১এর মুক্তিযুদ্ধে, আরেকবার নেমেছিলাম ১৯৯০এর গণআন্দোলনে আর আজ নেমেছি ২০১৩তে যুদ্ধাপরাধীর ফাঁসীর দাবীতে। আমরা কখনো ব্যর্থ হইনি। ভাষা আন্দোলন যেমন সঠিক, মুক্তিযুদ্ধ যেমন সঠিক, এরশাদ বিরোধী আন্দোলন যেমন সঠিক ছিল, আজকের যুদ্ধপরাধীর ফাঁসীর দাবীও সঠিক সিদ্ধান্ত। আমাদের রাজনৈতিক নেতা হিসেবে কেঊ চিনেনা। আমরা সময়ের দাবী মিটিয়ে প্রতিবারই ঘরে ফিরে গেছি। আজ আমরা আবার রাস্তায় নেমেছি যখন আমাদের মনে হয়েছে, জামাত-শিবিরের তান্ডবে আক্রমণে আমাদের পুলিশ বাহিনী দিশেহারা, আমাদের বিচারকরা হয়তোবা সন্ত্রস্থ, যুদ্ধাপরাধের সঠিক বিচার হবেনা।
কাল আমাদের ব্লগার বন্ধু রাজিব হায়দার শোভনকে জামাত শিবিরের কসাইরা জবাই করে হত্যা করেছে। তারা কি রাষ্ট্রকে এই হুমকী দিচ্ছেনা যে, যুদ্ধাপরাধীদের ফাঁসী হলে বিচারক ও বিচার সংশ্লিষ্টদের এই পরিনতি হবে? বিচারকরাতো অন্ততঃ এটা জানে যে, যুদ্ধাপরাধীদের ফাঁসী না হলে কোনো মুক্তিযোদ্ধার সন্তান তাদের হত্যা করতে যাবে না। তাহলে কিভাবে মামলা প্রভাবিত হয়? মুক্তিযোদ্ধার সন্তানেরা শুধু সাধারণ মানুষের সেন্টিমেন্ট তুলে ধরছে। তাদের আন্দোলন শান্তিপুর্ণভাবে চলছে। তারা কারো গাড়ী পোড়ায় না, কাউকে জবাই করেনা, রগ কাটেনা।
স্বাভাবিক ব্যবস্থায় একজন সাধারণ মানুষ নিহত হলে তার পরিবার কি খুনীদের ফাঁসীর দাবী করে না? আদালতের রায় দোষে দুষ্ট মনে হলে উচ্চ আদালতে আপীল দায়ের করে না? ঊচ্চ আদালতে আপীলের সুযোগ না থাকলে আইন পরিবর্তনের দাবী জানাতে পারে না? কিন্ত আজ জামাত শিবির রাষ্ট্রের বিরুদ্ধে সরাসরি যুদ্ধ ঘোষণা করেছে। তারা রীতিমত পুলিশের উপর অস্ত্রশস্ত্রে সজ্জিত হয়ে গেরিলা আক্রমণ চালাচ্ছে। সে ক্ষেত্রে, তারা স্বাভাবিক বিচার ব্যবস্থার সুবিধা পেতে পারে না, এবং তাদের বাংলাদেশ রাষ্ট্রে রাজনীতি করার অধিকার নেই।
সারা বাংলার মানুষ ৭১এর খুনীদের ফাঁসী দাবী করে সরকার আর বিচারকদের এই বার্তা পৌছে দিতে চায় যে, নির্ভয়ে বিচার কাজ পরিচালনা করতে তাদের কোন ভয় নেই! বাংলাদেশের কোটি কোটি মানুষ তাদের সাথে আছে। এই দেশ গুটি কয়েক সঙ্ঘবদ্ধ যুদ্ধাপরাধী রাজাকারের হাতে চলে যায় নি, যেতে দেওয়া হবেনা। মানুষ জানতে চায় সাড়ে তিনশো মানুষের নৃশংস হত্যাকান্ড যদি সন্দেহাতীতভাবে প্রমাণিত হয় তবে তার ফাঁসী ছাড়া অন্য কোনো শাস্তির বিধান আছে কিনা?
আর বিএনপি সহ অন্য দল যারা যুদ্ধাপরাধীদের প্রতি সহমর্মিতা প্রকাশ করে তাদের এই আন্দোলনের মাধ্যমে স্বতঃস্ফুর্ত জনতা জানিয়ে দিতে চায়, আমাদের মা-বাবার খুনীদের হত্যাকারীদের যারা বন্ধু হয়, বাংলাদেশ রাষ্ট্রের জন্মের বিরোধিতাকারীদের যারা সমর্থন দেয় তারা আমাদের সাধারণ মানুষের বন্ধু হতে পারেনা, তাদের প্রতি সমর্থন এই দেশের মানুষের নেই, থাকবে না।
0

