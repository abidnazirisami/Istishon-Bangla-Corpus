রাজনীতিতে আফ্রিকান মাগুর আর গুম খুন! 


বর্তমান গুম, খুন আর দুবৃত্তায়নের রাজনীতি দেখে আবুল মনসুর আহমেদের লেখা ‘আমার দেখা রাজনীতির ৫০ বছর’ জাতীয় একটা লেখা মনে আসছে, তাই লিখছি! আমার ছেলেবেলায় দেখা রাজনীতিবিদেরা ছিলেন, সরল সহজ জীবনযাপনে অভ্যস্ত আর দেশের প্রতি মানুষের প্রতি তাদের ছিল অসীম ভালবাসা। শক্তির প্রয়োগ যে ছিলনা তা না, তবে এভাবে এখনকার মত ব্যক্তি স্বার্থে কিংবা ব্যবসায়িক স্বার্থে শক্তি ব্যবহৃত হত না; রাজনীতি সবসময় বাহুবলের চাইতে অধিক শক্তিশালী ছিল। ঐ সময়ের মানুষদের হয়তো মনে হত, একজন রাজনীতিকের দেশের প্রতি ভালবাসা আর ফলশ্রুত ত্যাগ থাকবে এটাই তো স্বাভাবিক! তা নইলে রাজনীতি করা কেন?! কিন্ত বর্তমান সময়ের খুনে রাজনীতিবিদদের দেখলে তারা হয়তো বুঝতে পারতেন তাদের সময়কার রাজনীতিবিদদের স্বাভাবিক মানবিক গুনগুলোর কারণেই তারা ছিলেন অসাধারণ আর স্বাভাবিক আচরন আশা করাই বর্তমান সময়ে অস্বাভাবিক। সমাজবিদরা হয়তো ভেবে দেখবেন এত অধঃপতন কেন হল? কিভাবে হল? 
রাজনীতি এখন শুধুই বাণিজ্যিক উচ্চাভিলাষের নাম! এই উচ্চাভিলাষ চরিতার্থ করতে সন্ত্রাস, হত্যা, গুম সবই জায়েজ হয়ে গেছে! রাজনীতিতে এখন মেধা, শিক্ষা, জ্ঞান, ত্যাগ-তিতিক্ষার কোন স্থান নাই। কিন্ত কি এমন হল যে, রাজনীতিকদের এমন চরিত্র বদল করতে হল? কিংবা চরিত্রবান রাজনীতিকরা দুশ্চরিত্র, সন্ত্রাসী আর অপরাধীদের দ্বারা প্রতিস্থাপিত হয়ে গেলেন? 
সময় অনুযায়ী রাজনীতিকদের তিন ক্যাটাগরীতে ভাগ করে নেয়া যায়, এক, স্বাধীনতা পুর্ববর্তী থেকে শুরু করে আশির দশকের শেষ পর্যন্ত, দুই নব্বইয়ের দশক শুরু থেকে শেষ পর্যন্ত আর তিন দুই হাজার সাল থেকে এ পর্যন্ত। রাজনীতিকদের চরিত্র ক্রমবিবর্তন হয়েছে কিংবা নতুন ধরণের রাজনীতিকরা পুরোনদের নির্বাসিত করেছেন, কেউ বা সময়ের প্রয়োজনে চরিত্র বদল করেছেন। আশির দশকের রাজনীতিকরা সম্পদশালী ছিলেন না; তাদের রাজনীতির মুল শক্তিই ছিল ব্যপক জনসংযোগ আর জনসমর্থন। এ সময়ের রাজনীতিকরা রাজনৈতিক কর্মসুচী পালন করতে গিয়ে অনেক সময় নিজের স্ত্রীর হাতের চুড়িও বিক্রি করে দিতেন! কিন্ত মুলত তারা তুলনামুলক উচ্চবিত্তদের চাঁদার উপর নির্ভর করতেন! রাজনীতির পেছনে সময় দিতে গিয়ে তারা এমনই ছন্নছাড়া জীবন যাপন করতেন যে তাঁরা তাঁদের পরিবারের সদস্যদের পড়ালেখা আর অন্যান্য সুবিধা অসুবিধার খেয়াল রাখতে পারতেন না। 
জিয়াউর রহমান দলগঠন করতে গিয়ে রাজনীতিতে ইতিমধ্যেই অপাংক্তেয়, অবসরপ্রাপ্ত সামরিক অফিসার আর অরাজনীতিক পেশাজীবিদের দলে টেনেছিলেন আর এরশাদ ক্ষমতায় এসে বাংলাদেশে অনেক পুঁজিপতির জন্ম দেন; বেসামরিক অফিসার আর দলছুটদের সাথে এদেরও দলে টেনে নেন। এরশাদ এধরণের অরাজনীতিক পুঁজিপতিদের রাজনীতিতে সরসারি মন্ত্রীত্ব আর এমপিত্ব দিয়ে দলে টেনে আনেন। অপরদিকে আওয়ামী রাজনীতি চলতে থাকে পুঁজিহীন রাজনীতিকদের দ্বারা। আওয়ামী রাজনীতিবিদেরা মুলত তাঁদের রাজনৈতিক ইমেজ বা ক্যারিশমা, চাঁদার যোগান, আর জনসমর্থনের উপর নির্ভর করতেন।
১৯৮৬ এবং ১৯৯১ এর নির্বাচনে যথাক্রমে জাতীয় পার্টি আর বিএনপি নব্য পুজিপতিদের মনোনয়ন দেন। এরা আবার ব্যপক অর্থ ছড়িয়ে প্রশাসন, দুব্বৃত্তদের কিনে ফেলে! ভোটারদের মধ্য অর্থ ছড়িয়ে এরা রাজনীতির পুরোন খেলোয়াড়দের কোণঠাসা করে ফেলেন। ব্যপক অর্থনৈতিক লাভের আশায় সন্ত্রাসীরাও ভীড় করেন বিএনপি-এরশাদ কর্তৃক সৃষ্ট নব্য পুঁজিপতি রাজনীতিবিদদের পেছনে। এই ধারায় আওয়ামী লীগ খেতে থাকে মার। ৮৬ আর ৯১ এর নির্বাচন দেখে আওয়ামী লীগের হাই কমান্ড তাদের ‘ভুল’ সংশোধন করার সিদ্ধান্ত নেন; দলে আমন্ত্রণ জানান পুঁজিপতিদের। এবার শুরু হল পুঁজিপতি বনাম পুঁজিপতির যুদ্ধ, সন্ত্রাসী বনাম সন্ত্রাসীর যুদ্ধ। দেশপ্রেমিক রাজনীতিকরা ধীরে ধীরে রাজনীতি থেকে নির্বাসিত হলেন। কেউ কেউ আবার সময়ের প্রয়োজনে নিজেরা টাকার পেছনে ছুটলেন আর এভাবেই একসময়ের ত্যাগী রাজনীতিক হয়ে গেলেন নব্য পুঁজিপতি আর অনেক ভাগ্যবান মালিক হলেন নতুন শিল্প আর ব্যাঙ্কের। 
খুনী সন্ত্রাসীরা বুঝতে পারলেন রাজনীতি করলে অনেক লাভ আর রাজনীতির মুল শক্তি হল পুঁজি। কিন্ত রাজনীতিককেও তার বিকাশের জন্য সন্ত্রাসের উপর নির্ভর করতে হয়। এই সন্ত্রাসীরা এতদিন মুলত পুঁজিপতি-রাজনীতিকদের ছত্রছায়ায় থাকলেও একসময় পুঁজিপতি-রাজনৈতিক নেতাদের ছত্রছায়ায় থেকে নিজেরাও পুঁজিপতি হয়ে উঠেন। সন্ত্রাস চালাতে গিয়ে তারা খুন-ডাকাতি-ধর্ষণ রাহাজানি করতে দ্বিধান্বিত হত না। মাঠ পর্যায়ে সন্ত্রাস চালিয়ে এরাও প্রভাবশালী হয়ে উঠেন। এখানে মনে রাখতে হবে পুরাতন আমলের সনাতনী রাজনীতিকদের সাথে জনগনের সরাসরি যোগাযোগ থাকতো; অন্যদিকে পুঁজিপতি রাজনীতিকরা জনগনের সাথে সরাসরি কোন যোগাযোগ রাখেনা। যেহেতু ঐ সময়ের নির্বাচনে ভোট পাওয়ার জন্য জনতার উপর নির্ভর করতে হত না আর জনসভায় মাঠ ভরানো ছাড়া জনতার আর কোন ভুমিকাই ছিলনা সেহেতু যোগাযোগের জন্য পুঁজিপতি রাজনীতিবিদেরা সন্ত্রাসী টাউট বাটপারদের উপর নির্ভরশীল থাকতেন, আর নিজেরা শুধুমাত্র দলীয় প্রধানসহ দলের উচ্চ পর্যায়ের নেতাদের সাথে যোগাযোগ রক্ষা করতেন। দেখা গেল এই সন্ত্রাসী টাউট বাটপাররা জনতার সাথে সরাসরি যোগাযোগের সুযোগে এবং রাজনৈতিক আশ্রয়-প্রশ্রয় পেয়ে নিজেরাই বিত্তশালী হয়ে উঠলেন আর তাদের পুজিপতি প্রভুর চাইতে অধিক ক্ষমতাশালী হয়ে উঠলেন। একটা সময় শিল্পপতি কিন্ত আপাত ভদ্রলোক ক্যাটাগরীর রাজনীতিকদের জায়গা নিলেন সন্ত্রাসী কাম পুজিপতি ‘রাজনীতিবিদেরা’। 
এই সন্ত্রাসী-পুজিপতি-রাজনীতিকরা থেমে নেই। সন্রাসী পুঁজিপতি মালিকেরা প্রতিনিয়তই শক্তি সংগ্রহ করছে। তাদের দুষ্কর্মের প্রধান শক্তি হচ্ছে ক্ষমতা আর আর ক্ষমতা বাড়াতে যা যা দরকার তার সবই তারা অর্জন করছে এবং করবে। সাম্প্রতিক বলবর্ধক হরমোন হিসেবে যোগ হয়েছে প্রিন্ট আর ইলেক্ট্রনিক মিডিয়ার মালিকানা। দুই নেত্রী তাদের দীর্ঘ রাজনৈতিক জীবন আর তাঁদের স্বামী আর পিতার ইমেজের কারণে এই বিশাল ‘আফ্রিকান মাগুর’এর খাদ্যে এখনও পরিণত হননি। কিন্ত যে আফ্রিকান মাগুর এই দুই নেত্রী গত তিন দশকে সৃষ্টি করেছেন তারা দুই নেত্রীর পরবর্তী বংশধরদের রেহাই তো দিবেনই না, বরং এভাবে চলতে থাকলে শীতলক্ষ্যা, যমুনা, বুড়িগঙ্গা আর কর্ণফুলি নদীর পানি আরো অনেক কাল রক্তে রঞ্জিত হবে। 
বর্তমান সময়ের রাজনীতিবিদরা আর কেউ নন, তারা এই যুগ বিবর্তিত রাজনীতিবিদ। গতকালকে এক আইনজীবি বন্ধু আমাকে বড় দুই দলের যে কোন এক দলের জেলা পর্যায়ের এক সেক্রেটারীকে পরিচয় করিয়ে দিলেন। লোকটার চুল পাকা বয়স্ক, কিন্ত আমার মনে হল জেলা পার্টি সেক্রেটারী পর্যায়ে যে ব্যক্তি পৌঁছাতে পেরেছেন, তিনি তো কোন নিষ্পাপ মানুষ নন। লোকটা একটু সরে যেতেই আমি বন্ধুকে জিজ্ঞেস করলাম, ‘ উনি কতজনকে মেরেছেন বা মারিয়েছেন?’ বন্ধুর জবাব, ‘অগুনিত’। এই হল বর্তমান সময়ের রাজনীতি। আমাদের বুঝতে হবে আওয়ামী লীগকে সরিয়ে বিএনপি কিংবা বিএনপিকে সরিয়ে আওয়ামী লীগ এনে সন্ত্রাস গুম খুন কিছুতেই বন্ধ হবেনা। আওয়ামী লীগ, বিএনপি থেকে সব সন্ত্রাসীদের উৎখাত আজ জরুরী হয়ে পড়েছে। 
মানুষের মনুষ্যত্ববোধ আজ সর্বনিম্নে পৌঁছে গেছে। একজন ‘মানুষ’ যখন অন্য মানুষকে খুনের বিবরণ নির্লিপ্তভাবে দিতে থাকে তখন শিউরে উঠি। হাজার হাজার শিশু এখন ফুটপাথে ডাস্টবিনে পশুপাখীর সাথে খাবার কুড়িয়ে খায় আর তার পাশ ঘেঁষে ছুটে যায় বিএমডব্লিউ আর প্রাডো। এতো অবিচারের মধ্যে যে শিশু বড় হয় সেই শিশুর মধ্যে বিকশিত হয়না মানবিক বৃত্তি। অর্থ বিত্তের হাতছানি আর সমাজের প্রতি আক্রোশ তাকে নির্লিপ্ত খুনীতে পরিণত করে। 
আজ আমরা বলছি মধ্য আয়ের দেশের পরিণত হওয়ার কথা। কথাটা অনেকাংশে সত্যিই এবং বাংলাদেশের অর্থনৈতিক বিকাশ অস্বীকার করার মত কোন বিষয় না। কিন্ত এত বৈষম্য আর অবিচারের মধ্যে যদি সমাজের এক বিশাল জনগোষ্ঠীকে আমরা আটকে রাখি আর নিজেরা উলঙ্গ উল্লাসে মত্ত থাকি, তাহলে ‘মধ্য আয়ের দেশে’ নারকীয় সন্ত্রাস আর হত্যাকান্ড বাড়তেই থাকবে আর সুইডেন আসলাম আর মুরগী মিলনেরা একদিন প্রধানমন্ত্রীত্বের আসন কলঙ্কিত করবে। আমাদের কারো শরীরই লোহা দিয়ে বানানো না, এ কথা যেন আমরা ভুলে না যাই। 

