বাংলাদেশের ক্রিকেট আর 'বিশেষ' অজ্ঞের ক্ষুদ্র ভাবনা 


টেস্ট প্লেয়িং জাতি হিসেবে আমরা দর্শকরাও অনেক কিছু শিখছি। বড়দের বিরুদ্ধে যেমন নির্ভার খেলা যায়, তেমনি ছোটদের সাথে খেলতে থাকে হারানোর ভয়। এজন্য বড়দের সাথে অনেক জয়ের পরেও আফগানিস্থান, আয়ারল্যান্ড, কানাডার সাথে আমাদের প্রায়ই হারতে হচ্ছে। আপেক্ষাকৃত দুর্বল দলের সাথে খেলতে গেলে আমাদের স্ট্র্যটেজি নিয়ে ভাবা দরকার। আমাদের নার্ভ ধরে রাখার উপর ট্রেনিং প্রয়োজন। আমাদের খেলোয়াড়দের এ ব্যাপারে মেডিটেশন কোর্স করালে কাজে দিতে পারে বলে আমার মনে হচ্ছে। 
আনপ্রেডিক্টেবল পাকিস্থান আবার আমাদের বিরুদ্ধে খুবই প্রেডিক্টেবল! গত এশিয়া কাপে দুবার এবার এশিয়া কাপে একবার আমরা তাদের হারাতে হারাতেও হারাতে পারিনি। আমাদের অধিনায়ক প্রায়ই একটা কথা বলেন! ‘আমরা প্রতিপক্ষকে নিয়ে ভাবছিনা, আমরা আমাদেরকে নিয়ে ভাবছি! আমরা যদি আমাদের খেলাটা খেলতে পারি, তাহলে আমরা যে কোন দলকে হারাতে পারি’! ফর্মুলাটা এতদিন ঠিক ছিল, কিন্ত এখন এটা আর কাজ করছেনা। কারণ বাংলাদেশকে এখন আর কোন প্রতিপক্ষই সহজভাবে নেয় না, আর তাই প্রত্যেকটা খেলোয়াড়ের বিরুদ্ধেই তাদের থাকে ইনডিভিজুয়াল গেম প্ল্যান। অথচ পাকিস্থানের খেলোয়াড়দের বিরুদ্ধে আমাদের কোন গেম প্ল্যান ছিলনা। আফ্রিদি, পেস এটাকের বিরুদ্ধে সাবলীল ছিলনা, অথচ সাকিবসহ অন্যান্য স্পিনারদের তার বিরুদ্ধে নামিয়ে মুশফিককে অবলীলায় খেতে হয়েছে ছয়ের পর ছয়। সাকিব-রাজ্জাক আমাদের সেরা বোলার সন্দেহ নেই, কিন্ত আফিদীর বিরুদ্ধে স্পিনাররা কাজ করবে না এ ব্যাপারটা তাঁকে নিয়ে গবেষণা করলেই টিম বাংলাদেশ জানতে পারতো। আফ্রিদী যখন মাঠে নামে তখন পাকিস্থানের দরকার ৫২ বলে ১০২ রান, কিন্ত সাকিবের দুই ওভারেই সে প্রায় ৪০ রান নিয়ে ম্যাচ বের করে নিয়ে যায়। এরপর যখন পেসাররা আসে তখন আফ্রিদী সে ভাবে আর ছয় মারতে পারেনি। ভারতের বিরুদ্ধে অতিমানবীয় ইনিংসটা খেলার পরে আফিদীর ব্যাপারে নাসু সাহেবকে(কম্পিউটার এনালিস্ট) নিয়ে বসা উচিত ছিল বাংলাদেশের খেলোয়াড় আর কোচের। ভারত ম্যাচে ভিরাট কোহলিকে কিভাবে আউট করতে হবে সে সম্পর্কে আমাদের কোন ধারণা বা প্ল্যান ছিলনা। কোন কোন কোন সময় একটা দল অতি ভাল বোলিং বা ব্যাটিং করে ম্যাচ জিতে যায়, তখন পরিকল্পনার খুব একটা দরকার হয়না। আপনার বিশাল স্কোরের পর যদি একের পর এক ঘুর্ণিতে প্রতিপক্ষ আউট হয়ে যায়, সেদিন আপনার দল খুবই লাকী। কিন্ত ম্যাচ যেদিন সমানে সমানে হয় সেদিন অধিকতর ইন্টেলিজেন্ট প্ল্যান অনুসরনকারী দলই জিতবে। 
আরেকটা ব্যাপার হল, একজন বোলার যখন ছয় খায় তখন সে ইচ্ছাকৃতভাবে পরের বলটি করতে দেরী করে, টিম মেটদের সাথে আলোচনা করে, ফিল্ডিং সরিয়ে ব্যাটসম্যানের বিরক্তি উতপাদন করে তার স্নায়ুর উপর চাপ সৃষ্টি করে। এতে প্রায় ক্ষেত্রেই ব্যাটসম্যান তার ছন্দ হারিয়ে ফেলে। গত ইন্ডিয়া-বাংলাদেশ ম্যাচে যখন বরুন এরনকে মুশফিক একের পর এক মাঠ ছাড়া করছিল তখন বরুনের বীমার খেয়ে মুশফিক আহত হয়, এরপরে মুশফিক আর তার পুরোনো ছন্দ ফিরে পায়নি। অথচ সাকিব-রাজ্জাকরা একের পর এক মার খাচ্ছিল আর দেরী না করে পরের বলগুলো করে যাচ্ছিল; মনে হচ্ছিল তারা কোনমতে ছয়টা বল করে ফেলতে পারলেই বাঁচেন। 
তবে সাকিব-তামিম-মুশফিকরা যখন এসেছিলেন তখন তাদের দুঃসাহস, আগ বাড়িয়ে চার মারা পঞ্চাশ-ষাট রান করা আর মাঝে মাঝে ম্যাচ জেতা আমাদের মুগ্ধ করেছে। সাকিব তামিমদের সাথে একই সাথে আসা ভিরাট কোহলিরা এখন এঙ্কর রোল প্লে করে মহিরুহে পরিণত হয়েছে। সাঙ্গাকারা একাই একটা ম্যাচ বের করে নেয়। সাকিব তামিমরা বয়সে তরুন হলেও অভিজ্ঞতায় অনেকের চাইতে সিনিয়র, তাই ধুমধাম ত্রিশ-চল্লিশ করে দায়িত্ব শেষ করার দিন এখন শেষ। বিশেষ করে তামিম যাই হোক, মুশফিক সাকিব নাসির মমিনুলকে আমরা এখন জয়বর্ধনে-সাঙ্গাকারার ভুমিকায় দেখতে চাই। সাকিবএর নিজেকে আর ছোট দলের বড় খেলোয়াড় হিসেবে ভাবার সুযোগ নেই। বাংলাদেশের অনেক বড় দল হবার সময় এবং সুযোগ এসে গেছে, কারণ এই দলে সাকিব তামিম মুশফিক নাসির মমিনুলের মত একগাদা খেলোয়াড় এসে গেছে, যাদের সবাই বিশ্বমানের। 
আর আম্পায়ারিং এর কথা আর কি বলবো! প্রায়ই আমরা ক্রুশিয়াল মোমেন্টে খারাপ আম্পায়ারিং এর শিকার হচ্ছি, যার কিছুটা ইচ্ছাকৃত কিছুটা অনিচ্ছাকৃত! এর থেকে উত্তোরণের উপায় হল, একজন খেলোয়াড়ের হঠাত বিদায়ে ভেঙ্গে না পড়া এবং মাঠের বাইরে প্রাক্তন ইংরেজী জানা ক্রিকেটারদের ভারতীয়-ইংলিশ-অস্ট্রেলিয়ান প্রাক্তন ক্রিকেটারদের মত শোড়গোল ফেলা, কারণ খেলোয়াড়রা আইসিসি কোড অফ কন্ডাক্টের কারনে মুখ খুলতে পারেন না। 
ক্রিকেট তাই শুধু ব্যাট বলের খেলাই না! এটা পরিকল্পনার খেলা, স্নায়ুর খেলা, দলগত খেলা, সর্বোপরি আত্মবিশ্বাসের খেলা। যেদিন এসবের কম্বিনেশন আসবে আর যেদিন বাংলাদেশ ভাবতে পারবে যে তাদেরকে হারানো কারো পক্ষেই সম্ভব না সেদিন তারা সব ম্যাচ না জিতলেও বেশীরভাগ ম্যাছ জিতবে!

