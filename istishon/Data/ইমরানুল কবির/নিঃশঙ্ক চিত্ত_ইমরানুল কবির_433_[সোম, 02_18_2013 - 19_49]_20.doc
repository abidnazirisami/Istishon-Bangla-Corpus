নিঃশঙ্ক চিত্ত


আমি প্রত্যাখ্যান করি কারো ফলানো অতি অধিকার
আমি প্রত্যাখ্যান করি কারো দাবীকৃত আন্দোলনের মালিকানা
তোমাকে সন্তষ্ট করতে মাথায় বাঁধিনি জাতীয় পতাকা
তোমার বাহবা পেতে কন্ঠে ধরিনি শ্লোগান
‘কাদের মোল্লার ফাঁসী চাই!’ কিংবা ধর-
‘জামাত শিবির রাজাকার
এই মুহুর্তে বাংলা ছাড়’।
তুমি এতোটা ভালবেসনা, যাতে আত্মশ্লাগায় আমাকে কর অবদমিত
তুমি এতোটা আত্মবিশ্বাসী হয়োনা, যাতে নিজেই স্বয়ং বস অদ্রি শেখরে
জেনে রেখ-
আমি ভালবেসে একাই এসেছি শাহবাগ চত্বরে,
রাতের শেষে একাই ফিরি, মাথায় বেঁধে-
‘রাজাকারের ফাঁসী চাই’।
জানি তুমি ভালবাসো মুক্তিযুদ্ধ আর-
সবুজের বুকে ঐ লাল সুরয
আমিও তা-ই ভালবাসি;
কারণ তোমার মত আমাকেও ভালবেসেছে
মাথার ‘পরে বিশাল আকাশ নিংড়ানো
শ্রাবণের ক্লান্তিহীন মেঘ বর্ষণ
আটষট্টি হাজার বর্গমাইলের এক
প্রেমিক দেশ
সে দেশ বাংলাদেশ
তোমার শঙ্কায় শ্রদ্ধা রেখে
আমি শেষ করি এই বলে-
লক্ষ মোমের প্রজ্জলিত শিখায় আমাদের দৃপ্ত অঙ্গীকার
লক্ষ যুক্তিতে লক্ষ বিশ্লেষনে হবে আরো শানিত!
বিজয়ের লাল সবুজ পতাকা
উড়বেই শত্রুর বীজিত দুর্গে। 

