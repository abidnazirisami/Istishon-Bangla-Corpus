কর্ণফুলী টানেল নির্মাণ, চীনা পাড়া_ কোরিয়া পাড়া, আগত ভবিষ্যত


গুলশান, বারিধারার পাশে বাড্ডা। গুলশান, বারিধারা বড়লোকের এলাকা, বাড্ডা ‘গরীব লোকের’ এলাকা। গুলশানের কাঠা প্রতি জমির দাম কোটি কোটি টাকা, বাড্ডার দাম ছিল অনেক সস্তা। অথচ একটা রাস্তার এই পাড় আর ঐ পাড় ছিল গুলশান বাড্ডা। সামান্য কিছু নাগরিক সুবিধা, যোগাযোগ অপ্রতুলতা মিটিয়ে দিলেই এ তিনটা এলাকার মধ্যে আর কোন পার্থক্য নেই। ক্রমবর্ধমান ঢাকা শহরে এখন এই ব্যাপারটাই ঘটছে। উত্তরা, নিকুঞ্জ, পুর্বাচল, ঝিলিমিলি সহ নিত্যদিন শহরের প্রসার ঘটছে আর নাগরিকের বাসস্থান তৈরী হচ্ছে। এই নাগরিক সুবিধা বা অপ্রতুলতা মেটানোর জন্য ঋণের বিনিময়ে যদি সরকার বাড্ডা, পুর্বাচল যদি চীন-জাপানকে দিয়ে দেয় তাহলে ব্যাপারটা কেউ মেনে নিবেনা।
তেমনটাই ঘটছে চট্টগ্রাম কর্ণফুলী টানেল নির্মানের ক্ষেত্রে। কর্ণফুলী টানেলের জন্য সরকার চীনের কাছ থেকে ১০০ কোটি ডলার ঋণ নিচ্ছে আবার চীনের কোম্পানী দিয়েই টানেলটি নির্মান করা হবে। মুল প্রজেক্ট কত টাকার এখনও নির্ধারণ হয় নি। তবে টানেল নির্মান থেকে সমস্ত লাভ চীনা কোম্পানী নিয়ে যাবে। নিয়ে যাক! তা নিয়েও কথা বলতে চাই না! যে কথা আমাকে জ্বালা দেয় তা হল কর্ণফুলী টানেল নির্মান হচ্ছে চীনাদের স্বার্থে, আর এই ঋণ পরিষোধ করতে হবে আমাদেরকেই। কারণ শুধু চীনাদের এক্সক্লুসিভ বিজনেস জোন নির্মাণ করার জন্য এই টানেলের কাছাকাছিই কয়েকশো একর জায়গা দেয়া হবে।
নীল চিহ্নিত রেখাটি প্রস্তাবিত ট্যানেল
গুলশান বাড্ডার সাথে কর্নফুলী টানেল নির্মানের আলোচনার মোহনায় উপনীত হয়েছি আমরা। শুরুতেই বলেছিলাম গুলশান বারিধারা আর বাড্ডার অবস্থান রাস্তার এই পাড় আর ঐ পাড় আর দু এলাকার পার্থক্যের জায়গাটাই হল নাগরিক সুবিধা। কর্ণফুলী নদীর ঐ পাড় বলতে গেলেই ‘হীরের খনি’। যে কোন ভারী শিল্প নির্মাণের ক্ষেত্রে জেটি নির্মানের সুবিধা সব অঞ্চল পায় না। কর্ণফুলী তীরবর্তী শিল্পগুলি এই সুবিধা পাবে। সমুদ্র বন্দর আর বিমান বন্দর আছে হাতের নাগালের মধ্যে; একজন শিল্প উদ্যোক্তার জন্য এই ধরণের জায়গা হল ‘স্বপ্নভুমি’। কিন্ত বাংলাদেশের ব্যবসায়ীরা যে কারণে এই স্বপ্নভুমিকে এতদিন কাজে লাগাতে পারেনি তার কারণ হল গ্যাস, বিদ্যুৎ আর যোগাযোগের অপ্রতুলতা। বাঙ্গালীর আবার ‘মেহমানদারী’র নাম আছে। দেখা যায় নিজেরা দুদিন ধরে খেতে পারছে না, কিন্ত মেহমান এলে বাড়ির অতি আদরের ছাগলটাকে কিংবা মুরগীটাকে জবাই করে মেহমানকে সন্তষ্ট করে। দেশী ব্যবসায়ীকে গ্যাস, বিদ্যুৎ দেয় যাচ্ছে না, কিন্ত বিদেশীদের জন্য এই সমস্ত ব্যবস্থা হয়তো প্রধানমন্ত্রী নিজে বসে করবেন। 
এই টানেল নির্মানের জন্য চীন থেকে সহজ শর্তে ঋণ নেয়া যেতে পারে, কিন্ত এর বিনিময়ে স্ট্রাটেজিক পয়েন্টে জমি দিতে হবে কেন? মুলত চীন এই টানেল নির্মান করছে নিজেদের স্বার্থে। আমাদের লাভ হবে টানেল দিয়ে আমরা কক্সবাজার বেড়াতে যেতে পারবো সেটা আমরা শাহ আমানত সেতু বা কালুরঘাট দিয়েও যেতে পারি। আমাদের মানুষের জমি কেড়ে নিয়ে বা একয়ার করে নিয়ে চীনাদের দেয়া হবে। ইতিপুর্বে দক্ষিন কোরিয়াকেও এ ধরণের বিশাল ও মুল্যবান এলাকা দিয়ে দেয়া হয়েছে কোরিয়ান ইপিজেড নির্মাণ ও শিল্প স্থাপন করার নামে যেখানে কয়েকশো একর জায়গায় গত বিশ বছরে একটা জুতার ফ্যক্টরী ছাড়া আর কিছুতো স্থাপন করা হয় নি, বরং এটাকে কোরিয়ানরা নিজেদের বিনোদন কেন্দ্র বানিয়ে রেখেছে। যেখানে বলা হয়েছিল লাখ লাখ লোকের কর্মসংস্থান হবে সেখানে ১০০ লোকেরও কর্মসংস্থান হয়নি।

চট্টগ্রাম তথা বাংলাদেশের মানূষকে গ্যাস, বিদ্যুৎ যোগাযোগ দেয়া হোক! শিল্প স্থাপন আমাদের মানুষেরাই করতে পারবে। আইন পেশার কারণে কর্ণফুলী গ্যাস ডিস্ট্রিবিউশন কোম্পানী লিমিটেডের সাথে আমার কাজের সম্পর্ক আছে। আমার কাছে অনেক ব্যবসায়ী আসে যারা গ্যাস লাইন পাওয়ার জন্য বিশাল অঙ্কের ‘ঘুষ’ দিতে চায়। লক্ষ্য করতে হবে তারা ইয়াবা বা ফেন্সিডিল চাচ্ছে না তারা শিল্প স্থাপনে গ্যাস সংযোগ পেতে ‘ঘুষ’ দিতে চাচ্ছে কারণ গ্যাস সঙ্কটের কারণে স্বাভাবিক পথে গ্যাস সংযোগ পাওয়া যায় না। এখন আপনি বিদেশী মেহমানকে মেহমানদারী করতে গিয়ে বাড়ীর আদরের ছাগল বা মুরগীটাকে জবাই দেয়ার মত সব গ্যাস কি বিদেশীদের দিয়ে দিবেন? আপনি কি বাসার বাচ্চাদের এভাবেই অভুক্ত রেখে বিদেশী মেহমানের দেশী মুরগীর হাড্ডি চিবানো দেখবেন?
কোরিয়ান অভিজ্ঞতা কাজে লাগানো যেতে পারে। কেন তারা এ পর্যন্ত কোন শিল্প স্থাপন করলো না বা করতে পারলো না? চীনারাও কি এমনি ভাবেই বছরের পর বছর আমাদের মুল্যবান জমি দখল করে বসে থাকবে? শহরের এত কাছে কেন তাদের এত জায়গা দিতে হবে? এই জায়গা সরকার নিজের উদ্যোগেই উন্নত করতে পারে, আর তা, দেশের মানূষের জন্যই লাভজনক। চীনারা দুরবর্তী অঞ্চলে নিজেদের উদ্যোগেই শিল্প স্থাপন করতে পারে, তাতে তাদেরও লাভ দেশেরও লাভ। 
বিদেশী বিনিয়োগকে আমরা সবসময় স্বাগত জানাই। বাংলাদেশে অনেক ইপিজেড করা হয়েছে বিদেশীদের স্বাগত জানাতেই। কিন্ত এক একটি দেশের নামে ৩০০ একর ৪০০ একর জায়গা দিয়ে, ‘চীনা পাড়া’, ‘জাপানী পাড়া’ বানানোর এই প্রবণতা আত্মঘাতী। সমষ্টিগত বা কোন জাতি গোষ্টীকে পাড়া বানিয়ে দেয়া হলে ঐ জাতি বা জন গোষ্ঠীর মাঝে অপরাধ প্রবণতাও বাড়তে পারে। এই ক্ষুদ্র দেশে ব্যবহার উপযোগী জমি আরো বেশ ক্ষুদ্র। সেই মহামুল্যবান জায়গা বিদেশীদের শিল্প স্থাপনের নামে দিয়ে দেওয়া সঠিক সিদ্ধান্ত বলে মনে করিনা। আমাদের দেশে ‘চুক্তি বাতিল’ ক্লস বা তার প্রয়োগ খুবই দুর্বল। কোরিয়ানরা কোন শিল্প স্থাপন না করেও যুগের পর যুগ আমাদের অতি মহামুল্যবান জমি দখল করে আছে। কিন্ত তাদের বিরুদ্ধে চুক্তি ভঙ্গের কোন ব্যবস্থা নেয়া হয়েছে কিনা বা জমি পুনরুদ্ধার করা যাবে কিনা জানিনা। ‘ঢাকা শহর ছাড়া আর কোন অঞ্চলের জায়গা মুল্যবান না’ এমন প্রবণতাও ত্যাগ করতে হবে। ঢাকা শহরের জায়গা ভারতীয় ‘সাহারা’দের দিতে গেলে দেশী ডেভেলপাররা যেভাবে প্রতিক্রিয়া দেখিয়েছে, চীনা-কোরিয়ানদের জায়গা দেয়ার ক্ষেত্রেও দেশী শিল্প উদ্যোক্তারা তেমন প্রতিক্রিয়া দেখাবেন বলে আশা করি।

