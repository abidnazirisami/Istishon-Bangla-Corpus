সম্পর্ক


 তুমি যদি ঘুড়ি হও
আমি যে নাটাই,
গোপন আকাশে সখি
লাল নীল তোমাকে উড়াই।
ওড়াতে ওড়াতে প্রায়
ধরে ফেলি বাজি,
মান্জা দেয়া সুতো জানে
বাতাসের সব কারসাজি।
যত ছাড়ি তত ওঠে
নীলিমার ঠাঁই,
ভাব বুঝে টান মেরে
ধীরে সুস্থে তোমাকে নামাই।
ঘুড়ি মানে হার জিত
কাটাকাটি খেলা,
ঘুড়ি ও নাটাই বুঝে
মেঘবৃষ্টি সুরেলা অবেলা।
তুমি যদি ঘুড়ি মেয়ে
আমি তো নাটাই,
মাঝ সুতো ছিড়ে গেলে
তুমি আমি আমাদের নাই॥

