হাল হকিকত


 মন-শরীরে তুমি-আমি কেমন কাছাকাছি,
যত্রতত্র এ গুন্জনের উড়ছেযে মৌমাছি।
বেশির মতে আমরা প্রেমের গহীন গাঙের মরা;
কিন্তু এমন ভাব ধরেছি দিচ্ছিনা কেউ ধরা।
কারো গল্পে তোমার-আমার ষোল কলাই সারা!
আমাদেরই কল্পরসে ভিজছে আড্ডাপাড়া।
নিন্দুকেরা দেখলে শুধায়ঃ
প্রান পাখিখান কোথায়??
আমিও বেশ হেসেই বলি
যান চিড়িয়াখানায়। 
তাদের কি আর আসল কথা বলতে পারি ভুলে,
মন যুগলের টানা রশি কখন গেছে ঝুলে।
সময় এখন ভিন্ন সিঁড়ির ব্যস্ত ওঠানামা;
ধোঁয়ার শহর মুখোশ মানুষ, ছিন্ন শপথনামা।
এ-সব কিছুই গোপন করে রহস্যময় হেসে,
তোমায়-আমায় জিইয়ে রাখি, ইচ্ছেটা একপেশে!!

