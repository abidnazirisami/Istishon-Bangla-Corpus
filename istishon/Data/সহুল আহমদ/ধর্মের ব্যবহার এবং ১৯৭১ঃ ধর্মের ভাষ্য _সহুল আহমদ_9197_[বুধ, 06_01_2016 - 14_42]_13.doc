ধর্মের ব্যবহার এবং ১৯৭১ঃ ধর্মের ভাষ্য 


ফুল পাতিয়ে গোলাপ বেলী
একই মায়ের বুকে খেলি,
পাগলা তা'রা আল্লা ভগবানে ভাবে ভিন্ন যারা।
 - কাজী নজরুল ইসলাম 
পূর্বকথাঃ 
শুরুতেই দুটো প্রশ্ন আমাদের সামনে আসতে পারে;
১)ধর্মকে কেন ব্যবহার করা হলো এবং
২)কিভাবে করা হলো? 
রাজনীতিতে “ধর্ম”কে ব্যাবহারের ইতিহাস অনেক পুরনো; শাসক – শোষক শ্রেণী সবসময়েই নিজেদের শ্রেণীস্বার্থে কোন না কোনভাবে ধর্মকে ব্যাবহার করেছে- সেটা দাস যুগ থেকে শুরু করে এই আধুনিক যুগ পর্যন্ত সব জায়গাতেই দৃশ্যমান। এ বিষয়ে বদরুদ্দীন উমর এক প্রবন্ধে বলেছিলেন, এক একটি ধর্মের উত্থানের যুগে তৎকালীন আর্থ – সামাজিক কারনে ও পরিস্থিতিতে তাদের কিছু কিছু প্রগতিশীল ভূমিকা থাকলেও সেই ধর্ম যখন সমাজে প্রতিষ্ঠা লাভ করে তাকে শোষক শাসক শ্রেণী নিজেদের স্বার্থে ব্যাবহারের চেষ্টা করে। 
আমাদের উপমহাদেশে মানুষদের নিজস্ব ধর্ম ও ধর্মীয় চেতনার ব্যাপারে বিদ্যমান প্রবল আবেগকে কোনভাবেই অস্বীকার করা যায় না এবং যে কোন আন্দোলন – সংস্কারে ধর্মকে ব্যবহারের রেওয়াজের ইতিহাসটাও এই পরিবেশে বেশ পুরনো। এখানে আহমদ শরীফের উদ্ধৃতিটা প্রাসঙ্গিক, 
“... সেকালের রাজনীতির, সমাজ সংস্কারের কিংবা জীবিকাক্ষেত্রে নতুন নিয়ম – রীতি প্রবর্তনের উপায় ছিল নতুন ধর্মমত প্রচার কিংবা পুরোনো শাস্ত্রের সংস্কার আন্দোলন। এমন কি দস্যুবৃত্তি কিংবা বিপ্লব করতেও ধর্ম ব্যবহৃত হত আবরণ হিসেবে। এ সূত্রে আঠারো শতকের ফকির – সন্ন্যাসী বিদ্রোহও স্মতর্ব্য। মাটির ও মানুষের প্রতি দায়িত্বচেতনা, স্বদেশপ্রেম ও জাতীয়তার আধুনিক ধারনা তখনো অঙ্কুরিত হয়নি বলে ধর্মভাবের প্রেরণা এবং স্বাধর্ম্যই ছিল ঐক্যের বন্ধনসূত্র”। 
আধুনিক যুগে এসে ‘আধুনিক’ রাজনীতিবিদরাও রাজনীতিকে ধর্মীয়করণ কিংবা ধর্মকে রাজনীতিকরণের মাধ্যমে সহজ সরল ধর্মপ্রাণ ও ধর্মভীরু জনসাধারণের চিন্তা চেতনাকে নিয়ন্ত্রন করে তাদের রাজপথে টেনে এনেছেন বারে বারে; ব্যাবধান বাড়িয়েছেন ধর্মীয় সম্প্রদায়গুলোর মধ্যে। উল্লেখ্য, বাংলায় যেহেতু মূলত হিন্দু-মুসলিম- এ দুটো ধর্মের উপস্থিতি সর্বাধিক, ব্রিটিশরাও তাদের সিংহাসনটিকে অটল রাখার উদ্দেশ্যে এই ‘হিন্দু –মুসলিম’ ভেদনীতির বীজটাকে বপন করেছিলেন কলে-কৌশলে। ঐতিহাসিকভাবে প্রমাণিত জনসাধারণের আবেগের এই তীব্রতা, পূর্ব থেকেই বিরাজমান সাম্প্রদায়িকতা এবং সেই সাথে যুক্ত হয়েছিল ইসলাম সম্পর্কে জনসাধারণের অপ্রতুল জ্ঞান যা পাকিস্তানিদের উদ্দীপনা জুগিয়েছিল ও সুবিধা দিয়েছিল ধর্মকে ব্যবহার করতে। 
[কৃতজ্ঞতায়ঃ icrfoundation]
লেখক ও গবেষক বদরুদ্দীন উমর ‘ধর্মনিষ্ঠা’, ‘সাম্প্রদায়িকতা’ এবং ‘ধর্মের রাজনৈতিক ব্যাবহার’ – এই শব্দগুলোকে ভিন্ন ভিন্ন উপায়ে সংজ্ঞায়িত করেছেন। ধর্মনিষ্ঠা হচ্ছে সহজ ভাষায় একজন ব্যাক্তির নিজস্ব ধর্মীয় চেতনা- আচার-বিচার-অনুষ্টানের প্রতি আনুগত্য; কিন্তু সে আনুগত্য যখন অন্য ধর্মীয় সম্প্রদায় ও তার অন্তর্ভুক্ত ব্যাক্তিদের প্রতি নেতিবাচক ধারণার প্রবর্তনের মাধ্যমে সম্প্রদায় গত ভাবে বিদ্বেষ জন্ম দেয় এবং ক্ষতিসাধনে প্রস্তুত থাকে তখন সেটা হয়ে যায় সাম্প্রদায়িকতা। এই ‘সাম্প্রদায়িকতা’ এবং ‘ধর্মের রাজনৈতিক ব্যাবহার’ এক নয় –যদিও বেশীরভাগের কাছে একই বলে মনে হয়; বরং ‘সাম্প্রদায়িকতা’ ধর্মের রাজনৈতিক ব্যাবহারেরই এক নির্দিষ্ট রূপ, কিন্তু একমাত্র নয়। সাম্প্রদায়িকতা যেখানে ‘একটি ধর্মীয় সম্প্রদায়কে অন্য একটি ধর্মীয় সম্প্রদায়ের বিরুদ্ধে স্থাপন ও পরিচালনা করা’ কিংবা ‘একই শ্রেনী কাঠামোর মধ্যেই দুই বা তার অধিক ধর্মীয় সম্পরদায়ভুক্ত জনগোষ্ঠীর সম্পত্তি, চাকরি এবং পার্লামেন্টে আসন ইত্যাদি নিয়ে দ্বন্দ্ব বিরোধিতা’ সেখানে ধর্মের রাজনৈতিক ব্যাবহারের মূল কারণ ‘জনগনের চিত্তকে শাসন করা ও চিন্তা চেতনাকে বশবর্তী রাখা’। 
একাত্তরের যাবতীয় দলিল-বইপত্র থেকে আমরা একদিকে যেমন প্রত্যক্ষ করি পাকিস্তানি শাসকদের মন-চিন্তা-চেতনার সাম্প্রদায়িকতা আবার অন্যদিকে বিভিন্ন পাপকার্যের বৈধতা দানের চেষ্টার মাধ্যমে ধর্মের রাজনৈতিক মূল যে ব্যাবহারটা - ‘জনগনের চিত্তকে শাসন করা ও চিন্তা চেতনাকে বশবর্তী রাখা’ - সেটাও পরিষ্কার হয়ে উঠে। 
দ্বিতীয় প্রশ্নের উত্তরের সন্ধানেই বিগত পর্বগুলো আলোচনার প্রয়োজন ছিল। পাকিস্তানিদের লেখা বইপত্র, সাক্ষাৎকার, দোসরদের বক্তৃতা- বিবৃতি, কর্মকান্ড এবং তাদের প্রকাশিত ও প্রচারিত পত্র – পত্রিকার সূত্র থেকে ধর্মকে ব্যাবহারের যে পদ্ধতি কিংবা নমুনা আমাদের সামনে ভেসে উঠে সেটা নিম্নরুপঃ 
১) মানুষকে নির্মমভাবে হত্যাকরার পর হত্যাকাণ্ডকে বৈধতাদানের জন্যে ‘নিহত’দের আখ্যায়িত করা হয়েছে ‘ইসলামের শত্রু’ হিসেবে;
২) নারী ধর্ষন করে পরবর্তীতে সেটাকে ‘গনিমতের মাল’ বলে জায়েজিকরণের চেষ্টা করেছে;
৩) সওয়াবের আশায় ধর্মান্তরিত করা হয়েছে হিন্দুদের;
৪) পাকিস্তানকে আল্লাহর ঘর হিসেবে আখ্যায়িত করা হয়েছে এবং
৫) প্রতিটা বক্তৃতা- বিবৃতিতে পাকিস্তান ও ইসলামকে অবিচ্ছেদ্য অংশ হিসেবে তুলে ধরা হয়েছে। 
প্রসঙ্গত বলা যেতে পারে, পাকি ও শান্তি কমিটির লোকেরা প্রায়ই রবীন্দ্রনাথকে হিন্দু কবি হিসেবে উল্লেখ করেছে, এবং এটাতো অস্বীকারের উপায় নাই যে, রবীন্দ্রনাথ হিন্দু ধর্মাবলম্বী! অনেকেই বলেন, রবীন্দ্রনাথ ব্রাহ্ম ধর্মের অনুসারী ছিলেন পূর্বে এবং যা পরে হিন্দু ধর্মে লীন হয়ে গেছে, সেই হিসেবে তাকে হিন্দু বললে কি ভুল বলা হবে? একজন ‘হিন্দু’কে ‘হিন্দু’ বলাতে অপরাধ কি? হয়তোবা এখন ‘রবীন্দ্রনাথ হিন্দু’ বাক্যটাকে বেশ নিরীহ মনে হতে পারে, কিন্তু এখানে প্রেক্ষাপট বিবেচনায় আনতে হবে। যে পরিস্থিতিতে বলা হচ্ছে সেখানে আসলে কিসের দিকে ইঙ্গিত করা হচ্ছে? শুধুই কি একটা মানুষের ধর্মীয় পরিচয় দেয়া হচ্ছে, নাকি একটা বিশেষ ধর্মীয় সম্প্রদায়ের দিকে বিদ্বেষের তীর ছোড়া হচ্ছে? ঠিক এই প্রেক্ষাপট বিবেচনায় রেখে বলা যায়, লিফলেটের বয়ানে কিংবা শান্তি কমিটির মিছিলে উচ্চারিত ‘আল্লাহু – আকবর’ কিংবা ‘নারায়ে তাকবীর –আল্লাহু আকবর’ কিংবা ‘দুনিয়ার মুসলিম এক হও’ ইত্যাদি লাইনগুলো যতটা নিরীহ বলে মনে হচ্ছে, কার্যত ততটা নিরীহ ছিলনা। 
এই পর্বে আমরা দেখবো তারা যে ইসলামের কথা বলে জনসাধারণকে ভুলিয়ে রাখার চেষ্টা করেছে সেই ইসলাম আসলে কি বলে? মূলত ১৯৭১ এ পাকিস্তানি ও তাদের দোসররা যে ইসলামের কথা বলেছে সেটা যে আসলে মূল ইসলাম থেকে কতটা দূরে সেটা দেখানোর চেষ্টা করেছি এবং সেই সাথে জামায়াতে ইসলামীর রাজনীতিতে ধর্মের অপব্যাবহারের দিকে আলোকপাত করার চেষ্টা করেছি। আন্তর্জাতিক ট্রাইব্যুনালে দন্ডাদেশপ্রাপ্ত নিজামীর রায় থেকে সবচেয়ে বড় সাহায্য নেয়া হয়েছে নিম্নের লেখাটা সাজাতে। অনেক জায়গাতে সরাসরি অনুবাদও করেছি! 

[কৃতজ্ঞতায়ঃ আরিফ রহমান] 
মূল পর্বঃ
একথা সর্বজনবিদিত, ১৯৪১ সালে মাওলানা আবুল আলা মওদুদী জামায়াতে ইসলামী দলটা গঠন করেন। মওদুদীর লেখায় অনুপ্রাণিত হয়ে তার আদর্শেই ৪৭ এর ডিসেম্বরে জামায়াতে ইসলামীর ছাত্র সংগঠন জামায়াত – ই – তালেবা (ইসলামী ছাত্র সঙ্ঘ) গঠিত হয়। দেশ ভাগের সময় শুরুতে এই দলটা পাকিস্তান গঠনের বিরোধীতা করেছিল কিন্তু যখনই দ্বিজাতিতত্ত্ব সফলকাম হয়, জামায়াতীরা ক্ষমতার লোভে তখন মুসলিম লীগের সদস্যদের সাথে ধীরে ধীরে গড়ে তুলে গড়ে তুলে গভীর ঘনিষ্টতা এবং নিজেদেরকে ইসলামী আন্দোলনের রক্ষক হিসেবে আবির্ভূত করে। পাকিস্তান গঠিত হয়েছে মুসলিমদের আবাসভূমি হিসেবে - এই ধারণাটুকু মুসলিমলীগ নেতাদের চিন্তা, চেতনা এবং কার্যকলাপকে করে তুলে সম্পূর্ণ সাম্প্রাদায়িক। অবশ্য এই সাম্প্রদায়িকতাটুকু ‘দ্বিজাতি’ তত্ত্বেরই ফসল। 
জামায়াত –ই- ইসলামী এবং মুসলিম লীগের নেতারা তাদের সাম্প্রদায়িক শক্তি বৃদ্ধির কাজে প্রথম থেকেই শুরু করে ধর্মের ব্যাবহার। তাদের কর্মপন্থাতে তারা ফুটিয়ে তোলার চেষ্টা করত যে, তারা পাকিস্তানকে শুধুমাত্র মুসলিমদের আবাসভূমি গড়ে তোলার জন্যে নিবেদিত প্রাণ। আগের পর্বগুলো জুড়ে এর প্রচুর নমুনা দেয়া আছে। 
নিজামী আগস্ট মাসে তার এক বক্তৃতায় বলেছিলেন, পাকিস্তান আল্লাহর ঘর। আল্লাহ একে বারবার রক্ষা করেছেন। মুক্তিযোদ্ধাদেরকে বলেছেন দুষ্কৃতিকারী। কিন্তু পবিত্র কোরানের ‘সূরা হজ্জ’ এর ২৬ নং আয়াতে আল্লাহ পবিত্র কাবা শরীফকে একমাত্র আল্লাহর ঘর হিসেবে উল্লেখ করেছেন। নিজামী এই আয়াত সম্পর্কে পূর্ণ জ্ঞান থাকা সত্ত্বেও তিনি ছাত্র সংঘের ছাত্রদের কাছে এবং নিরীহ সাধারণ মানুষদের মধ্যে এমন ভুল কথা ছড়াচ্ছিলেন যেন তাদের কাছে মুক্তিকামী বাঙ্গালীরা আল্লাহর দুশমন হিসেবেই উপস্থাপিত হয়। 
 [ছবিঃ সূরা হজ্জ - ২৬] 
গোলাম আযম একাত্তরে রাজশাহীতে এক সেমিনারে বলেছিলেন, এমন কোন প্রমাণ নেই যে হিন্দুরা মুসলমানদের বন্ধু হতে পারে। তার এই বক্তৃতায় উজ্জীবিত হয়ে তার শিষ্যরাই পুরো একাত্তর জুড়ে হিন্দুদের ওপর চালিয়েছিল ভয়াবহ তান্ডব। গোলাম আযম পাকিস্তান ও ইসলামকে এক অবিচ্ছেদ্য অংশ দাবি করে বক্তৃতায় তুলে ধরতেন। এ দাবিটা তখনকার দৈনিক পত্রিকা থেকে শুরু করে প্রতিটা পাকিস্তানিই করেছেন। কিন্তু পাকিস্তান ছিল একটা দেশ যার জন্ম হয়েছিল দ্বিজাতি তত্ত্বের ভিত্তিতে। অপর পক্ষে ইসলামকে আমরা জানি খোদা প্রদত্ত এক ধর্ম হিসেবে যা প্রচার করেছিলেন মহানবী হযরত মুহাম্মদ (স) এবং এর ভিত্তি হচ্ছে কোরআন ও হাদিস। পাকিস্তান কখনোই ইসলামের কোন অংশ হতে পারে না বরং এই দাবী করে ইসলামকেই কলুষিত করার চেষ্টা করা হয়েছে। 
মহানবী (স) এর তত্ত্বাবধানে মুসলিম ও অমুসলিমদের মধ্যে ‘মদিনার সনদ’ চুক্তি সাক্ষরিত হয়েছিল সেই চৌদ্দশত বছর আগে; খুব সম্ভব এটাই ছিল পৃথিবীর প্রথম লিখিত সংবিধান। বলা হয়ে থাকে যে, মদিনার সনদ আইনের চোখে সবাইকে সমানভাবে দেখার নিশ্চয়তা যেমন দিয়েছে, তেমনি দিয়েছে ধর্মীয় স্বাধীনতা এবং ধর্ম বর্ণ নির্বিশেষে সকলের একত্রে কাজ করার পূর্ণ স্বাধীনতা। সনদের ২৯ নং ধারাতে বলা আছে, “বনূ আওফ এর ইহুদীগন মুমিনদের সাথে একই জাতি হিসেবে গন্য হবেঃ ইহুদীদের জন্য তাদের ধর্ম আর মুসলমানদের জন্য তাদের ধর্ম। তারা ও তাদের মিত্রগন অভিন্ন অবস্থানে থাকবে। তবে যে জুলুম করবে এবং অপরাধে লিপ্ত হিবে সে কেবল তাকে ও তাঁর পরিজনদেরই ধ্বংস করবে”। 
 উপমহাদেশের বিখ্যাত মাওলানা আকরাম খাঁ ‘মোস্তফা চরিত’ বইয়ের মদিনার সনদের দর্শন তুলে ধরেছিলেন এভাবেঃ 
‘মদিনা ও তৎপার্শবর্তী পল্লীগুলি এখন বিভিন্ন ধর্মাবলম্বী তিনটি স্বতন্ত্র জাতির অবাসভূমি। পরস্পর বিপরীত চিন্তা রুচি ও ধর্মভাব সম্পন্ন ইহুদী, পৌত্তলিক ও মুসলমানদেরকে দেশের সাধারণ স্বার্থ রক্ষা ও মঙ্গল বিধানের জন্য একই কর্মকেন্দ্রে সমাবত করিতে হইবে, তাহদিগকে একটি রাজনৈতিক জাতি বা কওমে পরিণত করিতে হইবে। তাহাদিগকে শিখাইতে হইবে যে, এক দেশের বিভিন্ন ধর্মাবলম্বী সম্প্রদায় সমূহ, নিজেদের ধর্মগত স্বাতন্ত্র্য সম্পূর্ণ রক্ষা করিয়াও, দেশের সেবা কার্যে একত্রে সমবেত হইতে পারে এবং এরূপ হওয়াই কর্তব্য’। 
অর্থাৎ, মদিনার সনদ অনুযায়ী ধর্ম নিয়ে রাজনীতি করার কোন সুযোগ নেই। কিন্তু জামায়তিরা সর্বদাই এই কাজ করেছে; তাদের সুবিধার্থে ধর্মের অপব্যাখ্যা দিয়ে জনসাধারণকে বিভ্রান্ত করার চেষ্টা চালিয়েছে। মদিনার সনদে যেখানে স্পষ্ট উল্লেখ আছে “বনূ আওফ এর ইহুদীগন মুমিনদের সাথে একই জাতি হিসেবে গন্য হবে” সেখানে এসব জানা সত্ত্বেও গোলাম আজম বলেছেন, অন্য ধর্মের সাথে বন্ধুত্ব হতে পারে না। 
ধর্মকে ব্যবহার করে নিজামী, গোলাম আযমরা একাত্তর পরবর্তী সময়ে স্বাধীন বাংলাদেশে নিজেদেরকে ইসলামী পন্ডিত হিসেবে জাহির করতে সমর্থ হন। তাদের লেখা বিভিন্ন পুস্তকাদি প্রমান করে মদিনার সনদ তাদের জ্ঞাত ছিল; কিন্তু আমরা যখন ফিরে যাই ১৯৭১ এর দিকে তখন পুরো ভিন্ন ছবি ভেসে ওঠে আমাদের চোখে। মুক্তিযোদ্ধাদেরকে তারা ‘দুষ্কৃতুকারী’, ‘বিদ্রোহী’, ‘ভারতের দালাল’, ‘ইসলামের শত্রু’, ‘anti state element’ – হিসেবে উল্লেখ করত তাদের বক্তৃতা – বিবৃতিতে। "পাকিস্তান আল্লাহর ঘর", "হিন্দুরা মুসলমানদের শত্রু" এবং " ইসলাম ও পাকিস্তান এক ও অবিব্যচ্ছদ্য " – এই উক্তিগুলো স্পষ্ট নির্দেশ করে যে ইসলামকে ব্যাবহার করে রাজকার, আলবদরের যুবকদের মগজ ধোলাই দেয়া হয়। কিন্তু ধর্মের এমন রাজনীতিকরণ কিংবা রাজনীতির এমন ধর্মীয়করণ মদিনার সনদের পুরো বিপরীত। 

‘ধর্মান্তরিত’ করাটাকে রাজাকাররা সওয়াবের চোখে দেখত; জোর করে হিন্দুদেরকে মুসলমানদের বানানোর এমন অনেক নিদর্শনই পাওয়া যাও একাত্তরে পুরো সময়টা জূড়েই। কাজটা তাদের কাছে বিরাট ‘সওয়াবের’ ছিল। এবার দেখব পবিত্র কোরআনের এ সংক্রান্ত কিছু নির্দেশনাঃ 
‘দ্বীনের ব্যাপারে কোন জবরদস্তি নেই। নিশ্চয়ই সঠিক পথ সুস্পষ্ট হয়ে গিয়েছে ভুল পথ থেকে’। (সূরা বাকারাঃ ২৫৬)
‘অতএব উপদেশ দিতে থাকো, তুমি তো একজন উপদেশদাতামাত্র। তুমি ওদের নিয়ন্ত্রক নও’। (সুরা গাশিয়াঃ ২১-২২)
‘তাদের সৎপথে আনার বাধ্যবকতা তোমার নয় বরং আল্লাহ যাকে চান তাকে সৎপথে পরিচালিত করেন’। (সুরা বাকারাঃ ২৭২)
‘তোমাদের ধর্ম তোমাদের কাছে, আমার ধর্ম আমার কাছে’ ( সূরা কাফিরুনঃ ৬) 
এই আয়াতগুলো থেকে এটা স্পষ্ট যে, ধর্মের ব্যাপারে কোন রকম জোর – জবরদস্তি, শারীরিক বা মানসিক চাপ প্রয়োগ করা যাবে না, কোনা ধরনের বৈষয়িক লোভ দেখিয়ে কাউকে ধর্মের পথে আনার চেষ্টা করা যাবে না। এটা করা মানে প্রকৃতপক্ষে কুরানের নীতিমালা ভঙ্গ করার সামিল। এতএব, এটা দেখা যাচ্ছে, জামায়াতী - রাজাকাররা যে ধর্মের নাম ক্ষনে ক্ষনেই মুখে নিত, যে কোরআন – হাদিসের নাম নিয়ে যুবকদের অনুপ্রাণিত করত সেটা আসলে ছিল ‘আসল’ ধর্মের পুরো বিপরীত এবং ইসলামের প্রকৃত নীতিমালা বিরোধী। 
পাকিস্তানি ও রাজাকার – আলবদররা কিভাবে ধর্মকে ব্যাবহার করেছিল তাদের বক্তৃতা ও বিবৃতিতে সেটার প্রমান আগের তিনটা পর্ব জুড়েই বিশদভাবে আলোচনা করেছি। ধর্মের ধুয়ো তুলে পাকিস্তানি ও তার দোসররা হত্যা করেছিল ত্রিশ লক্ষ বাঙ্গালীকে, ধর্ষন করেছিল চার – পাচ লক্ষ বাঙ্গালী নারীকে এবং জ্বালিয়ে পুড়িয়ে ছারখার করেছিল পুরো বাংলাকেই। তাদের ধ্বংসযজ্ঞের নমুনা আমাদের ইতিহাসের বইগুলোতে লিপিবদ্ধ করা আছে – বাঙ্গালী মাত্রই এটা পড়া আবশ্যক। প্রসঙ্গের ধারাবাহিকতার প্রয়োজনেই কিছু নমুনা দিলাম। 
তপন বর্ধন - ২৫ শে মার্চ রাতে জগন্নাথ হলের গণহত্যার হাত থেকে মুক্তি পাওয়া সৌভাগ্যবানদের একজন তার স্মৃতিচারণে বলেছিলেন, 
“...পাক সেনারা বিনা বাধায় ঢুকে যায় হলে। শুরু হল ওদের তান্ডব। আমি ঘরে বন্দী থেকে ওদের তান্ডব প্রত্যক্ষ করিনি। তবে ওদের অট্টহাসি ও ছাত্রদের আর্ত চিৎকার সবকিছু আন্দাজ করছি। ওরা রুমে, বাথরুমে, কার্ণিশে ছাত্রদের খুজতে থাকে। কোন ছাত্রকে পেয়ে গেলে ওরা পৈশাচিক আনন্দে চিৎকার করতো। 'ওস্তাদ, চিড়িয়া মিল গিয়া'। তারপরেই শুনতে পেতাম অসহায় বন্ধুর তীব্র চিৎকার। এভাবে চলতে থাকে ওদের নরমেধযজ্ঞ ...” 
২৫ শে মার্চে রাতে পাকিস্তানিরা যে ধ্বংসযজ্ঞ চালিয়েছিল সেটা খোদ পাকিস্তানি আরেক জল্লাদ নিয়াজীর কাছেও মনে হয়েছিল বিভীষিকাময়। তিনি সেটাকে তুলনা করেছিলেন চেঙ্গিস খানের ধ্বংসযজ্ঞের সাথে, বলেছিলেন “ The military action was a display of stark cruelty, more merciless than the massacre at Bukhara and Baghdad by Changez khan and Halaku khan and at Jalianwala Bagh by British General Dyer”। 
১৯৭২ সালের ৭ জানুয়ারীতে ‘দৈনিক পূর্বদেশ’ পত্রিকায় প্রকাশিত ‘বধ্যভূমি শিয়ালবাড়ী’ প্রতিবেদনটা পাকিস্তানি ও তার দালালদের নির্মমতার সাক্ষ্য বহন করে,
 “ঝোপঝাড়ের ফাঁকে ফাঁকে যেখানেই চোখ ফেলেছি – দেখেছি শুধু মানুষের কঙ্কাল। কোথাও পরনের টুকরো কাপড়টা এখনও আছে – কোথাও মাথার চুল, গাঁয়ের গেঞ্জি। একটি জিনিসের ব্যাপারে সব কঙ্কালেরর মিল রয়েছে। তা হচ্ছে রশি বা কাপড় দিয়ে হাত বাধা। এখন হাড়ের সাথে রশিগুলো আটকে রয়েছে” 

এই খবরের ঠিক নিচেই আছে দেয়া আছে নারী ধর্ষনের দলিল, 
 [দৈনিক পূর্বদেশঃ ৭ জানুয়ারী, ১৯৭২]
এবার আসুন দেখা যাক, তাদের এই নির্বিচারে হত্যাকান্ডটাকে ইসলাম কোন চোখে দেখে? পবিত্র কোরআন থেকে উল্লেখ করছিঃ 
'Whoever kills a person [unjustly], except as a punishment for murder or [as a prescribed punishment for spreading] disorder in the land, it is as if he killed all of humanity.' [Surah Al-Ma'idah: verse-32]
“কেউ কাউকে প্রাণের বিনিময়ে প্রাণ কিংবা দুনিয়ায় ফ্যাসাদ সৃষ্টি করার কারণ ছাড়া হত্যা করলে সে যেন দুনিয়ার সব মানুষকেই হত্যা করলো। আর যে কেউ কারো জীবন রক্ষা করলে সে যেন সকল মানুষের জীবন রক্ষা করলো”। [সুরা মায়িদাঃ ৩২] 
'And do not kill yourselves (nor kill one another). Surely, Allah is most merciful to you. And whoever commits that through aggression and injustice, we shall cast him in to Fire, and it is easy for Allah.' [Surah An-Nisa: Verse 29 & 30] 
“আর তোমরা নিজেদের কাউকে হত্যা করো না। নিঃসন্দেহে আল্লাহ তা’ আলা তোমাদের প্রতি দয়ালু। আর যে কেউ সীমালঙ্গন কিংবা জুলুমের বশবর্তী হয়ে এরূপ করবে, তাঁকে খুব শীঘ্রই আগুনে নিক্ষেপ করা হবে। এটা আল্লাহর পক্ষে খুবই সহজসাধ্য” [ সূরা নিসাঃ ২৯,৩০] 
এই দুই আয়াত থেকেই বোঝা যায়, বিচারব্যাথিত যে কোন হত্যা ইসলামে পুরো নিষিদ্ধ- সেখানে ভিকটিমের ধর্ম, বর্ণ, জাত, ভাষা কখনোই বিবেচ্য হতে পারে না। এটা পুরো মানবজাতি হত্যার সমতুল্য। ‘কাফের’ ও ‘ইসলামের শত্রু’ আখ্যা দিয়ে হিন্দু কিংবা মুসলমানকে হত্যা করা নিঃসন্দেহে খোদ ইসলামের দৃষ্টিতেই অবৈধ ও পাপ। এমনকি কুরআন –সুন্নাহ অনুযায়ী একজনের দোষের কারণে কখনো আরেকজনকে শাস্তি দেয়া যাবে না, এমনি তার পরিবারকেও না, যে পাপ করেছে শুধু সেই ভোগ করবে তার সাঁজা। 
'And whatever [sin] each soul earns [its evil outcome] falls back upon it. And no bearer of burden will bear another’s burden’. '[Surah Al-An'am: Verse-164]
“যে ব্যাক্তি গোনাহ করে, তা তারই দায়িত্বে থাকে। কেউ অপরের বোঝা বহন করবে না’ [ সূরা আল আন –আমঃ ১৬৪] 
কোন জাতি কিংবা গোষ্টির প্রতি ঘৃণা থাকলেও তাদের প্রতি কোন ধরণের অন্যায় অবিচার করতে সরাসরি নিষেধ দেয়া আছে পবিত্র কোরআনে।
O you who believe! Stand firm for Allah [God], witness in justice, and do not let the hatred of a people prevent you from being just. Be just; that is closer to righteousness. [Surah-5, Al-Maidah: verse-8] 
‘হে মুমিনগণ, তোমরা আল্লাহর উদ্দেশ্যে ন্যায় সাক্ষদানের ব্যাপারে অবিচল থাকবে এবং কোন সম্প্রদায়ের শত্রুতার কারণে কখনও ন্যায় বিচার পরিত্যাগ করোনা । সুবিচার করো এটাই খোদাভীতির অধিক নিকটবর্তী’  [সূরা-৫, আয়াত-৮] 
ইসলাম অনুযায়ী, শাসকের শাসনের ও শোষনের জন্যে নিরীহ মানুষকে কোনরূপ শাস্তি দেয়া যাবে না। প্রমানস্বরুপ, মহানবী (সঃ) বলেছেন, 
'No man amongst them [the peaceful non-Muslim citizens] shall be punished as a penalty for the injustice of a coreligionist'. [Fatwa on Terrorism And Suicide Bombings; Page-106]
সন্ত্রাসীমূলক কার্যকলাপে যে কোন ধরনের সাহায্য - সামাজিক, অর্থনৈতিক কিংবা নৈতিক - সবই নিষিদ্ধ ও অনুৎসাহিত করা হয়েছে ইসলামে। যেমন আবু হুরায়রার মাধ্যমে জানা যায় হযরত মুহাম্মদ (সঃ) বলেছেন, 
'If any one helps in the murder of a believer-even if with only a few words he will meet Allah with the words written on his forehead: hopeless of Allah's mercy.'  [Fatwa on Terrorism And Suicide Bombings –page 65] 
“কেউ যদি কোন ইমানদারের খুনিকে সাহায্য করে – এমনি খুব ছোট কোন কথার মাধ্যমেও তাহলে সে আল্লাহর সাথে দেখার করার সময় তার কপালে লেখা থাকবেঃ আল্লাহর ক্ষমার অযোগ্য”  
এই হাদিসের ব্যাখ্যায় ড. মুহাম্মদ তাহির উল কাদরী বলেন, 
This hadith also indicates that it is not only financial and numerical assistance that must be denied to terrorists, but, according to the expression ‘bi shatri kalimatin’ (a few words), speeches or writings which lend support to the enemies of peace are also condemnable and must be banned. Such support can only deprive us of God’s forgiveness and mercy. This hadith contains a strict warning to those who mastermind terrorist acts and misinterpret the Quran by brainwashing youth with glad tidings of Paradise for murdering peaceful civilians. 
অর্থাৎ, সন্ত্রাসী কর্মকান্ডে যে কোন ধরণের সাহায্য করাতেও যেমন নিষেধাজ্ঞ আছে ইসলামে তেমনি ‘bi shatri kalimatin’ (a few words) দ্বারা নিষেধ করে দেয়া হয়েছে লিখিত কিংবা মৌখিক যে কোন ধরণের সমর্থন করাটাকেও। এ ধরণের অনৈতিক কর্মকান্ড আল্লাহর ক্ষমা পাওয়ার অযোগ্য করে তুলে। এমনকি, স্বর্গের সুখ শান্তির কথা বলে যুবকদের মগজধোলাই করার ব্যাপারে সতর্ক করে দেয়া হয়েছে। 
এক মুসলমানকে আরেক মুসলমানের বিরুদ্ধে অস্ত্র ধরতে নিষেধ করে স্বয়ং মহানবী (সঃ) বলেছেন,'He who raises arms against us in not from us.'  [Fatwa on Terrorism And Suicide Bombings; Page-211]
“যে আমাদের বিরুদ্ধে অস্ত্র ধরে আসে আমাদের গোত্রের না”। 
ইসলাম মতে, নিজ ধর্মের পাশাপাশি অন্য সকল ধর্মের লোকদের সবধরণের নিরাপত্তা দেয়ার দায়িত্ব ও কর্তব্য হচ্ছে রাষ্ট্রের। অন্য ধর্মের লোকের বিরুদ্ধে কখনোই অনৈতিক কিংবা সন্ত্রাসীমূলক কাজ করা যাবে না। নবীজী (সঃ) একদিকে যেমন নিজদের [মুসলমান] বিরুদ্ধে অস্ত্র ধরতে নিষেধ করেছেন সেই সাথে তিনি নিষেধ করেছেন ভিন্ন ধর্মালম্বীদেরকে কোন ধরনের আঘাত করতে; যে আঘাত করবে তিনি নিজে তার বিরুদ্ধে দাড়াবেন বলে ঘোষনা দিয়েছেন, এমনকি শেষ বিচারের দিনও। 
‘Whoever hurts a non-Muslim citizen, I shall be his opponent. And when I am someone’s adversary, I shall overcome him on the Day of Resurrection’. [Fatwa on Terrorism And Suicide Bombings; Page-113]
এই আয়াতগুলো প্রমান করে পাকিস্তানি শাসক থেকে শুরু করে নিজামী, মুজাহিদ, গোলাম আজম, মওদুদী – সবাই যে ধর্মের ব্যাখ্যা দিচ্ছিলেন পুরো একাত্তর জুড়ে এবং যে ‘ইসলামী জোশে’ বারে বারে ডাক দিচ্ছিলেন জেহাদের সেটা ইসলামের প্রকৃত ভাষ্য থেকে আলোকবর্ষ দূরে। তারা ইচ্ছা করেই ইসলামের অপব্যাখ্যা দিয়ে দিকভ্রান্ত করার চেষ্টা করেছিলেন সে সময়কার সাধারণ মুসলমানদের, বিশেষ করে যুবকদের এবং বেশ সফলও হয়েছিলেন। আমি “ইচ্ছা করেই” বলছি এই কারণে, যে তারা সকলে নিজেদেরকে “ইসলামী পন্ডিত” হিসাবে নিজেদেরকে তুলে ধরেছিলেন পরবর্তীতে, এবং তাদের লেখা পুস্তক থেকে জানা যায় যে তারা এ বিষয়ে পুরোপুরো জ্ঞাত ছিলেন। এই সিরিজের প্রথমেই বলেছিলাম, জামায়াতে ইসলামী ও তাদের পত্রিকা এ দেশে ধর্মের ব্যাবহারের সবচেয়ে নোংরা ভাবে করেছে – এই হচ্ছে এর প্রমাণ। 

[আলবদর আয়োজিত এক সভায় বক্তৃতা করছেন মুজাহিদ] 
রাজাকার – আলবদর দের সংগঠন জামায়াত ইসলামী নিজেদেরকে ‘ইসলামী’ দল হিসেবে জাহির করতে চায় সবসময়; একাত্তরের তাদের ভূমিকা নিয়ে এবার কিছু এ দেশেরই কিছু ইসলামী পন্ডিত ও আলেম সমাজের কথা শোনা যাকঃ 
বায়তুল মোকাররমে খতিব মাওলানা ওবায়দুল হক ‘বিচিত্রা’র সাথে এক সাক্ষাৎকারে একাত্তরে জামায়াতের ভূমিকা নিয়ে বলেন, ‘মুসলমানদের বিরুদ্ধে মুসলমানদের কোন জিহাদ হতে পারে না। বরং এটা গুপ্তহত্যা, মানবতা বিরোধী কাজ। ইসলাম মানবতা বিরোধী কাজ কখনও সমর্থন করে না’।  
মাওলানা ফজলুল হক আমিনী বলেন, ‘এটা ছিল জালিমের বিরুদ্ধে মজলুমের যুদ্ধ – ইসলামের বিরুদ্ধে নয়। যারা ৭১ – এর স্বাধীনতা যুদ্ধকে ইসলামের বিরুদ্ধে যুদ্ধ বলেছিল তারা ভুল বলেছিল। --- জামায়াতের বিরোধীতা মানে ইসলামের বিরোধীতা এটাও ঠিক নয়’। 
 মাওলানা ইসহাক ওবাইদী একাত্তরে জামায়াতের ভূমিকা নিয়ে বলেছিলেন, ‘৭১ সালে জামাত সবচেয়ে বড় ভূলটি করে বসে। স্বাধীনতা যুদ্ধকে তারা ইসলাম ও কুফরের লড়াই হিসেবে উপস্থাপন করে। আমরা মনে করি রাজনৈতিক মতপার্থক্য থাকলেই কোন মুসলমানকে সে আওয়ামী লীগ বা কম্যুনিস্ট পার্টির লোকই হোক – কাফের ভাবা ঠিক নয়। ৭১ সালে জামাতের কিছু লোকের বিরুদ্ধে গণহত্যা ধর্ষনের মতো জঘন্য কাজে জড়িত থাকার অভিযোগ রয়েছে – ইসলামের দৃষ্টিতে এসব অবশ্যই নাজায়েয’। 
শায়খুল হাদিস আল্লামা আজিজুল হক – যিনি বুখারী শরীফের প্রথম বাংলা অনুবাদ করেছিলেন- জামায়াতে ইসলামকে ইঙ্গিত করে বলেন, 
‘স্বার্থান্ধের পক্ষে সব কিছু করাই সম্ভব। শুধুমাত্র দুনিয়ার ক্ষমতা কুক্ষিগত করার হীন মানসে তারা ইসলামের মুল ভিত্তিকে কুঠারঘাত করে নড়বড়ে করে দিয়েছে দ্বীনের সৌধকে। পরিতাপ এই জন্য যে, এ ক্ষেত্রে ব্যবহার করেছে ইসমাকেই। নিঃসন্দেহে তারা সীমা লঙ্গনকারী, তারা বাতিল। শুধরে নেবার যোগ্যতা তারা হারিয়ে ফেলেছে। মিথ্যার বেসাতি করতে গিয়ে তারা সম্পূর্ণ অসত্যের উপর অবস্থান নিয়েছে। বাতিলের উপর জঘন্য দৃঢ়তা’। [Source: Maulana Rezaul Haque Chanpuri Vs. Bangladesh Jamaat-e-Islami and others, reported in 66 DLR, page 14, [para 200, 203 and 270].

শেষ কথাঃ 
৭১ এ পাকিস্তানি ও তাদের দোসর জামায়াতের নেতারা একদিকে ধর্মকে অপ ব্যাখ্যা দেয়াতে ব্যস্ত সময় কাটাচ্ছিলেন, আবার অন্যদিকে স্বাধীন বাংলা বেতার কেন্দ্র থেকে তাদের সে ধর্মীয় অপ্রচারের জবাব দেয়া হচ্ছিল ক্রমাগতভাবে। উল্লেখ্য, স্বাধীন বাংলা বেতার কেন্দ্র থেকে এমন না যে শুধু ইসলাম ধর্মের বাণীই প্রচার করা হত, বরং অন্যান্য ধর্মের বাণীও প্রচার করা হত সমানতালে। আমরা আপাতত বিষয়ের খাতিরেই অন্যান্য ধর্মের দিকে নজর না দিয়ে শুধু পাকিস্তানিদের অপ্রচারগুলোর জবাবগুলোর দিকে তাকাবো। 
একাত্তরের জুলাই মাসে ‘ইসলামের দৃষ্টিতে’ শিরোনামে যে বাণী প্রচারিত হয় সেটা ছিল এককথায় অনবদ্য; লেখক ছিলেন সৈয়দ আলী আহসান। 
“মানুষ যে অবস্থায়ই থাকুক না কেন অথবা যে স্বভাবেরই হোক না কেন, আল্লাহতায়ালা কতগুলো বিষয় থেকে তাকে কখনো বঞ্চিত করেন না। একজন মানুষ অবিশ্বাসী হতে পারে, নাস্তিক বা কাফের হতে পারে, অথবা আল্লাহর বিরুদ্ধে শত্রুতা করতে পারে, কিন্তু তবুও মানুষ হিসেবে তার কতগুলো অধিকার ইসলামে স্বীকৃত। সেসব অধিকার থেকে তাকে বঞ্চিত করার অধিকার কারোরই নেই। এ অধিকারগুলো হচ্ছে- আলোর অধিকার, বাতাসের অধিকার, পানির অধিকার এবং মৃত্তিকা থেকে বঞ্চিত করার অধিকার কারো নেই। 
আল্লাহতায়ালা চরমতম পাপীকেও এ সমস্তা অধিকার থেকে মাহরুম করেননি। সুতরাং যেখানে আল্লাহতায়ালা শাশ্বতরূপে কতগুলো অধিকারের সংগে মানুষকে যুক্ত রেখেছেন সেখানে পৃথিবীর কোন প্রচল শক্তিরই অধিকার নেই সেই কল্যাণ থেকে মানুষকে বঞ্চিত করার। যখন মানুষ নিষ্ঠুর হয়ে আল্লাহর নাফরমান হয়ে এসমস্ত অধিকার থেকে কাউকে বঞ্চিত করতে চায়, তখন সে মানুষ ইসলামের দৃষ্টিতে যথার্থ পাপী বলে চিহ্নিত হয়।
বাংলাদেশের বিভিন্ন অঞ্চলে বর্তমানে যে নৃশংস অন্যায় লীলা চলছে সেগুলো পরিপূর্ণভাবে ইসলামবিরোধী এবং আল্লাহতায়ালার শাশ্বত ন্যায়বিচারের পরিপন্থী। বাংলাদেশের বিভিন্ন অঞ্চলের মানুষ তাদের ঘরসংসার, কৃষিজীবন এবং সামাজিক সম্পর্ক নিয়ে জীবনযাপন করছিল- সে সমস্ত মানুষকে তাদের সমস্ত অধিকার থেকে বঞ্চিত করে পথে যারা বের করেছিল তারা সম্পুর্ণভাবে ইসলামবিরোধী। যে মানুষ ক্ষুদ্র এক মাটির ওপর ঘর বানিয়ে সংসার যাপন করেছে, যে মানুষ উৎসবে-আনন্দে প্রতিবেশীদের সঙ্গে মানবিক সম্পর্ক নির্লিপ্তি হচ্ছে সেসব মানুষকে তাদের সকল প্রকার সম্পদ থেকে বিচ্ছিন্ন করা শুধু যে মানবিক বিচারে অন্যায় তাই নয়, এটি জঘন্যতম পাপাচার এবং ইসলামের মর্মমূলে প্রচণ্ড আঘাত। কোরান শরীফের বিভিন্ন জায়গায় আল্লাহতায়ালা ফলবান বৃক্ষের সাক্ষ্য দিচ্ছেন, নদী এবং সমুদ্রের সাক্ষ্য দিচ্ছেন, বাতাস এবং মৃত্তিকার সাক্ষ্য দিচ্ছেন। এগুলো দ্বারা এটাই প্রমাণিত হয় যে, আল্লাহতায়ালার মানুষকে এই চারটি সম্পদের মধ্যে প্রকাশিত দেখতে চান।
অর্থাৎ কোন মানুষ খাদ্যের অভাবে কষ্ট পাবেনা, পানির অভাবে পিপাসার্ত থাকবেনা, বাতাসের অভাবে নিঃশ্বাস রুদ্ধ হবে না এবং মৃত্তিকার অভাবে গৃহহারা হবে না। সুতরাং, যে সমস্ত লোক বাংলাদেশের মানুষের ওপর অত্যাচার চালাচ্ছে, বঞ্চনা এবং হত্যাকাণ্ডে সময়কে কলুষিত করছে, তারা ইসলামের নাম মুখে উচচারণ করলেও পৃথিবীতে তারাই একমাত্র ইসলামবিরোধী। সুতরাং আল্লাহর লানৎ তাদের ওপর একদিন না একদিন পড়বেই।
যারা নিষ্পাপ, নিরপরাধ- যারা শুধু বাঁচার অধিকারের কথা ঘোষণা করতে চাচ্ছে তাঁদের জয় একদিন হবেই। বাংলাদেশের মুসলমান অত্যন্ত নিগুঢ়ভাবে ধর্মবিশ্বাসী এবং আল্লাহর প্রতি নিবেদিত প্রাণ। এ সমস্ত মানুষের বিরুদ্ধে যারা অন্যায়ভাবে মরণাস্ত্র ধারণ করেছে, আমি ইসলামের নামে তাঁদের বিরুদ্ধে অভিশাপ ঘোষণা করছি।
আমাদের জয় হবেই, আমাদের জয় অপরিহার্য”। 
আগেই প্রমাণিত হয়েছে এবং পাকিস্তানিরাই স্বীকার করেছে বাঙ্গালী নারীদেরকে তারা ধর্ষণ করেছিল পরবর্তী প্রজন্মকে সাচ্চা মুসলমান ও পাকিস্তানি বানানোর উদ্দেশ্যে; কিন্তু যে ইসলামের উম্মত বানানোর চেষ্টা করা হয়েছে সে ইসলাম তাদের কার্যকলাপকে কোন দৃষ্টিতে দেখে? স্বাধীন বাংলা বেতার কেন্দ্র থেকে ‘ইসলামের দৃষ্টিতে জেহাদ’ শিরোনামে প্রচারিত অন্য এক বার্তায় পাকিস্তানিদের হত্যা ও ধর্ষন বিষয়ে বিস্তারিত আলোচনা করা হয়েছে এবং কোরান শরীফের বিভিন্ন আয়াত বিশ্লেষন করে বলা হয়, পাকিস্তানিরা যে পাশবিকতা ও অন্যায় কাজ করে যাচ্ছে তাদের বিরুদ্ধেই আমাদের জেহাদ চালিয়ে যাওয়া উচিত। এটা লিখেছিলেন আবু রাহাত মোঃ হাবিবুর রাহমান। সেখানে নারী ধর্ষনের বিষয়ে বলা হয়েছে, 
“সুতরাং চিন্তা করুন ওরা ইসলামের নাম ভাঙিয়ে বাংলাদেশে যেভাবে অন্যের অধিকার নষ্টের কাজে লিপ্ত রয়েছে ইসলামের দৃষ্টিতে তারা কত বড় অপরাধী! নারীদের উপর বলাৎকার করা ইসলামের কঠোর ভাষায় নিষেধ আছে। হুজুর সা বলেছেন-
لا يزني الزاني حين يزني وهو مؤمن অর্থাৎ কোন ব্যাক্তি মুসলমান থাকা অবস্থায় কোন নারীর সাথে জেনা বা অবৈধভাবে পাশবিক লালসা চরিতার্থে মিলিত হতে পারেনা। [সহীহ বুখারী, হাদীস নং- ৬৮১০, ২৪৭৫, ৫৫৭৮, ৬৭৭২, ৬৭৮২] 
সুতরাং পাক হানাদার পশুরা যেভাবে বাংলাদেশে নারীধর্ষণ চালাচ্ছে,তাদেরকে আমরা ইসলামের নামে সংহতির ধ্বজাধারী মুসলমান বলে মেনে নিতে পারিনা। তারা হল মুসলমান নামধারী বেঈমান ও মুনাফেক। অতঃএব, এদের বিরুদ্ধে অস্ত্রধারণ করে এবং সার্বিক অসহযোগিতা প্রদান করে ওদের বেঈমানির সমুচিত জবাব দেওয়া আমাদের প্রত্যেকের ইসলামিক দায়িত্ব ও কর্তব্য। আমরা যদি আমাদের এই দায়িত্বের প্রতি অবহেলা প্রদর্শন করি, তবে ইসলামের দৃষ্টিতে আমরাও ওদের সম-অপরাধী বলে গণ্য হব। কারণ ইসলাম অন্যায়ের বিরুদ্ধে কঠোর মনোভাব গ্রহণ করতে প্রতিটি বিশ্বমানবকে নির্দেশ দিয়েছেন। 
ইসলামের দৃষ্টিতে জেহাদের অর্থ শুধু অস্ত্রধারণ করে জেহাদই নয়- অন্যায়ের বিরুদ্ধে নৈতিক সাহায্য প্রদান, অন্যায়কারী ও তাঁদের সহযোগীদের সাথে সার্বিকভাবে অসহযোগিতা করা, এর বিরুদ্ধে অস্ত্রধারণকারীদের নানাভাবে সাহায্য প্রদান করা, এর বিরুদ্ধে মানুষকে বুঝিয়ে গণসমর্থন গড়ে তোলা, অন্যায়ের বিরুদ্ধে নিজেদের বিজয়ের উপর দৃঢ়বিশ্বাস ও আশা পোষণ করা এবং পুরোপুরি ধৈর্য সহকারে সৎ ও ন্যায়নীতির মধ্যে থেকে ধীরে ধীরে বিপদ কাটিয়ে উজ্জ্বল ও স্বর্ণ ভবিষ্যৎ গড়ে তোলার চেষ্টা অব্যাহত রাখাও ইসলামের দৃষ্টিতে জেহাদের অন্তর্ভুক্ত”। 
উল্লেখ্য, ধর্মকে যে ইতিবাচক উপায়েও ব্যাবহার করা যায় এরও ভূরি ভূরি নমুনা পাওয়া যায় একাত্তরে; অবশ্য সেটা বাংলাদেশ শিবিরের মধ্যে। স্বাধীন বাংলা বেতার কেন্দ্রের উপরোক্ত দুই কথক সে কথারই প্রমান দেয়। একাত্তরে কলকাতায় দূর্গা পূজার দূর্গা প্রতিমার রূপ পরিবর্তন হয়ে গিয়েছিল। দূর্গার আসনে ইন্দিরা গান্ধী, কার্তিকের আসনে শেখ মুজিব আর অসুরের স্থানে ইয়াহিয়া খানের মূর্তি তৈরী করে কলকাতার হিন্দু বাঙ্গালীরা তাদের প্রধান ধর্মীয় উৎসব দূর্গা পূজা উদযাপন করেছিল। ধর্মীয় অনুভূতিকে সেদিন ছাপিয়ে উঠেছিল জাতীয়তাবোধের দুর্বার চেতনা। ধর্মের মাধ্যমেই কলকাতাবাসীরা একাত্নতা ঘোষনা করেছিল বাঙ্গালীদের সাথে। 
Victory belongs to those who fight for a right cause – বাক্যের সার্থকতা প্রমান করে নয় মাসের রক্তগঙ্গা পার করে স্বাধীনতার সূর্যটাকে বাংলায় আমন্ত্রন জানানো হয়েছিল। বাংলা স্বাধীন হয়েছিল। ‘ধর্মীয় নিরপেক্ষতা’ হয়েছিল বাংলার অন্যতম স্তম্ব। পঁচাত্তরের রাজনৈতিক পটপরিবর্তনের মাধ্যমে জিয়াউর রহমানের ক্ষমতা গ্রহণে পরবর্তীতে আবারো এই বাংলা প্রত্যক্ষ করে ‘পাকিস্তানি’ নমুনা। জামায়াতে ইসলামীর নেতাকর্মী বৃন্দ ও ঘৃণিত দালালরা আবারো ধর্মকে ব্যাবহার করে রাজনৈতিক ও সামাজিকভাবে সক্রিয় হওয়া শুরু করে। ‘ধর্ম’কে ব্যাবহারের এই যে শিক্ষা পাকিস্তান আমাদের শিখিয়ে দিয়ে গিয়েছিল, তারপর গত হতে চলেছে অর্ধশাতব্দী; তবু, ‘ধর্ম’ নিয়ে রাজনীতি করাটা আমরা ভুলতে পারি নাই। ২০১০ সাল থেকে আন্তর্জাতিক ট্রাইব্যুনাল গঠনের মাধ্যমে ঘাতকদের যখনই বিচার শুরু করা হয় তখন তারা আবারো মুসলিম আইডেন্টিটি সামনে এনে ধর্মকে ব্যাবহার করা শুরু করে। এ বিষয়ে নিঝুম মজুমদারের ‘একাত্তরের ঘাতকদের বিচারে মুসলিম আইডেন্টিটির অপঃব্যাবহার’ শীর্ষক প্রবন্ধে বিস্তারিত আলোচনা করা আছে। তাদের বিরুদ্ধে যারাই কথা বলতে গিয়েছে তাদেরকেই আখ্যা দিয়েছে নাস্তিক এবং ইসলামের শত্রু হিসেবে। এই ঘাতকদের ফাসির পর একেকজনকে আখ্যায়িত করা হচ্ছে ‘শহীদ’ হিসেবে, ইসলামের নামে এরচেয়ে বড় প্রহসন আর কি হতে পারে? 
বিঃদ্রঃ বিগত পর্বগুলো দেখতে পারেনঃ 
১ম পর্বঃ ধর্মের ব্যাবহার এবং ১৯৭১ঃ একাত্তরের পূর্বে
২য় পর্বঃ ধর্মের ব্যাবহার এবং ১৯৭১ঃ পাকি মন 
৩য় পর্বঃ ধর্মের ব্যাবহার এবং ১৯৭১ঃ দালালনামা
৪র্থ পর্বঃ ধর্মের ব্যবহার এবং ১৯৭১ঃ পত্র -পত্রিকায় ধর্মোন্মাদনা 
৫ম পর্বঃ ধর্মের ব্যাবহার এবং ১৯৭১ঃ প্রসঙ্গ প্রচারপত্র 
তথ্যসূত্রঃ
১) Fatwa on Terrorism And Suicide Bombings – Dr. Tahir Ul Qadri
২) The Chief Prosecutor Versus Motiur Rahman Nizami ICT-BD Case No.03 OF 2011
৩) বাঙ্গালীর চিন্তা চেতনার বিবর্তনধারা – আহমদ শরীফ
৪) দৈনিক পূর্ব দেশ (ডিসেম্বর, ১৯৭১)
৫)একাত্তরের রণাঙ্গন অকথিত কিছু কথা – নজরুল ইসলাম
৬) বাংলাদেশের স্বাধীনতা যুদ্ধ দলিল পত্র
৭) সামাজিক সমস্যা সমাধানে ইসলাম – ইসলামিক ফাউন্ডেশন,২০১২
৮) মদীনা সনদ – ইসলামিক ফাউন্ডেশন,২০১৩
৯) ঢাকা বিশ্ববিদ্যালয়ে গণহত্যাঃ ১৯৭১, জগন্নাথ হল – রতনলাল চক্রবর্তী
১০) ধর্ম রাজনীতি ও সাম্প্রদায়িকতা – বদরুদ্দীন উমর

