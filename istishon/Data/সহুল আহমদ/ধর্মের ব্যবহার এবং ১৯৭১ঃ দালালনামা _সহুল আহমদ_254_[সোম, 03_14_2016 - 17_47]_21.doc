ধর্মের ব্যবহার এবং ১৯৭১ঃ দালালনামা 


It’s not only utterly shocking but we are ashamed that we belong to human race which is capable of doing this. 
প্রারম্ভ
প্রথমেই বলি, “দালাল” বলতে আমি ১৯৭২ সালের ‘দালাল অধ্যাদেশ’ এর সংজ্ঞাটাকেই বুঝি,
“১) পাকিস্তানি হানাদার বাহিনীকে বাংলাদেশে বেআইনি দখল টিকিয়ে রাখার জন্য সাহায্য করা, সহযোগিতা বা সমর্থন করা।
২) প্রত্যক্ষ বা পরোক্ষভাবে দখলদার পাক বাহিনীকে বস্তুগত সহযোগীতা প্রদান বা কোন কথা , চুক্তি ও কার্যাবলীর মাধ্যমে হানাদার বাহিনীকে সাহায্য করা।
৩) গ্ণপ্রজাতন্ত্রী বাংলাদেশের বিরুদ্ধে যুদ্ধ করা বা যুদ্ধের চেষ্টা করা।
৪) মুক্তিবাহিনীর তৎপরতার বিরুদ্ধে এবং মুক্তিকামী জনগণের কর্মকান্ডের বিরুদ্ধে কার্যকর প্রতিরোধ গড়ে তোলা।
৫) পাক বাহিনীর অনুকূলে কোন বিবৃতি প্রদান বা প্রচারণায় অংশ নেয়া এবং পাক বাহিনীর কোন প্রতিনিধি, দল বা কমিটির সদস্য হওয়া। হানাদারদের আয়োজিত উপনির্বাচনে অংশ নেয়া”। 
একাত্তরের পুরো সময়টাতে এই দালালদের কর্মকান্ড খেয়াল করলে এটা প্রতিয়মান হয় যে তারা ধর্মের ব্যাবহার করেছে মূলত নিম্নোক্ত উপায়েঃ 
পাকিস্তান ও ইসলামকে এক ও অভিন্ন হিসেবে উপস্থাপন করা
পাকিস্তান কে আল্লাহর ঘর বলা
যুদ্ধটাকে ‘হিন্দু – মুসলিম’ আখ্যায়িত করে ‘জেহাদের’ ডাক দেয়া
স্বাধীনতাকামী বাঙ্গালীদেরকে ‘কাফের’, ‘মুনাফেক’ বলে আখ্যায়িত করা এবং
যেহেতু জেহাদ, তাই নারীরা গনিমতের মাল বলে ধর্ষনকে জায়েজ করা। 

পাকিস্তান প্রতিষ্টিত হওয়ার পরপরই ‘ইসলামিক আদর্শকে’ সামনে রেখে, মানে ধর্মকে ব্যাবহার করে বেশ কয়েকটি ইসলামীক দল গড়ে উঠে। ৭১ এ হামলার পরপরই এই দলগুলো বিভিন্ন নামে তখন যোগ দেয় পাকিদের সাথে। মুনতাসির মামুনের ‘আলবদর’ গ্রন্থ থেকে জানা যায় যে, পূর্ব পাকিস্তানে যে এমন একটা অবস্থা সৃষ্টি হবে সেটা তারা, বিশেষ করে জামায়াতি ইসলামী আগে থেকেই বুঝতে পেরেছিল। মার্চের দিকেই তারা সিদ্ধান্ত নেয় যে, পকিস্তানের এই অংশকে ‘হেফাজত’ করবে যেভাবে মসজিদ ‘হেফাজত’ করা হয়। এই দলগুলোকে নিয়ে সর্বপ্রথম এপ্রিলের ৯ তারিখ দেশে স্বাভাবিক অবস্থা ফিরিয়ে আনার জন্য ১৪০ সদস্যবিশিষ্ট ‘ঢাকা নাগরিক শান্তি কমিটি’ গঠিত হয়। তবে এ সংক্রান্ত খবর প্রকাশিত হয় ১১ এপ্রিলের পত্র পত্রিকায়। দৈনিক পাকিস্তানে ‘ঢাকায় নাগরিক শান্তি কমিটি গঠন’ শিরোনামের খবরে বলা হয়ঃ
“নাগরিকদের দৈনন্দিন জীবনে দ্রুত স্বাভাবিক অবস্থা পুনঃপ্রতিষ্টার পরিবেশ সৃষ্টির ব্যাবস্থা গ্রহণের জন্য গত শুক্রবার ঢাকায় খাজা খায়ের উদ্দিনকে আহ্বায়ক করে ১৪০ সদস্য বিশিষ্ট একটি নাগরিক শান্তি কমিটি গঠন করা হয়েছে। ... এই সভা পাকিস্তানের অভ্যন্তরীন ব্যাপারে হিন্দুস্থানের নির্লজ্জ হস্তক্ষেপের তীব্র নিন্দা করছে...।” 

এই ছিল শুরু! একথা কারো অজানা নয় যে, এই শান্তি কমিটির আড়ালে লুকিয়ে ছিল জামায়াতে ইসলামী নামক দলটি।এই শান্তি কমিটি থেকে ধীরে ধীরে রাজাকার, আলবদর, আল শামস প্রভৃতি সশস্ত্র দল গঠিত হয়। এই দালালদের সাহায্য ব্যতিরেক পাকিরা এতবড় গণহত্যা এত কম সময়ে চালাতে পারত না। তাদের কর্মকান্ডে পাকিস্তানিরা এতই খুশি ছিল যে জেনারেল নিয়াজী তাঁর বইটি ‘রেজাকার’দেরকেই উৎসর্গ করেন। রাজাকাররা পুরো নয় মাস জুড়েই মুক্তিযুদ্ধের বিরোধিতা করেছে, সংঘর্ষ হলে খুন করেছে, লুটপাট ও ধর্ষণ করেছে, পাকিদের নারী সরবাহ করেছে । আর অন্যদিকে আলবদর ছিল ডেথ স্কোয়াড এবং তাদের লক্ষ্যও ছিল স্থির। ‘প্রকৃতিতে তারা ছিল অতীব হিংস্র ও নিষ্টুর’ (মুনতাসির মামুন, “রাজাকারের মন”)। 
মুনতাসির মামুনের “রাজাকারের মন” বইটা লিখেছিলেন কয়েকজন দলালের লেখা বই ভিত্তি করে। এটা খুব আশ্চর্যের বিষয় যে, পাকিস্তানি দালালদের মন মানসিকতার সহিত গত পর্বে আলোচিত পাকিস্তানি জেনারেলদের এক বিশাল মিল লক্ষ্য করা যায়। তারাও দাবি করে যে, হিন্দুরাই ছিল সবকিছুর মূলে। এই হিন্দুতত্ত্বের আড়ালে আসলে তারা কি যা করেছিল তা হচ্ছে অবাধে নারী ধর্ষণ এবং নির্বিচারে বাঙালী নিধন। আখতার উদ্দীন আহমদ মালেক সরকারের শিল্প ও বানিজ্যমন্ত্রী হিসেবে যোগ দিয়েছিলেন। ১৯৭১ – ৭৩ সাল পর্যন্ত জেলে থাকাকালীন সময়ে তিনি ‘Nationalism and Islam: Indo – Pakistan Episode” নামে একটা বই লিখেছিলেন। তার মতে জাতীয়তাবাদ ও ইসলাম – এ দুটির মধ্যে যে কোন একটি নিতে হবে। এই জাতীয়তাবাদের জন্ম যেহেতু বাংলাদেশ তাই এটা গ্রহণযোগ্য হতে পারে না। এ জন্যেই তিনি বেছে নিয়েছিলেন ইসলামকে, এবং সাহায্য করেছিলেন পাকিস্তানিদের। 
ইসলামকে কিভাবে ব্যাবহার করা হয়েছে তার একটা ছোট নমুনা দেয়া যাক। নিচের ছবিটা খেয়াল করেন,
‘শান্তিসেনা’ নামক একটা দলের হলফনামা এবং উদ্দেশ্য ও কার্যাবলীর তালিকা দেয়া আছে। তাদের হলফনামায় লেখা আছ –
‘আমি আল্লাহ রাব্বুলয়ালামীনের নামে হলফ করিতেছি যে, আমি পাকিস্তানের ইসলামী আদর্শ, অখন্ডতা ও সার্বভৌমত্বের জন্য আমার সর্বশক্তি নিয়োগ করিব। আমি শান্তিসেনা হিসাবে আমার উপরস্থ কর্মকর্তার সমস্ত উপদেশ, আদেশ নির্দেশ বিনা দ্বিদায় মানিয়া চলিব এবং শান্তি সেনার আদর্শ ও কর্মসূচী বাস্তবায়নের জন্য সর্বদা সচেষ্ট থাকিব। আল্লাহ আমাদের এ ওয়াদা পূরণের তৌফিক দান করুন, আমিন’। 
তাদের যে ১৫ টি উদ্দেশ্য ও কার্যবলী ছিল তার প্রথমটাই হচ্ছে – ‘জনগনকে ইসলামী আদর্শ ও জাতীয় সংহতিতে উদ্বুদ্ধ করা’। 
এই ধরণের দলগুলোর প্রতিটির লিফলেটে সবসময়ই লেখা থাকত, ‘আল্লাহু – আকবর’ কিংবা ‘নারায়ে তাকবীর –আল্লাহু আকবর’, ‘পাকিস্তান জিন্দাবাদ’ – ধরণের শ্লোগান, এটাও বেশ উদ্দেশ্যপ্রণোদিত ভাবেই করা হয়েছিল। 
শান্তি কমিটি, রাজাকার কিংবা আলবদরের প্রতিটি মিছিলে যে সকল স্লোগান দিত কিংবা ব্যানারা – ফেস্টুনে যা লেখা থাকত সেগুলো নিম্নরুপঃ
‘পাকিস্তানের উৎস কি – লা ইলাহা ইল্লাল্লাহু’
‘পাকিস্তানি ফৌজ জিন্দাবাদ, কায়েদে আজম – জিন্দাবাদ, ইন্দিরা গান্ধী – মুর্দাবাদ...’
‘মুসলিম জাহান এক হও – ভারতকে খতম কর’
‘ভারতকে ধ্বংস কর, পাকিস্তানকে রক্ষা কর’
‘দুনিয়ার মুসলিম এক হও’
‘ভারতীয় দালালদের খতম কর’
‘হাতে লও মেশিনগান দখলকর হিন্দুস্থান’
‘হিন্দুস্তানের বিরুদ্ধে এক হও’
‘ইসলামের সমাজ কায়েম কর’
‘আমার নেতা তোমার নেতা, হযরত মোহাম্মদ মোস্তফা’ ইত্যাদি ইত্যাদি ... 

ঢাকার মোহাম্মদপুরে শান্তি কমিটির একটা শাখা সংঠন ছিল, যারা ০৯/০৮/১৯৭১ তারিখের সভাতে কিছু সিদ্ধান্ত গ্রহণ করে, এখানে শুধুমাত্র আমাদের বিষয়ের সাথে সম্পর্কিত সিদ্ধান্তগুলো উল্লেখ করছি।
“১) উর্দুকে পাকিস্তানের একমাত্র রাষ্ট্রভাষা এবং বিদ্যালয়ের বাধ্যতামূলক বিষয় করা হোক। বাংলা সাইনবোর্ড, নম্বর প্লেট ও নাম অপসারণ এবং সংস্কৃত ধরণের বাংলা অক্ষরের পরিবর্তে রোমআন হরফ ব্যাবহার করতে হবে।
২) যে কাফের কবি নজরুল ইসলামের ছেলেদের হিন্দু/বাংলা নাম রয়েছে তাঁর রচনাসহ বাংলা সাহিত্য ও সংস্কৃতিই হিন্দু প্রভাবিত অংশ সমূহ বর্জন করতে হবে।
৩) পূর্ব পাকিস্তানের রেডিও টেলিভিশনের অনুষ্ঠানের শতকরা ৫০ ভাগ ব্যায় করতে হবে উর্দু অনুষ্ঠানের জন্য।
৪)আমাদের পবিত্র ভূমিতে পাকিস্তান বিরোধীদের আসতে দেয়া হবে না। (যেমন, ইহুদীবাদী দুশ্চরিত্র ইসলামের শত্রু এডওয়ার্ড কেনেডী)
… …
৭) রাজাকার বাহিনীর বেতন ও শান্তি কমিটির ব্যায় নির্বাহের জন্য হিন্দু সম্পত্তি বাজেয়াপ্ত করতে হবে।
… …
১০) বীর পাকিস্তানি ও আমাদের সত্যিকারের বন্ধুরাষ্ট্র চীনের সৈনিকদের নামে শহরগুলোর নামকরণ করতে হবে’।
এখানে একটা বিষয় উল্লেখ করা যেতে পারে, ১৯৭১ এর ১৫ জুন ঢাকা শহরের ২৪০টি শহরের রাস্তার নামকরণ করা হয়। যেমন, শাখারি বাজার রোডঃ টিক্কা খান রোড, মাদারটেকঃ মাজারটেক, এলিফেন্ট রোডঃ আল আরাবিয়া রোড, বেইলি রোডঃ বু’আলী রোড, রায়ের বাজারঃ সুলতানগঞ্জ। নামের মধ্যে মুসলমানী চেহারা আনার প্রচেষ্টা! 
মে মাসের ২৮ তারিখ বরিশালের ঝালকাঠি শান্তি কমিটির চেয়ারম্যন চিঠি দিয়েছিল কীর্তিপাশা শান্তি ইউনিয়নের চেয়ারম্যনের কাছে। এই চিঠিটাতে একটু নজর দেন, 
" ভাই সাহেব
সালামবাদ সমাচার, আপনার কীর্তিশালা কমিটিতে ইউনিট কমান্ডার হিসেবে আঃ রবের নাম শাহ আলম ছার পাশ করিয়া নিয়েছেন। অল্প কয়েকদিনের মধ্যে উত্তর দিকের শয়তান দমন করার জন্য যাইতে হইবে। আপনার এলাকার সব ইন্ডিয়ান দালালদের যত তাড়াতাড়ি পারেন ধরিয়া ক্যাম্পে পাঠাবেন। ওদের হেদায়েত করার পর উত্তর দিকের অপারেশন শুরু করা হইবে। এদিকে ইতিপূর্বে পাঠানো অস্ত্র যেন ইন্ডিয়ার দালালরা খুঁজে নিতে না পারে। বেগ সাহেবের জন্য ভালো মাল পাঠাবেন। রোজ অনত্মত একটা অন্যদের জন্য মাল পাবেন। খোদা আমাদের সহায় আছেন। আল্লাহ হাফেজ।"
এখানে পরিষ্কার বোঝা যাচ্ছে ‘মাল’ মানে নারীর কথাই বলা হচ্ছে। ‘শয়তান দমন’ মানে বাঙ্গালী নিধনের কথাই বোঝানো হচ্ছে। খেয়াল করেন, তারা এই কাজগুলো করছিল এবং তার পাশাপাশি এটাও আশা রাখত যে, খোদা তাদের সহায় হবেন। 

রাজাকার বাহিনীর সূত্রপাত হয়েছিল মূলত ৯৬ জন জামায়াত কর্মী নিয়ে। ‘একাত্তরের ঘাতক ও দালালরা কে কোথায়’ গ্রন্থ অনুযায়ী, বিভিন্ন পেশার মানুষদের নিয়ে এই বাহিনী গঠিত হলেও মূলত তাদেরকে তিনভাগে ভাগ করা যায়,
“প্রথমত, যারা ‘পাকিস্তান ও ইসলামকে রক্ষার জন্যে বাঙালী হত্যা ও মুক্তিযোদ্ধাদের সাথে যুদ্ধ করাকে কর্তব্য বলে মনে করেছিল।দ্বিতীয়ত, যারা লুটাপাট, প্রতিশোধ গ্রহণ, নারী নির্যাতন করার একটি সুযোগ গ্রহণ করতে চেয়েছিল।তৃতীয়ত, গ্রামের দরিদ্র অশিক্ষিত জনগন যারা সীমান্তের ওপারে চলে যেতে ব্যার্থ হয়” 
এই প্রথম দলটাই আমাদের আলোচ্য বিষয়, এবং এরাই ছিল সবচেয়ে ভয়ঙ্কর। এমনকি বর্তমান বাংলাদেশ তাদের মতাদর্শী লোকে ভরপুর।
রাজাকার ও শান্তি কমিটির লোকেরা ব্যাপক ‘সওয়াবের’ আশায় ‘ধর্মান্তকরণের’ কাজটা করত খুবই উৎসাহের সহিত। বাগেরহাটের প্রায় সাত – আটশো হিন্দু লোককে জোর করে ধর্মান্তরিত করে শান্তি কমিটির সদস্যরাক। এরপর এই নওমুসলীমের মধ্যে অবিবাহিত ও বিবাহযোগ্য মেয়েদেরকে শান্তি কমিটির ইচ্ছানুযায়ী তাদের আনুগত যুবকদের হাতে তুলে দেয়া হয়। এমন হাজারো ঘটনা ঘটেছে পুরো বাংলা জুড়ে। 
৮ আগস্ট দৈনিক সংগ্রামের তৃতীয় পৃষ্টায় একটা ছবি ছাপা হয়, যার ক্যাপশন ছিলঃ ‘রেজাকার বাহিনীর প্রথম দলটি কোরআন শরীফ নিয়ে শপথ গ্রহণ করছেন’। 
আলবদর তৈরী হয় তারও অনেক পরে। আবু সাইয়িদ ‘সাধারন ঘোষনার প্রেক্ষিত ও গোলাম আযম’ গ্রন্থে জানান, 
“ আগষ্ট মাস হতেই সারাদেশে ইসলামী ছাত্রসঙ্ঘকে আল বদরে রুপান্তরিত করা হয়। ... তাদের মধ্যে ধর্মীয় উন্মাদনা সৃষ্টি করে ইসলাম ও পাকিস্তান রক্ষার নামে বুদ্ধিজীবি হত্যায় পাঠানো হয়” । 
এই দলটার নামকরণের মধ্যেই ‘বদর যুদ্ধ’কে টেনে এনে ধর্মের ব্যাবহার শুরু করা হয়। এর প্রমাণও পাওয়া যায় ‘দৈনিক সংগ্রাম’ – এ প্রকাশিত নিজামীর লেখা এক প্রবন্ধে, 
বদর যুদ্ধ থেকে অনেক কিছুই আমাদের শিখবার আছে। এই যুদ্ধের সৈনিকরা কেউ পেশাদার বা বেতুনভূক সৈনিক ছিলেন না। মুসলমানরা সবাই ছিলেন সৈনিক, তারা সবাই ছিলেন স্বতঃস্ফুর্ত প্রেরণায় উদ্বুদ্ধ... ... পাক সেনার সহযোগীতায় এ দেশের ইসলামপ্রিয় তরুণ সমাজ বদরযুদ্ধের স্মৃতিকে সামনে রেখে আলবদর বাহিনী গঠন করেছে। 
[১৪ নভেম্বর, ১৯৭১] 
আলবদরের ট্রেনিং নাকি দু ধরনের ছিল – সামরিক ও মনস্তাত্ত্বিক। মনস্তাত্ত্বিক প্রশিক্ষনের মধ্যে কোরআন, হাদিস নিয়ে আলোচনা করা হত এবং একদিন শুধু ‘জিহাদ’ এবং ‘পরকাল’ নিয়ে জ্ঞান দেয়া হত। তাদের এই জ্ঞানের বহিঃপ্রকাশ কেমন ছিল তা এক বিদেশী সাংবাদিকের মুখ থেকেই শোনা যাক। ১৬ ডিসেম্বরের রায়েরবাজার বধ্যভূমি দেখার পর তিনি মন্তব্য করেছিলেন, 
‘It’s not only utterly shocking but we are ashamed that we belong to human race which is capable of doing this’. 
আলবদর বাহিনী বুদ্ধিজীবি হত্যার কিছুদিন আগ থেকেই ঢাকার বুদ্ধিজীবীদের কাছে হুশিয়ারীমূলক বিভিন্ন চিঠি পাঠাতে শুরু করে। চিঠিটা ‘একাত্তরের ঘাতক ও দালাল কে কোথায়’ গ্রন্থে দেয়া আছে - 
‘শয়তান নির্মুল অভিযানব্রাহ্মণ্যবাদী হিন্দুদের যে সব পা চাটা কুকুর আর ভারতীয় ইন্দিরাবাদের দালাল নানা ছুতানাতায় মুসলমানদের বৃহত্তর আবাসভূমি পাকিস্তানকে ধ্বংস করার ব্যার্থ চেষ্টা করছে তুমি তাদের অন্যতম। তোমার মনোভাব, চালচলন ও কাজকর্ম কোনটাই আমাদের অজানা নেই। অবিলম্বে হুঁশিয়ার হও, এবং ভারতের পদলেহন থেকে বিরত হও, না হয় তোমার নিস্তার নেই। এই চিঠি পাওয়ার সাথে সাথে নির্মূল হওয়ার জন্য প্রস্তুত হও। - শনি’  
হুঁশিয়ারবার্তাটা পড়ে দেখেন, বুদ্ধিজীবিদের মারার পিছনের কারণ হিসেবে আবারো ধর্মকেই দাড় করানো হচ্ছে, ‘হিন্দুদের দালাল’ বলা হচ্ছে।
২
এবার দেখব কয়েকজন প্রখ্যাত দালালের কাহিনী, পত্রিকায় প্রকাশিত বিভিন্ন বিবৃতি থেকে যাদের কর্মকান্ডের একটা সুস্পষ্ঠ রুপ ধরা পড়ে। 
“একজন পীরের গল্প”
তিনি একজন বিখ্যাত পীর এবং ধর্মকে সবচেয়ে বেশী কচুকাটা বোধহয় তিনিই করেছেন। একাত্তরের পুরো নয় মাস জুড়েই তার মুরিদ এবং তাঁর ‘দাওয়াতে’ আগত হানাদাররা বরিশালের বিভিন্ন অঞ্চলে ব্যাপক ধ্বংসযজ্ঞ চালায়। তিনি হিন্দু নারীদেরকে ‘গনিমতের মাল’ আখ্যায়িত করেছিলেন, এবং ‘মুতা বিবাহ’ এর ফতোয়া দিয়েছিলেন। এই লোকটি হচ্ছেন বিখ্যাত(!) শর্ষীণার পীর আবু জাফর মোহাম্মদ সালেহ। তাঁর মুরিদরা কি করেছিলেন সেখানে সেটা ‘স্বাধীনতা যুদ্ধ দলিলপত্রঃ ৮ম খন্ড’তে দেয়া আছে। 
“ ... এক মেয়েকে পেয়ারা বাগান থেকে ধরে এনে সবাই মিলে পাশবিক অত্যাচার চালায়। তারপর তিনদিন যাবত ব্লেড দিয়ে শরীর কেটে কেটে লবন দিয়েছে। অশেষ যন্ত্রনা লাঞ্চনা দেওয়ার পর মেয়েটিকে গুলি করে হত্যা করা হয়...” 
বাকী অংশ দলিল থেকেই পড়ে নেবেন। 
বিজয়ের ঠিক পরপরই (১৯/১২/৭১) ‘দৈনিক পূর্বদেশ’ পত্রিকায় ‘সমীপেষু’ কলামে একটি চিঠি প্রকাশিত হয়। সে চিঠিতে কাশেফুল হক ও সৈয়দ আলতাফ হোসেন নামক দুই ব্যাক্তি শর্ষীনার পীরের যাবতীয় কুকীর্তি তুলে ধরেন। সেখানেই লেখা ছিল, 
“...উক্ত সম্মেলনে বাংলাদেশের যাবতীয় মাদ্রাসা সুপার অথবা হেড মাওলানাকে উপস্থিত করিয়া মাদ্রাসার অধিকাংশ ছাত্রকে লইয়া রাজাকার, আলবদর, আলশামস গঠন করে এবং ছাত্রদিগকে আগ্নেয়াস্ত্র ট্রেনিং দিয়ে বাঙালী নিধনের এবং বাঙালী বাহিনীর পূর্ণ সাহায্য ও সহযোগীতা করিতে বাধ্য করে। ... ...এই কুখ্যাত ভন্ড পীর হিন্দুদের মাল সম্পত্তি এবং হিন্দু মেয়েদেরও (মালে গনিমত) ‘যুদ্ধলদ্ধ মাল’ হিসাবে ফতোয়া দেয়। রাও ফরমান আলী, ডঃ মালেক বহুবার এই কুখ্যাত পীরের ঢাকাস্থ ৫৬/এ প্যারিদাস রোডের বাসায় আসিয়া শলাপরামর্শ করিত’। 
১৯৭২ এর প্রথম সপ্তাহে তাকে গ্রেপ্তার করা হয়। জানুয়ারীর ৫ তারিখে ‘দৈনিক পূর্বদেশ’ এ সংক্রান্ত খবর ছাপায়। এখবরে তাদের অপকর্মের যাবতীয় ফিরিস্তি ফুটে উঠে। 

এই পীরকে আমরা স্বাধীনতা পদকের মালা পরিয়ে দিয়েছি দু দুবার...
এখনো কেউ, এমনকি কোন সরকারই সাহস পায়নি এই পদক কেড়ে নেয়ার! এই লজ্জা কোথায় রাখি? 
অবশ্য এই শুধু পীরেরাই না, এমন সব ‘ধর্মীয়’ ফতোয়াতে তখন যোগ দিয়েছিলেন উচ্চ শিক্ষায় শিক্ষিত লোকও। ‘একাত্তরের ঘাতক ও দালাল কে কোথায়’ গ্রন্থে এমন একজন অধ্যাপকের কথাই বলা আছে। তিনি গ্রন্থাগার বিজ্ঞান বিভাগের অধ্যাপক আহমদ হোসেন। ঢাকা বিশ্ববিদ্যালয় গ্রন্থাগারের সামনে জনসম্মুখেই বলেছিলেনঃ
পাকিস্তানি বাহিনী যদি বাঙালী নারীদের শ্লীলতাহানি করে তবে তাদের কোন পাপ হবে না, কারণ ইসলাম রক্ষার জন্য জিহাদের নিয়োজিত। তাদের জন্য এই কাজ ‘মুতা’ বিবাহের পর্যায়ে পড়ে।
তার এই বক্তৃতার খবর ১৯৭২ এর ২৬ এপ্রিল ‘দৈনিক গনকন্ঠ’ পত্রিকায় প্রকাশিত হয়। 
‘গুরু মওদুদী’ 
জামায়াতের প্রধান এই কুখ্যাত মওদুদী পাকিস্তান আমল থেকেই খোদ পাকিস্তানেই একজন বিতর্কিত চরিত্র, ১৯৫৩ সালে কাদিয়ানীদের ওপর হত্যাকান্ড চালানোর অভিযোগে ফাঁসিরও আদেশ হয়েছিল তার। পরে সৌদির বাদশার হস্তান্তরে মৃত্যুদন্ড রদ করা হয়। একাত্তরে তার দল জামায়াতে ইসলামী শুরু থেকেই পাকিস্তানি সেনাবাহিনীর পক্ষ নিয়ে কাজ করা শুরু করে এবং ধর্মীয় গুরু হিসেবে তিনি এ ব্যাপ্যারে ফতোয়া দেয় শুরু করেন। একদিকে তিনি ‘জেহাদ ফরজ’ বলে ফতোয়া দিচ্ছিলেন, অপরদিকে আরব দুনিয়ায় তার পরিচিতি খাটিয়ে পাকিস্তানিদের পক্ষে সমর্থন আদায়ের প্রচেষ্টায় নিয়োজিত ছিলেন। এই সমর্থন আদায়ের জন্যে তিনি পাকিস্তানিদের আক্রমণটাকে ‘ইসলাম ও ধর্মোদ্ধারের’ আন্দোলন বলে চালিয়ে দেন। 
৬ সেপ্টেম্বরে প্রতিরক্ষা দিবস উপলক্ষে মাওলানা মওদুদীর যে বিবৃতি ‘দৈনিক সংগ্রামে’ ছাপা হয় তা নিম্নরুপঃ
‘জামায়াতে ইসলামের আমীর মাওলানা সাইয়েদ আবুল আলা মওদুদী জনগনকে জেহাদের বাণী পুনরুজ্জীবনের আহ্বান জানিয়েছেন। তিনি বলেন, এর বলেই ভারতীয় বাহিনীকে শোচনীয় পরাজয় বরণ করতে হয় ও আমরা আমাদের স্বদেশভুমি রক্ষা করতে সমর্থ হই’। 
২৯ নভেম্বর ‘দৈনিক সংগ্রাম’ মওদুদির লেখা এক নিবন্ধ প্রকাশ করে, যেখানে তিনি সরাসরি ‘জিহাদ’ এর ডাক দেন। সে প্রবন্ধের শিরোনাম ছিলঃ ‘আক্রান্ত হলে জেহাদ ফরজ হয়ে যায়’
গত কিছুদিন থেকে হিন্দুস্থানি সৈন্যরা পাকিস্তানের ওপর আক্রমন চালিয়ে আসছে। তারা আমদের ভূখণ্ডের বিভিন্ন বিভিন্ন এলাকায় আক্রমণ চালাচ্ছে। সঙ্গে সঙ্গে কোরান আমাদেরকে এ সত্য সম্পর্কে অবহিত করে যে, সংখ্যাধিক্য বা সাজসরঞ্জামের প্রাচুর্যের দ্বারা মুসলমানদের শক্তির পরিমাণ নির্ধারণ করা হয় না বরং সত্যের উপর দৃঢ়তা এবং দৃঢ়তার উপর পূর্ণ আস্থার দ্বারাই নির্ধারণ করা হয়। আল্লহতায়ালা বলেন, তোমাদের মধ্য থেকে২০ জন যদি ধৈর্যশীল হয় তবে তারা দশ জনের উপর জয়লাভ করবে আর যদি তোমাদের মধ্য থেকে ১০০ জন ধৈর্যশীল হয় তবে এক হাজার জনের উপর জয়লাভ করবে। 
লেখাটার মধ্যে তিনি পবিত্র কোরআনের আয়াত প্রসঙ্গ এনেছেন এবং আল্লাহর প্রসঙ্গ এনেছেন; কিন্তু কেন? ত্রিশ লক্ষ বাঙালী নিধনের বৈধতা দানের জন্য এবং ছয় লক্ষ নারীকে ধর্ষনকে জায়েজকরার জন্যই মাওলানা মওদুদী এভাবেই ধর্মকে টেনে এনেছেন বারেবারে। কখনো কখনো প্রেসিডেন্টকে আশ্বাস দিয়েছেন মুসলমানরা সেনাবাহিনীর পাশে থাকবে বলে; সেই সেনাবাহিনী – যারা নির্দ্বিধায় একজন নারীকে এক রাতে ৮০ বার ধর্ষণ করতে পারে, যারা মসজিদের ভিতরেও ধর্ষণ করতে পারে! মওদুদীর এই দেখানো পথে – ধর্মের ব্যাবহার – তার অনুসারীরা এখনো চলছে! আজকের বাংলাদেশে ও নিয়মিত দেখা যায় এমন চিত্র। 
বিজয় তখন সন্নিকটে। প্রেসিডেন্ট ইয়াহিয়া খান ৪ ডিসেম্বর জাতির উদ্দেশ্যে বেতারে ভাষণ দেন। প্রেসিডেন্টের বেতার ভাষণ শুনে আনন্দে উৎফুল্লিত হয়ে জামায়াতের প্রধান মওদুদী টেলিফোন করে প্রেসিডেন্টকে আশ্বাস দেন যে, সেনাবাহিনীর পাশে সবসময় প্রতিটা মুসলমান থাকবে। ‘দৈনিক পূর্বদেশ’ ৫ ডিসেম্বরে ‘মওদুদীর আশ্বাস’ শিরোনামে এই খবর প্রকাশ করে। 

মওদুদী ভারতের পক্ষ নেয়ার জন্যে ইহুদীদের নিন্দা করে এবং পাকিস্তানের পাশে থাকার জন্যে মুসলিম দেশসমুহের কাছে আবেদন জানিয়েছিলেন। ৬ ডিসেম্বরের ‘দৈনিক পূর্বদেশ’ এ খবর জানায়। তিনি ইসলামের শত্রুদের ধ্বংস করার জন্য জনসাধারণকেও আহ্বান জানান এই খবরে। 

বিজয়ের পূর্বেই গোলাম আজমরা দেশ ছেড়ে চলে পাকিস্তানে গিয়ে আশ্রয় নেন, তারপর মওদুদী তাদেরকে পাঠিয়ে দেন সৌদিতে। সেখানে গিয়ে মধ্যপ্রাচ্যের বিভিন্ন পত্রিকায় ভূয়া প্রতিষ্টানের নাম দিয়ে বিজ্ঞাপন দেয়া হয় এবং ‘পূর্ব পাকিস্তানে মসজিদ জালিয়ে দেয়া হচ্ছে’, ‘হিন্দুরা মুসলমানদের হত্যা করে বাড়িঘর জ্বালিয়ে দিচ্ছে’ – এমনসব বক্তব্য প্রদান করে ইসলাম রক্ষার জন্যে অর্থ সাহায্যের জন্য আবেদন করা হয়েছিল। 
"একজন গু আজম"
১৯৭২ সালের জানুয়ারীতে গ্রেফতারকৃত কয়েকজন আলবদরের কাছ থেকে বেশ কয়টা দলিল পত্র উদ্ধার করা হয়। এর মধ্যে একটা নির্দেশমালা ছিল আরবীতে লেখা, ‘... ...আপনারা পাকিস্তান টিকিয়ে রাখার জন্যেই কেবল যুদ্ধ করছেন না, - এ যুদ্ধ ইসলামের। নমরুদের হাত থেকে মাতৃভূমিকে রক্ষার জন্য আমাদের ‘আমীরের’ নির্দেশ পালন করুন”। 
এই “আমীর”ই হচ্ছেন আমাদের স্বাধীনতা সংগ্রামকালীন সময়ে আরেক জঘন্যতম ব্যাক্তি; গোলাম আজম। পুরো একাত্তর জুড়েই ‘দৈনিক সংগ্রাম’ এর প্রতিটা পৃষ্টা জুড়ে ছিল তাঁর বিবৃতি আর ভাষণ। শুধুমাত্র এ সকল বিবৃতিগুলো তুলে দিলেই আমারা দেখতে পাব তিনি কেমন করে ধর্মীয় লেবাসে বাঙালী নিধণের কথা বলেছিলেন। বাঙ্গালী জাতীয়তাবোধে উজ্জীবিত শিক্ষদের প্রতি ইঙ্গিত করে ৩০ জুলাই এক বিবৃতিতে বলেন, 
‘শিক্ষকের উপরই সঠিক শিক্ষাদান নির্ভর করছে, শিক্ষকরা পাকিস্তানের আদর্শের খাটি বিশ্বাস না হলে তাদের কাছে থেকে গঠনমূলক কিছুই আশা করা যায় না’। 
পাকিস্তানের আরেক দালাল মাওলানা মাদানী মুক্তিযোদ্ধাদের হাতে নিহত হওয়ার পর ‘দৈনিক সংগ্রাম’ বেশ বড় করে এ নিয়ে খবর প্রকাশ করে। এতে গোলাম আজম, মওদুদী, নিজামীরা সবাই বিবৃতি দেন। গোলাম আজম সেখানে বলেন,
‘ইসলাম, পাকিস্তান ও মুসলমানদের দুশমন তথাকথিত বাংলাদেশ আন্দোলনের সমর্থকরা আর যাই হোক দেশের ভালো ভালো সৎ লোক, ইমানদার লোক, পাকিস্তানের প্রতি অনুগত আস্থাভাজন লোকদের বহুসংখ্যককে ইতিমধ্যে শহীদ করে ছাড়েনি তারা মাওলানা মাদানী সাহেবের মত একজন সর্বজন শ্রদ্ধেয় আলেম, বুজুর্গ পীর ও মোখলেছ পাকিস্তানিকেও শহীদ করতে সাহসী হয়েছে যার সমগ্র জীবন ইসলাম ও পাকিস্তানের জন্য ওয়াকফ। ... ... পাকিস্তান ও ইসলামকে দুশমনদের হাত থেকে রক্ষার জন্য জেহাদের আন্তরিক প্রতিজ্ঞা গ্রহণ করেন।...’
অর্থাৎ, সকল মুক্তিযোদ্ধা ছিলেন ইসলামের দুশমন, কারণ তারা পাকিস্তানের বিরুদ্ধে লড়ছিলেন। এজন্যে তিনি ‘জেহাদের’ ডাক ও দিয়ে দিলেন।
১৪ আগস্ট ‘আজাদী দিবস’ উপলক্ষে কার্জন হলের এক সভায় কর্মীদের উদ্দেশ্যে বলেন, ‘আল্লাহ না করুন,যদি পাকিস্তান না থাকে, তাহলে বাঙ্গালী মুসলমানদের অপমানের মৃত্যু করতে হবে’। বাক্যটা খেয়াল করে দেখেন, খুব সুন্দর করে আবারো ইসলাম ও পাকিস্তানকে গুলিয়ে ফেলা হল। 
ঐদিনই আরেক সভাতে বাঙ্গালী জাতীয়তাবাদকে ‘ইসলামের’ বিরুদ্ধে দাড় করিয়ে বলেন, ‘বাংলাদেশ বাঙালী দ্বারা শাসিত হবে এই মতবাদ শেখ মুজিব বা শ্রী তাজুদ্দিনের। এ জন্যেই তথাকথিত বীরেরা পশ্চিম বঙ্গে গিয়ে বাংলাদেশ কায়েম করেছে। কিন্তু মুসলমান আল্লাহর হুকুম পালন করার সুযোগ লাভকেই সত্যিকারের আজাদী মনে করে’। 
১৮ আগস্ট দৈনিক সংগ্রামে প্রকাশিত এক প্রবন্ধে তিনি ‘হিন্দু – মুসলমান’ সম্পর্কে নিয়ে লিখেন, ‘হিন্দুদের সাথে এক জাতি হয়ে এবং হিন্দু ভারতকে বন্ধু মনে করে অদূরদর্শী কতক মুসলিম নেতা বাঙালী মুসলমানদেরকে সর্বক্ষেত্রে বহু পেছনে ঠেলে দিয়েছে’।  
তিনি বিভিন্ন জায়গাতে এমনও কথা বলেন যে, বাংলাদেশে কখনো মুসলমান ও ইসলামের জায়গা হবে না। যুদ্ধের ৪৫ বছর পর আমরা দেখছি বাংলাদেশ ইসলাম ও মুসলমান আছে কি না? আলবদর, আলশামস গঠনের পর তার একটা নিয়মিত কাজ ছিল বিভিন্ন ট্রেনিং কলেজ কিংবা হেডকোয়ার্টারে ঘোরাঘুরি করা এবং ধর্মীয় উত্তেজনা সৃষ্টির লক্ষ্যে হিংসাত্বক বক্তৃতা ভাষণ দেয়া। রাজাকাররা মুক্তি বাহিনীর হাতে মারা পড়লে তাকে ‘শহীদ - আলেম – উলামা’ আখ্যায়িত করা হত এবং হিন্দুরা যে তাদেরকে মেরে ফেলে দিচ্ছে, খতম করে দিচ্ছে – বিনিময়ে প্রয়োজন প্রতিশোধ – এ ধরনের কথা হারহামেশাই তার কাছ থেকে শোনা যেত। তিনি অনুপ্রেরনা দিতেন বাঙ্গালী নিধনে। ১৭ সেপ্টেম্বর এক প্রশিক্ষন কেন্দ্র পরিদর্শন কালে তিনি বলেন, ‘ইসলাম ও পাকিস্তানের দুশমনরা আলেম ওলামা, মাদ্রাসার ছাত্র ও ইসলামী আন্দোলনের কর্মীদেরকে ব্যাপকভাবে হত্যা করে একথাই প্রমাণ করেছে যে, এসব লোককে খতম করলেই পাকিস্তানকে ধ্বংশ করা যাবে’।
গোলাম আজম ঘন ঘন বিভিন্ন বক্তৃতায় কালেমার ঝান্ডা উচু রাখার জন্য রেজাকারদের কাজ করার আহ্বান জানাতেন এবং সেই সাথে “যে পাকিস্তানের দুশমন সে ইসলামেরও দুশমন” বলে ঘোষণা দিতেন। রাজাকারদের শিবির পরিদর্শনকালে এক ভাষনে ‘সত্যিকারের মুসলামানরাই পাকিস্তানের প্রকৃত সম্পদ’ বলে উল্লেখ করেন। [১৭, ১৮, ১৯ সেপ্টেম্বরের দৈনিক সংগ্রাম] 
আলবদরদেরকে উৎসাহ দিতেন এই বলে যে, এ পথে থাকলে আল্লাহর কাছে সত্যিকারের মুজাহিদের পদ পাওয়া সম্ভব। সবাইকে দৃঢ় মনোভাব নিয়ে থাকার আহ্বান করেন। সর্বদা এই ভয় সবাইকে দেখানোর চেষ্টা করতেন যে পাকিস্তান না থাকলে মুসলমানরাও টিকবে না। ২৫ সেপ্টেম্বর ঢাকার এক সংবর্ধনা অনুষ্ঠানে পাকিস্তানকে ‘মুসলিমের ঘর’ এর সাথে তুলনা করে বলেছিলেন,
জামাতে ইসলামী পাকিস্তান ও ইসলামকে এক ও অভিন্ন মনে করে। পাকিস্থান সারা বিশ্বের মুসলমানের ঘর। কাজেই পাকিস্তান যদি না থাকে তাহলে জামাত কর্মীরা দুনিয়ায় বেঁচে থাকার কোন সার্থকতা মনে করে না।
(২৬ সেপ্টেম্বর, দৈনিক সংগ্রাম) 

এটা পুরো জাতির জন্যে লজ্জার যখন দেখি এই লোকটা মারা যাওয়ার পর লোকের ঢল নেমেছিল তাঁর জানাযায়, যখন দেখি এই বাংলার বাঙ্গালীরা ‘বয়সের’ অজুহাত দেখিয়ে তার পক্ষে গান গায়...
আমার অনুভূতি গুলো তখন বেশ কষ্ট পায়...
আমার অনুভূতিগুলো তখন কেঁদে ওঠে... 
"রুমি- আজাদের রক্তে রঞ্জিত নিজামী" 
জামায়াত ইসলামীর ছাত্র সংগঠন ‘ইসলামী ছাত্র সংঘ’ এর প্রধান এবং আল বদরের চিফ মতিউর রহমান নিজামী পুরো একাত্তর জূড়েই তার কার্যকলাপ চালিয়েছেন, বদি রুমি জুয়েল সহ হাজার হাজার বাঙ্গালীর রক্তে তিনি রঞ্জিত হয়েছেন। পুরো নয়টা মাস জুড়েই সরাসরি গণহত্যাকে নিজে সমর্থন দিয়েছেন এবং অন্যান্য নিরীহ বাঙ্গালীদের সমর্থন আদায়ে ব্যবহার করেছেন ধর্মকে। তার যাবতীয় কার্যকলাপের বিবরণ তৎকালীন দৈনিক সংগ্রামের পাতায় পাতায় ছড়িয়ে ছিটিয়ে আছে। আজাদী দিবসের এক সমাবেশে তিনি ঘোষণা করেন, 
“পাকিস্তান কোন ভূখন্ডের নাম নয়, একটি আদর্শের নাম। এই ইসলামী আদর্শের প্রেরণাই পাকিস্তান সৃষ্টি করেছে এবং এই আদর্শই পাকিস্তানকে টিকিয়ে রাখতে সক্ষম। ইসলাম প্রিয় ছাত্রসমাজ বেঁচে থাকলে পাকিস্তানের অস্তিত্ব টিকে থাকবে।” [১৬ আগস্ট, সংগ্রাম] 
আগেই উল্লেখ করেছি দালাল মাওলানা মাদানীর মৃত্যুর পর জামায়াতের সকলেই বিবৃতি দেয়া শুরু করেন; নিজামীও করেছিলেন সেদিন। মাদানীর এক স্মরণ সভায় নিজামী বলেন, “পাকিস্তানকে যারা বিচ্ছন্ন করতে চায় তারা এ দেশ থেকে ইসলামকেই উৎখাত করতে চায়”। [২৩ আগস্ট, সংগ্রাম] 
১৪ সেপ্টেম্বর যশোরে ছাত্রসঙ্ঘের এক সভায় নিজামী বলেন, ‘সম্প্রতি যারা পাকিস্তান ধ্বংসে ষড়যন্ত্রে লিপ্ত ছিল, আল্লাহ তাদের প্রত্যেককে লাঞ্চিত করেছেন। পাকিস্তানকে যারা আজিমপুরের গোরস্থান বলে শ্লোগান দিয়েছিল তাদেরকে পাকিস্তানের মাটি গ্রহণ করেনি। তাদের জন্যে কোলকাতা কিংবা আগরতলা মহাশশ্মানই যথেষ্ট। ... আমাদের প্রত্যেককে একটি ইসলামী রাষ্ট্রের মুসলমান সৈনিক হিসাবে পরিচিতি হওয়া উচিত এবং মজলুমকে আমাদের প্রতি আস্থা রাখার মত ব্যবহার করে তাদের সহযোগীতার মাধ্যমে ঐ সকল ব্যাক্তিকে খতম করতে হবে। যারা সশস্ত্র অবস্থায় পাকিস্তান ও ইসলামের বিরুদ্ধে যুদ্ধে লিপ্ত রয়েছে।" 
এখানে আন্ডারলাইন করা লাইনদুটো আবার পড়ে দেখেন, এই একটা লাইন দিয়েই নিজামী পুরো গণহত্যাটার ‘ইসলামীক’ বৈধতা দিয়ে দিলেন। 
যশোরের সে সভায় তিনি কোরানের বিভিন্ন আয়াত তাফসীর করে রাজাকারদেরকে তাদের ইমানী দায়িত্ব সম্পর্কে বুঝিয়ে দেন। তার সে ভাষণ নিয়ে পরেরদিন অর্থাৎ ১৫ সেপ্টেম্বর দৈনিক সংগ্রাম রিপোর্ট প্রকাশ করে ‘অপরিণামদর্শী নেতারাই পূর্ব পাকিস্তানের ঘটনাবলীর জন্য দায়ী’। 

২৩ সেপ্টেম্বর ঢাকা আলিয়া মাদ্রাসার ছাত্র সংঘের এক মিটিঙয়ে বলেন, '
যারা ইসলামকে ভালোবাসে, শুধুমাত্র তারাই পাকিস্তানকে ভালোবাসে। এইবারের উধঘাটিত এই সত্যটি যাতে আমাদের রাজনৈতিক বুদ্ধিজীবিরা ভুলে যেতে না পারে সেজন্যে সর্বাত্নক প্রচেষ্টা চালাতে হবে। 
পাকিস্তানকে নিজামী বারে বারে আল্লাহর ঘরের সাথে তুলনা দিতেন, ‘আল্লাহর ঘর বিপন্ন’ – ধোঁয়া তুলে সাম্প্রদায়িক উত্তেজনা তৈরী এবং গণহত্যাকে প্রভাবিত করতেন। নভেম্বরের দিকে নিজামী বলেন,  “খোদাবী বিধানে বাস্তবায়নের সেই পবিত্র ভূমি পাকিস্তান আল্লহর ঘর। আল্লাহর এই পুত পবিত্র ঘরে আঘাত হেনেছে খোদাদ্রহী কাপুরুষের দল।... ... ”[১৬ নভেম্বর, সংগ্রাম] 
এবার একটু অন্য বিষয়ে কথা বলি। নিজামী'র পুরো রায় জুড়েই ডিফেন্স পক্ষ একটা জিনিসই বলতে চেয়েছেন খুব জোর দিয়ে; নিজামী ১৯৭১ এর পুরোটা সময় না, শুধুমাত্র ৩০ সেপ্টেম্বর পর্যন্তই পাকিস্তান ইসলামী ছাত্র সঙ্ঘের প্রধান ছিলেন। অতএব, নভেম্বর - ডিসেম্বরে বদর বাহিনীর হাতে নিহত হওয়া বুদ্ধিজীবিদের ব্যাপারে তার কোন সম্পৃক্ততা নাই। 
মজার বিষয়টা হচ্ছে, বদর বাহিনী তৎকালীন ইসলামী ছাত্র সঙ্ঘের ছেলেপেলে দিয়েই তৈরী হয়েছিল এবং ৩০ সেপ্টেম্বর পর্যন্ত যাবতীয় কিছুর দায়ভার নিজামীর - এই বিষয়টা কিন্তু ডিফেন্স পক্ষের কেউই অস্বীকার করেন নি। বদর বাহিনীর সাথে নিজামীর সম্পৃক্ততা প্রমানের জন্য প্রসিকিউশন হাজির করে জোরালো এক প্রমান, ১৯৭১ সালের ১৪ নভেম্বর 'দৈনিক সংগ্রাম' এ প্রকাশিত নিজামীর লেখা 'বদর দিবসঃ পাকিস্তান ও আলবদর' শিরোনামের এক প্রবন্ধ। 
"হিন্দু বাহিনীর সংখ্যাশক্তি আমাদের তুলনায় পাচগুন বেশী। তাছাড়া আধুনিক সমরাস্ত্রে ও তারা পাকিস্তানের চেয়ে অধিক সুসজ্জিত। দুর্ভাগ্যবশতঃ পাকিস্তানের কিছু মুনাফিক তাদের পক্ষ অবলম্বন করে ভেতর থেকে আমাদেরকে দুর্বল করার ষড়যন্ত্রে লিপ্ত হয়েছে। তাদের মুকাবিলা করেই - তাদের সকল ষড়যন্ত্র বানচাল করেই পাকিস্তানের আদর্শ ও অস্তিত্ব রক্ষা করতে হবে।
বদর যুদ্ধ থেকে অনেক কিছুই আমাদের শিখবার আছে। এই যুদ্ধের সৈনিকরা কেউ পেশাদার বা বেতুনভূক সৈনিক ছিলেন না। মুসলমানরা সবাই ছিলেন সৈনিক, তারা সবাই ছিলেন স্বতঃস্ফুর্ত প্রেরণায় উদ্বুদ্ধ, ইমানের তাগিদেই তারা লড়তে প্রস্তুত হয়েছিলেন বিরাট শক্তির মোকাবিলায়। বৈষয়িক কোন স্বার্থ ছিলনা তাদের সামনে। মরলে শহীদ, বাচলে গাজী – এই ছিল তাদের বিশ্বাসের অঙ্গ। ... আল্লাহর সন্তোষ ছিল তাদের কাম্য। আজকের কাফেরদের পর্যদুস্ত করতে হলে আমাদের মধ্যেও অনুরুপ গুনাবলীর সমাবেশ অবশ্যই ঘটাতে হবে। 
আমাদের পরম সৌভাগ্যই বলতে হবে। পাক সেনার সহযোগীতায় এ দেশের ইসলামপ্রিয় তরুণ সমাজ বদরযুদ্ধের স্মৃতিকে সামনে রেখে আলবদর বাহিনী গঠন করেছে। ...
পাকিস্তানের আদর্শ ও অস্তিত্ব রক্ষার দৃঢ় সংকল্প নিয়ে গঠিত আলবদরের যুবকেরা এবারের বদর দিবসে নতুন করে শপথ নিয়েছে, তদের তেজোদ্দীপ্ত কর্মীদের তৎপরতার ফলেই বদর দিবসের কর্মসূচি দেশবাসী তথা দুনিয়ার মুসলমানদের সামনে তুলে ধরতে সক্ষম হয়েছে। ইনশাল্লাহ বদর যুদ্ধের বাস্তব স্মৃতিও তারা তুলে ধরতে সক্ষম হবে। আমাদের বিশ্বাস সেদিন আর খুব বেশী দূরে নয় যে দিন আল বদরের তরুণ যুবকেরা আমাদের সশস্ত্র বাহিনীর পাশাপাশি দাঁড়িয়ে হিন্দু বাহিনীকে পর্যদুস্থ করে হিন্দুস্থানের অস্তিত্বকে খতম করে সারা বিশ্বে ইসলামের বিজয় পতাকা উড্ডীন করবে”।

আদালত পরে মন্তব্য করেছিলেন, "This single piece of document is enough to hold that accused Motiur Rahman Nizami was not only a High Command of Al-Badr Bahini, he was also a mastermind for forming the said Bahini in 1971, during the Liberation War and he had complicity with the Al-Badr Bahini even after September, 1971."
এই মতিউর রহমান নিজামী আমাদের মন্ত্রী হয়েছিল, আমাদের স্বাধীন বাংলার সংসদেও পদার্পণ করেছিল...
তার গাড়িতে উড়েছিল ‘লাল সবুজের’ পতাকা...
সে পতাকা সেদিন পতপত করে উড়েছিল কি না জানি না, তবে
এটা নিশ্চিত যে, রুমি জুয়েল, বদিদের আত্নাটা সে সময় ঢুকরে কেঁদে উঠেছিল!
"মুজাহিদ ও তার বিস্ময়কর ‘বদর’" 
ইসলামী ছাত্রসঙ্ঘের নেতা এবং একাত্তরে বদর বাহিনীর প্রধানদের একজন আলী আহসান মুজাহিদ সবচেয়ে আগ্রাসী মনোভাবাপন্ন ব্যাক্তির মধ্যে একজন। তিনি প্রতিটা সভা সমাবেশে সরাসরি ‘জেহাদ’ এর ডাক দিয়ে হিন্দু নিধনের আহ্বান জানাতেন। বদর দিবস পালনের আহ্বান জানিয়ে ২৫ অক্টোবর মুজাহিদ এক বিবৃতিতে বলেন, 'আমরা আজ ইসলাম বিরোধী শক্তি ও চ্যালেঞ্জের সম্মুখীন। এই পবিত্র দিবসে আমরা জাতির স্বার্থে এবং এ দেশে ইসলাম প্রতিষ্টার জন্য আত্নোৎসর্গের শপথ গ্রহণ করব’।  
আলী আহসান মোহাম্মদ মুজাহিদ ‘মুজাহিদ’ পরিচয়ে জামায়াতের মুখপত্র ঢাকার দৈনিক সংগ্রাম পত্রিকায় ১৫ সেপ্টেম্বর ‘অস্ত্রের বিরুদ্ধে অস্ত্রঃ যুক্তি নয়’ শিরোনামে এক উত্তেজনামূলক এক নিবন্ধ লিখেন। এখানে তিনি লিখেন, 
‘পৃথিবীর শেষ্ঠতম ইসলামী রাষ্ট্র পাকিস্তান ও এ দেশের মানুষ আজ অভ্যন্তরীণ ও বহির্শত্রু উভয়পক্ষের শিকারে পরিণত হয়েছে। বিলম্ব হলেও বৈষম্যজনিত সমস্যা সমাধানের যখন যাবতীয় পথ উন্মুক্ত হয়ে ওঠে, তখন এ দেশ ও দেশবাসী মুসলমানদের ঘোর শত্রুরা তাদের দুরভিসন্ধি চরিতার্থ করতে এগিয়ে আসে। কেননা তারা বুঝতে পেরেছিল যে, পাকিস্তানের রাজনীতিতে পূর্ব পাকিস্তানের প্রাধাণ্য প্রতিষ্ঠিত হওয়ায় এবার যদি আঞ্চলিক বৈষম্য দূরীভূত করা যায়, তা হলে এ দেশকে ধ্বংসের পরিকল্পনা চিরতরে বানচাল হয়ে যাবে।
তাই তারা বিচ্ছিন্নতা ও মুসলিম হত্যা অভিযান চালায় যার ফলে এ পর্যন্ত ‘হিন্দু গুণ্ডা’ ও তাদের এখানকার দালালরা প্রায় দু’ লাখের বেশি মুসলমানকে হত্যা করেছে বলে অনুমান করা হচ্ছে। তথাকথিত মুক্তি আন্দোলনের শ্রুতিমধুর কথা শুনে প্রথম দিকে এ দেশের কোনো কোনো মানুষ বিভ্রান্ত হলেও সকলেই এখন বুঝতে পেরেছে যে, এ আন্দোলন মুক্তির নয়, হিন্দুদের গোলাম বানানোর আন্দোলন এবং এখান থেকে ইসলাম ও মুসলমানদের খতম করে এটাকে স্পেন বানাবার আন্দোলন। মূলত এ কারণেই আজ এ দেশের ঈমানদীপ্ত মুসলমানরা জেগে উঠেছে। তারা আজ হাতে অস্ত্র তুলে নিয়েছে। ওই বেইমান বিশ্বসঘাতক মিরজাফরদের বিরুদ্ধে’। 

পুরো লেখাটা পড়ে দেখেন, পাকিস্তানকে বিশ্বের শ্রেষ্ট ইসলামী রাষ্ট্র ঘোষণা করার মাধ্যমেই যুদ্ধটাকে তৈরী করে ফেলেছেন ‘ইসলামের বিরুদ্ধে যুদ্ধ’। দ্বিতীয় প্যারাতে হিন্দু গুণ্ডা দ্বারা মুসলমান হত্যা এবং ইসলাম খতম করার কথা বলা হচ্ছে। বাংলার মুসলমানদের আসলে কারা হত্যা করছিল সেটা এখন আর কারো অজানা নয়। কিন্তু পাকিস্তানি ও মুজাহিদদের হাতে পরিচালিত গনহত্যাটাকে ‘হিন্দু গুন্ডা’ দের কাজ বলে আখ্যায়িত করে ধর্মীয় উত্তেজনার সৃষ্টির মাধ্যমে সাধারণ মুসলমানদেরকে হিন্দুদের মুখোমুখি করে দেয়ার চেষ্টা চালানো হয়েছে পুরো নিবন্ধ জুড়েই। 
৭ নভেম্বর বেশ ঘটা করে পালন করা হয় বদর দিবস। বায়তুল মোকাররম প্রাংগনে আয়োজিত সমাবেশ শেষে মিছিলও বের করা সে দিন। সে সমাবেশে আলী আহসান মুজাহিদ ইসলামী ছাত্র সঙ্ঘের পক্ষ থেকে ৪ দফা ঘোষণা দেয়া হয়; দফা গুলো ন্নিম্নরুপঃ 
১) দুনিয়ার বুকে হিন্দুস্থানের কোন মানচিত্রে আমরা বিশ্বাস করি না। যতদিন পর্যন্ত দুনিয়ার বুক থেকে হিন্দুস্থানের নাম মুছে না দেয়া যাবে ততদিন পর্যন্ত আমরা বিশ্রাম নেব না।
২) আগামীকাল থেকে হিন্দু লেখকদের কোন বই অথবা হিন্দুদের দালালী করে লেখা পুস্তকাদি লাইব্রেরীতে স্থান দিতে পারবেন না বা বিক্রি বা প্রচার করতে পারবেন না। যদি কেউ করেন তবে পাকিস্তানের অস্তিত্বে বিশ্বাসী সেচ্ছাসেবকেরা জ্বালিয়ে ভস্ম করে দেবে।
৩) পাকিস্তানের অস্তিত্বে বিশ্বাসী স্বেচ্ছাসেবকদের সম্পর্কে বিরূপ প্রচার করা হচ্ছে। যারা এই অপপ্রচার করছে তাদের সম্পর্কে হুঁশিয়ার থাকুন।
৪) বায়তুল মোকাদ্দেসকে উদ্ধারের সংগ্রাম চলবে।
এই চার দফা ঘোষণা শেষে তিনি আবার বলেন, ‘এই ঘোষণা বাস্তবায়িত করার জন্য শির উচু করে, বুকে কোরআন নিয়ে মুর্দে মুজাহিদের মতো এগিয়ে চলুন’। 
তার এই বক্তৃতার খবর পরেরদিন (৮ নভেম্বর) ‘দৈনিক পাকিস্তান’ এ প্রকাশিত হয়। এই চার দফার প্রতিটা লাইন মনোযোগ দিয়ে পড়েন। প্রথম দফাতেই তিনি হিন্দুদেরকে ধুয়ে মুছে ফেলে দেয়ার আহ্বান জানিয়েছেন – এটাই বোধহয় সবচেয়ে উগ্র কথাগুলোর একটি। প্রশ্ন হচ্ছে, এই হিন্দু কারা? তাদের মনমানিসকতার ধরণে এটা পরিষ্কার যে, এই হিন্দু শুধু ভারতের হিন্দুই না, এখানে বাংলার স্বাধীনতা যারাই চেয়েছিল তারা সবাই এর অন্তর্ভুক্ত। দ্বিতীয় দফাতে এসে আক্রমন চলে আসে বই পুস্তকাদির উপর এবং প্রতিটা দফাই বাস্তবায়নের জন্য কোরানকে বুকে রাখার পরামর্শ দিয়েছেন। ধর্মের কি অপূর্ব ব্যাবহার! 
এই মুজাহিদ বুক ফুলিয়ে বলেছিল, ‘এ দেশে কোন যুদ্ধাপরাধী নেই’! এটা বলার সুযোগ আমরাই করে দিয়েছিলাম... আফসোস! 

৩
এমন না যে শুধু এই নেতারাই কিংবা জামাতে ইসলামীর নেতারাই এমনভাবে ধর্ম দিয়ে গ্ণহত্যার পক্ষে সাফাই গাইছিলেন; আরো অনেকেই যোগ দিয়েছিলেন সে তালে; তখনকার দৈনিক পত্রিকাগুলোর দিকে নজর দিলে এমন ভুরি ভুরি প্রমাণ পাওয়া যায়। শান্তি কমিটির আরেক সংগঠক জামায়াত নেতা আব্বাস আলী খান ২৪ সেপ্টেম্বর এক সভাতে ভারতের ষড়যন্ত্রের কথা উল্লেখ করে বলেন, ‘এই সংকট মূহুর্তে প্রত্যকে পাকিস্তানি নাগরিককে পাকিস্তানি ও মুসলমান হিসেবে চিন্তা করতে হবে’। এর আগে ২২ সেপ্টেম্বর এক সংবর্ধনা অনুষ্ঠানে তিনি শিক্ষা ব্যাবস্থা পরিবর্তনের কথা বলেন। 
৮ নভেম্বর লাহোরে তিনি ঘোষণা দেন, ‘ভারত যদি আমাদের উপর যুদ্ধ চাপিয়ে দেয় তবে আমরা কোলকাতা ও দিল্লীতে ঈদের নামাজ পড়ব। পূর্ব পাকিস্তানের রাজাকার বাহিনী আলবদরবাহিনী প্রমান করে দিয়েছে যে মুসলমান মৃত্যুকে ভয় করেনা বরং আল্লাহকে ভয় করে’। বুদ্ধিজীবির হত্যা শুরু হওয়ার মাত্র কদিন আগে তিনি আবারো আলবদরদের স্বরণ করে দেন ইসলামের ‘বদর’ যুদ্ধের কথা এবং এর মাধ্যেমে হিন্দু সহ সকল শত্রুদের বিরুদ্ধে জেহাদের ডাক দেয়া হয়। 
রাজাকার বাহিনীর প্রতিষ্টা মওলানা ইউসুফ ১২ অক্টোবর শান্তি কমিটির এর সম্বর্ধনা সভায় কোরআন শরীফের অপব্যাখ্যা দিয়ে শান্তি কমিটির পিছনে যুক্তি দেখান। কোরআন এর আয়াত থেকে উদ্ধৃতি দিয়ে বলেন, ‘যারা মানুষের শান্তির ব্যাঘ্যাত ঘটায় আল্লাহ তাদের শাস্তির ব্যাবস্থা করে রেখেছেন’। 
হাফেজ্জি হুজুর নামে পরিচিত মাওলানা মোহাম্মদ উল্লাহ তখন শুরু করেন ‘খেলাফত আন্দোলন’। পূর্ব পাকিস্তানের ‘ইসলাম প্রিয়’ লোকদের সামরিক ট্রেনিং দেয়ার আহ্বান জানানো এই লোক পাকিস্তানকে তখন দাবি করেছিলেন ‘মুসলমানদের অক্লান্ত পরিশ্রমের ফসল’ হিসেবে। 
পাকিস্তানিদের আরেক দালাল মাওলানা মান্নান ২৭ এপ্রিল এক বিবৃতিতে বলেন, 
সশস্ত্র অনুপ্রবেশকারী ও বিচ্ছিনতাবাদীদের সমূলে উচ্ছেদ করার উদ্দেশ্যে পূর্ব পাকিস্তানের দেশপ্রেমিক জনগন আজ ‘জেহাদের জোশে’ আগাইয়া আসিয়াছে।
তিনি তখন ছিলেন পূর্ব পাকিস্তানের মাদ্রাসা শিক্ষক সমিতির সভাপতি। ২৭ সেপ্টেম্বর নিয়াজীর সাথে দেখা করে তাকে এক কপি কোরআন শরীফ উপহার দিয়ে বলেন, ‘পাকিস্তানের নিরাপত্তা ও ইসলামের গৌরব বৃদ্ধির জন্য আমরা সেনাবাহিনীকে সহযোগীতা করতে প্রস্তুত’। 
এই মান্নানই পরবর্তীতে ‘দৈনিক ইনকিলাব’ প্রতিষ্টা করেন এবং এরশাদের আমলে শিক্ষামন্ত্রীও হয়ে যান। 
শেরে বাংলার কন্যা রাইসী বেগমও যোগ দেন পাকিস্তানিদের পক্ষে। ২৬ শে মার্চকে পাকিস্তানের বিপদমুক্তির দিন উল্লেখ করে ২৭ এপ্রিল তিনি এক বিবৃতি দেন; সেখানে বলেন, 
... আল্লাহতায়ালা লাঞ্চিত ও অত্যাচারিত মুসলমানদের সারা রাতের আকুল প্রার্থনা করেছেন এবং পাকিস্তানকে সমূহ বিপর্যয়ের হাত থেকে রক্ষা করেছেন। তিনি বলেন, এটা এখন দিবালোকের ন্যায় পরিষ্কার যে, শেখ মুজিবুর রহমান ইসলামের জাতশত্রুদের সহায়তায় পাকিস্তানের ৭ কোটি জনগনের এ অঞ্চলকে বিশ্বনাথ, কালী ও দুর্গার মন্দিরে পরিণত করা ষড়যন্ত্র লিপ্ত ছিলেন। তিনি আরো বলেন, তারা পাকিস্তানের পাকভূমি থেকে সার্বজনীন ইসলামী সংস্কৃতিকে ধ্বংস করতে চেয়েছিল। 
তিনি আরো বলেন, ‘আল্লাহু আকবর’ এর স্থলে শেখ মুজিব পৌত্তলিকদের যুদ্ধের স্লোগান ‘জয় বাংলা’র আমদানী করেছিলেন’। [দৈনিক সংগ্রাম] 
এপ্রিলের দিকে ঢাকায় ইসলামিক একাডেমির উদ্যোগে এক আলোচনাসভা অনুষ্টিত হয়; বিষয় ছিল ‘কোরানের দৃষ্টিতে গুজব’ [Rumors as viewed in the Quran]। একাডেমির ডিরেক্টর আহমেদ হুসেইন তার বক্তৃতায় কোরআন ও হাদিস থেকে বিভিন্ন উদ্ধৃতি দিয়ে বলেন যে, ‘মুনাফিকরা’ ভুল রিপোর্ট দিয়ে এবং ভিত্তিহীন তথ্য প্রদান করে ইসলাম ধ্বংস করার চেষ্টা করছে। তিনি সবাইকে আল্লাহ ও তার নবীর দেখানো পথে [‘গুজব’ বিষয়ে] চলতে উপদেশ দেন। পাকিস্তান অবজারভার ৪ এপ্রিল ‘Don’t believe rumors’ শিরোনামে এ খবর প্রকাশ করে। 
‘Quoting The Quran and the teaching of the holy Prophet Mr. Ahmed Hussain said that, the “Munafiqs” wanted to destroy Islam by spreading misleading reports” 

১৬ এপ্রিল দৈনিক সংগ্রামে মওলবী ফরিদ আহমেদের এক বিবৃতি দেন ‘ভারত মুসলমানদেরকে হিন্দু ব্রাহ্মন্যবাদীদের গোলাম বানাতে চাচ্ছে’ শিরোনামে। 
ফজলুল কাদের চৌধুরী ২৯ এপ্রিল এক বেতার ভাষনে মুসলমান ভাইদেরকে ইসলাম ও পাকিস্তানের অখন্ডতা রক্ষার আহ্বান জানান। সে ভাষনের পুরোটা জুড়েই ছিল ভারত বিদ্বেষী ও হিন্দু বিদ্বেষী কথাবার্তার ছড়াছড়ি। ভাষণজুড়ে মিথ্যাচার ও উষ্কানীমূলক কথাবার্তার তীব্রতা কতটুকু ছিল তা একটু খেয়াল করুন, 
‘... আমরা মুসলমানেরা জানি ভারতে বসবাসকারী আমাদের মুসলমান ভাইয়ের সঙ্গে হিন্দুরা বিরূপ ব্যাবহার করেছে। মুসলিম হত্যা ভারতের নিত্যাকার ব্যাপার। আমরা মুসলমানরা ভারত ও ভারতের দালালদের মিথ্যা ও হীন প্রচারনায় ভুলতে রাজী নই।’ 

দৈনিক পাকিস্তানে প্রকাশিত খবরটা দেখুন, স্পষ্ট বলা আছে, “... যে ঈমানের বর্মে সুসজ্জিত পাকিস্তানি জনগন ভারতীয় ব্রাহ্মণ্যবাদের সকল ষড়যন্ত্র ব্যার্থ করে দেবে”। তার মানে, পাকিস্তানি জনগন (বিশেষ করে পাকি সেনা) সবাই ছিল ঈমানদার এবং তাদের বিরুদ্ধে যারাই আন্দোলন করেছিল তারা সকলেই ছিল হিন্দু! 
নভেম্বর শেষ হওয়ার পথে; বিজয় তখন উকিঝুকি মারছে। নেজাম ইসলাম নেতা মওলানা আশরাফ আলী তখন এক সমাবেশে জেহাদের ঘোষনা করে বলেন যে, ‘ভারতীয় হামলার ফলে মুসলমানদের ওপর বর্তমানে জেহাদ ফরজ হয়ে পড়েছে’। তার আহ্বানের খবর প্রকাশিত হয় দৈনিক সংগ্রামের ৩০ নভেম্বরে। শিক্ষা মন্ত্রী আব্বাস আলী খান এক বেতার ভাষনে জেহাদের জন্যে তৈরী হওয়ার আহ্বান জানান। তার সে ভাষণ প্রকাশিত হয়েছিল ৭ ডিসেম্বর পত্রিকায়। 
সমাপনীঃ 
পাকিস্তানিরা বরাবরই চেয়েছিল বাঙ্গালীদের কলোনি করে রাখতে আর সে কাজে ডান হাত হিসেবে পেয়েছিল বাংলার ইসলামী দলগুলোকে কিংবা ধর্ম নিয়ে রাজনীতি করা দলগুলোকে। এই দলগুলোর উদ্দেশ্যও বেশ পরিষ্কার ছিল - সামরিক বাহিনীকে তোষামোদ করে রাজনৈতিক ফায়দা আদায় এবং যে কোন ধরণের ক্ষমতার স্বাধ গ্রহণ। সে জন্যে তারা পুজি করে নিয়েছিল ‘ধর্ম’কে। একাত্তরের পরবর্তী সময়ে দেখা যায় এই দালালরাই আবারো বাংলার বুকে দাপিয়ে বেড়াচ্ছে; সেখানেও পুজি ছিল যথারীতি ‘ধর্ম’। ওয়াজ মাহফিলে কিংবা মিলাদুন্নবী – শবে বরাত ইত্যাদি ইসলামিক অনুষ্ঠানসমূহে তাদের সরব উপস্থিতির মাধ্যমে তারা আবারো ধীরে ধীরে সক্রিয় হয়ে উঠেন বাংলার রাজনীতিতে; রাজাকার সাইদি, শর্ষীনার পীর, মাওলানা মান্নানরা এর উপযুক্ত প্রমান। সাইদি ওয়াজের মাধ্যমে এবং মান্নান ‘ইনকিলাব’ প্রতিষ্টার মাধ্যমে বোধহয় রাজনীতিতে পরবর্তী সময়ে ধর্মকে সবচেয়ে নোংরাভাবে টেনে এনেছিলেন। এই ধারাটা এখনো টিকে আছে বহাল তবিয়তে। আমাদের ইতিহাসে সবচেয়ে কলংকজনক অধ্যায় হচ্ছে এই দালালদের এ দেশে সামাজিক এবং রাজনৈতিকভাবে পূনর্বাসনের সুযোগ করে দেয়া, যার মাশুল দিতে হচ্ছে বর্তমান বাংলাদেশকে এবং আরো দিতে হবে ভবিষ্যতে। এটা ঠিক জাতি ধীরে ধীরে কলঙ্কমুক্ত হচ্ছে, কিন্তু এই দালালরা গত ৪৫ বছরে তৈরী করে ফেলেছে তাদের মতাদর্শী পুরো নতুন একটা প্রজন্ম যাদের নখের আচড় এখনো দাগ কেটে দিচ্ছে বাংলাকে, বাংলার পতাকাকে, বাংলার চেতনাকে। 
আজো আমি বাতাসে লাশের গন্ধ পাই
আজো আমি মাটিতে মৃত্যুর নগ্ননৃত্য দেখি
ধর্ষিতার কাতর চিৎকার শুনি আজো আমি তন্দ্রার ভেতরে...
এ দেশ কি ভুলে গেছে সোই দুঃস্বপ্নের রাত, সেই রক্তাক্ত সময়?
... ... ...
জাতির পতাকা আজ খামছে ধরেছে সেই পুরোনো শকুন
তথ্যসূত্রঃ
১) ‘পাকিস্তানিদের দৃষ্টিতে একাত্তর’ – মুনতাসির মামুন
৩) মুক্তিযুদ্ধের ছিন্ন দলিল- মুনতাসির মামুন
৪) অবরুদ্ধ বাংলাদেশে সামরিকজান্তা ও তার দোসরদের অপতৎপরতা – সুকুমার বিশ্বাস
৫) একাত্তরের দালালনামা – ইফতেখার আমীন
৬) মুক্তিযুদ্ধ ১৯৭১ – মুনতাসির মামুন
৭) একাত্তরের ঘাতক ও দাললরা – আজাদূর রহমান চন্দন
৮) শান্তি কমিটি ১৯৭১– মুনতাসির মামুন
৯) ঘাতকের দিনলিপি – রমেন বিশ্বাস
১০) রাজাকারের মন - মুনতাসীর মামুন
১১) পাকিস্তানি জেনারেলদের মন - মুনতাসীর মামুন
১২) মুক্তিযুদ্ধের দৈনিক সংগ্রামের ভূমিকা - আলী আকবর টাবী
১৩) আলবদর - মুনতাসির মামুন
১৪) একাত্তরের ঘাতক ও দালালেরা কে কোথায়
১৫) ১৯৭১ ঘাতক-দালালদের বক্তৃতা ও বিবৃতি - সাইদুজ্জামান রওশন
১৬) একাত্তরের ঘাতক দালাল - যা বলেছে যা করেছে - নুরুল ইসলাম সম্পাদিত
১৭) ত্রিশ লক্ষ শহীদ বাহুল্য নাকি বাস্তবতা – আরিফ রহমান

