যেথায় খুনি - ধর্ষকরা পায় 'শহীদের' সম্মান! 


যে দেশে গুণীর সমাদর নেই সে দেশে গুণী জন্মায় না – বহুল প্রচলিত এই উক্তিটি আমাদের কাছে খুবই পরিচিত এবং বেশীরভাগ মানুষ মনে প্রানে দৃঢ়ভাবে বিশ্বাস করে এই উক্তির সত্যতার প্রতি। কিন্তু যদি যে দেশ ক্রিমিনাল কিংবা ভয়ংকর অপরাধীদেরকে সম্মান জানায় তাদের বেলায় কি হবে? সেখানে কারা জন্মাবে? এই প্রশ্নের উত্তর অদৃষ্টের হাতে ছেড়ে দিয়ে আসুন একটু অন্য দিক থেকে ঘুরে আসি। 
শুরুতেই ‘শহীদ’ শব্দটি নিয়ে একটু কপচানো যাক। ইংরেজীতে আমরা বলি Martyr। শব্দটার অনেকগুলো অর্থই পাওয়া যায়। এনসাইক্লোপিডিয়া ব্রিটানিকায় এর সংজ্ঞাতে বলা আছে, 
“Martyr, one who voluntarily suffers death rather than deny his religion by words or deeds; such action is afforded special, institutionalized recognition in most major religions of the world. The term may also refer to anyone who sacrifices his life or something of great value for the sake of principle.”
অনেকটা একই রকম কথা পাওয়া যায় Princeton University's WordNet – এঃ 
Sufferer (one who suffers for the sake of principle) 
One who voluntarily suffers death as the penalty for refusing to renounce their religion 
মোদ্দা কথা, এখানে দেখা যাচ্ছে যিনি নিজের ধর্মবিশ্বাস ত্যাগ করার বদলে কিংবা যে কোন আদর্শের কারণে মৃত্যুকে আলিঙ্গন করেন তাকেই Martyr বলা হচ্ছে। ‘শহীদ’ শব্দটা মূলত আরবি শব্দ এবং অর্থগত দিক থেকে অনেকটা এরকম। ইসলামের চার ইমাম শব্দটাকে সংজ্ঞায়িত করছেন অনেকটা এভাবে, "Anyone who is killed while fighting pagans, or rebels, or brigands, by a means attributed to the enemy - whether directly or by consequence - is a shaheed, anyone who is killed by a means not specifically attributed to [an action of] the enemy is not considered a shaheed."। 
আবার এর বাইরে শহীদের আরো কিছু সংজ্ঞা পাওয়া যায়। বুখারী শরীফে বলা আছে যে, যে নিজের সম্পত্তি রক্ষা করতে প্রাণ দেয় সেও একজন শহীদ। এছাড়া পানিতে ডুবে মারা গেলে, আগুনে পোড়ে মারা গেলে, পেটের অসুখে ও প্লেগে মারা গেলেও তাদেরকে শহীদ বলার অনুমতি আছে। অবশ্য অনেকেই বলেন যে, সেখানে তাকে মুসলমান হতে হবে প্রথমে। তবে বর্তমানে অনেক আরবী ডিকশনারীতেও ‘শহীদ’ শব্দের অর্থে দেওয়া আছে, ধর্ম কিংবা দেশ কিংবা কোন আদর্শের কারণে নিহত ব্যাক্তিই হচ্ছেন শহীদ। 
শহীদ শব্দটার মূলে একধরণের ধর্মীয় আবহ উপস্থিত থাকলেও বাংলা মুলুকে এসে শব্দটার এক ধরনের সেক্যুলার পরিচয় তৈরী হয়। কিছুদিন আগে সুব্রত শুভ তার ব্লগে গোলাম মুর্শিদের বরাত দিয়ে ‘শহীদ’ নিয়ে ছোটখাটো একটা আলোচনা করেছেন। বিভিন্ন পুথির মাধ্যমে শহীদ শব্দ এই মুলুকে এসে প্রবেশ করে। পরবর্তীতে, ক্ষুদিরামের মৃত্যুর পর কাজী নজরুল ইসলাম যখন তাঁর পত্রিকায় লিখেন, ‘বাংলার প্রথম শহীদ ক্ষুদিরাম’ তখন থেকেই বলা যায় শহিদ শব্দটি ধর্মের গন্ডি পেরিয়ে নতুন সেক্যুলারিজমে প্রবেশ করে। যার নতুন সংজ্ঞা দাঁড়ায়, দেশ ও ধর্মের কারণে যিনি নিজেকে উৎসর্গ করেন। শব্দটি পরবর্তীতে ভাষা আন্দোলনের সময় ব্যাপক জনপ্রিয় হয় এবং ব্যাবহৃতও হতে থাকে। ২১ শে ফেব্রুয়ারীতে নিহতদের শহীদ আখ্যায়িত করা হয় এবং পরবর্তীতে বিভিন্ন আন্দোলনে পাকিস্তানি পুলিশের গুলিতে নিহত ব্যাক্তিদেরকেও শহীদ উপাধি দেয়া হয়। একই ধারাবাহিকতায় ১৯৭১ এ পাকিস্তানি সেনাবাহিনীর কিংবা তাদের দোসরদের হাতে নিহত সবাইকে আমরা শহীদ বলি। অর্থাৎ ‘শহীদ’ শব্দটা আমাদের কাছে সম্মানসূচক একটা উপাধি হয়ে দাড়িয়েছে। আমরা শ্রদ্ধাভরে স্মরণ করি আমাদের শহীদদের এখনো। 
[সাপ্তাহিক নও বেলাল - ১৯ শে ফেব্রুয়ারী - ১৯৫৩।]
একাত্তরের পরবর্তী সময়ে আমাদের ভিন্ন ধরণের শহীদের দেখা পাওয়া যায়। যেমন, আমাদের জিয়াউর রহমান নিহত হওয়ার পর তার সাথে যুক্ত হয় ‘শহীদ’। শহীদ শব্দটির ধর্মীয় আবহটা এখানে বেশ কাজ দেয় তাকে মৃত্যুর পর আরো জনপ্রিয় করে তুলতে। এমনিতেই মৌলবাদী ও রাজাকারদের রাজনৈতিক ময়দানে পুনর্বাসন প্রক্রিয়ার মাধ্যমে তার নামের পাশে ‘শহীদ’ বসানোর ভিত্তি রচনা করেছিলেন তিনি নিজেই। এই রাজাকারদের কল্যানেই ‘শহীদ’ হিসেবে তিনি জনপ্রিয় হয়ে ওঠেন। 
বর্তমানে যুদ্ধাপরাধীদের ফাঁসির পর তাদেরকেও ‘শহীদ’ হিসেবে আখ্যা দেয়া হচ্ছে এবং তাদের কবরের নামফলকে শহীদ লেখা হচ্ছে। এটা নিয়ে আমাদের প্রবল আপত্তি। অনেকেই যুক্তি দেখাচ্ছেন, তারা যদি নিজেদের পারিবারিক গোরস্থানে শহীদ লিখে তাহলে অসুবিধা কি? বুঝতে হবে, এখানে ব্যাবহৃত ‘শহীদ’ শব্দটা তাদের কোন শিক্ষা দীক্ষার টাইটেল নয়, বরং শব্দটার সাথে দেশ ও দেশের ইতিহাস জড়িত। এই জন্যেই ইহা পরিবারের মধ্যে সীমাবদ্ধ না।

এখন প্রশ্ন হচ্ছে, উপরোক্ত সংজ্ঞাগুলো কর্তৃক তারা কি ‘শহীদ’? তাদেরকে কি ‘শহীদ’ বলা যাবে? অনেকেই এই জায়গায় এসে ‘কারো কাছে মুক্তিযোদ্ধা, কারো কাছে সন্ত্রাসী’ – যুক্তি দেখাচ্ছেন। তারা তাদের আদর্শ কিংবা পাকিস্তানের অখন্ডতায় বিশ্বাস করতেন – তাদের জায়গা থেকে তারা নিজেদের শহীদ বলতেই পারেন, এমন প্রশ্নও অনেকের মনের মধ্যে ঘুরপাক খায়। কিছুদিন আগে আরিফ রহমান ‘ভিন্ন আলোয় বীরশ্রেষ্ঠ মতিউর ও নিশান – ই –হায়দার মিনহাজ’ শীর্ষক লেখায় এমন প্রসঙ্গ তুলে এর উত্তর দিয়েছেন। যেমন, অনেকের মনে আসতে পারে মতিউর যেমন দেশের জন্য- সত্যের জন্য জীবন দিয়েছে একই ভাবে রশিদও তার দেশ পাকিস্তানের জন্য জীবন দিয়েছে। তাহলে কি দুজনে সমান? 
এই পয়েন্টে এসে আমাদের নৈতিক মূল্যবোধের জায়গাটাকে একবার প্রশ্ন করি। আপনি যে কোন আদর্শেই বিশ্বাসী হোন না কেন, আপনি যদি গণহত্যার সাথে জড়িত থাকেন, গণহত্যাকে সাপোর্ট করেন, গনহত্যার জন্যে উষ্কানি দেন, ধর্ষন করেন কিংবা ধর্ষনকে জায়েজিকরনের চেষ্টা করেন এবং এর জন্যে বিচারের মাধ্যমে আপনার মৃত্যু হয় তাহলে কি আপনি শহীদ? নাকি যে নিপীড়িত জনতাকে বাচানোর উদ্দেশ্যে, নিজের দেশের মানুষকে বাচানোর জন্যে, গনহত্যাকারীদের বিরুদ্ধে কিংবা ধর্ষকদের বিরুদ্ধে যুদ্ধ করে মৃত্যু বরণ করে সে শহীদ? কে এখানে সম্মানের যোগ্য? তাই, উপরের কোন সংজ্ঞা দ্বারাই নিজামী, মুজাহিদ, কাদের মোল্লাদেরকে শহীদ বলা যাবে না। 

নিজামী, মুজাহিদ, কাদের মোল্লারা কি করেছিলেন সেটা আমাদের কাছে নতুন কিছু নয়। আমরা মোটামুটি সকলেই জানি তাদের তৎকালীন কর্মকান্ডের কথা। বাংলাদেশের জন্ম আটকানোর উদ্দেশ্যে ধর্মের দোহাই তুলে তারা নির্বিচারে হত্যা করেছে বাঙ্গালীকে এবং ধর্ষন করেছে আমাদের মা বোনদেরকে। যে শব্দের মাধ্যমে আমরা শ্রদ্ধা নিবেদন করি একাত্তরের মহান মুক্তিযুদ্ধে নিহতদের প্রতি সেই শব্দ ব্যাবহারের সাহস পায় কেমনে এই লোকগুলো? এটা এখনি বন্ধ করতে হবে, নাহলে আমাদের নতুন প্রজন্ম আবারো ধোঁকায় পড়বে ইতিহাস নিয়ে। 
আমাদের বীরশ্রেষ্ঠ মতিউর রহমানের কবরে পাকিস্তানিরা লিখেছিল- "ইধার শো রাহা হে গাদ্দার"। আর, আমাদের দেশের মাটিতে গণহত্যার জন্য দায়ী নিকৃষ্ট কীটগুলোর কবরে লেখা থাকবে 'শহীদ' - এটা মানা যায় না। 

২
নিজামীদেরকে ‘শহীদ’ অবশ্য বাংলার সাধারন মানুষ বলছেনা, সেটা শুধুই জামায়াতে ইসলামী এবং জামায়াতপন্থী মানুষেরাই বলে যাচ্ছে। তাদের বিরামহীন প্রোপাগান্ডার শিকার হতে পারেন যে কেউই। কিন্তু এলার্মিং একটা বিষয় অন্যদিকে। 
বাংলা ভাষার একটা আলাদা সৌন্দর্য আছে, যেমন মনে করেন ইংরেজীতে 'You' বাংলায় আসার পর তিনরকম হয়ে যাচ্ছে। কখনো 'তুমি', কখনো 'তুই', আবার সম্মানের বেলাতে আসে 'আপনি'। ঠিক তেমনি আবার 'তার/তাহার/তাদের' লেখার সময় যদি সম্মানসূচক ব্যাক্তির উপস্থিতি থাকে তাহলে আমরা এর সাথে যোগ করি 'চন্দ্রবিন্দু'; সেটা তখন হয়ে যায় "তাঁর/তাঁহার/তাঁদের"। ভাষা বিজ্ঞানের কিছুই জানিনা, তবে শৈশবে প্রাপ্ত শিক্ষা হতে এটা জানি যে, এই ‘চন্দ্রবিন্দু’ বসে মূলত সম্মানিত ব্যাক্তিবর্গের সর্বনামে। 
কিন্তু বর্তমানে আমাদের দেশের মুলধারার বিভিন্ন পত্রিকায় প্রায়ই দেখা যায় যুদ্ধাপরাধীদেরকে যখন সম্বোধন করা হয়, তখন সবসময় 'আপনি', 'করেছেন' কিংবা 'চন্দ্রবিন্দু' সহকারে 'তার/তাহার' বলে সম্মোধন করা হয়। নিচের ছবিটি প্রথম আলোরঃ 

তার মানে, আমরা কি শিক্ষা পাচ্ছি? গণহত্যাকারীরাও সম্মানিত ব্যাক্তি? খুনিরাও সম্মানিত? ধর্ষকেরাও সম্মানিত? গনহত্যা সম্মানের কাজ? ধর্ষন সম্মানের? আমাদের একটি জাতীয় দৈনিক তাহলে আমাদের কি শিক্ষা দিচ্ছে? 
গণহত্যাকারীরা সমাজের সর্ব নিকৃষ্ট জীবদের অন্যতম। সেই তাদেরকে সম্মান জানানো মানে আমার কাছে পুরো মানবজাতিকেই অসম্মান করা। আশা করি এই বোধটুকু আমাদের মধ্যে জাগ্রত হবে। 
লেখাটা শেষ করি নবারুণ ভট্টাচার্যের একটা কবিতা দিয়েঃ 
আমি একটি ইতরের দেশে থাকি
এখানে বণিকেরা লেখকদের উদ্ভাবন করে
এবং লেখকেরা উদ্ভাবিত হয়।
আমি একটি ইতরের দেশে থাকি
যে দেশের বুদ্ধিজীবী অধ্যুষিত সরকার
শীতের ইথারের মধ্যে
গরীব মানুষদের ঘর ভেঙ্গে দেয় –
আমি একটি ইতরের দেশে থাকি
যেখানে অবশ অক্ষরমালা চিবুতে চিবুতে
কবিরা গরু হয়ে যায়-
উল্টোটাও যে হয় না এমনও বলা যায় না।

