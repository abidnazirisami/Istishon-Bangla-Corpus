ধর্মের ব্যাবহার এবং ১৯৭১ঃ একাত্তরের পূর্বে___ 


লুঙ্গি উঁচা করিয়া দেখাইতে হইবে আমরা মুসলমান কি না?
১
ক্রুসেড কিংবা ধর্মযুদ্ধে ক্রুশের সঙ্গে ঈদের চাঁদের সংঘাত চলেছিল প্রায় দেড়শ বছরের অধিক। এই ধর্মযুদ্ধের ফলাফল হল লক্ষ লক্ষ খৃষ্টান ও মুসলমানের মৃত্যু এবং দুর্গতি, এশিয়া মাইনর ও প্যালেস্টাইন রঞ্জিত হয়েছিল রক্তের স্রোতে। দ্বিতীয় বিশ্বযুদ্ধে উগ্র জাতীয়তাবাদ একটা নির্দিষ্ট ধর্মীয় গোষ্টির (ইহুদি) প্রতি তৈরী করেছিল সীমাহীন ঘৃণা, ফলস্বরুপ পৃথিবী আবার লাল হয়েছিল নিরীহ মানুষের রক্তে। তবে ১৯৭১ এ পাকিস্তানিদের ধর্মের ব্যাবহার যেমন ক্রুসেডের মতোও না, আবার তেমন নাৎসীদের মতোও না। তাদের ঘৃণা ছিল বাঙ্গালী জাতটার প্রতি; তাদের ফায়দা হাসিলের জন্যে এবং গণহত্যাটাকে জায়েজীকরণের জন্যেই খুব কৌশলে ব্যাবহার করেছে ধর্মকে। 
১৯৪৭ এ জিন্নাহর স্বপ্নের পাকিস্তান তৈরী হয়েছিল ধর্মের দোহাই দিয়ে এবং তখনই বাঙালী প্রথম শিকার হয়েছিল ধর্মের নামে বিভৎসতার। তবে তাদের জীবনে সেটা ছিল সবে শুরু। 
বাঙ্গালী তথা এই উপমহাদেশের মানুষের ধর্মীয় অনুভূতি বেশ প্রবল; তাদের এই অনুভূতির দুর্বলতার সুযোগ নিয়ে রাজনীতিবিদরা বারবার তাদেরকে রাস্তায় নামিয়েছে, তাদের আবেগ দিয়ে রাজনীতি করেছে, ধর্মীয় ব্যাবসা করেছে। এখানে একটা বিষয় পরিষ্কার হওয়া দরকার, বাঙ্গালী মুসলমানরা জিন্নাহর ‘স্বপ্নের পাকিস্তান’ আন্দোলনে যোগ দিয়েছিল শুধুমাত্র ধর্মের অজুহাতেই নয়, সেখানে ছিল আরও কিছু কারণ। ‘বাংলাদেশের ইতিহাস’ গ্রন্থে মল্লিক ও হোসেন বলেন,
“উপমহাদেশের সামাজিক – রাজনৈতিক পরিমন্ডলে জনসংখ্যার অবস্থানগত বাস্তবতা এখানকার হিন্দু ও মুসলমান সম্প্রদায়কে পরস্পরের বিরুদ্ধে দাড় করায়, যেখানে হিন্দুরা ছিল প্রায় সকল সুযোগ – সুবিধার অধিকারী এবং মুসলমানরা ছিল ন্যায্য সুযোগ সুবিধা থেকে বঞ্ছিত। ... ... ১৯৪৬ সালে বাঙ্গালী মুসলমানরা পাকিস্থানের পক্ষে একচেটিয়াভাবে ভোট দিয়েছিল ইসলামী রাষ্ট্র হিসেবে পাকিস্তান সৃষ্টির জন্য নয়, বরং, অর্থনৈতিক স্বাধীনতা অর্জনের জন্য, যা হিন্দু – শাসিত ভারতে অর্জন করা অসম্ভব বলে প্রতিয়মান হয়েছিল”। 
অবশ্য এ বিষয়ে সরদার ফজলুল করিম ১৯৭২ সালে লেখা এক প্রবন্ধে খুব চমৎকারভাবেই বলেছিলেন,
বাংলাদেশ ইতিহাসের নির্যাতিত দেশ। কৃষক প্রধান দেশ। আবহমান কাল থেকে সে অত্যাচারিত হয়ে এসেছে। জমিদারের হাতে। জোতদারের হাতে। মুক্তি চেয়েছিল সেই মানুষ এই অত্যাচার থেকে। স্বাধীন হতে চেয়েছিল। কিন্তু তাদের নিজস্ব শ্রেণীর চেতনা ও সংগঠনের দুর্বলতার সুযোগ নিয়ে সামন্তবাদী নেতারা বুঝিয়েছিলঃ হিন্দু তোমাদের শত্রু। তোমরা মুসলমান। নির্ভেজাল মুসলমান রাজত্ব প্রতিষ্টিত হলেই তোমরা মুক্তি পাবে। বাংলাদেশের মানুষ বিভ্রান্ত হয়েছিল। ঠিক আছে। জমিদার, জোতদার, মহাজনের অত্যাচার থেকে 'মুসলিম লীগ জিন্দাবাদ' বললে যদি আমরা মুক্তি পাই, তবে আমরা বলছি মুসলিম লীগ জিন্দাবাদ। মুসলিম লীগের আওয়াজ তুললে যদি জমি পাই তবে তুলছি সেই আওয়াজ। বলছি - নারায়ে তকবীর ...
এরপর থেকে শাসকরা বাঙ্গালী মুসলমানদের বিরুদ্ধে খুব কৌশলে প্রত্যক্ষ ও পরোক্ষভাব ধর্মকে কাজে লাগিয়েছে। এই লেখার মূল উদ্দেশ্য ১৯৭১ এ আমাদের মুক্তিসংগ্রামে পাকিস্তান শাসক কর্তৃক ধর্মের অপব্যাবহার তুলে ধরা। কিন্তু প্রয়োজনের খাতিরেই আমাদের ৭১ থেকে আরও পিছনে যেতে হচ্ছে।শুরুতেই আমরা দেখে নেই পাকিস্তানিরা আসলে কিভাবে ধর্মটাকে ব্যাবহার করেছে। দেশভাগের পর থেকে ৭১ পর্যন্ত – এই সময়টাতে ধর্মের ব্যাবহারে তাদের কিছু নির্দিষ্ট কর্মপন্থা লক্ষ করা যায়। 
সবকিছুতেই হিন্দুয়ানীর গন্ধ পাওয়া এবং হিন্দুদের বিরুদ্ধে বিদ্বেষ ছড়ানো,
নিজেদের বিরুদ্ধে কেউ কথা বললেই তাকে কাফের কিংবা হিন্দুর দালাল আখ্যায়িত কর্‌
রাজনৈতিক ফায়দা হাসিলের জন্য ইসলামের নামে নিজের ইচ্ছামত ফতোয়া প্রদান, এবং 
ইসলাম ও পাকিস্তানকে একে অন্যের সম্পূরক করে জনসাধারনের সামনে উপস্থাপন করা।
২
সবার আগে চলে যাই ভাষা প্রসঙ্গে। অভিযোগ ছিল, যেহেতু বাংলার জনসমষ্টির অনেকেই হিন্দু তাই বাংলা ভাষাতেও হিন্দুর বৈশিষ্ট বিদ্যমান। এখানে কিছু না বলে শুধুমাত্র একটা কার্টুন দেখাব; ১৯৫০ সালে ‘সাপ্তাহিক সৈনিক’ পত্রিকায় কার্টুন ছাপা হয়েছিল। এই ছবিটাই সে সময়ের অনেক কিছুই বলে দেবে।[ছবিটা "ভাষা আন্দোলনের ইতিহাস" - বশীর আল হেলাল এর বই থেকে নেয়া হয়েছে]  
আটচল্লিশে জিন্নাহর ভাষণের প্রেক্ষিতে ১৯৫২ সালের রক্তঝরা ২১ শে ফেব্রুয়ারীর কল্যানে ১৯৫৬ সালেই পাকিস্তানি শাসকরা বাংলাকে রাষ্ট্রভাষা হিসেবে স্বীকৃতি দিতে বাধ্য হয়। কিন্তু আন্দোলন থেমে থাকে নাই, শুধু আন্দোলনের রূপ ও রঙ বদলে গিয়েছিল। সরকার তখন অন্যভাবে ষড়যন্ত্র চালিয়ে যেতে লাগলো এবং এই প্রেক্ষিতে আবারো সামনে নিয়ে আসলো ধর্মকে। ইসলামপন্থী কবি লেখদের মাধ্যমে প্রচুর আরবী – ফারসি শব্দের আমদানী করা হলো সাহিত্যে শুধুমাত্র বাংলাকে মুসলমানী চেহারা দেয়ার অভিপ্রায়ে। সরকারী উদ্যোগে ঢাকায় দুটি পত্রিকা প্রকাশিত হতে থাকে তখন – মাহে নও এবং এলান। ধীরে ধীরে মুখ্যমন্ত্রী হয়ে গেলেন ‘উজীরে আ’লা’ এবং প্রধানমন্ত্রী হয়ে গেলেন ‘উজিরে আজম’। 
রবীন্দ্রনাথকে সে সময় ঘোষণা করা হলো হিন্দু কবি হিসেবে, চিহ্নিত করা হলো হিন্দু সম্প্রদায়ের প্রতিনিধি হিসাবে। এমনকি তাদের সে শুদ্ধি অভিযানের হাত থেকে কাজী নজরুল ইসলাম ও রেহাই পাননি। নজরুলের কবিতার ‘হিন্দুয়ালী’ শব্দ বাদ দেয়ার উদ্যোগ নেয় হয়। ‘নব নবীনের গাহিয়া গান, সজিব করিব মহাশশ্মান’  লাইনটাকে পুরোপুরি পছন্দ হয় নাই তাদের। ‘মহাশশ্মান’ শব্দটাকে বাদ দিয়ে এখানে বসিয়ে দেয়া ‘গোরস্থান’; “সজিব করিব গোরস্থান”। 
‘সকালে উঠিয়া আমি মনে মনে বলি
সারাদিন আমি যেন ভালো হয়ে চলি’ – এই কবিতায়ও যথেষ্ট পরিমান ইসলামী শব্দ না থাকায় এটার পরিবর্তে লেখা হলোঃ 
‘ফজরে উঠিয়া আমি দিলে দিলে বলি
সারাদিন আমি যেন নেক হয়ে চলি’ 
১৯৬৭ সালের জুন মাসে রবীন্দ্রনাথকে নিয়ে বিতর্ক শুরু হয়। তথ্যমন্ত্রী খাজা শাহাবুদ্দিন বলেন, “রবীন্দ্রসঙ্গীত প্রচার রেডিও থেকে প্রায় কমিয়ে দেয়া হয়েছে এবং পাকিস্তানি আদর্শের সঙ্গে না মিললে বন্ধ করে দেয়া হবে”। 
"দৈনিক আজাদ" তখন লিখেঃ
"পাকিস্তান ইসলামী আদর্শ বাস্তবায়নে সুস্পষ্ট কর্মসূচি লইয়া দুনিয়ার বুকে জন্মলাভ করিয়াছে। আমরা পাকিস্তানিরা তাই স্বকীয় তাহজীব তমুদ্দনের পরিপন্থী কোন প্রচেষ্টাই বরদাশত করিতে পারি না। রবীন্দ্রনাথ বহু সঙ্গীতে মুসলিম তমুদ্দনকে অবজ্ঞা প্রদর্শন করিয়া হিন্দু সংস্কৃতি জয়গান গাহিয়াছেন। সুতরাং পাকিস্তান সৃষ্টির প্রথম দিন হইতেই এই সকল সঙ্গীতের আবর্জনা হইতে রেডিও – টেলিভিশনকে পবিত্র রাখার প্রয়োজন ছিল। তাই বিলম্বে হইলেও সরকার এই সঙ্গীত পরিবেশন বন্ধ করার সিদ্ধান্ত গ্রহণ করিয়া জনগনের প্রশংসাভাজন হইয়াছেন।"[ছবির ফটোগ্রাফার মুহাম্মাদ সাখাওয়াত হোসাইন; ১৯৬৯ সালের ২১ ফেব্রুয়ারির শহীদ মিনার এলাকা]
এর বিরুদ্ধে তখন ১৮ জন বুদ্ধিজীবি একসাথে বিবৃতি দিয়েছিলেন যা প্রকাশিত হয়েছিল ১৯৬৭ সালের ২৫ শে জুন ‘দৈনিক পাকিস্তানে’। শিরোনাম ছিল ‘রবীন্দ্র সংগীত বর্জনের বিরোধীতা’। ২৮ জুন মাওলানা ভাসানী এর প্রতিবাদে ‘দৈনিক পাকিস্তানে’ বিবৃতি দেন। 
"রেডিও পাকিস্তান হতে রবীন্দ্র সঙ্গীত পরিবেশনা সম্পর্কে ন্যাশনাল আওয়ামী পার্টির সভাপতি মাওলালা ভাসানী গতকাল মঙ্গলবার নিম্নলিখিত বিবৃতি দিয়েছেন।
তথ্যমন্ত্রী জনাব শাহাবুদ্দিন ঘোষণা করেছেন যে, রবীন্দ্র সঙ্গীত ইসলাম ও পাকিস্তানের ঐতিহ্য পরিপন্থী বিধায় আর বেতার ও টেলিভিশন মারফত পরিবেশিত হইবে না... রবীন্দ্রনাথের অবদান সার্বজনীন। ইসলাম সত্য ও সুন্দরের জন্ম ঘোষণা করেছেন। এই সত্য ও সুন্দরের পতাকাকে তুলে ধরেছেন রবীন্দ্রনাথ। তাই যারা ইসলামের নামে রবীন্দ্রনাথের উপর আক্রমন চালাচ্ছেন তারা আসলে ইসলামের সত্য ও সুন্দর নীতিতে বিশ্বাসী নন”। 
১৯৬৭ সালের আগস্ট মাসে সুপ্রিম কোর্টের বিচারপতি জনাব হামুদুর রহমান আরবী হরফে বাংলা ও উর্দু লেখার সুপারিশ করেন। ১৪ ই আগস্ট ‘দৈনিক পাকিস্তান’ এই সংক্রান্ত খবর ছাপায়। মুসলমান মাত্রই আরবী ভাষার প্রতি দুর্বলতা কাজ করে, ঠিক এই আবেগটা নিয়ে এখানে নড়াচড়া শুরু করেছিলেন তখনকার শাসকেরা। 
১৯৬৮ সালের দিকে আইয়ুব খান যুক্তি দেখালেন, দু অঞ্চলের সংহতি বৃদ্ধির খাতিরেই একটি ভাষা দরকার। উর্দু আর বাংলা মিলিয়ে এই ভাষা হবে। বাংলা একাডেমী ও ঢাকা বিশ্ববিদ্যালয় থেকে এ প্রস্তাব প্রণয়নের প্রচেষ্টাও করা হয়। নিচের ছবিটি ঢাকা বিশ্ববিদ্যালয়ের শিক্ষা পর্ষদের ৩ আগস্ট ১৯৬৮ সালের সভায় বাংলা ভাষা সংস্কারের সিদ্ধান্ত সমূহ...
[ছবিটা "ভাষা আন্দোলনের ইতিহাস" - বশীর আল হেলাল এর বই থেকে নেয়া হয়েছে] 
৩
ধর্মের এই ব্যাবহার শুধুমাত্র বাংলা ভাষা কিংবা বাঙ্গালী সংস্কৃতির বিরুদ্ধেই ছিলনা, বরং, সর্বক্ষেত্রেই তা চলছিল। রাজনীতিতে প্রতিপক্ষকে ঘায়েল করতে মোক্ষম অস্ত্র হিসেবে নেয়া হয় এই ধর্মকে। ১৯৫২ সালের দিকে গভর্নর মালিক ফিরোজ খান নুন বাঙ্গালীদের নিয়ে তীর্যক মন্তব্য করে বলেছিলেন, “বাঙালী মুসলমানরা ‘অর্ধেক মুসলমান’ এবং তারা ‘মুরগির মাংস হালাল’ করে খায় না”। এমন অপমানসূচক কথার জবাবে মাওলানা ভাসানী তখন প্রবল আক্রোশের সহিত উত্তর দিলেন, “লুঙ্গি উঁচা করিয়া দেখাইতে হইবে আমরা মুসলমান কি না?” 
অ্যান্থনি মাসকারেনহাস ‘The Rape Of Bangladesh’ গ্রন্থেও এ বিষয়ে উল্লেখ করেনঃ"I found on my visit to the 9 Division Headquarters in Comilla Punjabi officers unceasingly questioning the loyalty of the Bengalis to Islam. They denounced them as Kafirs (unbelievers) and Hindus, their real sin being support of Bengali nationalism against West Pakistani domination." 
[‘কুমিল্লার নবম ডিভিশন হেডকোয়ার্টারে আমার সফরকালে আমি দেখেছি পাঞ্জাবী আফিসারগন বাঙ্গালীদের ইসলামের আনুগত্যের প্রতি সবসময়ই সন্দেহ পোষণ করত। তারা বাঙালী মুসলমানদের কাফের ও হিন্দু বলতো]'। 
রাজনীতির মাঠেও অবিরাম চলতে থাকে ধর্ম নিয়ে এই ধরনের খেলা, তবে এখানে এক নতুন জিনিসের সংযোজন ঘটে। আলেম- মাওলানা -পীরদের প্রতি বাঙ্গালী মুসলমানদের অগাধ বিশ্বাস এবং আমাদের বিরাট এক অংশ এই মাওলানাদের দ্বারা প্রভাবিত। মুসলীম লীগের নেতারা তখন টাকা দিয়ে বড় বড় আলেম, পীর ও মাওলানাদেরকে দলে টানতে লাগলেন এবং তাদেরকে দিয়ে ফতোয়া দেওয়ানো শুরু করলেন। এরকম ঘটনার উল্লেখ পাওয়া যায় শেখ মুজিবের ‘অসমাপ্ত আত্নজীবনী’তে। 
জামান সাহেব ও মুসলীম লীগ যখন দেখতে পারলেন তাদের অবস্থা ভালো না, তখন এক দাবার ঘুটি চাললনে। অনেক বড় বড় আলেম, পীর ও মাওলানা সাহেবদের হাজির করলেন। গোপালগঞ্জে আমার ইউনিয়নে পূর্ব বাংলার এক বিখ্যাত আলেম মাওলানা শামসুল হক জন্মগ্রহণ করেছেন। ... মাওলানা সাহেব ইউনিয়নের পর ইউনিয়নে স্পিডবোট নিয়ে ঘুরুতে শুরু করলেন এবং এক ধর্মসভা ডেকে ফতোয়া দিলেন আমার বিরুদ্ধে যে, ‘আমাকে ভোট দিলে ইসলাম থাকবে না, ধর্ম শেষ হয়ে যাবে’। সাথে শর্ষিণার পীর সাহেব, বরগুনার পীর সাহেব, শিবপুরের পীর সাহেব, রহমতপুরের পীর সাহেব সকলেই আমার বিরুদ্ধে নেমে পড়লেন এবং যত রকমের ফতোয়া দেয়া যায় তাহা দিতে কৃপণতা করলেন না। 
[ছবির ফটোগ্রাফার মুহাম্মাদ সাখাওয়াত হোসাইন; ১৯৬৯ সালের ২১ ফেব্রুয়ারির শহীদ মিনার এলাকা]
তবে এত কিছুর পরেও সুচিন্তিত পরিকল্পনা অনুযায়ী ধর্মের সবচেয়ে বড় ব্যাবহারটা করা হলো অন্য জায়গায়, পাকিস্তান সেনাবাহিনীতে। সেনাবাহিনীকে শুরু থেকেই একটা প্রোপ্যাগান্ডার মাধ্যমে জনগনের কাছে ‘মহান’ হিসেবে তুলে ধরার চেষ্টা করা হয়। এবং জিয়াউল হকের সময় থেকেই আসলে সেনাবাহিনীতে ধর্মের ওপর জোর দেয়া শুরু হয়। তখন প্রতিটি বিভিন্ন ইউনিটে ইউনিটে ‘ইমান, তাকওয়া ও জিহাদ ফি সাবিলিল্লাহ’ এর উপর বক্তৃতা দেয়া হত। তার এমন প্রচারের ফলেই পাকি সামরিক জান্তার ভাবমূর্তিকে ইসলামী বলে চালানো সম্ভব হয়। সেই সাথে জান্তার বিরুদ্ধে জনগনের প্রতিরোধ দুর্বল হয়ে যেতে লাগলো। 
আইয়ুব খান ক্ষমতায় এসেই এ দিকটায় আরো বেশী করে জোর দিলেন। ১৯৬৫ সালের দিকে পাকিস্তানি সেনাবাহিনী তুমুল জনপ্রিয়তা অর্জন করে, তাদের শৌর্য – বীর্যের কথা এত বেশী প্রচার হওয়া শুরু হয় যে তখন তাদের নিয়ে কিছু গান বেশ জনপ্রিয় হয়েছিল। এ প্রচারণায় তখন যুক্ত করা হয় নতুনভাবে ধর্মকে। সেনাবাহিনী এত বীরত্বের সাথে লড়েছিল কেননা তারা মুসলমান, তারা ইসলামের জন্য যুদ্ধ করছে। সেনাবাহিনী হয়ে উঠে The Ultimate Sanction behind the creation of Pakistan। এরপর থেকে যখনই কেউ পাকি জান্তাদের বিরুদ্ধে অভিযোগ আনতে গিয়েছে, তাদের বিরুদ্ধে আন্দোলন করতে গিয়েছে - এমন সবাইকে তখন আখ্যায়িত করা হত ইসলামের শত্রু বলে, হিন্দুদের দালাল বলে। ‘ইসলাম বিপন্ন’ বলে তখন শুরু হয়ে যেত প্রচারণা এবং ইসলামকে রক্ষা করতে সবার প্রতি আহ্বান জানানো হত। ধর্মের প্রতি প্রবল অনুভূতি সম্পন্ন বাঙালী তখন শাসকদের পাতানো এই ফাদে পা দিত। 
সেই থেকে যে শুরু হয়েছিল, সকল কিছুর মাঝে ধর্মকে টেনে আনার রেওয়াজ তা আজও বাঙ্গালীরা ছাড়তে পারি নাই; যদিও পাকিস্তান থেকে আলাদা হয়েছি অর্ধশতাব্দী হয়ে যাচ্ছে।
এখনো প্রতিনিয়ত আগুন জালানো হচ্ছে ধর্মের নামে,
এখনো এখানে গনজাগরণ মঞ্চ হয়ে যাচ্ছে নাস্তিকের আখড়া,
এখনো এখানে একজন জাহানারা ইমাম হয়ে যাচ্ছেন ‘বিতর্কিত নারী’ চরিত্র... 
আইয়ুবের পর ইয়াহিয়া খান ক্ষমতায় এসে ও পূর্বসুরীর পথ ধরেন। তাঁর তথ্যমন্ত্রী জেনারেল শের আলী তখন পাকিস্তানের সেই ‘ইসলামিক আদর্শের’ কথা জপতে শুরু করলেন। জামায়াতে ইসলামী তখন আইএসআই’র সহযোগীতায় পাকিস্তানের দুই অংশ থেকে দুটো পত্রিকা বের করা শুরু করেঃ করাচি থেকে দৈনিক ‘মুসাওয়াত’ এবং ঢাকা থেকে দৈনিক ‘সংগ্রাম’। এই ‘সংগ্রাম’ একাত্তরে পাকিস্তানিদের সবচেয়ে বড় প্রোপ্যাগান্ডা চালিয়েছিল এবং ধর্মকে সর্বাধিক নগ্ন উপায়ে ব্যাবহার করেছিল, পরবর্তীতে এই বিষয়ে আলোকপাত করব। 
১৯৭০ এর নির্বাচনেও জামায়াতে ইসলামী আওয়ামী লীগকে ধারাশায়ী করতে আবারো আশ্রয় নেয় ধর্মের। মাসকারেনহাস লিখেন, “পূর্ব বাংলার অসংখ্য মসজিদে মোল্লাগন জামায়াতে ইসলামীর লাগামহীন ভন্ডামীর পক্ষে কর্কশ ভাষায় যে অভিযান চালাচ্ছিলো, তা শাসন কর্তৃপক্ষকে নতুনভাবে উৎসাহিত করেছিল”। [ছবির ফটোগ্রাফার মুহাম্মাদ সাখাওয়াত হোসাইন; ১৯৬৯ সালের ২১ ফেব্রুয়ারির শহীদ মিনার এলাকা]
বাঙ্গালীদের বিরুদ্ধে পাকিস্তানি শাসক ও মুসলীম লীগের নেতাদের ধর্মের এমনতর ব্যাবহারে কিছু সংখাক বাঙ্গালী প্রভাবিত হয়েছিল ঠিকই, তবে তারা বারে বারে ভুলে যাচ্ছিল এক চিরন্তন সত্যের কথা। স্বাধীন ভারতের প্রথম শিক্ষা মন্ত্রী কংগ্রেসের মাওলানা আজাদ বলেছিলেন, 
আরেকটা গুরুত্বপূর্ণ বিষয় মি জিন্নাহর দৃষ্টি এড়িয়ে গেছে, সেটা হচ্ছে বাংলাদেশ। তিনি জানেন না, বাংলাদেশ বাইরের কোন নেতৃত্ব মেনে নেয় না। আজ কিংবা কাল তারা সে নেতৃত্ব অস্বীকার করবে। বাংলাদেশের পরিবেশ এমনই যে, বাঙ্গালীরা বাইরের নেতৃত্ব অপছন্দ করে এবং তখনই বিদ্রোহ করে, যখন দেখে যে তাদের অধিকার বা সুযোগ – সুবিধা বিশেষভাবে ক্ষুণ্ণ হওয়ার আশঙ্কা আছে।
এটাই সেই চিরন্তন সত্য। 
তথ্যসুত্রঃ
১) Glimpses of World History – জওহরলাল নেহেরু
২) The Rape of Bangladesh – অ্যান্থনী মাসকারেনহাস
৩) বাংলাদেশের স্বাধীনতা যুদ্ধ দলিলপত্রঃ দ্বিতীয় খন্ড
৪) প্রবন্ধ সমগ্র – সরদার ফজলুল করিম
৫) মুক্তিযুদ্ধ ও তারপরঃ একটি নির্দলীয় ইতিহাস – গোলাম মুরশিদ
৬) মুক্তিযুদ্ধ ১৯৭১ – মুনতাসির মামুন
৭) অসমাপ্ত আত্নজীবনী – শেখ মুজিবুর রহমান
৮) ভাষা আন্দোলনের ইতিহাস - বশীর আল হেলাল
১০) মাওলানা আজাদের সাক্ষাৎকার
১১) পাকি জেনারেলদের মন - মুনতাসির মামুন 

