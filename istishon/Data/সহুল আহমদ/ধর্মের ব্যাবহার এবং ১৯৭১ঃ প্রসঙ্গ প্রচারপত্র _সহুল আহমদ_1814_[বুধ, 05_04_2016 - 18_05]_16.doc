ধর্মের ব্যাবহার এবং ১৯৭১ঃ প্রসঙ্গ প্রচারপত্র 


Victory belongs to those who fight for a right cause.
৪৭ এর পর থেকে পাকিস্তানি জেনারেলরা এই মতাদর্শটাকে বেশ জনপ্রিয় করে তুলেন – যুদ্ধক্ষেত্রে একজন মুসলিম সেনা পাঁচজন হিন্দু সেনার সমকক্ষ। তাদের বিশ্বাস ছিল, ভারতীয়রা এতই কাপুরুষ এবং অসংগঠিত যে, তারা কখনোই পাকিস্তানের জন্যে হুমকির কারণ হবে না। আইয়ুব খানও বিশ্বাস করতেন, Hindu morale would not stand more than a couple of hard blows at the right time and place। এমনকি পাকিস্তান যখন নিশ্চিত পরাজয়ের সম্মুখীন তখনও রাষ্ট্র শাসিত মিডিয়া কাল্পনিক বিজয়ের ছবি দেখাচ্ছিল তাদের জনগণকে। ধর্মীয় সমমনা দলগুলো বড় বড় শহরের দেয়ালে পোস্টার সেটে দিচ্ছিল ‘Crush India’ শ্লোগানে। মুক্তিবাহিনী যখন যশোরে প্রবেশ করছিল এবং জনসাধারণ তাদেরকে সাদরে অভ্যর্থনা জানাচ্ছিল, Pakistan Times তখনও যশোরকে চিহ্নিত করছিল the Stalingrad of Pakistan হিসেবে। পত্রিকার সম্পাদক জেড এ সুলেরী এক প্রতিবেদনে লিখেন, 
Our solider is a wholly different species from others, especially from his Indian counterpart. He is armed in the weapons; but he is also armed in Iman [purity of Islamic faith]
ধর্ম দিয়ে এমন মগজধোলাইয়ের ভূরি ভূরি উদাহরণ আগের পর্বগুলোতে বিস্তারিত আলোচনা করেছি। এবার আমরা চোখ দেব তাদের প্রোপ্যাগান্ডার জন্যে ব্যাবহৃত আরেক মাধ্যমের দিকে – বিজ্ঞাপন, পোস্টার, লিফলেট, প্রচারপত্র ইত্যাদি। 
যুদ্ধের মুহুর্তে দেশে ও দেশের ভেতরে প্রোপ্যাগান্ডা চালিয়ে জনসমর্থন আদায় করা যুদ্ধরীতির খুব পুরোনো রেওয়াজ। শুধুমাত্র জনসমর্থনই না, সৈনিকদের মনোবল বৃদ্ধি এবং শত্রুর প্রতি ঘৃণা তৈরীর কাজেও এর উপকারীতা ব্যাপক। প্রথম বিশ্বযুদ্ধে প্রোপ্যাগান্ডার অংশ হিসেবে আমেরিকায় ৩০০০ এর অধিক পোস্টার ডিজাইন করা হয়েছিল। তথ্যপ্রযুক্তির ব্যাবহারের কল্যানে ২য় বিশযুদ্ধের সময় পোস্টারের পাশাপাশি রেডিও, নিউজরিল, লিফলেট, পত্রিকা এবং ম্যাগাজিনও প্রোপ্যাগান্ডার কাজে ব্যাবহারের জন্য বেশ জনপ্রিয় হয়ে ওঠে। অবশ্য এর ফলে পোস্টারের ওপর নির্ভরশীলতা কিছুটা কমে গিয়েছিল। 
এসব পোস্টার মূলত যুদ্ধকালীন রিক্রুট, অর্থ উত্তোলন, শ্রম উৎপাদন বৃদ্ধি, খাদ্য সংরক্ষন এবং সৈনিক ও জনগনের মূল্যবোধ তৈরীতে ব্যাবহৃত হয়। জনসাধারণকে প্রভাবিত করার জন্য বিভিন্ন ধরণের সাইকোলজিকাল পদ্ধতি ব্যাবহৃত হয় পোস্টার, লিফলেট কিংবা বিজ্ঞাপনে। উদাহরণস্বরুপ বলা যায়, ছবি মাধ্যমে শত্রুর নৃশংসতা ফুটিয়ে তোলা হয়, কিংবা বিভিন্ন নিজস্ব বিখ্যাত ব্যাক্তিত্বের ছবি এবং তাদের বিখ্যাত উদ্ধৃতিও দেয়া হয়। এখানে একদিকে যেমন শত্রু চিহ্নিতকরণের বিভিন্ন উপায় দেয়া থাকে তেমনি থাকে দেশপ্রেমের চেতনা প্রচারের প্রচেষ্টা। 

১
একাত্তরে দুই শিবির থেকেই চলছিল এই পোস্টারে, লিফলেটে প্রচারণা। আমাদের আলোচ্য বিষয়ের সাথে মিল রেখে প্রথমেই দেখব সে সময় পাকিস্তানি কিংবা তাদের দোসর কর্ত্তৃক প্রচারিত বিভিন্ন লিফলেট, বিজ্ঞাপন কিংবা পোস্টার। নিচের ছবিগুলো তখনকার ‘দৈনিক পূর্বদেশ’ পত্রিকায় প্রকাশিত বিভিন্ন ছোট আকারের বিজ্ঞাপন – অবশ্য এগুলো বেশ নিরীহ। 

বলেছি, যুদ্ধকালীন রিক্রুট কিংবা অর্থ উত্তোলনে লিফলেট ও বিজ্ঞাপনের ব্যাবহার ব্যাপক এবং সাইকোলজিকাল টেকনিক হিসেবে বিখ্যাতদের উক্তি ব্যাবহারের প্রচলনও প্রচুর। এখানেই পাকিস্তানিরা নিয়ে আসে ধর্মকে, যুদ্ধের মুখোমুখি দাড় করায় ধর্মকে। উদ্ধৃতি হিসেবে ব্যাবহার করা হয় কোরআন-হাদিসের আয়াতকে, এবং এর মাধ্যমে আমাদের স্বাধীনতা যুদ্ধকে তারা জনসাধরনের কাছে তুলে ধরে ‘জিহাদ’ হিসেবে। ধর্মের প্রতি বরাবরই দুর্বল মুসলমানদের কাছে এরই মাধ্যমে তৈরী করা হয় এক বিশাল ফাঁদ। এখানে প্রমানস্বরুপ দেখাব DAWN পত্রিকায় প্রকাশিত কিছু বিজ্ঞাপন যা প্রকাশিত হয়েছিল ১৯৭১ এর ১৪- ১৬ ডিসেম্বরের মধ্যে। 

‘National Defence Fund’ টাকা দানের জন্যে সবাইকে আহ্বান করা হয়েছে এবং ডাক দেয়া হয়েছে ‘জেহাদের। বিজ্ঞাপনের বাম পার্শ্বে প্রেসিডেন্ট ইয়াহিয়ার ‘ধর্মীয় ভাবগাম্ভীর্যপূর্ণ’ উক্তিও ব্যাবহার করা হয়েছে, Remember the promise of Almighty Allah that, if you are steadfast in the path of Justice. He will bless you with final victory, advance and strike at the enemy with the rallying call of Allah – o Akbar. ‘God is with us’. 
তার মানে একাত্তরে পাকিস্তানিদের পথ ছিল ন্যায়ের পথ, সাচ্চা মুসলমান বানানোর উদ্দেশ্যে চার লক্ষ নারীকে ধর্ষন করা তাহলে ন্যায়ের পথ! 

এই বিজ্ঞাপনেও শত্রুকে খতম এবং ‘National Defence Fund’ এ টাকা দানের জন্যে আহ্বান করা হয়েছে। ডান পাশে বক্সের মধ্যে লেখা আছে, Victory belongs to those who fight for a right cause. Our valiant armed forces are defending the sacred soil of Pakistan in true tradition of the warriors of Islam। কথাটার প্রথম লাইনের সাথে একমত, এর যৌক্তিকতাও আমরা দেখেছি; আসলেই সেদিন তাদেরই বিজয় হয়েছিল যারা যুদ্ধ করছিল for a right cause। শেষ লাইনটাতে পাকিস্তানি পশুদেরকে (সৈনিকদের) আবার ‘ইসলামের যোদ্ধা’ হিসেবে আখ্যা দেয়া হয়েছে। 

এটাও যথারীতি টাকা উত্তোলনের জন্যে তৈরীকৃত বিজ্ঞাপন। This is a war in which all of us have a duty to perform. While our Gahzis defend the motherland, we have to contribute to their success. 

তহবিল গঠনের জন্যে তৈরীকৃত বিজ্ঞাপনে ব্যবহার করা হয়েছে জিন্নাহর উক্তি, ‘Give me silver bullets and I will give you Pakistan’। এই সিলভার বুলেট কি কাজে লেগেছিল সেটা সবচেয়ে ভালোভাবে টের পেয়েছিল একাত্তরের বাঙ্গালীরা। 

Insh-Allah we will emerge Victorious! 

মহিলাদেরকে মুজাহিদদেরকে সাহায্য করার মাধ্যমে ‘জিহাদ’ – এ কন্ট্রিবিউট করতে ডাক দেয়া হচ্ছে এই বিজ্ঞাপনে। এখানেও এসেছে ‘জেহাদ’ প্রসঙ্গ।

এই বিজ্ঞাপন ‘ধর্ম’কে ব্যাবহারের এক উৎকৃষ্ট উদাহরণ। ‘নবী যুগ’ এর একটা ঘটনা দিয়ে শুরু করা হয়। In the time of our Holy Prophet (peace be on him) when Jehad Fund to be raised, Hazrat Abu Bakar coffered whatever he owned and Hazrat Omar gave away half of his wealth। 
নবীজী (সঃ) এর দুই সাহাবী আবু বকর (রাঃ) এবং উমরা ফারুক (রাঃ) এর এই ঘটনা শুরুতেই উল্লেখ করে প্রতি পাকিস্তানির কাছে তাদের সম্পদের ১০% “Defence Fund” এ জমা দেয়ার দাবি জানানো হয়। সেই সাথে বলা হয় যে যত বেশী দান করবে সে আল্লাহর কাছ থেকে তত বেশী পুরস্কার (সওয়াব) পাবে!

এখানে কায়েদ – এ – আজম এর উক্তি ব্যাবহার করা হয়েছে, “Muslims can never be crushed. They have not been crushed during the last 100 years by any power. This is a dream and a hallucination. Shed them… Our religion, our culture and our Islamic ideals are our driving force….”। তার মানে তারাই শুধু মুসলিম ছিলেন! আর তাদের(পাকিস্তানি) আদর্শের নমুনাতো আমরা দেখেছি একাত্তরের পুরো নয় মাস জুড়েই। 
এই বিজ্ঞাপনগুলোতে ধর্মের ব্যবহারের চিত্রটা স্পষ্ট এবং এখানে যেমন ধর্মকে ব্যাবহার অর্থ্যাৎ ‘জিহাদ’ ঘোষনা দিয়ে জনসাধারণের সমর্থন আদায় করা ও তহবিল গঠন করার চেষ্টা দৃশ্যমান, ঠিক তেমনি আরেকটা বিষয় লুকিয়ে আছে এর আড়ালে। পাকিস্তানিরা যে বাঙ্গালীদের ইসলামের শত্রু হিসেবেই চিহ্নিত করতো এবং এই চিহ্নিতকরণের মাধ্যমে তারা যে তাদের জঘন্য কর্মকান্ডের বৈধতা দানের চেষ্টা করতো এর প্রমাণও পাওয়া যায় এই বিজ্ঞাপনগুলোতে। এ বিষয়ে মুক্তিযুদ্ধ বিশ্লেষক সাব্বির হোসেইনের মন্তব্য উল্লেখযোগ্য, 
পাকিস্তানিদের দৃষ্টিতে একাত্তরে ওরা বাংলাদেশে ধর্মযুদ্ধ করছিল, তাই তাদের কাছে এই অঞ্চলের অধিকৃত অংশের অমুসলিম নারীরা যুদ্ধলুট (War Booty)। যুদ্ধের সময় যুদ্ধলুট হিসেবে বন্দী হওয়া নারীদের সাথে তাদের অসম্মতিতে সঙ্গম মানে ধর্ষন করা, তাদের যৌনদাসী হিসেবে বন্দী করে রাখাকে পাকিস্তানিরা বৈধ মনে করতো। এবং মুসলিম বাঙ্গালীদের যেহেতু ওরা অবিশুদ্ধ মুসলমান, ও ইসলামের শত্রু ভাবতো, তাই পাকিস্তানিদের দৃষ্টিতে এসব অবিশুদ্ধ মুসলমান বাঙালী নারীরাও যুদ্ধলুট, এদের ধর্ষন করা বৈধ। 
১৯৭১’র ৩১ মার্চে New York Times এর ‘In the name of Pakistan’ শীর্ষক এক প্রতিবেদনেও এর প্রমাণ পাওয়া যায়, 
“স্রষ্টা ও অখন্ড পাকিস্তানের নামে পশ্চিম – পাকিস্তানি প্রাধান্যের প্রেসিডেন্ট ইয়াহিয়া খানের সরকার সংখ্যাগরিষ্ঠ বাঙ্গালীর উপর নির্মম সেনা আক্রমণ চালিয়েছে …”

২
দেশীয় দালালরাও পিছিয়ে ছিল না, তারাও লিফলেট ও হাতে লেখা প্রচারপত্র বিলি করছিল জনসাধারণের মাঝে। শান্তি কমিটি কিংবা জামায়াতে ইসলামী কয়দিন পর পর জনসভার আয়োজন করত। এ উপলক্ষে তারা বিলি করতো লিফলেট। তাদেরও উদ্দেশ্য মোটামুটি একই - জনসমর্থন আদায় - এবং সেখানেও ছিল প্রচ্ছন্নভাবে ধর্মের ব্যাবহার। 
বাগেরহাট শান্তি কমিটি ৫ মে ১৯৭১ সালে বাগেরহাটবাসীর উদ্দেশে ১০ হাজার প্রচারপত্র ছেপে বিলি করে। প্রচারপত্রের শিরোনামঃ বিশেষ আবেদন। প্রচারপত্র শুরু হয়েছে ‘আল্লাহু আকবর’ এবং ‘পাকিস্তান জিন্দাবাদ’ দিয়ে। পরবর্তীতে, তাদের তিনটি মূলমন্ত্রের কথা উল্লেখ করা আছে - ‘ঈমান’, ‘একতা’, এবং ‘শৃঙ্খলা’। আবেদনের শুরুতেই বলা হয়, 
‘দেশের বর্তমান সঙ্কটময় মুহূর্তে পাকিস্তানের আদর্শ ও সংহতি অক্ষুণ্ণ রাখার জন্য সমাজবিরোধী কর্মতৎপরতা, লুটতরাজ, চুরি, ডাকাতি, রাহাজানি প্রভৃতি প্রতিরোধ করার জন্য এক দায়িত্বশীল মহকুমা শান্তি কমিটি গঠিত হইয়াছে’
তারপর মোট ৯টি আবেদন করা হয়েছে, তন্মধ্যে ৩য় আবেদনটি ছিল নিম্নরূপঃ
‘আপনার এলাকায় কোন দুষ্কৃতিকারী যথা তথাকথিত মুক্তিবাহিনী বা তাহাদের সহকারী ও সাহায্যকারী ও কথিত নক্সাল থাকিলে বা আসিলে স্থানীয় বা মহকুমা শান্তি কমিটিকে জানান’। 
সবশেষে যথারীতি তাদের শ্লোগানের সহিত গলা মেলানোর তাগিদ দেয়া হয় – 
নারায়ে তাকবির – আল্লাহু আকবর
পাকিস্তান জিন্দাবাদ
কায়েদে আজম জিন্দাবাদ
পাকিস্তানের সংহতী ও আদর্শ –অক্ষুণ্ণ রাখুন।
হিন্দুস্থানী দুরভীসন্ধি ও মিথ্যা প্রচার - বন্ধ কর।
দেশপ্রেমিক ভাইসব – এক হও।
আবেদনের শেষে ২৩ জন শান্তিকমিটির সদস্যের সাক্ষর ছিল। 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
জামায়াতে ইসলামী ১৯৭১ সালে বিভিন্ন জায়গাতেই জনসভার আয়োজন করত – যেখানে সক্রিয়ভাবে বিরোধীতা করা হত মুক্তিযুদ্ধের। তেমনি এক জনসভার আয়োজন করা হয় জামালপুরের গৌরীপুর কাছারী মাঠে ২৪ অক্টোবর। এ কারণে জামালপুর মহকুমা জামায়াতে ইসলামীর প্রচার দফতরের উদ্যেগে বিলি লিফলেট করা হয়েছিল। লিফলেট অনুসারে সে জনসভার সভাপতি ছিলেন সেখানকার জামায়াত নেতা আলহাজ মহাঃ আব্দুর রহমান। শান্তি কমিটির সহ সভাপতি এস এম ইউসোফ আলীও বক্তৃতা করবেন বলে লিফলেটে জানা যায়। 
জামায়াতে ইসলামীদের প্রচারিত সে লিফলেটে আবেদন জানিয়ে বলা হয়েছিল,
‘মহোদয়, পাকিস্তানের সংহতি ও অখন্ডতা রক্ষাপূর্বক ইসলামী জীবন ব্যাবস্থা কায়েমের প্রচেষ্টায় পাকিস্তানবাদী নাগরিক হিসেবে অংশগ্রহণ করুন। দেশের এই নাজুক পরিস্থিতে গুরুত্বপূর্ণ বিষয়ে আলোচনার জন্য আহূত জনসভায় দলে দলে যোগদান করিয়া সভাটিকে সাফল্যমন্ডিত করুন’। 
তার মানে, পাকিস্তানের অখন্ডতা রক্ষা করলেই ইসলামী জীবন ব্যবস্থা কায়েম হয়ে যাবে! 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
যশোরেও এ ধরণের আয়োজনের লিফলেট পাওয়া যায়, সেটা অবশ্য যশোর জেলা শান্তি কমিটি আয়োজন করেছিল। ১৬ জুলাই ‘শহীদ দিবস উপলক্ষে’ এ জনসভার আয়োজন করা হয়। সভাপতি ছিলেন জনাব সৈয়দ শামসুর রহমান। প্রশ্ন হতে পারে এই শহীদ কারা?
পাকিস্তানি দালালরা, রাজাকাররা।
লিফলেটে বলা হয়,
ভাইসব,
আচ্ছালামু আলাইকুম!
আসছে শুক্রবার বৈকাল ৪ টায় যশোর টাউন হল ময়দানে জেলার ২১জন বীর রেজাকারের আত্নত্যাগের জন্য তাদের রুহের মাগফেরাত কামনা করা হবে। দেশের অখন্ডতা রক্ষার্থে শত্রুর মোকাবেলায় উহারা প্রাণ বিসর্জন দিয়ে অমর হয়েছেন।
আসুন দলে দলে সভায় যোগদান করে অমর শহীদদের স্মৃতির প্রতি সম্মান প্রদর্শন করি।
আমজাদ হোসেন
সম্পাদক
যশোর জেলা শান্তি কমিটি 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
এই প্রচারপত্রটা হাতে লিখে সাইক্লোস্টাইলে হুবুহু কপি করে বিলি করা হয়েছিল। আসলে এ ধরণের হাতে লিখা প্রচারপত্র মুক্তিযুদ্ধের সময় দু পক্ষই ব্যাবহার করতো, কেননা অনেক সময় প্রচারপত্র ছেপে বিলি করা সম্ভব হত না। বাগেরহাট শান্তি কমিটির চেয়ারম্যান ছিলেন মোঃ রজ্জ্বব আলি ফকির। রজ্জ্বব আলী ছিলেন মুসলিম লীগ কর্মী, একাত্তরে হানাদারদের পক্ষে বিভিন্ন কর্মকান্ড চালিয়ে তিনি জনপ্রিয় হয়ে ওঠেন পাকিস্তানিদের কাছে। খুশি হয়ে তাকে ‘রাজাকার মেজর’ উপাধি দেয়া হয়। রমজান মাসে বাগেরহাটে ‘জরুরী আবেদন’ শিরোনামে হাতে লিখে এই ‘রাজাকার মেজর’ একটি প্রচারপত্র বিলি করেন। প্রচারপত্র যথারীতি শুরু হয়েছিল ‘আল্লাহু আকবর’ এবং ‘পাকিস্তান জিন্দাবাদ’ দিয়ে।
জরুরী আবেদনে বলা হয়,
‘বাগেরহাট মহকুমার ভ্রাতাভগ্নিগন সমীপে আরজ এই যে, এখনও যাহারা পাকিস্তানের চিরশত্রু ভারতের অপপ্রচারে বিভ্রান্ত হইয়া পাকিস্তানের আদর্শ সংহতি ও যাবতীয় নাশকতামূলক কার্যে লিপ্ত আছে এবং যাহারা ভারত থেকে অস্ত্র সজ্জিত হইয়া আসিয়াছে তাহাদের উদ্দেশ্যে অত্র কমিটির পক্ষ থেকে আত্নসমর্পনের জন্য যে আবেদন করা হইয়াছিল তাহাতে আশানুরূপ সাড়া পাইয়াছি। প্রায় ৫০০ জনের ন্যায় লোক আত্নসমর্পণ করিয়া পূর্ণ নাগরিক জীবন যাপন করিতেছে। ... ... তাই এই পবিত্র রমজান শরীফে পবিত্র সিয়ামের মধ্য দিয়া বিশেষ করে মুসলমান ভাই যাহারা আত্নঘাতী নাশকতা মূলক কার্যে লিপ্ত আছে তাহারা পাকিস্তানের মহামান্য প্রেসিডেন্টের ঐতিহাসিক ক্ষমা ঘোষণায় সাড়া দিয়া আপনারা অস্ত্র সহ আত্নসমর্পন করুন’। 
রজ্জ্বব আলী সামরিক কর্তৃপক্ষের অনুমতিপ্রাপ্ত হয়ে আহ্বান জানিয়েছেন, ‘পবিত্র রমজান মাসে যারা আত্নসর্পণ করিবে তাহাদের নিশ্চয় ক্ষমা করা হইবে’। 
রজ্জ্বব আলী আরো জানিয়েছিলেন, মুক্তিযোদ্ধারা নির্মমভাবে “নিরীহ মুসলমানদের ওপর হত্যাযজ্ঞ চালাইতেছে। বিশেষ করিয়া প্রফেসর মোয়াজ্জেম হোসেন, ওরফে খোকন যাহারা ভারতের প্রভুদের তুষ্ট করিবার জন্য অনেক নিরীহ মুসলমানদের রক্তে এই বাগেরহাটের মাটিকে রঞ্জিত করিয়াছে শেষ পর্যন্ত তাহারাও এই জালেমদের হইতে রক্ষা পায় নাই”।
উল্লেখ্য, ৫০০ জনের আত্নসমর্পনের ঘটনাটা - মুনতাসির মামুনের মতে - অতিরঞ্জিত অথবা মিথ্যা। 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
পাকিস্তানি সেনাবাহিনী তখন অভিভাবকদের ওপর চাপ সৃষ্টি করছিল যাতে তারা নিজ নিজ সন্তানদের শিক্ষালয়ে পাঠান। শিক্ষালয়ে উপস্থিত থাকলে সরকার প্রচার করতে পারবে যে সব স্বাভাবিক। জামালপুর শান্তি কমিটি দ্বারা প্রচারিত নিচের লিফলেটটি বিলি করা হয়েছিল এ কারণেই। 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
পুরো একাত্তর জুড়েই জামালপুর দালালদের এক শক্তিশালী ঘাটি ছিল। ১৪ আগস্ট পাকিস্তানের স্বাধীনতা দিবস উপলক্ষে এক আলোচনা সভার আয়োজন করা হয় সেখানে। এর আহ্বায়ক ছিল অধ্যক্ষ মো সুজায়াত আলী মিয়া। আলোচক ছিলেন ১৩ জন। এ উপলক্ষে প্রচারিত লিফলেট এ বলা হয়, 
“জাতির বর্তমান দুর্যোগ মূহুর্তে এই আজাদী দিবস বিশেষভাবে উদযাপনের প্রয়োজনীয়তা অনস্বীকার্য। পাকিস্তানের স্বাধীন নাগরিকবৃন্দ এই দিবসে জাতীয় স্বাধীনতা রক্ষার জন্য নিবে ইস্পাত কঠিন শপথ”। 
আলোচনার বিষয়বস্তু ছিল ‘পাকিস্তানি আজাদী রক্ষায় সেনাবাহিনীর ভূমিকা’, ‘ইসলামের দৃষ্টিতে জাতীয়তাবাদ’, ‘সাম্রাজ্যবাদী হিন্দুদের দৃষ্টিতে পাকিস্তান’, ‘দ্বিজাতীতত্ত্ব ও কায়েদে আযম’ ইত্যাদি। বিষয়বস্তুগুলোই ইঙ্গিত দেয় তাদের আলচনা সভার উদ্দেশ্য। 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
শেরপুরের পিস কমিটি স্থানীয় মিউনিসিপ্যাল পার্কে ২৭ নভেম্বর এক ‘প্রতিবাদী’ জনসভার আয়োজন করে; এ উপলক্ষে প্রচারিত লিফলেটে বলা হয়, 
“ভাইসব
পাকিস্তানের সৃষ্টি চক্রান্তকারী ভারত কোন দিনই সহ্য করতে পারে নি। এর জন্মলগ্ন থেকেই বিভিন্ন উপায়ে পাকিস্তানকে ধ্বংস করার জন্য বিভিন্ন পরিকল্পনা করে মুসলিমবিদ্বেষী ভারত বারবার হামলা করে দুনিয়ার বুক থেকে পাকিস্তানকে মুছে ফেলতে চেয়েছিল। সাম্রাজ্যবাদী ভারত মানবতা বিসর্জন দিয়ে ১৯৬৫ সালে অতর্কিত বর্বর হামলা করেছিল ‘চুরে’র মতো। আল্লাহর অশেষ মেহেরবাণীতে পাক সেনাবাহিনীর হাতে মার খেয়ে চক্রান্তকারী ভারত এ দেশের মীর জাফর ও বিভীষণদের কাজে লাগিয়েছে পাকিস্তানকে ধ্বংস করার জন্য। ভারতীয় চর ও দুষ্কৃতিকারী পাক ভূমিতে পাঠিয়ে রাস্তা, ঘাট, পুল, সেতু ও জাতীয় সম্পদ নষ্ট করে পাকিস্তানের অর্থনীতিকে পঙ্গু করে দিতে চাচ্ছে এবং সীমান্তে বিপুল পরিমাণ সৈন্য মোতায়েন করে অযথা গোলাবর্ষণ ও ক্ষয়ক্ষতি করছে। তাই সাম্রাজ্যবাদী ভারতের নগ্ন হামলা ও বর্বরোচিত কাজের প্রতিবাদে শেরপুরের সর্বদলের পক্ষ থকে আগামী ২৭ নভেম্বর রোজ শনিবার প্রতিবাদ দিবস পালন করা হচ্ছে... ।... আপনারা যথা সময়ে যোগদান করে প্রতিবাদ দিবসকে সার্থক করে তুলুন।” 
এই লিফলেট টাও যথারীতি শুরু হয় ‘আল্লাহু – আকবর’ ও ‘পাকিস্তান জিন্দাবাদ’ শ্লোগানের মাধ্যমে। 
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
২৯ জুলাই’কে ‘পবিত্র তকবীর দিবস’ ঘোষণা করে সেটা পালনের আহ্বান জানায় সিলেট সদর মহকুমা শান্তি কমিটি। এ উপলক্ষে শান্তি কমিটির কনভেনার ডা এ মজিদের সাক্ষর সংবলিত এক লিফলেট প্রচার করা হয় তাদের পক্ষ থেকে। এই লিফলেট ‘ধর্ম’কে ব্যাবহারের এক জলন্ত উদাহরণ। পবিত্র তকবির দিবস পালনের আহ্বান জানিয়ে সে প্রচারপত্রে বলা হয়,
“মুসলমান নির্বিশেষে যাদের বিশ্বাস ইসলাম পাকিস্তানে আছে,
তাঁহারাঃ_ আলেম হউন, মসজিদের ইমাম হউন, ইংরেজী শিক্ষিত হউন, প্রফেসর হউন, মাস্টার হউন, ছাত্র হউন, সরকারী অফিসার হউন, ব্যাবসায়ী হউন, উকিল হউন, মজুর হউন, মুক্তার হউন, শিল্পি হউন, চাষী হউন, ধনী হউন, গরীব হউন, ২৯ জুলাই ভোর ...টায় (সময়টা স্পষ্ট না) যে যেখানে থাকিবেন, সেখান থেকেই নারায়ে তাকবীর আওয়াজ শুনামাত্র দিল খুলিয়া সাজোরে আল্লাহু আকবর আওয়াজ উঠাইবেন ও তৎপরবর্তী শ্লোগানসমূহ উচ্চারণ করিবেন এবং ভোর ...টায় (সময়টা স্পষ্ট না) পর্যন্ত এই শ্লোগান দিতে থাকিবেন। যাহাতে পরম করুণাময় আল্লাহ তা’লা আমাদের উপর রহমত বর্ষণ করে এবং পবিত্র পাক – ভূমি ও ইসলামের হেফাজত করার ‘কুওত’ দান করেন। মুসলমান মাত্রই জানেন, তাহাদের নিজ নিজ মাতৃভূমির হেফাজত করা ঈমানের অংশ।... ...”  
এই অনুষ্টান আয়োজন ও এ উপলক্ষে প্রচারিত উপরোক্ত লিফলেট – ‘পাকিস্তান ও ইসলাম’কে একই মোড়কে উপস্থাপনের মাধ্যমে ধর্মের অপব্যাবহারের এক অনন্য নজির। 
[সূত্রঃ সিলেটে যুদ্ধাপরাধ ও প্রাসঙ্গিক দলিলপত্র – অপূর্ব শর্মা] 
৩
আমাদের মূল বিষয়ের সাথে পুরোপুরি সম্পর্কিত না, তবুও বাংলাদেশ শিবির হতে প্রচারিত লিফলেট কিংবা পোস্টার নিয়ে কিছুটা আলোচনা করা দরকার । পাকিস্তানি কিংবা দালালদের দ্বারা প্রকাশিত ও প্রচারিত বিজ্ঞাপন ও লিফলেটে যেমন ধরা পড়ে তাদের মানসিকতার ধরন তেমনি মুজিবনগর সরকার হতে প্রকাশিত ও প্রচারিত পোস্টার ও লিফলেটে ফুটে ওঠে স্বধীনতার সংগ্রামে লিপ্ত একটি নতুন রাষ্ট্রের চিন্তা চেতনা। প্রসঙ্গত, মুজিব নগর সরকার কর্তৃক প্রকাশিত ও প্রচারিত এই লিফলেট কিংবা প্রচারপত্রগুলোকে পাকিস্তানি সরকারও বেশ গুরুত্ব দিত। তৎকালীন পূর্ব পাকিস্তান সরকারের স্বরাষ্ট্র (রাজনৈতিক) মন্ত্রনালায় থেকে প্রতি মাসে দুটি গোপন প্রতিবেদন পাঠানো হত পশ্চিম পাকিস্তানে কেন্দ্রীয় সরকারের দপ্তরে। এই গোপন প্রতিবেদনগুলোতে বিভিন্ন লিফলেট ও পোস্টার সম্পর্কিত আলোচনা লিপিবদ্ধকরণ প্রমাণ করে এগুলোর প্রতি পাকিস্তানিদের গুরুত্ব। 
জনগনের প্রতি বিভিন্ন ধরণের নির্দেশাবলী দিতে ও মনোবল অক্ষুণ্ণ রাখাতে বিলি করা লিফলেটগুলোতে মূলত যা থাকত তা নিম্নরূপঃ
গুজবে কান দেবেন না, গুজব রটনাকারীকে ধরিয়ে দিন।
মুক্তিযুদ্ধের পরিকল্পনার কথা গোপন রাখুন।
পাক বাহিনীর গতিবিধির খবর মুক্তিবাহিনীকে জানিয়ে দিন।
শত্রুর সরবাহ সম্পূর্ণ বিপর্যস্ত করে দিন।
বিমান আক্রমণের সময় নিরাপদ স্থানে আশ্রয় দিন।
মুক্তিযোদ্ধাদের সর্বতোভাবে সাহায্য করুন।
মনে রাখবেন, শত্রুর প্রতিটি বুলেট আপানার পয়সায় কেনা, ইত্যাদি... ।
[ছবি কৃতজ্ঞতায়ঃ আরিফ রহমান] 
আবার, দেশের ভেতরে অবরুদ্ধ বাঙ্গালীদের উদ্দীপ্ত করা হত বিভিন্ন লিফলেটের মাধ্যমে। উদাহরণস্বরুপ, ‘কে’ ফোর্সের কমান্ডার খালেদ মোশাররফ এ ধরণেরই দু পাতার এক লিফলেট প্রচার করেন। শিরোনাম ছিল, ‘বাংলাদেশের জনগনের উদ্দেশ্যে’।
লিফলেটে বিভিন্ন ধরণের নির্দেশাবলী দেয়া হয়েছে; সেগুলোকে আবার চার ভাগে ভাগ করে – মুক্তিযোদ্ধা ও আপনি, রাজনৈতিক, অর্থনৈতিক ও মিলিটারী। তবে প্রচারপত্রের শুরুতেই যা বলা হয়েছে সেটা যেমন অনবদ্য, তেমনই প্রেরণাদায়ক। 
“জনগনই মুক্তিযোদ্ধাদের চলার, বাঁচার, অগ্রসর হওয়ার, জয়ী হওয়ার একমাত্র অবলম্বন। সাড়ে সাত কোটি বাঙালী আজ যে মুক্তিযুদ্ধে লিপ্ত তা সম্পূর্ণভাবে জনগনেরই যুদ্ধ। জনতার প্রতিটি অংশ, সমস্থ শক্তি এতে একত্রিত। গণবাহিনীর চরিত্র অনুযায়ী প্রত্যেক বাঙালী আজ যুদ্ধরত – কেউ সশস্ত্র, কেউ নিরস্ত্র। প্রত্যেকের হাতে অস্ত্র তুলে দেয়া সম্ভব নয়, প্রয়োজনও নাই। তবে কেউই অতিরিক্ত নয়, প্রত্যেকের নিজস্ব ভূমিকা আছে এই যুদ্ধে এবং সবাইকে এগিয়ে আসতে হবে। কেউ যেন হুকুমের অপেক্ষায় বসে না থাকে। কেউ যেন না ভাবে যে হাতিয়ার ছাড়া বা সামরিক ট্রেণিং ছাড়া এই যুদ্ধে অংশ নেয়া সম্ভব নয়”।  
[তথ্যসূত্রঃ মুক্তিযুদ্ধের ছিন্ন দলিলপত্র – মুনতাসির মামুন] 
মুজিব নগর সরকার কর্তৃক প্রকাশিত পোস্টারগুলোতে সাধারণত শেখ মুজিব কিংবা তাজউদ্দীন আহমদের উক্তি, তাদের ছবি, মুক্তিবাহিনীর ছবি কিংবা ইয়াহিয়া ও পাকিস্তানি সেনাবাহিনীর নির্মমতার কথা উল্লেখ থাকতো। এমন পাঁচটা পোস্টার কোলাজ করে নিচে দেয়া হল। 
[ছবি কৃতজ্ঞতায়ঃ আরিফ রহমান] 
তবে সবচেয়ে গুরুত্বপূর্ণ বিষয় হচ্ছে, পাকিস্তানিরা তাদের প্রচারপত্রে ধর্মীয় বিদ্বেষ ছড়িয়ে যাচ্ছিল ক্রমাগতভাবে; পক্ষান্তরে, বাংলাদেশ থেকে প্রকাশিত প্রচারপত্রের মধ্যেই নিহিত ছিল আমাদের ধর্মীয় সম্প্রীতির ছোয়া, ধর্মীয় নিরপেক্ষতার আবহ, ধর্ম – বর্ণ নির্বিশেষে বাঙালী পরিচয়ের বার্তা। এখানেই পাকিস্তানি আদর্শের সাথে স্বাধীন বাংলার আদর্শের মূল তফাৎ ছিল। 

তথ্যসূত্রঃ
১) মুক্তিযুদ্ধের ছিন্ন দলিলপত্র – মুনতাসির মামুন
২) 1971 'Jihad': Print ads from West Pakistan – DAWN [16/12/2015] [কৃতজ্ঞতায়ঃ সাব্বির হোসাইন] 
৩) Images of Propaganda: World War I and World War II Posters - Mary M. Rider
৪) An Analysis of American Propaganda in World War II and the Vietnam War - Connor Foley Follow, Bridgewater State University।
৫) Pakistan-Between Mosque and Military - Hussain Haqqani [কৃতজ্ঞতায়ঃ সাব্বির হোসাইন] 
৬) সিলেটে যুদ্ধাপরাধ ও প্রাসঙ্গিক দলিলপত্র – অপূর্ব শর্মা
৭) একাত্তরের গোপন দলিল – আরিফুর রহমান
৮) New York Times, 31. 03. 1971
৯) মুক্তিযুদ্ধে নারী নির্যাতনে পাকিস্তানি মানস – সাব্বির হোসাইন 

