জঙ্গী আক্রমণ এবং আমাদের জঙ্গী মন 


বাংলাদেশে জঙ্গি হামলার ইতিহাস বেশ পুরনো এবং সেটার প্যাটার্ণ সময়ে সময়ে বদলেছে। জেএমবি-হুজির বোমা হামলার সাথে বর্তমানের আক্রমনগুলোর ধরণ কিন্তু এক না। এ দেশে জঙ্গি উত্থানের কারণ যেমন দক্ষিন এশিয়ার জঙ্গিবাদের প্রভাব, তেমনি এখানকার রাজনৈতিক দলগুলোর প্রত্যক্ষ ও পরোক্ষ মদদ –সেটা কেউই অস্বীকার করবেন না। [জঙ্গিবাদের বিস্তার নিয়ে সুব্রত শুভ’র “টাইম লাইনঃ বাংলাদেশে জঙ্গিবাদের বিস্তার” শীর্ষক ব্লগটা দেখতে পারেন] আমি আলোচনা ঐদিকে নিয়ে যাবো না, মূলত নজর দিব এই সময়ে জঙ্গিদের কর্মপন্থার বিশ্লেষনের দিকে; কিভাবে তারা কৌশলে ধর্মটাকে ব্যাবহার করে আমাদের জনসাধারণের মনটাকেও তাঁদের প্রতি সহানুভূতিশীল করে তুলছে। বিশ্লেষনটা একান্ত আমার নিজস্ব মতামত, আমার চারপাশের মানুষগুলোর চিন্তা ভাবনা থেকেই এর উৎপত্তি। 
এটা অস্বীকার করার জো নেই যে, জঙ্গীদের হাতে প্রধান যে অস্ত্র থাকে সেটা হচ্ছে ধর্ম। এবং ধর্মের প্রতি বাঙ্গালীদের বিদ্যমান প্রচন্ড আবেগ ও ধর্ম-ভীরুতা বরাবরের মতোই জঙ্গীদের উদ্দেশ্য সাধনের রাস্তা পরিষ্কার করে দেয়। সেই সাথে যুক্ত হয় আমাদের ডিনাইয়াল মানসিকতা ও conspiracy theory ‘র প্রতি প্রচন্ড ঝোক। এটা যেমন জেএমবি – হুজি দের ক্ষেত্রেও সত্য, তেমনি বর্তমান পরিস্থিতির জন্য সত্য। 
২০১৩ সালে রাজিব হায়দারকে হত্যা করার পর প্রথমবারের মতো হত্যাটাকে জাস্টিফাই করা শুরু হয়; তার লেখার সূত্র ধরে বলা হলো তিনি ধর্মের বিপক্ষে লেখালেখি করতেন – এর জন্যেই তাকে মারা হয়েছিল। বিভিন্ন দৈনিক পত্রিকাও তার লেখাগুলোর স্ক্রিনশট প্রকাশ করে হত্যাকান্ডকে বৈধতা দানের জন্য যুক্তি প্রদান করে। মিডিয়ার প্রভাবে প্রভাবিত ধার্মিক জনসাধারণও দেখলো, আসলেই তো ধর্মকে নিয়ে কটূক্তি করেছে, তাহলে মারাই উচিৎ। এখানে শিক্ষিত সমাজ ত্যানা প্যাচিয়ে বললো, তাকে হত্যা করা ভুল হয়েছে, তবে তারও দোষ আছে। এবং এ ধরণের জাস্টিফিকেশন এর মাধ্যমে নিজের অজান্তেই জনসাধারন এক গর্তে পা দিল।

পরবর্তীতে যখন ড অভিজিৎ রায় কে হত্যা করা হলো, তখন তো তার আসল পরিচয়ই আড়ালে চলে গেল। মিডিয়া তাকে মুক্তমনা ও নাস্তিক হিসেবে জনসাধারণের সামনে তুলে ধরলো। রাজিবের মতো একই জিনিস ঘটলো তার বেলাতেও। এরপর ধীরে ধীরে জঙ্গীদের আক্রমনে নিহত হলেন অনন্ত, কৌশিক বাবু, নিলয়রা। এবং প্রতিটা ক্ষেত্রেই তাদের মৃত্যুর পর তাদের লেখালেখির বিষয় দ্বারা হত্যাকান্ডটাকে জাস্টিফাই করা হলো। আমাদের মনের ভেতরে ঢুকে গেল যে কাউকে কুপিয়ে মারা হলেই সে হয়তোবা নাস্তিক, নাহলে ধর্মবিরোধী কাজ করতো, নাহলে ধর্ম নিয়ে লেখালেখি করতো, নাহলে ওদের বই প্রকাশ করতো। মাত্র কয়টা খুনের মাধ্যমেই আমাদের মন ও মানসিকতা প্রতিটা হত্যাকাণ্ডকে বৈধতা দান নিশ্চিত করে ফেললো।
আমাদের এই মনের আসল পরিচয়টা প্রকাশ পায় আবারো যখন রাজশাহী বিশ্ববিদ্যালয়ের শিক্ষক রেজাউল করীম স্যারকে কুপিয়ে হত্যা করার পর। তার মৃত্যুর পর আমরা সাড়াশি অভিযান চালাই যে তিনি কি কোন ধরণের লেখালেখির সাথে যুক্ত ছিলেন কি না সন্ধানে। যদিও কিছুই পাওয়া যায়নি, তবু আমাদের মনে গেথে গিয়েছিল, যেহেতু কুপিয়ে হত্যা করা হয়েছে তাহলে নিশ্চয়ই ধর্মবিরোধী কিছু না কিছু করেছেন। 

খেয়াল করে দেখুন, কুপিয়ে মারা মানেই নাস্তিক এবং নাস্তিক মারা বৈধ – আপনি, আমি যখনই এই ধারণটা মাথার ভেতর ঢুকিয়ে নিয়েছি জঙ্গীদের প্রাথমিক ও মূল কাজ সফল হয়ে যায়। তারা তৈরী করে ফেলে তাদের মূল ফিল্ড। এর পর যখন যে কোন জায়গাতেই শুনেছি কুপিয়ে হত্যা করা হয়েছে – ব্যাস, ধর্মের অজুহাতে আমরা উদাসীন হয়ে এড়িয়ে গিয়েছি। কিন্তু, আমাদের এই ঔদাসীন্যে খেয়ালই করি নাই আক্রমগুলো নাস্তিক থেকে সরে আস্তিকের দিকে চলে আসছে। হিন্দু পুরোহিত মারা হচ্ছে, ধর্মান্তরিত কে মারা হচ্ছে, নিজ ধর্মের শিয়া মতাবলম্বীদের মারা হচ্ছে –সবই একই কায়দায়, একই স্টাইলে। এবং আমরা ঐ পূর্ববর্তী ধারনায় চোখ কান বন্ধ করেছিলাম। জঙ্গিদের তৈরী এই “আস্তিক – নাস্তিক” দ্বন্ধে আমরা ভুলেই গেলাম যে, আসলে একজন আস্তিক মরছে না, একজন নাস্তিক মরছে না, মরছে একজন মানুষ। 
আমাদের চোখ কান বন্ধ করার যে ফল, নাস্তিক মারা বৈধ এই মানসিকতার যে চূড়ান্ত পরিণতি সেটা হচ্ছে এই গুলশান আক্রমন। আপনি প্রতিটা ঘটনাকে বিচ্ছিন্ন ভাবে চিন্তা করলে এর রূপ ধরা পড়বে না, কিন্তু সবগুলো ঘটনাকে এক সুতোতে গাঁথলেই আসল চেহারা ফুটে উঠবে। একেকজন নাস্তিক মরে পড়ে থাকার পর আমরা যে কি পরিমাণ খুশি হই সেটা মৃত্যু সংবাদের নিচের কমেন্টগুলোই প্রমান দেয়। সরকার দেখেছে যে দিকে হাওয়া বেশী সেদিকে সে ভেসেছে। মানুষ যেখানে নাস্তিক মরলে আনন্দ করছে সেখানে সরকারও তাদের সাথে সুর মিলিয়েছে; তারা জঙ্গি নাই জঙ্গি নাই বলে চেঁচিয়েছি, বিচ্ছিন্ন ঘটনা বলে বিচার এড়িয়ে গিয়েছে। এভাবেই ধীরে ধীরে প্রেক্ষাপট তৈরী হয়েছে গুলশান ঘটনার। 

গুলশানের ঘটনার পরও আমাদের ঐ তৈরীকৃত মানসিকতার পরিচয় পাওয়া যায়। একদল প্রশ্ন তুলে, এটাকে সন্ত্রাসী আক্রমন না বলে কেন জঙ্গী আক্রমন বলা হচ্ছে? এটাই সেই চিন্তা ধারা যা তৈরী করেছে খোদ জঙ্গিরা। জঙ্গিদের পক্ষে এই যে পাব্লিক সেন্টিমেন্ট কিংবা সহানুভূতি চালু হয়েছে সেটাই হচ্ছে ধর্মের আসল রাজনৈতিক ব্যাবহার। গুলশানের ঘটনাটাকে শুধুমাত্র সন্ত্রাসী আক্রমন বলা যাবে না, কেননা সন্ত্রাসী কাজকর্মের পিছনে কোন রাজনৈতিক মতাদর্শ থাকেনা,কেবল আতঙ্ক ছড়ানোই এর কাজ। কিন্তু কালকের ঘটনাটির পিছনে তো রাজনৈতিক উদ্দেশ্য আছে,সুনির্দিষ্ট মতাদর্শ আছে। তাই একে শুধুই সন্ত্রাসী ঘটনা বলা উচিৎ না এবং এটা করলে এর প্রভাব বুঝতে ব্যর্থ হবো আমরা। 
পূর্বেই উল্লেখ করেছিলাম, ২০০৩-০৪ এর দিকের জঙ্গিদের সাথে এখনকার জঙ্গিদের বেশ তফাত বিদ্যমান। হুজি –জিএমবি ছিল মূলত মাদ্রাসা, বিশেষ করে কওমী মাদ্রাসা কেন্দ্রিক। কিন্তু, রাজিব হত্যাকাণ্ডের সাথে আমরা দেখেছি দেশের নামকরা বিভিন্ন প্রাইভেট বিশ্ববিদ্যালয়ের ছাত্ররা জড়িত। গুলশানের হামলায়ও যারা জড়িত তারাও ঢাকা শহরের উচ্চ মধ্যবিত্ত কিংবা উচ্চবিত্ত পরিবারের ছেলেপেলে – যা কিনা আমাদের জন্যে খুবই এলার্মিং। 
এই জঙ্গিদের উত্থানের পিছনে রাজনৈতিক কারণের পাশাপাশি আমাদের এই ‘নাস্তিক –আস্তিক’ মানসিকতাও বহুলাংশে দায়ী। আমরা তাদেরকে নির্ভয়ে চলাফেরা করার সুযোগ দিয়েছি, অবাধ চলাফেরা করার সাহস দিয়েছি। তবে, এটা বুঝতে হবে, এখন আমরা চুড়ান্ত পর্যায়ে পৌছে গিয়েছি। এবার আমাদের রুখে দাঁড়ানোর পালা। আস্তিক –নাস্তিক আর ধর্মানুভূতি বলে হত্যাকান্ডের জাস্টিফিকেশন পরিস্থিতিকে অনেক ভয়াবহ জায়গায় নিয়ে গিয়েছি। ISIS বলেন আর আল কায়েদা বলেন কেউই ফিল্ড তৈরী করতে পারতো না যদি আমরা সুযোগ না দিতাম। আসুন, আমাদের এই প্রিয় দেশটার খাতিরে, আমাদের ভবিষ্যৎ প্রজন্মের খাতিরে আমরা জঙ্গিবাদের বিপক্ষে আওয়াজ তুলি। এখনই সময়।

