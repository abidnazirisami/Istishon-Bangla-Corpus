ধর্মের ব্যবহার এবং ১৯৭১ঃ পত্র -পত্রিকায় ধর্মোন্মাদনা 


এই পর্বটা শুরু করব একটা নাটক দিয়ে।
“... ...
......
আজাদ- তারপর কবে যাচ্ছিস?
ফারাবী- কোথায়?
আজাদ- কেন আশফাক তোকে কিছু বলেনি?
ফারাবী- ওহ্, আল বদর ট্রেনিং এর কথা?
আজাদ- হ্যাঁ, আমরাতো সবাই আগামী দশ তারিখে যাচ্ছি ক্যাম্পে। তুইও যাচ্ছিস তো?
ফারাবী- নিশ্চয়ই নিশ্চয়ই। যাব না কি বলছিস, (একটু থেমে) সত্যি এটা ভাবতে আশ্চর্য লাগে, আজ এই দেশের বুকে দাঁড়িয়ে এমন প্রকাশ্যে সশস্ত্র ট্রেনিং লাভের সুযোগ পাচ্ছি দেখে। এতদিন যা ছিল কল্পনা আজ তা বাস্তবে পরিণত হতে যাচ্ছে- (থেমে) সত্যি তোদের আনন্দ লাগছে না?
আজাদ- কিন্তু এ আনন্দের সাথে মিশে আছে অনেক বেদনা, অনেক কান্নার ইতিহাস। আজ সারা দেশে কত শত শত মানুষকে শুধুমাত্র ইসলাম অনুসারী হবার অপরাধে নিষ্ঠুরভাবে হত্যা করা হচ্ছে। জীবন্ত খেজুরের কাঁটা বিছানো গর্তে কবর দেওয়া হচ্ছে। গাছের সাথে বেঁধে পৈশাচিকভাবে চোখে, মুখে, বুকে গজাল দিয়ে ঠুকে ঠুকে হত্যা করা হচ্ছে। গরম লোহার শলাকা দিয়ে চোখ উপড়ে দিয়ে বলছে, বল্ আরো ইসলাম ইসলাম বলবি না কি? শুধু তাই নয়, এদের কেটে টুকরো টুকরো করে ছালায় ভরে নদীতে ফেলে দেওয়া হচ্ছে। এদের রক্তে পদ্মা-মেঘনার রঙ লালে লাল হয়ে যাচ্ছে- 
ফারুখ- থাম্, থাম্ আজাদ- থাম্।
আজাদ- এদের দোষ, এদের দোষ এরা চেয়েছিল পাকিস্তানকে একটা সুন্দর দেশরূপে গড়ে তুলবে। এরা চেয়েছিল এখানে আল্লাহর শাশ্বত জীবন বিধান ইসলামকে প্রতিষ্ঠিত করতে। যাতে পাকিস্তানের মানুষ দু বেলা দুমুঠো ভাত, মোটা কাপড়, একটা আশ্রয়, একটু সুখের মুখ দেখতে পায়। সারাদিন মাটির ঘর্মক্লান্ত পরিশ্রমের ফলস্বরূপ পায় কিছু সুখের হাতছানি-
ফারাবী- সেদিন শুনলাম মাওলানা মাদানী সাহেব শহীদ হয়েছেন-
আজাদ- শুধু মাদানী সাহেব কেন, এরকম প্রতিদিন কত শত শত মাদানী অকাতরে জীবন বিলিয়ে দিচ্ছেন, তার খবর রাখিস! গতকাল নোয়াখালী হতে টেলিগ্রাম এল মাত্র দশ দিনে সেখানে পঞ্চাশ জন ইসলামী ছাত্র সংঘের কর্মী শহীদ হয়েছেন (উদ্‌গত কান্না রোধ করে)- এ'সব ইতিহাস বড় কান্নার ইতিহাস রে- বড় করুণ ইতিহাস-
... ... ... ... ... ...ফারাবী- আচ্ছা আমরা ক'জন যাচ্ছি তা হলে?
আজাদ- প্রথম ব্যাচে প্রায় শ' দুয়েক- পরে আরো আসতে পারে-
ফারাবী- সত্যি আমার কি যে আনন্দ লাগছে আজ। আগে যখন ইসলামের ইতিহাস পড়তাম- বদর, ওহুদ, খন্দকের যুদ্ধের ইতিহাস পড়তাম, তখন মনে হত, আচ্ছা আমরাও অমন ইসলামী মুজাহিদ হয়ে যুদ্ধের ময়দানে নামতে পারি না কেন? কেন আমরাও আল্লাহর পথে শহীদ হওয়ার সুযোগ পাই না? (একটু থেমে) সত্যি আজ সেই সোনালী সুযোগ এসেছে, সত্যি আজ কি যে আনন্দ লাগছে- কি আনন্দ!
ফারুক- আল বদর, আল বদর।সমস্বরে- জিন্দাবাদ জিন্দাবাদ। ... ...” 
এই নাটক ৭ নভেম্বর বদর দিবস উপলক্ষে দৈনিক সংগ্রামের সাহিত্য বিভাগে প্রকাশিত হয়েছিল। নাটকের নাম ছিল ‘আলবদর আলবদর আলবর - ত্রি ওয়ান ত্রি, ত্রি ওয়ান ত্রি , ত্রি ওয়ান ত্রি’। 

মূল গল্পঃ 
গনহত্যার সাথে সম্পর্কিত খুব পরিচিত একটা শব্দ হচ্ছে Hate Media – মিডিয়াকে ব্যবহার করে কোন গুষ্টির বিরুদ্ধে ঘৃণা ছড়ানো - যা কিনা গনহত্যায় উস্কানিতে প্রভাবশালী ভূমিকা পালন করে। এই শব্দ যুগলের সংজ্ঞাটা একটু বড় হলেও তুলে দিচ্ছি বুঝার সুবিধার্থেঃ
“… Must be defined as directly provoking the perpetrator(s) to commit genocide, whether through speeches shouting or threats uttered in public spaces or at public gatherings or through the sale or dissemination of … written materials or printed matter … or through public displays of placards or posters or through another means of audiovisual communication.” 
অর্থাৎ গণহত্যা কিংবা গণহত্যাকারীদের সমর্থনে কিংবা উস্কানিদানের উদ্দেশ্যে জনসভায় বক্তৃতা কিংবা লিফলেট, পোস্টার, প্লেকার্ডে কিংবা লিখিত যে কোন বিবৃতিও Hate Media’র অন্তর্ভুক্ত। যেহেতু গণহত্যায় উস্কানী দেয়া মানবতার বিরুদ্ধে অপরাধ হিসেবে স্বীকৃত, সেহেতু Hate media কিংবা এমন প্রোপ্যাগান্ডাও সরাসরি মানবতার বিরুদ্ধে অপরাধ (crime against humanity)। একাত্তরে পাকিসস্তানি কিংবা পাকিস্তানি সমর্থকদের পত্র – পত্রিকাগুলো এই Hate Media ‘র ই ধারক ও বাহক।
সাধারণত, যে কোন ধরণের মতাদর্শ প্রসারের জন্য কিংবা সে মতাদর্শের মাধ্যমে জনগনের মগজ ধোলাইয়ের জন্য সবচেয়ে বেশী প্রয়োজন সে মতাদর্শের ব্যাপক প্রচার এবং এখানেই আসে সংবাদপত্রের উপকারীতা। পাকিস্তানি পত্রিকাগুলো কিংবা তাদের দোসরদের পত্রিকাগুলো একাত্তরের পুরো সময়জুড়েই নেতিবাচক ভূমিকা পালন করেছিল; তাদের সীমাহীন প্রোপাগান্ডার কারণে পশিম পাকিস্তানের সাধারণ মানুষরাও ছিলেন অনেকটা অন্ধকারে। পত্রিকাওয়ালারা বুঝিয়েছিল সবাইকে যে এটা ‘স্বাধীনতার জন্য সংগ্রাম না, ইহা একটা ধর্মযুদ্ধ’। জনাব আই এ রহমান পাকিস্তানের একজন প্রখ্যাত প্রগতিশীল সাংবাদিক। তাকে প্রশ্ন করা হয়েছিল তৎকালীন সংবাদপত্র সমূহের ভূমিকা কি ছিল? এর উত্তরে তিনি বলেন,
“হ্যাঁ, নেতিবাচক ছিল একাবারে গোঁড়া থেকেই। যে কয়টি বছর আমরা একত্রে ছিলাম পাকিস্তানি আদর্শের ও স্বার্থের রক্ষাবরদাররা পশ্চিম পাকিস্তানিদের কাছে সব সময় পূর্ব বাংলার নেতিবাচক ছবিই তুলে ধরেছে। ওরা পূর্ব পাকিস্তানের গাত্র বর্ণের কথা তুলত। ... আমাদেরকে একনাগাড়ে বলা হত পূর্ব বাংলার লোকেরা হিন্দু শিক্ষকদের দ্বারা প্রভাবিত...’।
বিগত পর্বগুলোতে আলোচনা করেছি পাকিস্তানিদের মনমানসিকতা এবং তাঁদের দোসরদের চিন্তাভাবনার গতিপ্রকৃতি। তাঁদের সেই ‘হিন্দু বিদ্বেষী’ মানসিকতারই আরেক রুপ খুজে পাওয়া যায় তাদের সমর্থিত পত্র – পত্রিকায়। আমরা এই পর্বে মূলত বিভিন্ন সংবাদপত্রের দিকে আলোকপাত করব। পাকি সমর্থিত সংবাদপত্রে প্রধানত যে ধরণের খবর প্রকাশিত হত সেগুলোকে আমরা কয়টা ভাগে ভাগ করতে পারি।
পাক বাহিনীর প্রশংসা ও রাজাকার কর্তৃক বাঙ্গালী নিধনের খবর; যদিও সেখানে বলা হত ভারতের দালাল, দুষ্কৃতিকারী ইত্যাদি;
দালালদের বিবৃতি; অবশ্য এই বিবৃতিগুলোতেও ছিল ধর্মের আবরন, এবং 
হিন্দু তথা হিন্দুস্থানের ষড়যন্ত্র এবং হিন্দু দ্বারা মুসলমান নিধনের খবর সহ হিন্দু ধর্মের ব্যাপারে কুৎসা রটানো। 
শেষের দুই ধরণের খবরেই ধর্মকে ব্যাবহার করা হয়েছে প্রত্যক্ষ অথবা পরোক্ষভাবে। দালালদের বিবৃতিগুলোতে ধর্মের ব্যাবহারের ধরণের প্রকটতা ও ব্যাপকতা আগের পর্বে আলোচনা করা হয়েছে। তাদের এমন সাম্প্রদায়িক ও গনহত্যায় উস্কানীমূলক বিবৃতিগুলো যেহেতু প্রচারের জন্যেই পত্রিকাগুলো প্রকাশ করতো এবং এটাকে ইতিবাচক হিসেবেই তুলে ধরত, সেহেতু বিবৃতি প্রদান করে বিবৃতি দানকারী যেমন অপরাধ করেছেন, ঠিক তেমনি এসব প্রকাশ করে একই অপরাধে অপরাধী সেই পত্রিকাগুলোও। প্রসঙ্গের ধারাবাহিকতা রক্ষার্থে দুটো নমুনা দেয়া দিচ্ছি। 
“দৈনিক পাকিস্তান” এ প্রকাশিত ‘জমিয়ত নেতার বিবৃতঃ পাকিস্তানী জাতীয়তাবাদ জাগরণের পরিবেশ সৃষ্টি করুন’ শিরোনামের খবরে আমরা ধর্ম ব্যাবহারে নিদর্শন স্পষ্ট খুঁজে পাই। খবরে বলা হয়, 
“পূর্ব পাকিস্তান জমিয়ত ওলামায়ে ইসলাম ও নেজামে ইসলাম পার্টির সেক্রেটারি জেনারেল মাওলানা মোহাম্মদ আশরাফ আলী ইসলামী মূল্যবোধ প্রতিষ্টা ও পাকিস্তানী ও মুসলিম জাতীয়তাবাদ জাগরণের অনুকূলে পরিবেশ সৃষ্টির জন্য জনসাধারণের প্রতি আহ্বান জানিয়েছেন। ... তিনি বলেন, ভারতের মনে রাখা উচিত যে পাকিস্তান আল্লাহতালার মহান সৃষ্টি এবং আমাদের শত্রুদের কোন অসৎ অভিসন্ধিই আল্লাহর ইচ্চায় অংকুরে বিনষ্ট হবে”। 

পাকিস্তান শান্তি ও জনকল্যান পরিষদের সভাপতি মৌলভী ফরিদ আহমদ করাচিতে আয়োজিত এক সংবাদ সম্মেলনে আওয়ামীলীগ সদস্যদের বিচার দাবী করেন। তার সে সম্মেলনের পুরো খবরই ‘দৈনিক পাকিস্তান’ প্রকাশ করে  “আওয়ামীলীগ সদস্যদের প্রকাশ্য বিচার দাবী” শিরোনামে। এখানে তারা উল্লেখ করে, 
“মৌলভী ফরিদ আহমদ মনে করেন যে পুর্ব পাকিস্তানের ঘটনায় সমস্থ মুসলিম বিশ্বের চোখ খুলে যাওয়া ও ইসলামের গৌরবের জন্য ঘনিষ্টতর ঐক্যের জন্য সচেষ্ট হওয়া উচিত”

দুটো খবরেই দেখবেন, আমরা দেখতে পাই সেই পুরোনো সমীকরণের অস্তিত্বঃ
পাকিস্তান = মুসলমান, ভারত = হিন্দু! 
মৌলভী ফরিদ আহমদ এর এমন অনেক বিবৃতিই তখনকার পাকিস্তান পন্থি পত্রিকাগুলো প্রকাশ করতো। যেমন ১৬ এপ্রিল তার বিবৃতি প্রকাশ করা হয় “ভারত মুসলমানদেরকে হিন্দু ব্রাম্মন্যবাদীদের গোলাম বানাতে চাচ্ছে’ শিরোনামে। 
এই ধর্মীয় উত্তেজনা মিশ্রিত বিবৃতিগুলো তখন নিয়মিতই প্রচার করত পত্রিকাগুলো। 
এবার দেখব তৃতীয় ধরণের খবর এবং এখানে মূলত নজর দেয়ার চেষ্টা করব সম্পাদকীয়গুলোর দিকে কিংবা ঐ সময়ে প্রকাশিত আর্টিকেলের দিকে। আমার হাতে ছিল মাত্র দুটো পত্রিকা - ‘দৈনিক সংগ্রাম’ ও ‘দৈনিক পূর্বদেশ’; তন্মধ্যে ‘পূর্বদেশ’ – এর ডিসেম্বরের মাত্র দশটা পত্রিকা। এতেই অবশ্য আমরা যা পাই তাতেই শিউরে উঠি। 
যুদ্ধের আগেই প্রোপাগান্ডার জ্যন্যে আইএসের অর্থায়নের পূর্ব পাকিস্তানে শুরু হয়েছিল ‘দৈনিক সংগ্রাম’। পুরো একাত্তর জুড়েই সম্পাদক আখতার ফারুকের এই পত্রিকাটা বাঙ্গালীদের বিরুদ্ধে বিরামহীন প্রোপাগান্ডা চালায় এবং গনহত্যার উষ্কানীতে রেখেছিল শক্তিশালী ভূমিকা। ১৯৭১ঃ গণহত্যা, প্রোপাগান্ডা এবং দৈনিক সংগ্রাম  শিরোনামে সংগ্রামের ভূমিকা নিয়ে ব্লগে আলোচনা করেছিলাম কিছুদিন আগেই। ধর্মীয় উন্মাদনা সৃষ্টির প্রমাণ উপরে উল্লিখিত নাটকটা প্রকাশিত হয়েছিল এই পত্রিকাটাতেই। 
এখানে উল্লেখ্য, ‘সংগ্রাম’ এর প্রতিটা খবরেই হিন্দু ও ভারত আসলে সমার্থক হিসেবেই তুলে ধরা হত; যেখানে হিন্দুস্থানের ষড়যন্ত্র বলা হয়েছে সেখানে আসলে হিন্দুদের ষড়যন্ত্রের দিকেই ইঙ্গিত করা হচ্ছিল। এ ধরণের খবরের প্রধান টার্গেট ছিল মূলত হিন্দু ধর্মালম্বীরা; তাদের বিরুদ্ধে ‘ষড়যন্ত্র তত্ত্ব’ প্রচার করে এবং তাদের দ্বারা যে মুসলমানদের ক্ষতি হচ্ছে,যেমন, “মুসলমানদের দাড়ি জোর করে কেটে দিচ্ছে”(১৭ জুন) – এমন উত্তেজনাকর খবর প্রকাশ করে দুই ধর্মের মধ্যে সাম্প্রদায়িক উত্তেজনা সৃষ্টি করাই ছিল প্রধান লক্ষ। আগেই বলেছিলাম, ৭১ এর আগে পাকিস্তানি সেনাবাহিনী প্রচারণার “ইসলামীকরণ” শুরু করেছিল; ৭১ এসে সেই প্রচারনা সবচেয়ে বেশী কাজে লাগিয়েছিল দৈনিক সংগ্রাম। এই পত্রিকায় ‘হিন্দুয়ানী ভীতি’ সংক্রান্ত খবরের পরিমাণ এতই অত্যাধিক যে, শুধু এটা দিয়েই একটা বই রচনা করে ফেলা যায়। আসলে তাদের প্রতিদিনকার প্রতিটা খবরেই কোন না কোন ভাবে ধর্মকে টেনে এনেছে, ধর্মকে দাড় করিয়েছে স্বাধীনতার সম্মুখে, মুখোমুখি করেছে হিন্দু – মুসলমানকে। এমন অসংখ্য খবরের মধ্যে মাত্র কয়টার উল্লেখ নিচে দেয়া আছে; এতেই বোঝা যাবে ‘ধর্ম’ ব্যাবহারে তাদের তীব্রতা ও ব্যাপকতার মাত্রা।
“রবীন্দ্রনাথের সবচেয়ে বড় পরিচয় তিনি হিন্দু... ... গত কয়েক সপ্তাহ আগে জিন্নাহ হল যখন সূর্যসেন হলে পরিণত হলো এবং রবীন্দ্রনাথের গান জাতীয় সংগীত হিসেবে প্রস্তাবিত হলো তখন ভারতের হিন্দুরা তাদের সাফল্যে আনন্দে ডুগডুগি বাজাতে শুরু করেছিল। কিন্তু হঠাৎ করে যখন আশা ভংগ হলো এবং তাদের আশার প্রদীপটি নিভে গেল তখন ভারতীয় হিন্দুদের স্বভাবতই বেসামাল হয়ে পড়ার কথা।” (১০ এপ্রিল, শিরোনামঃ ‘ভারতের মায়াকান্না’)
এখানে ‘আশাভঙ্গ’ মানে ২৫ শে মার্চ রাতের ‘অপারেশন সার্চলাইট’ এর কথাই বোঝানো হচ্ছে।
“আমরা গত ১ লা মার্চ থেকে থেকে তাদের তথাকথিত জয়বাংলার স্বেচ্ছাচার দেখেছি, তাদের লুঠতরাজ ও হত্যা অপহরণ আমাদের অনেকেই স্বচক্ষে দেখেছে। দেখেছে তাদের অমুসলিমদের সহযোগীতায় পাইকারী হারে মুসলমানের গলাকাটার লীলা” (১৫ এপ্রিল, শিরোনামঃ জনতা পাকিস্তান চায়)
“আল্লাহর লাখো শুকরিয়া যে, মাননীয় প্রেসিডেন্ট যথাসময়ে হস্তক্ষেপেও লেফটেন্যান্ট জেনারেল টিক্কা খান কর্তৃক প্রয়োজনীয় ব্যাবস্থা অবলম্বিত হওয়ায় আরেকবার আল্লাহর দান পাকিস্তান শত্রুর হাত থেকে রক্ষা পেয়েছে”। (২২ এপ্রিল, শিরোনামঃ জাতীয় ঐক্যের ভিত্তি)
“এ সমাজ বিরোধীদের দমনে সরকারকে সাহায্য করা একদিকে নিজেকে সাহায্য করা ও অপরদিকে নিজের ঈমানী দায়িত্ব পালন করার সামিল”। (৪ মে, শিরোনামঃ দুষ্কৃতিকারীদের ধরিয়ে দিন)
এই সমাজ বিরোধীরা হচ্ছে স্বাধীনতাকামী বাঙ্গালীরা এবং এদের ধরিয়ে দিলে ইমানী দায়িত্ব পালন করা হবে। তার মানে, যারাই স্বাধীন বাংলা চেয়েছিল তাদের সকলের ঈমান চলে গিয়েছিল!
“তাই দুনিয়ার সেরা মুসলিম রাষ্ট্রের ধ্বংসকামী ‘বাংলাদেশ’ ওয়ালারা জাতির ইতিহাসে ‘মীরজাফর’ পরিভাষারই নতুন সংস্করণ হয়ে দেখা দেবে”। (৬ মে, শিরোনামঃ তিক্ত হলেও সত্য)
‘জনাব তাজউদ্দীন পাকিস্তানকে অস্বীকার করে ভারতের নাগরিত্ব গ্রহনের সাথে সাথে তিনি স্বভাবতই শ্রী তাজউদ্দীন হয়ে গেছেন”। (৮ মে, শিরোনামঃ ‘শ্রী তাজউদ্দীনের বাংলাদেশ”)

‘মুসলমানী ভাবধারা পুষ্ট জাতীয় সঙ্গীতের স্থান দখল করেছিল মুসলিম বিদ্বেষী হিন্দু কবির রচিত গান’। (১২ মে, শিরোনামঃ ‘সাংস্কৃতিক অনুপ্রবেশের ইতি হোক’)
‘এ নতুন জাতির নাম হলো ‘জয় বাংলা’ জাত। তাদের কলেমা ও সালাম – কালাম হলো “জয় বাংলা”, তাদের দেশের নাম বাংলাদেশ, তাদের ধর্মের নাম বাঙ্গালী ধর্ম। এ ধর্মের প্রবর্তকের নাম দিয়েছে তারা বঙ্গবন্ধু’। (১৩ মে, শিরোনামঃ জয় বাংলা ধর্মমত)
মে মাসের ২০ তারিখ ‘গ্রাম প্রতিরক্ষা বাহিনী’ শিরোনামের এক সম্পাদকীয়তে সরাসরি শান্তিকমিটির লোকদেরকে ‘ইসলামী’ বানিয়ে দেয়া হয়। “কোন কোন এলালায় গভীর রাত্রে এসে দুষ্কৃতিকারীরা সংশ্লিষ্ট এলাকায় হত্যাকাণ্ড ও ডাকাতি করে। আর শান্তি কমিটি তথা ইসলাম ও পাকিস্তানবাদী লোকরাই বিশেষভাবে তাদের শিকারে পরিণত হয়েছে বলে জানা যায়”। তার মানে, পাকিস্তানবাদী লোকেরাই একমাত্র মুসলমান ছিল আর কেউ মুসলমান ছিল না তখন।
৬ মে ‘শরণার্থী বাহানা’ শিরোনামের খবরে বলে, ভারতে কোন শরণার্থী যায়নি; অথচ, ৩ জুন খবরে বলা হয়ঃ “ভারত এ নীতি নিয়েছে যে হিন্দু হলে শরণার্থী এবং মুসলমান হলে অনুপ্রবেশকারী। খাবার ও চিকিৎসার ক্ষেত্রেও হিন্দু মুসলমানের বৈষম্য বিদ্যমান রয়েছে। এমনকি কোন কোন শিবিরে মুসলমান যুবকদের আলাদা করে গুলি করে হত্যা করার মত ঘটনা ঘটেছে”।
এখানেও হিন্দু - মুসলিম উত্তেজনা ছড়ানোর প্রচেষ্টা! 
আবার, আরেকদিন লেখা হয়... 
“যারা ‘আল্লাহু আকবর’ ছেড়ে ‘জয় বাংলা’ ধ্বনি তোলে, সালাম কালাম ভুলে জয় বাংলা জিগির চালায়, শহীদ মিনারে চন্ডী দেবী পূজা করে, বর্ষবরণে যুবিক যুবতীরা মিলে সূর্যদেব ও প্রকৃতি দেবীর অর্চনার নামে কেলী চালায়, হিন্দুর প্রেমে যারা বাঙ্গালী ও বাঙ্গালী মুসলমানদের হত্যাযজ্ঞ চালায়, ভারতের প্রেমে পাকিস্তানের বুকে ছুরি হানে তারা মীর জাফর হলো না, মীর জাফর হলো ইসলাম ও পাকিস্তানের পতাকাবাহীরা”।(৯ জুন, শিরোনামঃ‘মীর জাফর কারা’)
শহীদ মিনারে কিংবা বর্ষবরণে বাঙ্গালী যে হিন্দু দেব দেবীদের পূজা করত সেটা জানা ছিল না! “বাঙ্গালী মুসলমানদের হত্যাযজ্ঞ” কারা সম্পন্ন করেছিল সেটা সবাই জানি। কিন্তু এখানে আবারো হিন্দুরা মুসলমান হত্যা করছে বলে উত্তেজনা সৃষ্টির চেষ্টা করা হচ্ছে। 
১৫ জুন ‘আলেমদের বিরুদ্ধে হিন্দু প্রচারণা’ শিরোনামের খবরে অভিযোগ তোলা হয় যে, হিন্দুরা আলেমদেরকে হত্যা করে ইসলামকে বিপন্ন করে তুলছে। উল্লেখ্য, প্রকৃতপক্ষে, এই আলেমরা হচ্ছেন পাকিস্তানী দালাল রাকাজার, আলবদররা – নিজ কার্য হাসিলের উদ্দেশ্যে নিয়োজিত লম্বা দাড়ি সহ ‘টুপি-আলখাল্লা’ পরিহিত ধর্মব্যাবসায়ীরা। সম্পাদকীয়তে বলা হয়ঃ
“মুসলমানদের জাত শত্রু ইহুদীরা আরব মুসলমানদের যেভাবে ব্যাতিব্যস্থ করে তুলেছে তেমনি ইহুদিদের পরম বন্ধু হিন্দুরাও একই যোগসাজশে মুসলমানদের অস্তিত্ব বিলোপের কাজ করে যাচ্ছে। হিন্দুরা এ দেশ থেকে ইসলাম খতম করার জন্য আলেমদের বিরুদ্ধে যে অভিযান যালিয়েছে এ অভিযানকে প্রতিহত করতে হলে শুধু সেনাবাহিনীর দিকে তাকিয়ে থাকলেই চলবে না, সামরিক কর্তৃপক্ষের থেকে প্রয়োজনীয় অনুমতি নিয়ে নিজেরাই নিজেদের ও ইসলামের জন্য উপযোগী পন্থা বেছে নিতে হবে”। [১৫ জুন] 
“শত শত বাংলাভাষী আলেম ও ওলামা ও দাড়ি টুপীওয়ালাদেরকে নির্মমভাবে হত্যা করে বাঙ্গালী জাতীয়তাবাদী হোতাদের আসল রূপ আজ ধরা পড়েছে” (৪ আগস্ট, শিরোনামঃ দালালদের স্বরুপ)
মুক্তিযুদ্ধের বিরুদ্ধে প্রচারকার্য চালানোর সময় মুক্তিযোদ্ধাদের হাতে নিহত হন পাকিস্তানি দালাল মাওলানা(!) মাদানী, তার জন্যে নিজামী, গোলাম আযমদের কান্নার খবর আগের পর্বেই উল্লেখ করেছি। তাকে ‘শহীদ’ উপাধি দেয়া হয়। অবশ্য ‘শহীদ’ খেতাব দেয়ার অভ্যাসটা তারা এখনো ছাড়তে পারে নাই। ১০ সেপ্টেম্বর ‘সংগ্রাম’ –এ ‘শহীদ মাদানী দিবস’ শিরোনামে সম্পাদকীয় প্রকাশিত হয়। এতে আওয়ামীলীগকে হিন্দুদের পদলেহী আখ্যায়িত করে বলা হয়ঃ
“শহীদ মাদানী এবং পূর্ব পাকিস্তানের জানা অজানা শহীদরা তাদের জীবন কোরবানী দিয়ে আমাদের এক কথাই বলে গেছেন এবং বলে যাচ্ছেন হিন্দুস্থানী ব্রাহ্মণ্য সাম্রাজ্যবাদের পদলেহী বেআইনি ঘোষিত আওয়ামী লীগের জাতিদ্রোহী চক্র এ দেশ থেকে মুসলমানদের উৎখাত করে হিন্দুদের বহুকাল লালিত জঘন্য মতলবকে বাস্তবায়িত করতে চায়”।
“মুক্তিবাহিনী আসলে একটি হিন্দু বাহিনী” (৯ অক্টোবর)
“তথাকথিত মুক্তিবাহিনীর শতকরা ৯০ জনই এখন হিন্দু এবং তাদের চালাচ্ছে ভারতীয় আর্মি ও বর্ডার সিকিউরিটি ফোর্সের অফিসাররা”। (১৩ অক্টোবর, শিরোনামঃ ‘শরণার্থী কি কেউ ফেরেনি’)
“শেখ মুজিবের বাংলাদেশ ছিল আসলে হিন্দু ইহুদিদের বাংলাদেশ”। ( ৮ নভেম্বর, শিরোনামঃ হিন্দু ইহুদী পরিকল্পিত বাংলাদেশ)

নভেম্বরের ১৪ তারিখ সংগ্রাম এ প্রকাশিত হয় ‘আলবদর’ নামক প্রবন্ধটি; উল্লেখ্য, বর্তমানে চলাকালীন যুদ্ধাপরাধীদের রায়ে এই প্রবন্ধটা ছিল আলবদরের কর্মকান্ডের খুব বড় দলিল। প্রবন্ধটি শুরুতেই বলা হয়ঃ 
‘আলবদর একটি নাম! একটি বিষ্ময়! আলবদর একটি প্রতিজ্ঞা! যেখানে তথাকথিত মুক্তিবাহিনী, আলবদর সেখানেই। যেখানে দুষ্কৃতিকারী আলবদর সেখানেই’। 
তারপর আলবদরের যাবতীয় ফিরিস্তি দেয়া আছে প্রবন্ধজুড়ে, কিভাবে কার মাধ্যমে শুরু হয়েছিল, কেন শুরু হয়েছিল, পরবর্তীতে কি কি সফলতা অর্জন করেছিল, কোথায় ট্রেনিং দেয়া হয় ইত্যাদি ইত্যাদি। আলবদরের প্রতি মানুষের মুগ্ধতার কথা বলতে গিয়ে লেখা হয়েছে, 
“পাকিস্তানের অখন্ডতা রক্ষা ও ইসলামের হেফাজতে আলবদরের বলিষ্ঠ ভূমিকা ভারতীয় চর, অনুপ্রবেশকারী ও দুষ্কৃতিকারীদের সমূলে উৎখাত করে জনজীবনে শান্তি, স্বস্থি ও নিরাপত্তার কার্যবলী ও ন্যায়ানুগ পদক্ষেপ জনসাধারনকে শুধু মুগ্ধই করেনি, বরং তাহাদেরকে চির কৃতজ্ঞতাবোধে আবদ্ধ করেছে। জনজীবনে আলবদর তাই সত্য, ন্যায় ও শান্তির প্রতীক” 

সহজ ভাষায় দাঁড়ায়, তাদের কাছে পাকিস্তানের অখন্ডতা রক্ষা ও ইসলামের হেফাজত একই জিনিস। এই অখন্ডতা রক্ষা করতে গিয়ে কিংবা ইসলামের হেফজত করতে গিয়ে তাঁরা যা করেছে তার একটি ছোটখাটো উদাহরণ দেব এবার। 
আব্দুল বারী নামক এক আল বদর সদস্যের ব্যাক্তিগত ডায়রিতে কিছু বিবরণ পাওয়া যায়; এর মধ্যে কয়টি হচ্ছেঃ
 ‘টাঙ্গাইলে Successful Operation’ হয়েছে। হাজার দেড়েকের মতো মুক্তিফৌজ মারা পড়েছে আলবদর ও আর্মিদের হাতে’
’26-10-71 … … Prostitution Quarter
24 -10-71 Raping Case… … Hindu Girl’ 
বিবরণগুলোতে স্পষ্টভাবে বেশ্যালয়ে গমন ও হিন্দু নারী ধর্ষনের আলামত পাওয় যায়। এই কাজগুলো তারা রুটিনমাফিক করতো, আবার মুখে বলতো যে ইসলাম হেফাজতের কথা। 
এটাই শেষ না, কিছু নমুনা মাত্র। আগ্রহী পাঠকরা আলি আকবর টাবি’র “মুক্তিযুদ্ধে দৈনিক সংগ্রামের ভূমিকা” নামক বইটা পড়লে সবকিছু পেয়ে যাবেন। লেখক মূলত এই বইয়ে সংগ্রামে প্রকাশিত খবরগুলো তারিখ অনুসারে লিপিবদ্ধ করেছেন, যদিও সব জোগাড় করা সম্ভব হয় নাই। শুরুতেই সংগ্রামে প্রকাশিত একটা নাটকের কথা উল্লেখ করেছি, এবার দেখব তাদের একটা রম্য রচনা। প্রকাশিত হয়েছিল ৮ এপ্রিল; শিরোনাম ছিল ‘নিজেরে হারায়ে খুঁজি’। 
“নয়াদিল্লী, মিসেস গান্ধী তার নিভৃত ড্রয়িং রুমে ইজি চেয়ারে বসে আছেন। সামনে বিরাট একটি মানচিত্র। মানচিত্রে দেখা যাচ্ছে, পূর্ব পাকিস্তানের মানচিত্রকে হলুদ রেখায় ঘিরে রাখা হয়েছে। হলুদ রেখার ব্যাখ্যায় লেখা হয়েছে – প্রথম শিকার।
মিসেস গান্ধী এক দৃষ্টিতে পূর্ব পাকিস্তানের মানচিত্রের দিকে তাকিয়ে ছিলেন। পদ্মা যমুনা মেঘনা প্রভৃতি নদী বিধৌত শস্য শ্যামলা পূর্ব পাকিস্তানের কথা মনে পড়তেই তার চোখ দুটি লোভে চিক চিক করে ওঠল এবং সঙ্গে সঙ্গে কায়েদে আজম মোহাম্মদ আলী জিন্নাহ, একে ফজলুল হক প্রমুখ পাকিস্তান আন্দোলনের পুরোধাদের বিরুদ্ধে তার সর্বাংগ জ্বালা করে উঠল। এরাই তো মুসলমানদের চোখ খুলে দিল আর তার ফলেই তো ‘ভারত মাতা’র দেহ দিখন্ডিত হলো। মিসেস গান্ধী আচলে গলা জড়িয়ে করজোড়ে স্বগতঃ কন্ঠে বলল, মা তোমার রক্তাক্ত দেহের কথা আমরা ভুলিনি – তোমার কান্না আমরা শুনতে পাচ্ছি মা। পাকিস্তানকে বিচ্ছিন্ন করার জন্য আমরা সর্বশক্তি নিয়োগ করেছি। বিচ্চিন্ন করতে পারলেই আমরা তোমার মহান শিবাজীর স্বপ্নের ‘রামরাজ্য’ গড়তে পারব”। 
‘দৈনিক সংগ্রাম’ এখনো বাংলার বুকে তাদের ‘সাম্প্রদায়িক বিষবাস্পে ভরপুর’ প্রচারকার্য চালিয়ে যাচ্ছে!

মূল গল্পের দ্বিতীয় অধ্যায়ঃ
‘দৈনিক পূর্বদেশ’ পত্রিকাটার ভূমিকা ছিল পুরো বৈপরীত্যমূলক; একাত্তরের নয় মাস ছিল পাকিস্তানের পক্ষে, এবং পাকিস্তানের দালালি করেছে সাধ্যমত। বিজয়ের পরপরই ডিগবাজি খেয়ে রীতিমতো সাইড পাল্টে ফেলে এই পত্রিকা। জানুয়ারীতে প্রকাশিত সংখ্যাগুলোতে দেখা যায় পাক বাহিনীর ধ্বংসলীলার এবং গণহত্যার চিত্র ফুটে উঠতে। কিন্তু আমরা দৃষ্টি দেব একাত্তরের ঐ নয় মাসের খবরের দিকে। আপাতত, শুধুমাত্র ডিসেম্বর মাসের কয়টা পত্রিকা যোগাড় করা সম্ভব হয়েছে।
ডিসেম্বরের ১ তারিখে ‘দৈনিক পূর্বদেশ’ এ ‘হিন্দু মানসিকতার স্বরূপ’ নামে এক প্রবন্ধ প্রকাশিত হয়; লেখক বৈরাম খা। লেখক সেখানে অনেক খুজে খুজে বের করার চেষ্টা করেছেন ‘হিন্দু ধর্ম’ কি এবং কেন তাঁরা খারাপ। তার মতে, হিন্দু ধর্মের মধ্যে সাম্য ও ঐক্যের কোন নামগন্ধও নাই।
“হিন্দু বর্ণবাদ হচ্ছে জতীয়তাবাদ, সাম্য এবং গণতন্ত্রের সম্পূর্ণ পরিপন্থী। মুসলমানদের ঈমান ও বিশ্বাসের সাথে হিন্দু ধর্মবিশ্বাসের সামান্যতম মিলও নেই। এই ধর্ম, বিশ্বাস হাজার হাজার বছর ধরে এমন এক জাতিভেদ প্রথার লালন – পালন করে আসছে যা মানুষের মধ্যে সৃষ্টি করেছে বিভেকের অস্বাভাবিক দেয়াল আর তা মুসলমান, খৃষ্টান এবং অন্যান্য সংখ্যালঘুদের সামাজিক ও অর্থনৈতিক দিক দিয়ে পরিণত করতে চায় ভূমি দাসে”।
প্রবন্ধের শেষের দিকে এসে তিনি কিছু প্রশ্ন করেছেন এবং সেখানে সরাসরি ইঙ্গিত দিয়েছেন হিন্দুদের সাথে একত্রে বসবাস করা সম্ভব নয়। সে সময়ে এই লেখা একটা নির্দিষ্ট উদ্দেশ্য নিয়েই প্রকাশিত হয়েছে, এটা নিশ্চিত। শেষের লাইনগুলো যে কারণেই হোক বাঙ্গালী নিধনের বৈধতা দানের একটা অপচেষ্টা মাত্র। তার প্রশ্নগুলো তুলে দিচ্ছি সরাসরিঃ 
'হিন্দু কে? হিন্দু ধর্ম কি? তার বৈশিষ্ট্যই বা কি যাকে আমরা ঘৃণা করি? তাদের সাথে অন্য কারো একত্রে বসবাস করা সম্ভব নয় কেন? এর কারণ কি অন্ধ সাম্প্রদায়িকতা না জীবনের বাস্তব সত্য? অন্য আরেকদিন আমরা এক প্রশ্নগুলর উত্তর দেবার চেষ্টা করব।'

২ তারিখ ‘প্রেসিডেন্ট এর দায়িত্ব’ শিরোনামে সম্পাদকীয়তে এ দেশের যুব সমাজ হিন্দুর গোলামী কখনো করবে না উল্লেখ করে বলা হয় যে, ‘আমাদের বিশ্বাস রয়েছে যে, আল্লাহর দান এই পাকিস্তানকে ধ্বংস করার শক্তি দুনিয়াতে কারো নেই আমরা শত্রুর যুদ্ধ সাধ মিটিয়ে দেব”। পুরো নিবন্ধ জুড়ে হিন্দুস্থানের ষড়যন্ত্রের প্রেক্ষিতে প্রেসিডেন্টের দায়িত্ব ও কর্তব্য নিয়েই আলোচনা করা হয়েছে। এখানেও পাকিস্তানকে আল্লাহর দান বলে ধর্মকে আবারো হাজির করা হলো স্বাধীনতা সংগ্রামের বিপরীতে।

৩ ডিসেম্বর ‘হিন্দুস্থানে রুশ সমরসম্ভার’ শিরোনামের সম্পাদকীয়তে হিন্দুস্থানের ষড়যন্ত্রের সাথে কিভাবে ‘সমাজতন্ত্রী’ রাশিয়াও জড়িত তা আলোচনা করা হয়েছে। আশার বাণী শুনিয়ে অবশ্য এটাও বলা হয়েছে, এতে ভয়ের কোন কারণ নেই কেননা পাকিস্তানিরাও সৌদি আরব, ইরান, জর্ডান প্রভৃতি দেশসমূহ থেকে প্রচুর অস্ত্র পাচ্ছে। শেষ দিকে পাকিস্তানিদের স্বপ্ন দেখানো হয়েছে,
“পাকিস্তানিদের হতাশ ও নিরুৎসাহিত হওয়ার কিছু নেই। তাদের জানা উচিত আমাদের সংগ্রাম ন্যায়ের সংগ্রাম, স্বাধীনতা, সার্বভৌমত্ব ও দুনিয়ার বুকে মুসলমানদের ইজ্জত রক্ষার সংগ্রাম”।

ত্রিশ লক্ষ বাঙ্গালী [মুসলমানদের সংখ্যাই বেশী ছিল] হত্যা, হত্যা করার সময় ‘চিড়িয়া মিল গেয়া’ বলে চিৎকার করা, চার লক্ষ বোনকে [মুসলমানদের সংখ্যাই বেশী ছিল] ধর্ষন করা, ধর্ষন শেষে স্তন কেটে ফেলা – এসব তাহলে ছিল মুসলমানদের ‘ইজ্জত রক্ষার সংগ্রাম’?
ঐ দিনই জেড এ সুলেরী লিখিত ‘একটি মাত্র সমস্যা’ শিরোনামে একটা প্রবন্ধ প্রকাশিত হয়। তার মতে পাকিস্তান ও ইসলাম একই সূত্রে গাঁথা, অবিচ্ছেদ্য অংশ। সেখানে যুক্তি দিয়ে বোঝানো হয়েছে কেন হিন্দুস্থান ও রাশিয়ার সাথে আমাদের, মানে মুসলমানের এত সমস্যা এবং এহেন অবস্থায় মুসলমানদের করণীয় সম্পর্কেও বলা হয়েছে, অর্থাৎ জেহাদের ডাক দেয়া হয়েছে।
‘বর্তমান সংকটের গুরুত্ব আরেকবার এই ঐতিহাসিক সত্যকে আমাদের সামনে তুলে ধরেছে যে, ৪০ এর দশকে আমরা যে কারণে হিন্দুদের বিরুদ্ধে রুখে দাড়িয়েছিলাম আজকেও সেই একই কারণ আমাদের সম্মুখে এসে দাড়িয়েছে। সে সময় প্রশ্ন ছিল মুসলিমদের পৃথক জাতীয় সত্ত্বার অধিকার আছে কিনা, ধর্ম এর অনুসারীদের জাতীয়তাবাদের রাজনৈতিক মর্যাদা দিতে পারে কি না? ... ... 
একথা পরিষ্কার ভাবে বোঝা যায়, পাকিস্থান ও ভারতের মধ্যকার সমস্যা হলো ইসলাম। ... ... 
মুসলমানদের সাথে খৃষ্টান ও ইহুদীদের মতবিরোধ থাকলেও এই দুই ধর্মের অনুসারীদের সাথে ইসলামের বিরোধ হিন্দু ধর্মের মতো তীব্র নয়। ... 
কাজেই ইসলাম ও পাকিস্তান অবিচ্ছেদ্য। ইসলাম ছাড়া পাকিস্তান অর্থহীন। সর্বোপরি ইসলামকে ছেড়ে দিলে পাকিস্তানের অস্তিত্ব থাকে না।... 
বর্তমানে ভারত যে আগ্রাসনমূলক কার্যকলাপ চালাচ্ছে সে জন্যেই আমরা ইসলামকে কিছুতেই ছাড়তে পারি না। যারা ইসলামের জন্য জেহাদ করতে প্রস্তুত তারাই পাকিস্তানের জন্য লড়াই করার উপযুক্ত’।

‘ইসলাম ও পাকিস্তান অবিচ্ছেদ্য’ - ইসলাম ও পাকিস্তানকে এক করে ফেলার এই বাক্যটা বোধহয় তখনকার ব্যাবহৃত সবচেয়ে প্রচলিত বাক্যগুলোর একটি।
৫ ডিসেম্বরের  ‘ন্যায়ের সংগ্রামে বিজয় আমাদের সুনিশ্চিত’ শিরোনামের সম্পাদকীয়তে বলা হয়,
‘...সংকটকালে মুসলমানদের ঈমানের পরীক্ষা হয়। এ পরীক্ষায় তাঁরা কোনদিন ব্যার্থকাম হয় নি। যাদের শিরা – উপশিরা কলেমা তাইয়েবার রক্ত প্রবাহিত, জেহাদের ময়দানকে তাঁরা আমন্ত্রণ জানায়, শত্রুর রক্ত ফিয়ে তাঁরা অজু করে। পাকিস্তানের বারো কোটি মুসলমান ইতিহাসের পুনরাবৃত্তি করবে। শত্রুর মৃত লাশ দিয়ে ইতিহাস সৃষ্টি করে তারা প্রমাণ করবে যে, মুসলমান কোনও দিন পরাজিত হয় নি, তাঁরা চির দুর্জয়’
এটা স্পষ্ট, যথারীতি ১৯৭১ কে ইসলাম রক্ষার আন্দোলন বানিয়ে জেহাদেরই ডাক দেয়া হচ্ছে।

৭ ডিসেম্বর ১৯৭০ এর নির্বাচনকে নিয়ে পূর্বদেশ - এ এক দীর্ঘ প্রবন্ধ প্রকাশিত হয়, শিরোনামঃ ‘আজ সাতই ডিসেম্বরঃ নির্বাচনোত্তর একটি বছরের স্মরণিকা’। এখানে লেখক শুরুতেই “ইতিহাস” নিয়ে বিরাট এক কপচানো দিয়েছেন, ইতিহাস কি, কেন আমাদের ইতিহাস পাঠ করা প্রয়োজন, বিখ্যাতজনেরা ইতিহাস চর্চা নিয়ে কি অভিমত ব্যক্ত করেছেন ইত্যাদি ইত্যাদি। অনেক্ষন পরে তিনি আসেন মূল বিষয়ে, ১৯৭০ সালের নির্বাচনের প্রসঙ্গে। ৭০ এর এর ইতিহাস নিয়ে আলোচনার সময় তার মনে হয়েছে “কখনো কখনো অতীত ইতিহাসের পৃষ্টা ভুলে গিয়ে বর্তমানকে নিয়েই ব্যাপৃত থাকতে হয়”। ইতিহাস ছেড়ে বর্তমান, মানে ১৯৭১ এ ফিরে আসতে চাইলে তার মনে পড়ে যায় ‘বিষাদ সিন্ধু’র কারবালার কথা, ইমাম হাসান হোসেইনের কথা। কারবালার সেই বিষাদময় ঘটনার সাথে অতঃপর তুলনা করে তিনি বলেন, “তেমনি একটি চরম দূর্যোগ মূহুর্ত আজ আমাদের সামনে...”। আত তারিখ ইবনে মাঞ্জি – এই প্রবন্ধের লেখক – খুব সুচারুভাবে বিজ্ঞজনের মতো চমৎকার কৌশলে ধর্মকে টেনে এনে একাত্তরের সংগ্রামের সামনে মুখোমুখি দাড় করিয়েছেন। 

৮ ডিসেম্বর ‘সীমান্ত এলাকায় হিন্দুদের ত্রাসের রাজত্ব কায়েম’ শিরোনামের খবরে বলা হয় যে, পূর্ব পাকিস্তানের সীমান্ত সমূহে পশ্চিম বাংলার হিন্দুরা আবারো ফিরে আসতে শুরু করেছে। তথাকথিত(!) মুক্তিবাহিনীর এই লোকেরা মুসলমানদের মসজিদে হামলা করছে এবং মুসলমান নারীদেরকে তারা ধর্ষণও করছে।
 
একই পাতায় ‘ভারত সব সময় পররাজ্য দখলের বিকৃত চিন্তা করে আসছে’ শিরোনামে আরেকটি নিবন্ধ প্রকাশিত হয়। ভারতের এই ‘বিকৃত’ চিন্তার কথা লিখতে গিয়ে এখানে নিয়ে আসা হয়েছে হিন্দু ধর্মকে, হিন্দুদের দেবতাদের প্রসঙ্গ। 
“তথাকথিত শক্তিশালী ভগবানেরা কেমন ভাবে তাদের দেবত্বের দ্বারা অন্যান্যকে প্রভুত্ব স্বীকারে বাধ্য করত, তার বহু দৃষ্টান্তে হিন্দু পুরান পূর্ণ রয়েছে। এটা শুধু ধর্মের ক্ষেত্রে নয়, দৈনন্দিন জীবনেও এক শ্রেণীর হিন্দুরা অন্যান্য শ্রেণীর দ্বারা বঞ্চিত হতো”।
হিন্দুস্থান কিভাবে শুধু দখলের চেষ্টায় মত্ত থাকে এর বিস্তারিত বিবরণ দেয়া শেষ হওয়ার পর এই আশাবাদও ব্যাক্ত করা হয়েছে যে, মুসলমানের আভাসভূমি পাকিস্তানকে যে কোন ভাবেই এই হিন্দুদের হাত থেকে রক্ষা করতে হবে।
“মুসলমানদের আবাসভূমি এই পাকিস্তানকে রক্ষা করার জন্য কোন ত্যাগ ও উৎসর্গই অধিক বিবেচিত হবে না”।

শেষের গল্পঃ 
এধরণের খবরগুলো তখন সরাসরি উস্কানি দিত গণহত্যায়; পাপের বৈধতা দানের চেষ্টা বরাবরই বাড়িয়ে দেয় সে পাপের প্রবণতা। তারা মাঠে নেমেছিল একটা লক্ষ্যকে ঠিক করেই, কিভাবে বাঙ্গালী নিধনে উৎসাহ দেয়া যায় এবং নিধনের পরবর্তীতে কিভাবে বৈধতা দেয়া যায়। গনহত্যায় উত্তেজনা তৈরীতে তারা বেশ সফলও ছিল। এর একটা নমুনা দেয়া যাক। ১২ নভেম্বর ‘রোকেয়া হলের ঘটনা’ শিরোনামে একটা সম্পাদকীয় প্রকাশিত হয় দৈনিক সংগ্রাম -এ। এতে সরাসরি বুদ্ধিজীবিদের হত্যার উপদেশ দেয়া হয়।
“বিশ্ববিদ্যালয়ের অভ্যন্তর থেকে যারা এ দুষ্কর্মক্র সহায়তা করছে তাদেরকে যদি খুঁজে বের করার চেষ্টা করা হয় তবে সেটাই সঠিক পদক্ষেপ হবে বলে আমরা মনে করি। আর এর দ্বারাই বিশ্ববিদ্যালয়ের পবিত্র শিক্ষাঙ্গনকে দুষ্কৃতিকারীদের ধ্বংসাত্নক তৎপরতা থেকে মুক্ত করা যেতে পারে। অনুরূপ ভাবে, সকল শিক্ষা প্রতিষ্টান ও অফিস থেকেও সকল ছদ্মবেশী দুষ্কৃতিকারীদের উৎখাত করতে হবে। আমরা বহুবার এ কথা বলেছি যে, আমাদের অভ্যন্তর থেকে ছদ্মবেশী দুষ্কৃতিকারীদের উচ্ছেদ করার মাধ্যমেই শুধু আমরা হিন্দুস্তানী চরদের সকল চক্রান্ত নস্যাৎ করে দিতে পারি”।
এই সম্পাদকীয় প্রকাশিত হয় ১২ নভেম্ববর, মাত্র এক মাস পরই আমরা বিভিন্ন পত্রিকায় দেখতে পেয়েছিলাম রায়ের বাজার বধ্যভুমিতে আমাদের বুদ্ধিজীবিদের ছিন্নভিন্ন দেহের ছবি। নিচের ছবিটা বুদ্ধিজীবী হত্যা নিয়ে ১৯৭২ এর ৫ জানুয়ারীতে এই ‘দৈনিক পূর্বদেশ’ এর প্রকাশিত প্রতিবেদন, 

১৯৯৪ সালে রুয়ান্ডায় গণহত্যায় Radio Télévision Libre des Mille Collines [RTML] ভূমিকা ছিল প্রবল নেতিবাচক। RTML তুতসীদের মারার জন্য শুধু উৎসাহ কিংবা আদেশই দিত না বরং তুতসীদের মৃত্যু স্বচক্ষে দর্শন করাটাও প্রতিটা নাগরিকের দায়িত্ব বলেও প্রচার করত; all citizens to see killing Tutsi as their responsibility। শুরুতেই hate media সম্পর্কে বলেছিলাম, নুরেমবার্গ ট্রায়ালের পর থেকে এটাকে ‘মানবতার বিরুদ্ধে অপরাধ’ হিসেবেই দেখা হয়; Crime against humanity। এই অভিযোগে RTML এর দুই প্রতিষ্টাতা সদস্য Ferdinand Nahimana এবং Jean-Bosco Barayagwiza কে International Criminal Tribunal for Rwanda [ICTR] যাবজ্জীবন কারাদন্ড দেয়া হয়।
দ্বিতীয় বিশ্বযুদ্ধের সময় Der Stürmer ইহুদীদের বিরুদ্ধে চালিয়েছিল ভয়ংকর অপপ্রচার। খবর, ছবি, বিজ্ঞাপন ও কার্টুনের সাহায্যে এই পত্রিকা যেমন ইহুদী নিধনের উত্তেজনা ছড়াত, তেমনি বহন করত নাৎসী প্রোপ্যাগান্ডা। এ কাজের জন্যে পত্রিকাটির তৎকালীন সম্পাদক Julius Streicher কে নুরেমবার্গ ট্রায়াল ফাঁসির আদেশ দিয়েছিল। 
কিন্তু বাংলাদেশ সবসময় উল্টো রথের যাত্রী। উপরোক্ত ভয়ংকর কর্ম সম্পাদনের পরও ‘দৈনিক সংগ্রাম’ বহাল তবিয়তে বাংলাদেশে আছে। এর তৎকালীন সম্পাদক আখতার ফারুককে কোন শাস্তির সম্মুখেও দাড়াতে হয় নি, বরং বুক ফুলিয়েই হেটেছিল বাংলার পথে প্রান্তরে।
শুরুতেই উল্লেখিত নাটকটাই প্রমান করে, ধর্মকে ব্যাবহার করে তরুণদের মধ্যে উত্তেজনা ছড়িয়ে কি ভয়ংকরভাবে হিন্দু – মুসলিম কে মুখোমুখি করার প্রয়াস নিয়েছিল তারা! এই ধারাটা আমাদের বঙ্গে এখনো বহাল। রাজাকার সাইদিকে বাঁচাতে ‘কাবা শরীফের গিলাফ’ পরিবর্তনের ছবি দিয়ে বলা হয়েছিল এটা নাকি সাইদির জন্যে বিশ্ব ইমামদের জায়নামাজ ছুয়ে শপথ গ্রহনের ছবি! সাইদিকে ‘চাঁদে’ নিয়ে যাওয়ার মত প্রোপ্যাগান্ডাও এখানে ছড়ানো হয়েছিল!
দালালদের পত্রিকাগুলো তাদের পুরোনো অভ্যাস ধরে রেখেছে। ‘সংগ্রাম’ এখনো স্বাধীনতা বিরোধিদের পক্ষে কথা বলে; প্রতিটা যুদ্ধাপরাধীদের বিচারের পর স্বমহিমায় তাদেরকে ‘শহীদ’ খেতাব দেয়ার গুরুদায়িত্ব নেয় এই পত্রিকা। “দৈনিক সংগ্রাম” স্বাধীনতার বিরুদ্ধে কাজ করবে এটা স্বাভাবিক, তাদের কাছে এর পরিবর্তে আর কিছু আমরা আশাও করতে পারি না; তবে অস্বাভাবিক বিষয়টা হচ্ছে এখনো এই বাংলায় তাদের টিকে থাকাটা, তখনো আমাদের বিরুদ্ধে ছিল, এখনো আছে। রাজাকার মাওলানা (!) মান্নানের ‘দৈনিক ইনকিলাব’ হয়ে ওঠে পরবর্তীতে আরেক একাত্তরের চেতনা বিরোধী পত্রিকা, অবশ্য একজন রাজাকারের পত্রিকার কাছ থেকে আপনি কি বা আশা করতে পারেন? ‘আমার দেশ’ পত্রিকাটাও যোগ দেয় তাদের দলে। এই “পত্রিকা - গোষ্টি” ধর্মকে ব্যাবহার করে অনবরত মগজ ধোলাই দিয়ে যাচ্ছে সবাইকে; তাদের ধোলাইকৃত মগজের এক বিকৃত প্রজন্ম আমরা দেখতে পাই আমাদের চারপাশে নিত্যদিন।
[ লেখাটা যখন লিখছিলাম তখন ‘তনু’ নামক এক মেয়ে মারা যায়, 'তনু' নামক আমাদের এক বোনকে মারা হয়; যদিও লেখাটার বিষয় এর সাথে মোটেও প্রাসঙ্গিক না, তবু এই লেখাটা তনুকে উৎসর্গ করলাম।] 
তথ্যসূত্রঃ 
১) দৈনিক পূর্বদেশ [ কৃতজ্ঞতায়ঃআরিফ রহমান ]
২) দৈনিক পাকিস্তান [ কৃতজ্ঞতায়ঃ সাব্বির হোসাইন]
৩) Wikipedia
৪) মুক্তিযুদ্ধের দৈনিক সংগ্রামের ভূমিকা - আলী আকবর টাবী
৫)একাত্তরের দালালনামা – ইফতেখার আমীন
৬) মুক্তিযুদ্ধ ১৯৭১ – মুনতাসির মামুন
৭) একাত্তরের ঘাতক ও দাললরা – আজাদূর রহমান চন্দন
৮) ঘাতকের দিনলিপি – রমেন বিশ্বাস
৯) আলবদর - মুনতাসির মামুন
১০) একাত্তরের ঘাতক ও দালালেরা কে কোথায়
১১) পাকিস্তানি জেনারেলদের মন - মুনতাসীর মামুন
১২) ১৯৭১ঃ গণহত্যা, প্রোপাগান্ডা এবং দৈনিক সংগ্রাম
১৩) বিভিন্ন ব্লগ ও সাইট

