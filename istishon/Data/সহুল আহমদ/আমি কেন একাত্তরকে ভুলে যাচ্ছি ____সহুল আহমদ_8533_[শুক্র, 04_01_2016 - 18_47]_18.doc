আমি কেন একাত্তরকে ভুলে যাচ্ছি ___


এটা বোধহয় ২৩ মার্চ, ২০১১ সাল; মিরপুরে স্টেডিয়ামে পাকিস্তান এবং ওয়েস্ট ইন্ডিজের মধ্যেকার ম্যাচের খেলা চলছিল । স্টেডিয়াম হঠাৎ করে সেদিন ছেয়ে গেছিল পাকিস্তানের চাঁদ – তাঁরা সম্বলিত পতাকায়। যুবকদের বুকে লেখা ছিল “বুম বুম আফ্রিদি”, আর বুকের ওপর আঁকা ছিল পাকিস্তানের পতাকা! তাহলে কি হঠাৎ করে সেদিন পাকিস্তানিরা পতাকা হাতে চলে এসেছিল স্টেডিয়ামে? নাহ! এটা আমাদের বঙ্গীয় তরুনদের কর্মই ছিল। অবশ্য তরুণীরাও পিছিয়ে নেই, এর অনেক আগেই তারা প্লেকার্ড হাতে দাঁড়িয়ে গিয়েছিলেন বিয়ের প্রস্তাব নিয়ে, ‘ম্যারি মি, আফ্রিদি’! পাকিস্তানের যে কোন খেলা দেখানোর সময় রাস্তার পাশে যে কোন হোটেলে কিছুক্ষন বসলেই আপনার বুঝে যাওয়ার কথা পাকিস্তানের প্রতি আমাদের কতটা গভীর ‘পেয়ার’ – এর সম্পর্ক। শুধু যে রাস্তার হোটেল তা কিন্তু নয়, বিশ্ববিদ্যালয়ের হলের টিভিতে খেলা দেখার সময়ও আপনি একই দৃশ্য দেখতে পাবেন। যতবারই তাদের সাথে কথা বলতে গিয়েছি, প্রথমেই মুখ কুচকে হাজার বিরক্তি ভরা মুখ নিয়ে বলেছে, ‘ভাই, এটাই আপনাদের সমস্যা! সবকিছুতে রাজনীতিটা না মেশালে শান্তি পান না!’ 
[সূত্রঃ প্রথম আলোঃ ৮ মার্চ , ২০১৪]
একসময় শুনলাম শহীদের সংখ্যাটা এক্সাক্ট ত্রিশ লক্ষ না, কিছুটা কম! পনের – বিশ হতে পারে! আরো কিছুদিন পর শুনলাম, নাহ! আসলে বঙ্গবন্ধু তিন লক্ষ বলতে গিয়ে ত্রিশ লক্ষ বলে ফেলেছেন। আসলে ৩ লক্ষ শহীদ হয়েছেন। এরপর শুনলাম শহীদের সংখ্যাটা আসলে হাজার পঞ্চাশের ঘরে! যে হারে নামছে সবকিছু একসময় হয়তোবা শুনতে হবে, একাত্তরে আসলে কিছুই হয় নাই সবই মিডিয়ার সৃষ্টি! 
বীরাংনাদের কথা বলতে গিয়েছিলাম একজনের সাথে; বেচারা রেগেমেগে হঠাৎ করে বলে উঠলেন, বাঙ্গালীদের এই একটা সমস্যা, পুরোনো জিনিস ভুলে যায় খালি নতুন জিনিস নিয়ে লাফালাফি! পাকিস্তানিরা তাদের মা বোনদের রেইপ করেছে এটা নিয়ে কান্নার শেষ নাই, অথচ ইংরেজরা যে তাদের নানী –দাদীগো রেইপ কইরা রাইখা গেছে সেদিকে কোন খবর নাই! খালি নতুন ইস্যু খোঁজাই তাদের কাজ! 
মুক্তিযুদ্ধ নিয়ে লিখতে যান, সবার আগে আপনার নামের সাথে যুক্ত হবে ‘চেতনা’ ব্যাবসায়ীর তকমা, শিউর থাকেন। 
আমাদের ত্রিশ লক্ষ শহীদ হঠাৎ করেই শুধুই রাজনীতির অংশ হয়ে যাওয়া কিংবা ত্রিশ লক্ষকে নিয়ে সন্দেহাতুর হয়ে পড়া কিংবা পাকিস্তান প্রেমে আবারো মজে যাওয়ার পিছনের রহস্যটা কি? এখনো অর্ধশতাব্দী হয় নি, কিন্তু ভুলে গিয়েছি মুক্তিযুদ্ধকে, একাত্তরকে; ১৯৭১ হয়ে গিয়েছে আমাদের কাছে শুধুই একটা সাল। কিন্তু কেন? 

আমার জন্ম যুদ্ধেরও আরো ২০ -২২ বছর পরে; আমি জানি সবচেয়ে পচে গিয়েছি আমরা, আমাদের এই প্রজন্মটা। এই পচনের পিছনে কিছু সুনির্দিষ্ট কারণ আছে। এগুলো কোন গবেষনা প্রবন্ধ থেকে নেয়া না, তাই অনেকেরই আপত্তি থাকতে পারে; কিন্তু আমাদের পচনের পিছনে এগুলোর অবদান সর্বাধিক। 
আমাদের এই পচনের পিছনে সবচেয়ে বেশী দায়ী ঘটনাগুলোর একটা হচ্ছে ৭৫ পরে রাজাকারদের পুণর্বাসন প্রক্রিয়া এবং রাজনীতিতে তাদের সক্রিয় হয়ে উঠা। জিয়াউর রহমান শুরু করেছিলেন স্বাধীনতা বিরোধীদের প্রশ্রয় দেয়া এবং তিনিই দেখিয়ে গিয়েছিলেন এর সর্বোচ্চটুকু। শর্ষিণার পীরের কথা আমাদের সকলেরই জানা। পুরো একাত্তর জুড়ে এই পীর তার মুরিদদের নিয়ে চালিয়েছেন প্রলয়কান্ড, হিন্দু নারীদেরকে ‘গনিমতের মাল’ বলে ফতোয়া দিয়েছেন, ‘মুতা বিবাহ’ বলে বৈধতা দিয়েছিলেন পাকিস্তানিদের ধর্ষনকে । এই পীরের গলায় জিয়াউর রহমান দিয়েছিলেন স্বাধীনতার পদক। পরে এরশাদ ও তাকে আবারো দিয়েছিলেন এই পদক। স্বাধীনতার বিরুদ্ধে কাজ করেও দু দুবার স্বাধীনতার পদক প্রাপ্তি!
সেই থেকেই আমাদের পচন শুরু! 
এরপর তো অনেকেই মন্ত্রী হয়ে গাড়িতে দেশের পতাকা টাঙ্গিয়ে ঘুরে বেড়াতেন এ দেশের পথে প্রান্তরে। 
রাজাকারদের পুনর্বাসন প্রক্রিয়াতে আরেকটা বিষয় অঙ্গাঅঙ্গি ভাবে জড়িতঃ ধর্ম ও মাদ্রাসা শিক্ষা। বাংলার নিরীহ সাধারণ মানুষ স্বভাবতই ধর্মভীরু, ধর্মের প্রসঙ্গে আমরা বরাবরই দুর্বল এবং বরাবরই প্রচন্ড আবেগী। পাকিস্তানিরাও আমাদের এই ‘ধর্মীয়’ আবেগ নিয়ে খেলেছিল, রাজাকাররাও বেছে নিয়েছিল ধর্মকে এই সমাজে পুনরায় প্রতিষ্টিত হওয়ার হাতিয়ার হিসেবে। খেয়াল করে দেখবেন, প্রতিটা রাজাকারই পরবর্তীতে হয়ে উঠেছিলেন বিরাট বিরাট একেকজন মাওলানা – আলেম – উলামা - মাশায়েখ! ‘আল্লামা’ সাইদিই এর সবচেয়ে বড় প্রমাণ। মুক্তিযোদ্ধের চেতনা বিরোধী কার্যক্রমের এক বিশাল প্ল্যাটফর্ম হয়ে যায় তখন ধর্মীয় ওয়াজ মাহফিলগুলো। 
আমি এক ধর্মপ্রাণ পরিবারের সন্তান, আমি বড় হয়েছি যে পরিবেশে সেখানে দেখেছি হুজুরদের কথায় কিভাবে প্রভাবিত হয় সাধারন মানুষ। বিভিন্ন ওয়াজ মাহফিলে, বিশেষ করে গ্রামে লোকজনের বিরাট সংখ্যক উপস্থিতিই সেটা প্রমাণ করে। এই মাহফিলগুলোকে ও জনসাধারনের দুর্বলতাটাকে পুজি বানিয়ে রাজাকাররা ধীরে ধীরে প্রতিষ্টিত হতে থাকে এই সমাজে এবং পরবর্তীতে রাজনীতিতে। ‘আল্লামা’ সাইদির সুরেলা কন্ঠ শুনে আমি নিজে অনেক লোককে কাদতে দেখেছি। তার “চাঁদ ভ্রমনের” গল্পটাও মানুষ বিশ্বাস করে ফেলেছিল। যে লোকটি রক্তে মাংসে রাজাকার সে ওয়াজ মাহফিলে ধর্মের বাণীর সাথে মিশিয়ে একাত্তরের চেতনা বিরোধী কথা বলবে সেটাই স্বাভাবিক। 
এক বক্তৃতায় সে বলেছিল, “৭৫ ও ৭১ এ পাকিস্তানের পক্ষে কথা বলেছিলাম বলে ওরা আমাদের রাজাকার বলে। যারা আজ আমাদের রাজাকার বলে তারা পিতার অবৈধ সন্তান” [দৈনিক সংবাদ, ১৯.০১.২০০১] সাইদীর মতোই বেশীরভাগ পুনর্বাসিত রাজাকারদের দেখা যায় পরবর্তীতে পুরো ইসলামী আবরনে নিজেদেরকে ঢেকে রাখতে। 

এখানে মাদ্রাসা শিক্ষা ব্যবস্থাটার কথাও চলে আসে। যে কারনেই হোক আমাদের বেশিরভাগ মাদ্রাসাগুলো একাত্তরে পাকিস্তানের পক্ষেই ছিল, এমনকি এখনো মাদ্রাসা ছাত্রের প্রায় বেশিরভাগ ছাত্রই পাকিস্তানের প্রতি একটা আত্নার টান অনুভব করে। “তাই দেখা যায়, মাদ্রাসার বিকাশ ও বিস্তারের সাথে সাথে মুক্তিযুদ্ধের আবেগ ও আদর্শের বিরোধী চেতনার যেন শক্তি বৃদ্ধি ঘটেছে”। 
মাদ্রাসার ছাত্রদের ১৯৭১ এর ইতিহাস না জানার আরেকটা বড় কারণ হচ্ছে তাদেরকে ইতিহাস জানতে দেয়া হয় না। 
একাত্তরের ইতিহাসের প্রতি অনাগ্রহতা - যার জন্য মোটা অংশে দায়ী রাজনীতিবিদরা - মাদ্রাসা ও স্কুল ছাত্রদের এক বিন্দুতে মিলিয়ে দিচ্ছে। আমার হাতে মুক্তিযুদ্ধের একটা বই দেখে একবার এক জুনিয়র বলেছিল, ‘ভাই এইগুলো পড়েন কেন? আব্বা বলেছেন, এসব পুরোটাই এখন রাজনীতি’। রাজনীতিবিদরা কখনো নিজেদের দলীয় সুবিধার্থে, কখনো ইতিহাসের পাতায় নিজের আসনটাকে পাকাপোক্ত করতে নিজেদের খেয়াল খুশি মত পরিবর্তন করেছেন ইতিহাসকে, ঐতিহাসিক ঘটনাগুলোকে এবং চরিত্র হনন করেছেন ঐতিহাসিক চরিত্রগুলোর। ইতিহাসের এই বিকৃত রূপের সামনে আমরা দাড়াতে পারিনি, প্রতিটা সরকারের আমলে পরিবর্তনশীল ইতিহাসটার প্রতি অনেকেরই ধরে যায় অরুচি। ধীরে ধীরে দূরে সরে আসি ইতিহাস থেকে; ৪৫ বছরের দূরত্ব হয়ে যায় কয়েকশ বছর। আমাদের ইতিহাস, প্রাণের ১৯৭১ হয়ে যায় “শুধুই রাজনীতি”!
এই রাজনীতিবিদরা আমাদের পচনের দ্বিতীয় কারণ! 
সাব্বির, সাকিবরা পাকিস্তানি প্লেয়ারদের সাথে ছবি তোলায় আমরা তাদের গোষ্টি উদ্ধার করছি! সমালোচনা করবেন ঠিক আছে, তবে এটা মনে রাখা উচিত, তাদের দেশপ্রেম নিয়ে কখনোই প্রশ্ন তোলা যাবে না, নিজের জায়গা থেকে ওরা দেশের জন্যে নিজেদের সবটুকু নিংড়ে দিচ্ছে। কিন্তু একাত্তর তো জানার বিষয়, আমাদের শিক্ষাব্যাবস্থায় যেখানে একাত্তরকে তুলে ধরতে পারি নাই সঠিক ভাবে এখনো, সেখানে তাদেরকে আমি দোষ দেব না। আমি বড় হয়েছি যে পরিবেশে সেখানে বলা হয়েছে ৭১ এ খুব একটা কিছুই হয় নাই। আমি নিশ্চিত আমাদের বেশীরভাগই এমন পরিবেশে বড় হয়েছে। মাত্র হাতেগোনা কয়টা বই পড়েছি, এতেই আমি দেখতে পাই, আমার চারপাশটা শহীদের রক্তে রঞ্জিত...
যেখানে আমরা একাডেমিক সিলেবাসে আমাদের ইতিহাসটা তুলে ধরতে পারছি না ভালোমতো, সেখানে আপনি তাদের কাছ থেকে কি আশা করেন? সাকিব সাব্বিররা যা করেছে সেটা তাদের দোষ না, সে দায়ভার আমাদের সকলের। 
তাই আমার যত ক্ষোভ তার সবই রাজনীতিবিদ ও নীতিনির্ধারকদের প্রতি!

প্রচারেই প্রসার – প্রচলিত এই উক্তির বাস্তবিক প্রয়োগই হচ্ছে আমাদের পচনের তৃতীয় এবং বোধহয় সর্বাধিক দায়ী কারণ। সাধারণত, যে কোন ধরণের মতাদর্শ প্রসারের জন্য কিংবা সে মতাদর্শের মাধ্যমে জনগনের মগজ ধোলাইয়ের জন্য সবচেয়ে বেশী প্রয়োজন সে মতাদর্শের ব্যাপক প্রচার এবং এখানেই আসে সংবাদপত্রের উপকারীতা। কোন একটা বইতে পড়েছিলাম, একজন খারাপ লোক সমাজের যত ক্ষতি করে তার চেয়ে বেশী ক্ষতি করে ফেলে সে যদি বই লিখে ফেলে। 
১৯৭১ এ দৈনিক সংগ্রামের ভূমিকা আমরা সকলেই জানি, এই অপকর্মের পরও তাঁরা টিকে আছে আমাদের দেশে। তাদের মতাদর্শ প্রচার করছে এখনো, সেই পাকিস্তানি মতাদর্শ, মুক্তিযুদ্ধ বিরোধী মতাদর্শ! ২৫ শে মার্চের রাতের পর যারা লিখতে পারে “জয় বাংলা আন্দোলন বানচাল হয়ে যাওয়ায় পূর্ব পাকিস্তনে এখন সুদিন ফিরে এসেছে”, কিংবা যারা মুক্তিযোদ্ধাদেরকে নিয়ে লিখেছে ‘দুষ্কৃতকারীদের ধরিয়ে দিন’ তারা এই বাংলায় কি ধরনের আদর্শ প্রচার করবে সহজেই অনুমেয়। 
মাওলানা মান্নান - ১৯৭১ এ যে বলেছিল জেহাদের জোশে নাকি ওনারা এগিয়ে এসে পাকিস্তান রক্ষা করবেন – পরবর্তীতে তিনি প্রতিষ্টা করেন দৈনিক ইনকিলাব। এই ইনকিলাব পত্রিকা বাংলাদেশের গ্রামে গঞ্জে একসময় হয়ে ওঠে বেশ জনপ্রিয়, বিশেষ করে মাদ্রাসাগুলোতে খুব সম্ভব এই একটা পত্রিকাই রাখা হত। একজন হত্যাকারী ও যে মনে প্রাণে মুক্তিযুদ্ধ বিরোধী তার পত্রিকার বিষয়বস্তু স্বাধীনতার চেতনা বিরোধী হওয়াটাই স্বাভাবিক। 
সংগ্রাম এবং ইনকিলাব এর মতো প্রচারযন্ত্র যদি বাংলাদেশে বহাল থাকে এবং তাদের ফেসবুক পেইজে হাজার হাজার লাখে লাখে লাইক দেয়া থাকে তাহলে বুঝতে হবে আমাদের প্রজন্ম কেন শহীদদের নিয়ে প্রশ্ন তুলছে, পাকিস্তানিদের সাথে আমদের কেন এতটা আত্মিক টান অনুভুত হচ্ছে! 
সংগ্রাম কে নিষিদ্ধ না করাটাই আমাদের পচনের উল্লেখযোগ্য কারণ।

