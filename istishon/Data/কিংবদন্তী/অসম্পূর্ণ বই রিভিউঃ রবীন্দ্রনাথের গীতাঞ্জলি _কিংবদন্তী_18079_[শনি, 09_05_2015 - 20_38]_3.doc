অসম্পূর্ণ বই রিভিউঃ রবীন্দ্রনাথের গীতাঞ্জলি 


দ্বিতীয়বার গীতাঞ্জলি পড়েছি কিছুদিন হল। প্রথমবার পড়ার কিছুই মনে নেই। তবে এই বারের পড়ায় মনে হয়েছে গীতাঞ্জলির কিছু পদাবলী অমৃত-সহজবোধ্য, আর কিছু আমার ধরা ছোঁয়া থেকে অনেক আলোকবর্ষ দূরে। রবীন্দ্রনাথকে ধরি ধরি ছুঁই ছুঁই, তবে তিনি ধরা ছোঁয়ার অতীত। রবীন্দ্রনাথ দুর্বোধ্য না হলেও রবীন্দ্র স্বাদ পেতে উপলব্ধিতে সাধনা, নিষ্ঠা এবং সময়ের প্রয়োজন। তাই হয়তো হুমায়ূন আজাদ বলেছিলেন রবীন্দ্রনাথকে মুখুস্ত করা অপরাধ, বড় অপরাধ; অনেকটা রবীন্দ্রনাথকে হত্যা করা।
কোথায় যেন পড়েছি, 'সূর্য উঠে প্রতিদিন, সেই সূর্যের স্নেহ পাই সারাক্ষণ; সূর্য ছাড়া আমাদের চলে না। তেমনি আমাদের সাহিত্য সূর্য রবীন্দ্রনাথ।' তিনি সারাটি জীবন আলো দিয়ে গেছেন, সুন্দরের মাঝে সত্য ছড়িয়েছেন; একাই এগিয়ে দিয়েছেন বাঙলা সাহিত্যকে কয়েকশ বছর। তার আলো ছড়িয়ে পড়েছে দেশ থেকে দেশান্তরে। তাই নির্দ্বিধায় বলা যায় লালনীল দীপাবলি ভরপুর বাঙলা সাহিত্যজগতের মাঝে প্রধান রত্নকুবেরের নাম রবীন্দ্রনাথ।
বাঙালিদের জন্য যত গৌরবের কিছু আছে তার মাঝে আছে অন্যতম গীতাঞ্জলি। গীতাঞ্জলি’ই এনেছে বাঙাল ঘরে সাহিত্য নোবেলের ছোঁয়া। যদিও ইংরেজি সং অফারিংস থেকে বাঙলা গীতাঞ্জলির অনেক তফাৎ, তবুও মূলতত্ত্ব তো অভিন্ন। জীবনের স্পর্শকাতর অনুভূতির সাথে সম্পর্কযুক্ত কাব্য গ্রহন্ত গীতাঞ্জলি। বাঙলায় এর আগে হয়তো কেউ এমন কাব্যের মুখ দেখেনি, তাই রবীন্দ্রনাথই নিয়েছিলেন সেই দায়িত্ব। দেখিয়েছেন সৌন্দর্য সৃষ্টিতে তীব্র আলোর প্রয়োজন নেই। সহজবোধ্যতার মাঝেও অসীমের স্পর্শের অনুভব নেওয়া যায়। বলা যায় সুক্ষ, মিহি, সর্বব্যাপ্ত ও চেতনাবিধানই রবীন্দ্রনাথের সাংস্কৃতিক অবদান।
গীতাঞ্জলির পড়লে দেখা যায় এক গভীর প্রেম, আকুতি, ঈশ্বরের প্রতি ব্যাকুলতা, তীব্র আর্তনাদ। রবীন্দ্রনাথ কোন ধর্মপ্রচারক নয়; কিন্তু পরোক্ষভাবে গীতাঞ্জলিতে তিনি ধর্ম প্রচারকের ভূমিকা নিয়েছেন। শ্রদ্ধা এবং সংবেদনশীল স্পর্শকাতর মন নিয়ে তাঁর গীতাঞ্জলির সৃষ্টি। গীতাঞ্জলির ঈশ্বর প্রেমে কোন অন্ধতা, বর্বরতা, রুঢ়তা নেই; বরং আছে অতীন্দ্রিয় সৌন্দর্যের চরম শিখা। রবীন্দ্রনাথ সাহিত্য ঐশ্বর্য, তার সৃষ্টি বাঙলা সাহিত্যে সৃষ্টিশীলতার প্রকাশ; গীতাঞ্জলির আশ্বাসে বিভিন্ন ধারার মানবিক প্রেমেরই শিহরণ। তাই ধর্মে অবিশ্বাসী হয়েও মাঝে মাঝে রবীন্দ্রনাথের প্রতি স্রদ্ধা থেকে মুখ ফুঁসকে বেরিয়ে আসে-
আমি হেতায় থাকি শুধু গাইতে তোমার গান
দিয়ো তোমার জগৎসভায় এইটুকু মোর স্থান।
কিংবা
প্রভু, তোমা লাগি আঁখি জাগে
দেখি নাই পথ চাই,
সেও মনে ভালো লাগে

