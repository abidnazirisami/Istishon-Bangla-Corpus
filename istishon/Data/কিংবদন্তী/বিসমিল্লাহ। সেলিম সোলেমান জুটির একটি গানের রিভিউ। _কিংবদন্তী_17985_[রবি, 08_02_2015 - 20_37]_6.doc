বিসমিল্লাহ। সেলিম সোলেমান জুটির একটি গানের রিভিউ। 



বিসমিল্লাহ। যার পূর্ণ রূপ বিসমিল্লাহি রহমানির রহিম। একজন মসুলমানের কাছে সর্বোচ্চ পবিত্র শব্দের একটি বিসমিল্লাহ। বিসমিল্লাহ শব্দটির সহজ অনুবাদ করলে হয় আল্লাহর নামে বা সৃষ্টিকর্তার কৃপায়। কোরানের প্রায় সব সূরা বিসমিল্লাহ্‌ বলে শুরু করতে হয়। আবার অনেকেই এই মতবাদে বিশ্বাস করে না, শুধু সূরা আল ফাতিহা'তে বিসমিল্লাহ ব্যবহার করে। তাই সে ক্ষেত্রে কোরানের আয়াতের সংখ্যাও কম গণনা করা হয়। 
কোথায় যেন পড়েছি, বিসমিল্লাহ শব্দটির উৎপত্তি মিশরে, এবং হিজরতের কয়েক বছর পর বিসমিল্লাহ বলার প্রচলন শুরু হয়েছিল। 'বিসমিল্লাহ রহামানে রহিম' এই শব্দটি তিনিটি বিশেষ্য বা নাম বাচক শব্দ আছে বিসমিল্লাহতে থেকে বিসমি+আল্লাহ এখানে আল্লাহ, রহামানের থেকে রহমান, তৃতীয়টি রহিম। আল্লাহের নিরব্বইটি নামের তিনটি শব্দ একই বাক্যে থাকায় বিসমিল্লাহ শব্দটি বেশ গুরুত্বপূর্ণ একটি শব্দও বলা যায়। 
ইসলামের বিভিন্ন ভাগ আছে, নানা মতবাদ, ফতোয়া, হাজার অমিলে তাদের জীবন। তবে ইসলামের সব গোষ্ঠী বিসমিল্লাহ শব্দটি আত্মার পরিশুদ্ধি স্থানে মর্যাদা দিয়েছে। ইসলামের একটি গুরুত্বপূর্ণ মতবাদ সূফীবাদ। তারা মূল ধারার ইসলাম থেকে ভিন্ন পথেই চলে। তবে বিসমিল্লাহ শব্দটি আবেগ থেকে উচ্চারিত হয় বলে শব্দটি তাদের কাছেও সমান গুরুত্বপূর্ণ বলা যায়। 
বিসমিল্লাহ্‌ এবং সূফীবাদ নিয়ে ক্ষুদ্র ভনিতার কারন ভারতে এমটিভির কোক স্টুডিও থেকে বিসমিল্লাহ্‌ শিরোনামে একটি গান বাজারে ছেড়েছে। গানটি সাড়া বিশ্বেই প্রশংসিত হয়েছে। আমারও বেশ পছন্দের গান। তাই গানটির সামান্য ব্যখার লক্ষ্যেই এই ক্ষুদ্র সূচনা-
"বিসমিল্লাহ!
বরকাতে শান মিলে, লা ইলাহে ইল্লালা,
তেরে নামসে শুরু হুয়া, তেরে নামপে খতম লীলা;
বিসমিল্লাহ! বিসমিল্লাহ! বিসমিল্লাহ!"
মঙ্গল পদ্যের বাণীর মত গানের শুরুটি এই ছোট্ট বিচ্ছিন অংশ দিয়ে। গানটির শিল্পী প্রিয় কৈলাস খের। কৈলস খের হিন্দু ঘরের ছেলে কিন্তু ছোট থেকেই আল্লাহ্‌ এবং সূফীবাদে বিশাল ভক্ত। 
গীতাঞ্জলী সৃষ্টি করে রবীন্দ্রনাথ বাঙলা সাহিত্যের জন্য একটি অমর কাজ করেছিলেন । একজন ধার্মিকের কাছে মনে হবে গীতাঞ্জলী কোন কাব্য গ্রন্থ নয়, ঈশ্বর ভক্তির আদর্শ পাণ্ডুলিপি। ঈশ্বরের প্রতি আর্তনাদ। আবেগ থেকে তীব্র চিৎকার। তবে ঈশ্বরকে ভয় পেয়ে সে চিৎকার না। ভালোবাসার চিৎকার। ভালোবাসার চিৎকারে ভয় থাকে না; যা সূফীবাদের মূল দৃষ্টিভঙ্গি। ঈশ্বর ভক্তির জন্য গীতাঞ্জলী বেশ মজার কাব্যগ্রন্থ। জানি না রবীন্দ্রনাথের গীতাঞ্জলীর দেড়শ কবিতার সাথে কৈলাসের সাত মিনিটের বিসমিল্লাহ্‌ গানটিকে একই পাল্লায় বিচার করা সমীচীন হবে কিনা। তবুও এতটুকুতো সত্য ২০১২ সালের বিশ্বের সেরা একশ গানের মধ্যে বিসমিল্লাহ্ গানটিও ছিল।
ঈশ্বর ভক্তি বা আল্লাহ ভক্তি একজনকে জঙ্গি করে, আর নয়তো বিশুদ্ধ মানুষে পরিণীত করে। সূফীরা সব সময়ই শান্তি প্রিয়। তাই তাদের অনেকটা বিশুদ্ধ মানুষই বলা যায়। সূফীদের মূল বিশ্বাস- ভয়ে আল্লাহর আরাধনা নয়, আল্লাহকে ভালোবাসার কাজটাই মুখ্য। বাঙলার ইসলামের ইতিহাস পড়তে গিয়ে সূফীবাদের ইসলামকে তুলনামূলক প্রিয় মনে হয়েছে। শুনেছি, সূফী দর্শন থেকে লালনও প্রভাবিত ছিল; যে কারণে লালন ভিন্ন ভাবে ঈশ্বরকে খুঁজেছে। বাঙলায় আগে হিন্দু বৌদ্ধের রাজ্য ছিল। তাদের ধর্মান্তর হওয়ার ক্ষেত্রে আক্রমণাত্মক নীতি ছাড়াও সূফী পীরের দান দক্ষিণার কাছে কাছে হার মেনেও অনেকে ইসলামও গ্রহণ করেছে। 

বিসমিল্লাহ্‌ গানটিতে সুর হয়েছে বিলাপ ধাঁচের। ঈশ্বরকে ভালোবেসে অশ্রু বিসজ্জনের বিলাপ। কাছে পাওয়ার বিলাপ। কৃতজ্ঞতা জানানোর বিলাপ। আর সেই বিলাপে কোন স্বার্থপরতা নেই। একজন বিশুদ্ধ সূফী স্বর্গনরক চায় না। সে চায় আল্লহার একটু স্নেহ, যার পরশে তার দুঃখ গুছবে। তাই আল্লাহ্‌র কাছে যাওয়ার বাসনা নিয়ে আমৃত্যু সাধনা করা একজন সূফীর মূল কাজ। সূফীদের আল্লাহ্‌কে ডাকার সেই আবেগকে বিসমিল্লাহ্‌ গানটিতে স্পষ্টই তুলে আনা হয়েছে।
"মুশকিলে আসান হুয়ি,
সারি আফাত টাল গেয়ি
নেমাত নাজিল হুয়ি,
মারতি খোইয়াইস পাল গেয়ি।
ও আল্লাহ..."
ধর্ম বিশ্বাসে কৃতজ্ঞতাবোধ খুবই গুরুত্বপূর্ণ বিষয়। সেই কৃতজ্ঞতায় উৎসাহ থাকতে হবে। আনন্দ এবং নিজের সত্ত্বার যে তৃপ্তিময় উপলব্ধি বা আবেগ তাও খুব জরুরী। উপরে গানের দু চরণে সেই বিষয়টি স্পষ্ট। তাছাড়া নানা কথার মাঝে, একটি ছোট্ট শব্দ বিসমিল্লাহ্‌ একাই সেই স্থানটি সহজে পূরণ করতে পারে। বিসমিল্লাহ্‌ শব্দটির অর্থ ‘সৃষ্টিকর্তার নামে শুরু’ শুধু তা নয়। বিসমিল্লাহ্‌ নিয়ে পড়তে গিয়ে এক আরবি গবেষকের লেখায় পেয়েছি- Bismillah expresses our wonder, awe and thankfulness while it also expresses our innermost prayer that we may have the blessing of another breath, another moment of life, and that we may walk on a path of truth and understanding. 
থোড়ি হে ফরমায়েশ,
যো হো গুঞ্জায়েস।
না কৈয়ি মজবুরি, দে যো তো নুর।
তো ইস লিফাসে নাম লিখা,
দিল সে বলা বিসমিল্লাহ্‌।
তোহে আল্লাহ, তোহে আল্লাহ!
বিসমিল্লাহ্‌..." 
অর্থাৎ হে আল্লাহ আমি তোর কাছে কিছু ফরমায়েশ করবো, কিছু বলব; কিন্তু কোন জোর নেই। তুই যতটুকু আলো দিস তা আমার জন্য যথেষ্ট। আর এই কারনে আমি হৃদয় থেকে বিসমিল্লাহ্‌ বলছি। তুই আমার আল্লাহ (সৃষ্টিকর্তা) এবং তোর নামেই শুরু করছি। 
অনেকেই হয়তো দেখেছি যারা মা’কে খুব ভালোবাসে, তারা তুই করে বলে। এইখানে গানের এই কথাগুলিতে বারবার আল্লাহকেও ভালোবেসে তুই শব্দ চয়ন করেছে। যা স্পষ্ট ভালোবাসার, বলা যায় নিখুঁত ভালোবাসার প্রতীক। কারন সূচনাতে বলেছি সূফীরা আল্লাহকে ভালোবাসে। ভয় নয়। ইসলামের মৌলিক শর্ত বা ঈমান হল- আল্লাহ শাশ্বত, অদ্বিতীয় এবং তিনি আল-খালিক্ব অর্থাৎ সৃষ্টিকর্তা। তাই সূফীরা বিশ্বাস করে যিনি সৃষ্টি করেছেন যিনি জন্মদাতা তাকে ভয় পাওয়ার থেকে ভালোবাসাই উত্তম। সব মিলিয়ে সুর, গানের কথা, ব্যাকগাউন্ড মিউজিক এবং কৈলাস খেরের অসাধারণ নৈপুণ্যে সূফী মতবাদের উপর প্রতিষ্ঠিত এই গানটিতে একটি চমৎকার ইতিহাস। এক কথায় গানটির সারমর্ম - আল্লাহ্‌কে বিশুদ্ধ ভাবে ভালোবাসা। 
গানটি মনে হয়ে পুরিয়া ধনশ্রী রাগের উপর ভিত্তি করে তৈরি। রাগটির মজার বৈশিষ্ট্য হল একটু নীরবে শুনলে আপনাকে মোহের মধ্যে ফেলেই ছাড়বে। গানটির তাল হচ্ছে তেওড়া তাল। সাত মাত্রার একটি জটিল সমন্বয়। যারা মিউজিসিয়ান তারা জানেন, এই তালে গান খুবই কম হয়। গানের মিউজিসিয়ান ছিলেন ভারতের সব সেরা বাদকরা। গানটি লিখেছেন ইরফান সিদ্দিকি, সুর করেছেন জনপ্রিয় সুরকার সেলিম সোলেমান জুটি। ড্রামস বাজিয়েছেন প্রিয় ড্রামার  র্দশন দশি এবং তবলায় ছিলেন মিষ্টি ছেলে সাঙ্কেত নাইক। গানটির মূল রেকর্ডিংএ টোটাল প্রায় বিশ জনের মত বাদক ও সহযোগী ছিল। 

গানটির ভিডিও লিংক- অথবা এই লিংকে 
এম্পিথ্রী লিংক-

