মানব সন্তান ও তার ধর্ম বিতর্ক 


১) কিছুদিন আগে সন্ধ্যায় ঢাকা নদ্দায় আমার বাবা একটি ছোট বাচ্চাকে কুড়িয়ে পেয়েছিল। পরিপাটি কাপড়চোপড় পরা বাচ্চাটি এদিকওদিক তাকিয়ে কাঁদছে। হাতে একটি চিঠিতে লেখা আছে “কেউ যদি এই বাচ্চাটিকে পালিত পুত্র হিসাবে গ্রহণ করতে চায় তবে নির্দ্বিধায় নিয়ে যেতে পারবে।“ আমার এক পরিচিত অ্যান্টি আছে সন্তানহীন। অনেক চেষ্টার পরেও মা হওয়ার সম্ভব নেই বললেই চলে। তাই বাবা চেয়েছিলেন বাচ্চাটিকে অ্যান্টির কোলে তুলে দিতে। কোনো ধরণের পুলিশি ঝামেলা এড়ানোর জন্য বাবা স্থানীয় কিছু মানুষ এবং পুলিশের সাথে কথা বললেন। আলোচনা থেকে স্থানীয়রা সিদ্ধান্ত নিলো ‘আমার বাবা যেহেতু ভিন্ন ধর্মাবলম্বী সংখ্যালঘু তাই বাচ্চটিকে বাবার হাতে তুলে না দিয়ে স্থানীয় এতিমখানায় দেওয়া হবে। একটি মুসলমান পরিবারের শিশু সংখ্যালঘু পরিবারে বড় হতে পারে না।‘
২) কিছুক্ষণ হল আমার এক বান্ধবী ফেসবুকের ম্যাসেজে লিখেছে- “প্রচণ্ড মন খারাপ। আমার এক বান্ধবী হিন্দুধর্ম থেকে ইসলাম ধর্ম গ্রহণ করায় সংখ্যালঘু পত্রিকা তাকে নিয়ে আক্রমণাত্মক খবর ছাপিয়েছে। পরিবারকে হেয় করেছে। উগ্রধার্মিকদের থেকে এমন আচরণ স্বাভাবিক। কিন্তু জানো, আজ প্রচণ্ড বিরক্ত লাগছে। তুমি ঠিকই বল জন্মের পর আঠারোটি বছর লাগে ভোটাধিকার পাওয়ার জন্য। কিন্তু জন্মের পরের দিন থেকে মাথার উপর একটি ধর্ম চাপিয়ে দেওয়া হয়। অথচ জানি না ওই ধর্মে কি আছে। অনেকটা পথ পারি দেওয়ার পর আমরাও এক সময় মৌলবাদী হয়ে উঠি। আমিও তো কিছুটা ধার্মিক, নিজের ধর্ম বইগুলি ভালমতো পড়ি না, পড়তে ইচ্ছে হয় না, পড়লেও বুঝি না। জানি না “ক” [মেয়েটির নাম] কিভাবে এই সাহসী পদক্ষেপ নিয়েছে, তবে এরপরেও ধন্যবাদ। জীবনে একবার হলেও “ক” শিকল ভাঙতে পেড়েছে।" [কিছুটা সম্পাদিত]
৩)কেউ কি জানে আজ থেকে দশ হাজার বছর আগে পৃথিবীতে কোন ধর্ম ছিল? কিংবা আগামী দুই হাজার বছর কোন ধর্মতত্ত্ব বেঁচে থাকবে? আমিও জানি না। তবে জানি পৃথিবীতে এই মুহূর্তে সাতশ’র মত জীবিত ধর্ম আছে। ধর্ম বিশ্বাস আপেক্ষিক মানদণ্ডের। একেক জনের কাছে একেক রকম। ধর্মের বই পড়লে তিনটি পথের দেখা মিলে। যুক্তিদিয়ে পড়লে আপনি নাস্তিক হয়ে উঠবেন, নিজের মত করে পড়লে মোডারেট হয়ে উঠবেন, আর অন্ধবিশ্বাস নিয়ে পড়লে হয়ে উঠবেন দুর্ধর্ষ জঙ্গি। তবে দুঃখের বিষয় পৃথিবীর সব ধার্মিক জঙ্গি না হলেও সব জঙ্গিই ধার্মিক। জঙ্গিবাদের চিড়িয়াখানা হয় ধার্মিকদের দেশে। মায়ানমারে বৌদ্ধরা মুসলমান হত্যা করে, ভারতে হিন্দুরা মসজিদ ভাঙে, আইএস জঙ্গিরা নিজেদের জাতভাই মুসলমানদের মারে। আর মানবতার চাপে পলিটিকাল এসাইলম দিতে বাধ্য হয় নাস্তিকদেশ সুইডেন-নরওয়ে। 
৪) উইকি পিডিয়ার বিভিন্ন তথ্যমতে পৃথিবীতে ধর্মে অবিশ্বাসীর সংখ্যা জনসংখ্যার দিক থেকে তৃতীয়। প্রায় দেড়শ কোটি। পৃথিবী অধিকাংশ উন্নত দেশে ধর্মে অবিশ্বাসীর সংখ্যা বেশি। সুইডেনে শতকরা ৮৫ ভাগ মানুষ ধর্ম পালন করে না, ডেনমার্কে ৮০ ভাগ এবং ফিনল্যান্ডে ৬০ ভাগ মানুষ ধর্মে অবিশ্বাসী। মজার বিষয় হচ্ছে আমাদের দেশে নাস্তিকদের সবাই বেখেয়ালি-উড়ালচণ্ডী মনে করে। অথচ অবিশ্বাসীর সংখ্যা বেশি এমন দেশগুলিতে নৈতিকতাবোধ আমাদের মত ধার্মিক দেশ থেকে হাজারগুণে ভালো। দুর্নীতি, খুন, ধর্ষণ, গুম সব কিছুতে নাস্তিক দেশগুলোই পিছিয়ে থাকে। তাই অন্তত বলতে পারি নৈতিকতা শিক্ষার জন্য ধর্মের প্রয়োজন হয় না। কোন কাজটি ভাল আর কোন কাজটি মন্দ একটা শিশুকে শেখানো খুব একটা কঠিন কোন কাজ নয়। মন্দ কাজটি কেনই বা মন্দ এটা বুঝিয়ে বললে একটা শিশুর মন খুব সহজেই তা গ্রহণ করতে পারে।
৫) আমাদের ধর্ম নিরেপেক্ষ দেশে তৃতীয় শ্রেণী থেকে দশম শ্রেণী সকল শিক্ষার্থীকে একটি ধর্মের বই আবশ্যিক পাঠ্যবই হিসাবে নিতে হয়। কিন্তু আমি তো ধর্মে বিশ্বাস করি না। তাই আশা রাখি আমার সান্তনও বিজ্ঞানমনস্ক হয়ে উঠবে। প্রবীর ঘোষের বাণীতে আমরা সন্তানকে শিখাবো “আগুনের ধর্ম যেমন দহন, ছুঁরির ধর্ম যেমন তীক্ষ্ণতা তেমনি মানুষের ধর্ম হওয়া উচিত মনুষ্যত্বের বিকাশ সাধন।” আমরা চর্চা করবো মানবতার। সরকারের উচিত কীভাবে মানুষের মনে কীভাবে মানবতাবোধ বৃদ্ধিকরা যায় এই ধরনের কোন বিষয়কে শিক্ষাজীবনে আবশ্যিক করা এবং পাশপাশি ধর্মটি বই ঐচ্ছিক করা। আগে হয়তো বাংলাদেশে নাস্তিকের সংখ্যা কম ছিল, কিন্তু এখন দিনে দিনে বাড়ছে। বিজ্ঞান যত উন্নতহবে ধর্মে অবিশ্বাসীর সংখ্যা ততই বাড়বে। 
৬) বিজ্ঞানীরা বলে মানুষ বানর থেকে বিবর্তিত হয়েছে। তাই মাঝে মাঝে মনে হয় মানুষের যদি ধর্ম থাকতে পারে, বানরেরও ধর্ম থাকা উচিৎ- তাদেরও পয়গম্বর দরকার। অনেক কথায় বলার ছিল, তবে অনুভূতিপ্রবণ দেশে বসে মন্তব্য করতে ভয় লাগে। শেষ করবো শামসুর রাহমানের একটি কবিতা দিয়ে- 
বহু পথ হেঁটে ওরা পাঁচজন গোধূলীতে
এসে বসে প্রবীণ বৃক্ষের নিচে ক্লান্তি মুছে নিতে।
গাছের একটি পাখি শুধায় ওদের-
বলতো তোমরা কারা? প্রশ্ন শুনে পান্থজন
ঝুঁকে পড়ে নিজের বোধের
কাছে, বলে একজন, হিন্দুদের প্রতি আজন্ম আমার টান।
দ্বিতীয় জনের কন্ঠ বাঁশির মতন
বাজে, আমি বৌদ্ধ হীনযান।
এবং তৃতীয়জন বলে, আমি এক নিষ্ঠাবান
বিনীত খ্রীষ্টান।
চতুর্থ পথিক করে উচ্চারণ, আমার ঈমান
করেছি অর্পণ আমি খোদার আরশে,
আমি তো মুসলমান।
.
পঞ্চম পথিক খুব কৌতুহল বশে
কুড়িয়ে পতঙ্গ এক স্মিত স্বরে, আমি মানব সন্তান।

