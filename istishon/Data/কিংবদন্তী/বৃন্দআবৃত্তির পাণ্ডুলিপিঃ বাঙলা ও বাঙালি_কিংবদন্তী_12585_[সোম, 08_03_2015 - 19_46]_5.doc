বৃন্দআবৃত্তির পাণ্ডুলিপিঃ বাঙলা ও বাঙালি


একসাথে দলীয় আবৃত্তিকে বলা হয় বৃন্দআবৃত্তি। একটি আবৃত্তি সংগঠনে দলীয়ভাবে পাঠ করার জন্য এই স্ক্রিপ্ট লিখেছিলাম। স্ক্রিপ্টের লক্ষ্য ছিল বাঙলা এবং বাঙালি বিষয়টি পাঁচ মিনিটের দলীয় আবৃত্তির মধ্যে টেনে তোলা। অধিকাংশ পংতি নেওয়া হয়েছে জনপ্রিয় কবিতা, গান, চিঠি, এবং গল্পের উক্তি থেকে। এই ধরণের লেখায় কোনো কপিরাইট থাকে কিনা জানি না, তবে অনেকগুলি লেখা পড়ে মূলভাব ফুটিয়ে তোলার বিষয়টা একটু কঠিনই বলা যায়। স্ক্রিপ্টটি পড়ার সময় তেমনটা গুরুত্বপূর্ণ মনে নাও হতে পারে, তবে প্রতিটি জায়গায় নির্মাণ এবং দ্বৈত, দলীয় ও এককের বিষয়গুলি ঠিকভাবে বসাতে পারলে শুনতে তেমনটা খারাপ মনে হবে না। 
"আমি জন্মেছি বাংলায় আমি বাংলায় কথা বলি।
আমি বাংলার আলপথ দিয়ে, হাজার বছর চলি।
চলি পলি মাটি কোমলে আমার চলার চিহ্ন ফেলে।
তেরশত নদী শুধায় আমাকে, কোথা থেকে তুমি এলে?
এসেছি বাঙালি ক্ষুদিরাম আর সূর্য সেনের থেকে
এসেছি বাঙালি জয়নুল আর অবনঠাকুর থেকে।
এসেছি বাঙালি রাষ্ট্রভাষার লাল রাজ পথ থেকে
এসেছি বাঙালি বঙ্গবন্ধু শেখ মুজিবুর থেকে।
আমি যে এসেছি জয় বাংলার বজ্রকণ্ঠ থেকে
আমি যে এসেছি একাত্তরের মুক্তিযুদ্ধ থেকে।
বাংলা আমার মায়ের ভাষা। আমাকে আমার গর্ভধারিণীর মত লালন করেছে সদা সর্বদা। প্রতিনিয়ত আমার মুখে বুলি আমার ভাষা মাকে আশ্রয় করে চলছে যুগ যুগান্তরের বাঁকে বাঁকে। আমার এই ভাষা মাকে একদা লুট করে নিতে চেয়েছে পাকিস্তানী ঘাতক লুটেরার দল।
ওরা আমার মুখের ভাষা কাইরা নিতে চায়
ওরা কথায় কথায় শিকল পরায় আমার হাতে-পায়
ও ভাই, ওরা আমার মুখের ভাষা কাইরা নিতে চায়
সইমুনা আর সইমুনা, অন্য কথা কইমুনা
মাগো, ওরা বলে, সবার কথা কেড়ে নেবে
তোমার কোলে শুয়ে গল্প শুনতে দেবে না।
বলো, মা, তাই কি হয়? তাই তো আমার দেরী হচ্ছে।
তোমার জন্য কথার ঝুড়ি নিয়ে, তবেই না বাড়ী ফিরবো।
লক্ষ্মী মা রাগ করো না, মাত্র তো আর কটা দিন।
ঐ ক্ষেপেছে পাগলী মায়ের দামাল ছেলে কামালভাই,
অসুর- পুরে শোর উঠেছে জোর্সে সামাল-সামাল তাই!
কামাল! তুনে কামাল কিয়া ভাই!
ঝড় এলো ক্ষ্যাপাবুনো
সেই আঁধারের পশুদের মুখচেনা
তাহাদের তরে মায়ের,বোনের, ভায়ের চরম ঘৃণা
ওরা গুলি ছোঁড়ে এদেশের বুকে দেশের দাবীকে রুখে
ওদের ঘৃণ্য পদাঘাত সারা বাংলার বুকে।
ওরা এদেশের নয়, দেশের ভাগ্য ওরা করে বিক্রয়-
ওরা মানুষের অন্ন, বস্ত্র, শান্তি নিয়েছে কাড়ি-
একুশে ফেব্রুয়ারি, একুশে ফেব্রুয়ারি।
সেই থেকে আমার বর্ণমালা চিরতরে আমার হয়ে গেল। আমার ভাইয়ের রক্তে স্নাত হল, পলাশ কৃষ্ণচুড়া। আর আমাকে! আমার ভাষা মা আগলে রেখেছে সুখে দুঃখে আদরে আবদারে। 
আমি বাংলায় মাতি উল্লাসে, করি বাংলায় হাহাকার
আমি সব দেখে শুনে খেপে গিয়ে- করি বাংলায় চিৎকার
বাংলা আমার দৃপ্ত স্লোগান, ক্ষিপ্ত তীর ধনুক
আমি একবার দেখি, বারবার দেখি, দেখি বাংলার মুখ।
এমনি করে মা ছেলেতে মিলে হেসে খেলে কাটাতে থাকে দিন। কিছুকাল যেতে না যেতেই আবার সেই পুরানো শকুন গুলো ছিনিয়ে নিতে এল দেশ মাতাকে। এবার আমি স্বতেজে মরানাস্ত্র হাতে জননী জন্মভূমিকে আগলে দাঁড়িয়েছি শত্রুর মুখোমুখি।
শত বছরের শত সংগ্রাম শেষে,
রবীন্দ্রনাথের মতো দৃপ্ত পায়ে হেঁটে
অত:পর কবি এসে জনতার মঞ্চে দাঁড়ালেন৷
তখন পলকে দারুণ ঝলকে তরীতে উঠিল জল,
হদৃয়ে লাগিল দোলা, জন সমুদ্রে জাগিল
জোয়ার সকল দুয়ার খোলা৷ কে রোধে তাঁহার বজ্র কন্ঠবাণী।
গণ সূর্যের মঞ্চ কাঁপিয়ে
কবি শোনালেন তাঁর অমর- কবিতাখানি:
এবারের সংগ্রাম আমাদের মুক্তির সংগ্রাম,
এবারের সংগ্রাম স্বাধীনতার সংগ্রাম
সেই থেকে স্বাধীনতা শব্দটি আমাদের।
মা,
মুক্তিসেনাদের ক্যাম্প থেকে লিখছি। এখন বাইরে বেশ বৃষ্টি হচ্ছে। তাঁবুর ফাঁক দিয়ে দেখতে পাচ্ছি সমস্ত দিগন্ত মেঘলা মেঘলা। মাঝে মাঝে বিদ্যুৎ চমকাচ্ছে। সকাল থেকে বৃষ্টি হচ্ছে কিনা, তাই মন টা ভালো নেই। আচ্ছা মা, সারারাত এমনি চলার পর পূর্বাকাশে যে লাল সূর্য ওঠে, তার কাঁচা আলো খুব উজ্জ্বল হয়, তাই না? মা তোমার কথা ভীষণ মনে পড়েছে। মনে পড়েছে সাদা ধবধবে শাড়িতে জড়ানো হাঁসিমাখা মুখটা হটাৎ বিষণ্ণতার ছেয়ে গেল আমার বিদায় পথ পানে চেয়ে। তখন মনে হয়েছিল আর কোন দিন হয়তো তোমার কাছে ফিরে যেতে পারবো না। লক্ষ্মী মাগো, তুমি আর কেঁদো না। সে দিন আর বেশি দূরে নয়। স্বাধীনতার উত্তপ্ত রক্তাঙ্গনে হেঁটে বিজয়ের হাসি হাসবে তোমার স্বদেশ মাতা। হা, মা আমি খুব শীঘ্রই ফিরছি তোমার কাছে।
ইতি
তোমার খোকা 
খোলা হাওয়ায় পতপত উড়ছে স্বাধীন লাল সবুজ। দানব হননের হাতিয়ার সমূহের বাঁট আকাশ পানে। এইতো সেই লোহার শ্রমিক, উলঙ্গ কৃষক, প্রদীপ্ত যুবক জীবনের জুয়া খেলায় যাদের রক্তে ভেঙেছে মৃত্যুর নেশা।
আরে স্বাধীন বাংলা আমার মাতা,
বাঙালি আমার নাম
বিশ্ববাসী লও গো এবার,
আমার লাল সেলাম।
আমার কথা শোন
সোনার বাংলা সোনা গাঁয়ে,
আমার ছোট্ট ঘর।
থাকি সেথা সবে মিলে,
নাহি কেহ পর
তোমরার দাওয়াত রইল।
বৈশাখ মাসে আম কাঁঠালে,
সাজে আমার বাড়ি
খাইতে দিমু রসের পিঠা,
বইতে দিমু পিঁড়ি
তোমরা আইসো আমার বাড়ি।

