দুষ্টু ছেলে ও সেই পাখিটি


 আজ আকাশকে গল্প শোনাবো,
আকাশকে ডেকে বলব-
এক দুষ্টু ছেলের কথা।
পাখিটির নাম যেন কি-
কি যেন বলেছিল ?
ভুলে গেছি।
আসল কথা হচ্ছে,
পাখিটি বন্দী হয়ে আছে-
কখন ও লোহার খাঁচায়,
কখন ও ইট পাথরের খাঁচায়,
আর কখন ও বা সভ্যতার খাঁচায়।
বলেছিলাম ছেলেটিকে
পাখিটিকে উড়িয়ে দিতে,
ওই নীলিমার দিকে।
শুনলনা ছেলেটি--
আর ও বলল দ্রির কণ্ঠে
আমি পাখিটিকে বিখ্যাত গায়ক বানাবো।
শুনে মেঘাচ্ছন্ন হলো আকাশ,
আর বৃষ্টি তে ভিজে গেলাম আমি।
কেন -
ছেলেটি বুঝতে চাইছেনা,
পাখিটিকে কথা বলতে দেয়া উচিত ,
পাখিদের আপন ভাষায়।
পাখিটিকে উড়তে দেয়া উচিত,
তাদের আপন ঠিকানায়।
শুনেছ আকাশ-
শুনেছ আমার কথা,
তুমি কি কিছু বলবে-
বলে দেবে ছেলেটিকে
যেন পাখিটিকে ছেড়ে দেয়
তোমার উদ্দেশে।
তুমি বলবে,বোলবেতো-
বোলো- তুমি তাকে দেবে,
আকাশের বিশালতা।
তবু যেন-
সে ছেড়ে দেয় পাখিটিকে,
অজানার উদ্দেশ্যে
ওই নীল অজানায়।
আকাশ কেঁপে উঠল,
বাতাস ভারী হয়ে এলো,
হঠাৎ- কোত্থেকে যেন
উড়ে এলো সেই পাখিটি।
ঠিক সবুজের মাঝখানে বসে
ভেংচি কাটল ফড়িং কে।
আকাশের দিকে তাকিয়ে
চিৎকার করে বললাম-
পাখিটি মুক্ত।
পাখিটি এখন উড়ে যাবে
ওই নীলিমার দিকে।
আর আমি হারিয়ে যাবো
প্রকৃতির মাঝে।
সঙ্গে নেবো সেই পাখিটিকে
আর ছেলেটিকে বলে যাবো-,
তুমি দুষ্টু হলে ও
ভারী মিষ্টি।

