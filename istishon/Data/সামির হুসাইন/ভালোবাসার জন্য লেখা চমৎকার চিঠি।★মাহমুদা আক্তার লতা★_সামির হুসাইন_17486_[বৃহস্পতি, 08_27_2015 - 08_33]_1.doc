ভালোবাসার জন্য লেখা চমৎকার চিঠি।★মাহমুদা আক্তার লতা★


ভালোবাসার মানুকে মনের কথা বলার সবচেয়ে প্রাচীন/ঐতিহ্যবাহি মাধ্যম হলো চিঠি।যার মাধ্যমে মনের না বলা কথা গুলি প্রকাশ করা সহজ হয়।
তাই আপনাদের জন্য নিয়ে এলাম ★★চিঠি★★
আমার তুমি 
জানো মাঝে মাঝে হঠাৎ শুদ্ধ শুভ্র কোন ভালবাসা বাঁচতে দেখলে সাথে সাথে আমার তোমাকে ছুঁয়ে দিতে ইচ্ছে হয়, কাচের চুড়ির রিনিঝিনি শব্দ অথবা বৃষ্টির ছন্দের মত মিষ্টি ভালবাসায় তোমার চারপাশ ভরে দিতে ইচ্ছে করে। 
তারপরও জানো খুব ভয় হয়, আমি জানি তুমি ভালবাসো আমায় তোমার হৃদয়ের কোথাও যত্ন করে আগলে রাখা আছে আমার ছবি কিন্তু আজ থেকে ছয় বছর পরও কি তুমি এমন করে ভালবাসবে আমায় ? তখনো কি তোমার হৃদয় জুড়ে আমি খুব কাছের কেউ থাকবো~! 
একা একা খোলা মাঠে বসে আমাকে নিয়ে ভাববে তুমি ? নাকি তখন তোমার হৃদয় জুড়ে আমার মত অন্য কেউ ছোট্ট কুটির বানিয়ে বাস করতে শুরু করবে ?ভয় লাগে আমার অসহ্য ভয়ে কুকড়ে যাই আমি। 
তোমার জন্য আমার অনুভূতিগুলো দিন দিন শুধু পাড়ভাঙ্গা নদীর মত ছলাৎ ছলাৎ ঢেউয়ে বাড়তেই থাকে, তোমার কাছে যেতে ভয় পাই আমি জানি যতটুকু কাছে যাবো আমার অনুভুতিগুলো ততই বাড়বে। হারতে থাকবো আমি ভালবাসার কাছে, ডুবতে থাকবো তোমার মাঝে আরো বেশী, তোমাকে সারাক্ষণ ছুঁয়ে থাকার অনুভূতিতে।
মাঝে মাঝেই জানো আমার অনুভুতিগুলো বন্যার মত বাধ ভেঙ্গে ছড়িয়ে পড়তে থাকে, বাস্তবতা আর হিসাব নিকাশের সব অংক মাথা থেকে মুছে গিয়ে চারপাশটা আমার শুধু তুমিই হয়ে যাও... ভালবাসার নেশা আলো হয়ে আমার চারপাশে নিয়ন প্রদীপ জ্বালে । 
আমি তোমাকেই ভাবি , ভেবে যাই সব অকারণ হাসি আর গানের সুর । 
তাই হয়তো হঠাৎ করেই চারপাশে কোথাও শুদ্ধ শুভ্র ভালবাসার দেখা পেলে আমার দুচোখ জলে ভরে যায়। বুকের মাঝে হাহাকারের মত বাজে সুখের কোন ব্যাথা, বাচিয়ে রাখতে ইচ্ছে করে সেই ভালবাসা আমার সব কিছু দিয়ে ... 
সেই ইচ্ছের মাঝেও কোথাও লুকিয়ে থাকো তুমি অন্য কোন সুপ্ত ইচ্ছে হয়ে, আমারও বাঁচতে ইচ্ছে করে তোমার সাথে শুদ্ধ সব ভালবাসায় পুরো জীবনটা জুড়ে । 
ইতি
তোমার আমি

