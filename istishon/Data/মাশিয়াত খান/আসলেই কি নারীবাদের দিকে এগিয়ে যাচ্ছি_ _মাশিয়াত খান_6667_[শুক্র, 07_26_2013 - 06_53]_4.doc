আসলেই কি নারীবাদের দিকে এগিয়ে যাচ্ছি_ 


বেশ কিছুদিন আগে ফেসবুকে একটা স্ট্যাটাস পড়েছিলাম। বর্তমান সময়ে সেলিব্রিটি হবার কৌশলগুলো নিয়ে স্ট্যাটাসটা দেয়া ছিল। ওখানে একটা কৌশল ছিল ‘নারীবাদ নিয়ে লেখা’। সেদিন খুব একটা গুরুত্ব না দিলেও ইদানিং কথাটা নিয়ে কিছুটা সন্দেহ হচ্ছে। ভার্চুয়াল জগতে নারীবাদীদের অভাব নেই। কিছুদিন পর পর ব্লগে নারীবাদ নিয়ে তর্ক-বিতর্ক হয়। মুক্তমনাদের আসরে যে নারীবাদী না হয়ে জায়গা করা যাবেনা সেটা যারা বুঝতে পারে তারাই নারীবাদ নিয়ে লেখালিখি শুরু করে দেয়। তার নারীবাদ নিয়ে আদৌ কোন জ্ঞান থাক বা না থাক, সে নারীর স্বাধ্নতায় বিশ্বাসী হোক বা না হোক- তিনি স্বঘোষিত নারীবাদী। এত শত নারীবাদীদের ভিড়ে আসলে ক’জন সত্যিকার নারীবাদ করেন তা নিয়েই আমার সন্দেহ। যদি নারীবাদীর সংখ্যা এতই হয় তবে বাস্তবে এদের নারীবাদ কোথায় থাকে? বাস্তবে নারীর প্রতি এই বৈষম্য কেন?
যাই হোক মূল কথায় আসি। যারা প্রকৃত অর্থেই নারীবাদ করেন বা করতে চান বা এর পক্ষে, আমার মনে হয় তাদের প্রথমেই নারীর অগ্রগায়নের কাঠামোটি দেখে নেওয়া উচিত। রোগ জেনে তবেই না রোগের চিকিতসা। ইদানিং সবচেয়ে বেশি যে জিনিসটা চোখে পড়বে সেটা হল নারীবাদের স্বপক্ষে থাকার মূলমন্ত্র হিসেবে ধর্মকে আঘাত করার প্রবনতা। নারী স্বাধীনতার পক্ষে কথা বলতে হবে তো ধর্মশাস্ত্রগুলো খুলে ধর এবং দেখাও সেখানে নারীকে কিভাবে অবমাননা করা হয়েছে। ধর্ম নারীকে যে তার প্রাপ্য সম্মান দেয়নি বা নারীর অবমাননাকে প্রভাবিত করেছে এটা তো পুরনো কথা। বহু বছর ধরে নারীবাদীরা এই কথা বলে এসেছে। একই কথা বছর বছর নতুন সুরে বলার কারণ আমি দেখিনা। যারা নারী অগ্রগায়নের এই কাঠামোতে নজর দেন তাদের প্রথমে চোখটি যেয়ে পড়ে ধর্ম নামক ক্ষতটিতে। সবাই ঝাপিয়ে পরে এই ক্ষত সারতে। নারী অগ্রগায়নের পুরো কাঠামোটার দিকে একবার তাকান। এর পরতে পরতে যে হাজারো ক্ষত তার দিকে একটু নজর দিন। সব ডাক্তার মিলে এক ক্ষতের পিছনে ছুটলে রোগীর আর ক্ষতগুলোর শুশ্রুষা করবে কে? নাকি আপনারা এমনই ডাক্তার যে কোন একজন এই ক্ষত দেখিয়ে দিয়ে গেছেন তাই এই ক্ষতই আপনাদের চোখে পড়ে বাকিগুলো যে তিমির সে তিমিরেই রয়ে যায়।
নারীবাদ করতে হলে নারী কি প্রত্যাশা করে, নারী কেন এগিয়ে আসতে সাহস করছে না, নারীর মনন জানতে হবে। একবার চিন্তা করে দেখুন তো ধর্মগুলো নারীকে উন্নত অবস্থান না দিতে পারলেও কেন নারী এখনো ধর্মকে আকড়ে ধরে আছে? তাহলে নারী কি তার স্বাধীনতা চায় না? নাকি পুরুষতন্ত্রের এই ষড়যন্ত্র নারী ধরতে পারে না? কারণ কি? মানুষ কখনো কখনো সর্বশান্ত হয়ে পথে বসে যায় তবু সে আশা ছাড়ে না। এই বিশ্বাস রাখে কোন একভাবে তার অবস্থা ফিরবে। এই ধারনা থেকে সে অলৌকিক কিছুর অপেক্ষা করা শুরু করে। যদিও জানে অলৌকিক কিছু সহজে ঘটবে না। এই অলৌকিকতা থেকেই কিন্তু ধর্মের আবর্তন। বিজ্ঞান যত এগিয়েছে অলৌকিকের উপর বিশ্বাস মানুষের তত কমেছে। ধীরে ধীরে ধর্মের প্রতিও। কিন্তু সর্বহারা মানুষদের এই জ্ঞান না থাকায় তারা পথে বসে অভিযোগের সুর টেনে স্রষ্টাকে এখনো স্মরণ করছে। নারী-পুরুষ তাই এই ধর্মকে আকড়ে ধরে থাকে। এখন কথা যদি অলৌকিকতার আড়ালে থাকা ধর্ম মুক্তি দিতে পারবে না জেনেই থাকে তবে সর্বহারা মা কেন একে ধরে বসে আছে? এর কারণ পুরুষতন্ত্রের বেড়িজালে আমরা এমনভাবে বাঁধা যে সেখানে আপনি আমি যদি নারীমুক্তির মাইলফলক দেখাইও তবু এই নিশ্চয়তা দিতে পারব না যে ধর্মের বেড়া ছিড়ে আসলে তাকে আমরা আশ্রয় দিব, সেই মাকে নির্বাসিত জীবন কাটাতে হবেনা বা বোনকে রাস্তায় টুকরো টুকরো হয়ে পড়ে থাকতে হবে না। জন কয়েক নারী শিক্ষা ও অর্থনৈতিক স্বচ্ছলতার ফলে এ সাহস নিতে পারলেও অধিকাংশই পারেনা। সুতরাং আমাদের ইদানিংকালের লিখনিগুলো কেবল সেই জন কয়েক নারীর জন্যই হয় পুরো নারী সমাজের জন্য হয় না। এর ফলে পরে যেটা দেখা যায়; সমাজের এক অংশের নারী উন্নত অবস্থান পেল আরেক অংশ আরো নিকৃষ্ট হয়ে গেল। বিভেদ আরও বেড়ে গেল। তার উপর আমরা পুরুষতান্ত্রিক সমাজের এক বিরাট ষড়যন্ত্রের কথা জানি, নারীতে নারীতে ইর্ষার সৃষ্টি। এই বিভেদ নারীসমাজে ইর্ষার পরিমাণ আরো বাড়িয়ে দেয়। যার কারণে এখনো আমাদের সমাজে দেখা যায় অগ্রগামী নারীর নিন্দা পুরুষের চেয়ে নারীই বেশি করছে। নারীই বেশি পুরুষতান্ত্রিক। যেখানে নারীর অগ্রগামিতার জন্য ঐক্য প্রয়োজন সেখানে উলটো ফারাক তৈরি হল। হিতে বিপরীত হয়ে গেল না? যারা নারীবাদ করেন তারা একটু ভেবে দেখবেন আমাদের এধরনের মতবাদ নারী সমাজের কতটা উপকার করল। আর যারা পুরুষতন্ত্রের আনুগত্য করেন তারা যদি এধরনের লেখা নারীর মাঝে বিভেদ তৈরি করবে এই উপলক্ষে লিখেন তবে আপনারা সফল। আপনারা চালিয়ে যান কেননা এখনো নারী এই ষড়যন্ত্র ধরতে পারেনি।
ধর্ম যে নারীকে মুক্তি দিতে পারছে না এটা ধ্রুব সত্য। একই সাথে এও সত্য ধর্মের সাথে প্রতিনিয়ত যে সংঘর্ষ তৈরি করা হচ্ছে তাও নারীকে মুক্তির পথে এগিয়ে নিতে পাচ্ছে না। সুতরাং আমাদের ব্যতিক্রমী পথ দেখা উচিত বলেই আমার ধারনা। নারীমুক্তির পথে প্রতিবন্ধকতার অভাব নেই। শুধু শুধু ধর্মের প্রতিবন্ধকতা দেখে অন্যগুলোর প্রতি অন্ধ থাকার কারণ নেই। আপনাদের চোখের সামনে প্রতিমন্তব্য হিসেবে বলা হয় শারীরিকভাবে নারী দূর্বল। প্রাকৃতিকভাবে নারী দূর্বল হয়ে তৈরি হয়েছে সমাজের সবখানে এই বিশ্বাস। ফ্রয়েড যেভাবে বৈজ্ঞানিকভাবে নারীকে নিকৃষ্ট প্রমাণ করেছিল আধুনিক পুরুষতন্ত্রের অনুসারীরা প্রাকৃতিকভাবে তা প্রমাণে ব্যস্ত। এই ভ্রান্ত ধারনার বিপরীতে আপনাদের যুক্তি কোথায়? আপনারা কেন এদিকে নজর দেন না? যেখানে একজন মায়ের শরীরের প্রসবকালীন ব্যাথার শক্তিকে একক বলা হয়, যেখানে নারীর গড় আয়ুষ্কাল পুরুষের চেয়ে বেশি সেখানে কিনা বলা হয় ‘শারীরিকভাবে’ নারী দুর্বল! দুর্বলতার সঙ্গা কি? কায়িক শ্রম দিয়ে সবলতা দূর্বলতা মাপা হয় কি? তবে বলে রাখা ভাল। men and women are equal but not the same. নারী পুরুষের সর্বোচ্চ কায়িক শ্রম খরচের ক্ষেত্র ভিন্ন ভিন্ন। এখানে আমি নারীবাদীদের বলি, আমি যে খুব ভাল যুক্তি দিতে পারিনি তা আমি জানি। আপনারা দয়া করে এদিকে তাকিয়ে শক্তিশালী কিছু যুক্তি দিবেন। নারীকে অবমাননার ক্ষেত্রে এই ধারনাও কিন্তু পুরুষতন্ত্রের জন্য ধর্মের মতই সহায়ক।
নারীর শ্রমের মুল্যায়ন পুরুষের চেয়ে কম। কি গৃহিনী হিসেবে কি কর্মী হিসেবে- নারীর শ্রমের মূল্য সাধারণত সমান হয় না। নারীবাদীরা তাহলে এক্ষেত্রে প্রতিবাদ করেন না কেন? হ্যা, অনেকেই বলবেন এর বিপক্ষে তারা বলেছেন। এবং এটাই সত্য যে তারা বলেছে। কিন্তু ঘটনা হল বলা পর্যন্তই শেষ। ধর্মের মত প্রতিনিয়ত এই ক্ষত নিয়ে কিন্তু খোঁচাখুঁচি হয় না। আপনারা এই ক্ষত সারাতে নারীর কাজের বাণিজ্যিক আবেদন বাড়ানোর কথাও ভাবেন না।
যে নারীশিক্ষাকে প্রণাম জানিয়ে দেবালয়ে নিয়ে পুঁথি পাঠ করেন তার দিকে একবার লক্ষ্য করেছেন কি? কেন কিশোর কিশোরীর জন্য গত বছর পর্যন্ত পৃথক শিক্ষার প্রচলন ছিল, কেন কিশোরীকে গার্হস্থ শিক্ষার নামে গৃহিনীর জ্ঞান আর কিশোরকে কৃষি শিক্ষার দোহাই দিয়ে ঘরের বাইরের জ্ঞান দেওয়া হত প্রশ্ন কি তুলেছিলেন? নাকি আপনাদের কাছে এ খুব তুচ্ছ বিষয় ছিল? শিক্ষা নামে ‘নারীশিক্ষা’ নারীকে আসলে যে পুরুষের উত্তম সঙ্গী, উন্নত গৃহিনী হবার শিক্ষা দিচ্ছে প্রতি পদে পদে তার বিপরীতে আপনাদের কোন প্রতিবাদ সহজে চোখে পড়ে না।
একটা বিষয় স্পষ্টত বলে রাখি, নারীবাদ কোন বিশেষ নারী গোত্রের জন্য না। এটা সম্পূর্ণ নারী সমাজের জন্য। একাংশ এর সুফল পাবে অন্য অংশ নির্যাতিত হবে এটা নারীবাদ কখনোই মেনে নেয় না। নারীবাদী অনেকের মধ্যে কেবল রোকেয়া অনুসরণীয় হয়েছেন কারণ তার নারীবাদের সুফল সম্পূর্ণ নারীসমাজ ভোগ করেছে। রোকেয়া যত না মাইলফলক দেখিয়েছিল তার চেয়ে অনেক বেশি বাস্তব বুঝেছিল। মাইলফলক আর অসাধারন নারীর উদাহরণ অসাধারণের জন্যই সাধারণের জন্য যে তা গলধঃকরণ সম্পূর্ণ সম্ভব না তা রোকেয়া বুঝেছিল। যার ফলে তার নীতিতেই সমাজের পরিবর্তন এসেছিল।
ধর্মকে কটাক্ষকারী উগ্রদের জন্য বলছি-ধরুন, আপনি কাউকে তার খারাপ দিকগুলো জানাবেন। এখন আপনি যদি একরাশ খারাপ গালি দিয়ে আপনার কথা শুরু করেন; তো সে কথা যতই ঠিক হোক, যতই ভাল হোক সে মেনে নিবে না। আপনার প্রতি তার বিদ্বেষপূর্ণ মনোভাব প্রথম থেকেই তৈরি হবে। বিপরীতে আপনি যদি সংযত থেকে বলেন তাহলে সে মেনে নিতে পারুক না পারুক অন্তত আপনার প্রতি বিদ্বেষ্পূর্ণ মনোভাব তার থাকবে না। আর কারো বিশ্বাস নিয়ে এই ঠিক বেঠিক ব্যাপারগুলো যেহেতু আরো বেশি স্পর্শকাতর সেহেতু তীক্ষ্ণ অস্ত্র দিয়ে আঘাত না করাই ভাল। নিরপেক্ষ অবস্থান থেকে আপনাদের মতবাদগুলোকে উস্কানিমূলক মনে হয়। মোটেও সমাজের ভ্রান্ত ধারনা দূর করার উদ্দেশ্যে নেমেছেন বলে মনে হয় না। আপনি কোন কথা বলছেন তা যতই সত্য হোক সমাজকে যদি সেটার পক্ষে না আনতে পারেন তবে আপনার সত্য বলার উদ্দেশ্য কি সফল হল? সমাজের তো তাতে কোন পরিবর্তন হল না। আপনার উদ্দেশ্য যদি সমাজ পরিবর্তন না হয়ে কোন এক প্রজন্মের কাছে সত্যবাদী হিসেবে পরিচয় দেওয়া হয় তাহলে আপনি সফল। কারণ ব্যক্তিগতভাবে তাতে আপনার প্রসার বাড়বেই।
[ শেষ কথায় কিছু ব্যক্তিগত প্রসঙ্গ টানছি। আমার এই পোস্ট অনেকের কাছেই সুবিধাবাদি পোস্ট মনে হতে আরে। আস্তিকরা ধর্ম নারীর অবমাননায় সহায়ক হয়েছে বলায় আমাকে নাস্তিক বলতে পারেন, আবার নাস্তিকরা ধর্ম নিয়ে এই খোঁচাখুঁচি বন্ধ করার উদ্দেশ্যে বলায় আস্তিকের খাতায় নাম তুলে দিতে পারেন। আমি জানি না কেন, প্রত্যেকে এ জাতীয় পোস্ট পড়ে আস্তিক নাস্তিক বিচারে নামেন। আপনারা পোস্টকর্তার কথা কতটুকু যৌক্তিক বা অযৌক্তিক তা নিয়ে যত না কথা বলেন তার ব্যক্তিগত দর্শন কতটা আপনাদের পক্ষে বা বিপক্ষে তা নিয়ে তর্কে নেমে যান। ধর্ম সম্পর্কে আমার ব্যক্তিগত দর্শন জানিয়ে রাখি। আমি স্ট্যান্টনের মতবাদে বিশ্বাসী। ধর্মের যা কিছু ভাল গ্রহন করব, খারাপটা থেকে বিরত থাকব। এখন পুরোপুরি ধর্মকে নাখোচ করতে না পারায় বা পুরোদস্তুর বিশ্বাসী না হওয়ায় কেউ আমাকে সুবিধাবাদি বললে আমার তা মেনে নিতে সমস্যা নেই। আমি ধর্মকে মানুষের ব্যক্তিগত বিশ্বাসের তালিকায় রেখে দেই। কারো বিশ্বাসে আঘাত করাকে আমি অনধিকার মনে করি। তবে হ্যা, এই বিশ্বাস যখন ব্যক্তিগত না থেকে সামাজিক বা মৌলবাদী হয়ে যায় তখন সে নিয়ে প্রশ্ন তোলা যায়। কিন্তু তা দৈনন্দিন খোঁচাখুঁচির পর্যায়ে যাওয়াকেও আমি সমর্থন করি না। আমার ধারনা আপনাদের কাছে ভুল মনে হলে সেই ধারনা যুক্তি দিয়ে ভাঙ্গিয়ে দিবেন। আমি আপনাদের যৌক্তিক ধারনা মেনে নেব। ]

