রেসপেক্ট, প্রেস্টিজ, আত্মসম্মান, বৈষম্য___ কিংবা শুধুই আমার বিভ্রান্তি


গতকাল রিক্সা করে মেঝোবুবুর সাথে বাসায় ফিরছিলাম। রাস্তায় অনেক কথা প্রসঙ্গে হঠাত বুবুর প্রসঙ্গ তুলল। বড় বুবু কিছুদিন আগে একটা গার্মেন্টসে চাকরি নিয়েছেন। তার পরদিনই বাসা ছেড়ে চলে গেছে। মেঝোবু সেটা নিয়েই কথা তুলল,
- বুবুর এটা কোন কাজ হল?
- কি?
- গার্মেন্টসে আটেন্ডেজ হোল্ডার চাকরি নিল ক্যামনে ও?
- নিল। তাতে সমস্যা কোথায়?
- এরকম ফালতু চাকরি? টিউশনি করলেও তো পারত।
- সাভারে টিউশনি পাওয়া কঠিন। আর সন্ধ্যের সময় করে টিউশনি করে হলে ফেরাটা ঠিক সেফ না। জাহাঙ্গীর নগর এমনিতেও গাছগাছালী দিয়ে ভর্তি আর সন্ধ্যের পর নাকি মানুষই থাকে কম।
- তোকে বুবু এগুলো বুঝিয়েছে?
- হুম।
- ছোট আছিশ তো তাই যা বুঝায় তাই বুঝিশ। গার্মেন্টসের এই চাকরি কতটা ফালতু তুই বুঝিস? এর চেয়ে চাকরী না করাই ভাল ছিল। ওর পজিশনটা কোথায় গেল একবার ভেবে দেখ। আমরা যখন বললাম উলটো বাসা ছেড়ে চলে গেল।
- একটা চাকরি করছে এটাই তো একটা পজিশন।
- প্রস্টিটিউটও চাকরি করে। সেটা কেমন চাকরি ভালই বুঝিস। আপুর এসব কাজ করা মানায় না। একটা রেসপেক্টেড জব করতে পারত। বাবা যুগ্মসচিব আর মেয়ে কিনা গার্মেন্টসের আটেন্ডেজ হোল্ডার। বাবার রেস্পেক্টটা কোথায় থাকল?
- বড়বু এমন কোন খারাপ কাজ করে না। তুমি এমন কিছু বলতে পারো না। অন্তত বুবু এখন বাবার উপর ডিপেন্টেড না।
- বাবার উপর ডিপেন্টেড না সেটা ভাল। বাট যে কাজ করে সেটা মোটেও ভাল না।
- খারাপও না। অন্তত তোমার মত বাবার উপর ডিপেন্টেড থেকে অন্যের স্বাধীনতার গীবত গায় না।
- সুনীলা, আমি বাবার রেসপেক্টের কথা ভাবি, ফ্যামিলির কথা ভাবি। আমি রাত বিরাতে মানুষের বাসায় ঘুরে টিউশনি করতে পারিনা। আমার পড়া শেষ হলে ঠিকই চাকরি করব।
- তুমি তোমার যখন ইচ্ছা কর। বুবু আগেই করছে সেটা নিয়ে সমালোচনা করার তো দরকার নেই। আমি আর কথা বলব না। ভাল লাগছে না।
আমি বড়বুবুকে খুব পছন্দ করি বলে বড়বুবুর সম্পর্কে সারাদিন বাসায় হওয়া সমালোচনা পছন্দ করিনা। কিন্তু আমি মনে মনে খানিকটা বিভ্রান্ত বুবু আসলেই ঠিক কাজ করছে কিনা।
আমার মনে পড়ে কয়েকদিন আগের কথা-
- মুখে রঙ করতে পারেন?
- রঙ খুব একটা ভাল পারিনা। কেন?
- হুম। ফেস পেইন্টিঙ্গের জন্য। এবার বিজয় দিবসে ফেস পেইন্টিং করে শীত বস্ত্রের কিছু টাকা কালেক্ট করব।
- ও! আচ্ছা দেখি। পারলে যুক্ত হব।
আঁকাআঁকি করলেও মানুষের মুখে আলপনা করার কাজটা আমার কখনোই করা হয়নি। প্রথম এরকম কোন কাজ করার সুযোগ পাচ্ছি তাই দিনভর বিশাল এক উত্তেজনা কাজ করছিল; সাথে একধরনের ভয়ও, বাসা থেকে শেষে না গন্ডগোলের ভয়ে যেতে মানা করে দেয়। আগে থেকেই তাই পড়া, কাজ গুছিয়ে একরকম প্রস্তুতি নিয়ে রেখেছি। গণজাগরণ মঞ্চের কর্মসূচীর তালিকা দেখে নিজের প্রোগ্রামগুলো ঠিক করে নিয়েছিলাম। বাবাকে রাজি করিয়ে বিজয় দিবসের দিন বের হবার ব্যবস্থা পাকাপোক্ত করে নিলাম। উত্তেজনায় রাতে ঘুম আসে না। এই প্রথম কোন বিজয় দিবস এরকম আনন্দ করে কাটাতে পারব! খাঁচায় বন্দী পাখি এর চেয়ে বেশি কতটুকুই বা বুকভরে নিঃশ্বাস নিতে পারে?
আরো দুই বান্ধবী আর এক আন্টিকে নিয়ে সকাল সাড়ে দশটার দিকে টি এস সিতে পৌঁছেছি। ফেস পেইন্টিঙ্গের কাজটা ‘আমরা খাঁটি গরীব’ গ্রুপের সাথে করার কথা। তো, প্ল্যানমত গ্রুপের এক ভলান্টিয়ার ভাইয়া আমাদের নিতে আসলেন। হাতে রঙ আর তুলি দিয়ে সোহরাওয়ার্দীর বিশাল উদ্যানে নিয়ে আসলেন। তখনো লোকের সমাগম খুব বেশি না। সোহরাওয়ার্দীর মুখেই কয়েকটা গ্রুপ আগে থেকেই ফেস পেইন্টিঙ্গের কাজ শুরু করে দিয়েছে। আমরা একটু ভেতরের দিকে আমাদের কাজ শুরু করলাম। নিজে থেকে আগ্রহ করে খুব বেশি জন মুখে বা হাতে আঁকতে চায় না। আমাদেরই মানুষের কাছে গিয়ে গিয়ে জিজ্ঞেস করতে হবে তারা এঁকে নিতে আগ্রহী কিনা! এই কথাটা শোনার পর আমার এক বান্ধবী প্রথম ধাক্কাটা খেল। আমরা গিয়ে গিয়ে এঁকে দিতে চাইব! হ্যা, এখানে সমস্যাটা কোথায়? সে কোন উত্তর দিল না। শুধু বলল সে করতে পারবে না। ঠিক আছে, আমি আর আমার অন্য বান্ধবী করতে শুরু করলাম। নিঃসন্দেহে এ এক অসাধারণ অনুভূতি। যারা অনুভূতিকে মূল্য দেন না তাদের জন্য বলল এটা বিভিন্ন ধরনের মানুষকে দেখার এক সুবর্ণ সুযোগ। সেসব অভিজ্ঞতা আর অনুভূতির বর্ণনা দিতে গেলে ট্রেন রেললাইন ছুটে চলে যাবে। তাই সেসব অভিজ্ঞতা বাদ। কিন্তু সেদিনই সবচেয়ে বড় যে ধাক্কাটা আমি খেয়েছিলাম তা একটা শব্দ নিয়ে, ‘প্রেস্টিজ’! সন্ধ্যের দিকে বাসা ফিরে এসেছি। সারাদিনের কাজের আনন্দের সাথে কিছু মিষ্টি-তিক্ত অভিজ্ঞতা লেগে আছে চোখে মুখে। বাসা ফিরে দেখি মামা-মামী বাসায়। সারাদিন কোথায় ছিলাম, কি কি করলাম, এসব প্রশ্ন। পুরো বর্ননা শুনে হঠাত রাগ হয়ে গেলেন।
- মানুষের কাছে টাকার জন্য হাত পাত্তে একটুকুও আত্মসম্মানে লাগল না!
-মানে? এখানে আত্মসম্মানে লাগার কি আছে?
- যে টাকাটা সারাদিন মানুষের কাছে চেয়ে চেয়ে পেয়েছিস সেটা তো এমনিতেই আমাদের বলে নিতে পারতি, হাত পাতার কি আছে?
- তোমাদের তো এখন বললাম, এখনি তো দিতে পার। আর আমি হাত পাততে যাব কেন? আঁকার বদলে ওরা সাহায্য দিয়েছে। এটা তো একটা কাজ।
- মানুষের কাছে চাওয়াটা কাজ! আর সব কিছু শেষ করে এখন বলছিস ‘তোমাদের এখন বললাম, এখন দাও’।
- আচ্ছা সরি।
আমি উঠে চলে আসলাম। প্রচন্ড রাগ আর ক্লান্তি নিয়ে ঘুমিয়ে পড়লাম। 
এর কিছুদিন পরের কথা। এক বান্ধবীর কাজিনের বিয়ে। সেজন্য আমার কাছে মেহেদী লাগিয়ে নিতে চায়। বান্ধবীদের বাসায় যাওয়া-আসা-থাকা খুব স্বাভাবিকভাবেই করে থাকি আমি। সেদিনও বান্ধবীর বাসায় যাব ভেবে প্রস্তুতি নিচ্ছি। হঠাত বাবা বেঁকে বসল।
- মানুষ বললেই যেতে হবে? নিজে থেকেই তো পাশ কাটাতে পার। নিজের কোন রেসপেক্ট নাই? এজন্যই তো মানুষের কাছে কথা শুনতে হয়। কারো দরকার হলে সে নিজে আসবে।
- আচ্ছা, কারো দরকার হলে সে নিজে আসবে এটা ঠিক কথা। কিন্তু কারো দরকারে ডাকলে আর ডাক শুনলে আমার রেস্পেক্ট কমে যাবে এটা কেমন কথা?
- এটাই বাস্তব। দু’দিন পর মানুষ যখন আঙ্গুল দেখিয়ে দেখিয়ে বলবে সব ডাকেই সাড়া দাও তখন বুঝবে কেমন কথা।
আমি এখানেও কথা না বাড়িয়ে চলে এলাম। কিন্তু নিজে নিজে হিসাব মিলাতে থাকলাম মানুষের দরকারে আমাকে ডাকলে তাকে সাহায্য করলে আমার রেসপেক্ট কিভাবে কমে।
এরো কিছুদিন পরের কথা। মামীরা আবার বাসায় এসেছে। মামীদের নতুন কাজের মেয়ে। বয়সে আমার চেয়ে পাঁচ-ছ’বছরের ছোট হবে। আমাদের বাসায় থাকবে। কে কোথায় থাকবে সেই হিসাব করছে মা। এই শীতের মধ্যে আমি কখনই পিচ্চিটার নিচে শোয়ার ব্যবস্থা পছন্দ করিনা। আমি মাকে তাই বলেছিলাম ও আমার সাথে শুতে পারে। যদিও সিঙ্গেল বেড কিন্তু এই শীতে শুতে সমস্যা হবে না। মা কিছু বলল না। কিছুক্ষণ পর মা আমাকে আড়ালে ডেকে নিয়ে বলল
- না, খারাপ ভাববে।
- কে খারাপ ভাববে?
- মামীরা।
- কেন? ওরাও তো আমাদের মতই মানুষ।
- ও তোমার বিছানায়ই শুবে কিন্তু তুমি নিচে গিয়ে দাদীর সাথে শুবে।
এর কিছুদিন আগে অন্য মামীর বাসায় এরকমভাবেই আরেক পিচ্চি মেয়েকে আমার জন্য ওর বিছানা ছেড়ে দিয়ে মাটিতে শুতে হয়। ওর বিছানায় নতুন চাদর, বালিশ, তোষক দিয়ে আমার শোবার জায়গা করে দেওয়া হয়। তখন বেশ ছোট, টেপাপুতুলের বয়স বলে ব্যাপারগুলো নাড়া দিত না। এখন নাড়া দেয়। এখন এ নিয়ে কোন প্রশ্ন তুললে এর সহজ উত্তর পেতে হয়, ওদের এসব সুযোগ দিলে মাথায় উঠে যাবে। আমাদের কথা শুনবে না, রেসপেক্ট করবে না। আমি প্রায়ই ভাবি এই মাথায় উঠে যাওয়ার মানে কি? আমরা তাদের মাথায় আমাদের সব কাজের ভার চাপিয়ে দিচ্ছি তারা সেসব কাজের কোন একটা করতে না চাওয়াই কি তাদের মাথায় উঠে যাওয়া? বিভিন্ন বাসায় গৃহকর্মীরা প্রতিনিয়ত শারীরিক, মানসিক নির্যাতনের স্বীকার হয়। আমরা সেসব নিয়ে অনেক লেখা পড়ি, নিজেরাও লিখি। কিন্তু নিজেরাও যে তাদেরকে যথেষ্ঠ অধিকার দিচ্ছি না সেটা কি ভাবি? তারা আমাদের প্রতিটা কথা শুনে চলে এটাই কি আমাদের রেসপেক্ট করা? আমরা তাদের আর আমাদের মধ্যে ব্যবধান তৈরি করে রেখেছি এটাই কি আমাদের সম্মানের জায়গা তৈরি করে? 
সেদিন আমার খুব প্রিয় এক মানুষের জন্মদিন পালন করার কথা ভাবছিলাম। তার জন্মদিনের কেক নিয়ে যাবে কিছু পথশিশু আর তাদেরকে নিয়েই উতযাপন করব জন্মদিন। এমন চিন্তাই করে রেখেছিলাম। কিন্তু আমার একার পক্ষে সব ব্যবস্থা করাটা কঠিন বলে সাথে ২জনকে নেবার কথা ভাবলাম। কথা প্রসঙ্গে একজন বলল, কেক কাটবি কি ওদের সাথেই?
-হ্যা। কেন?
-ওদের খাইয়ে দিবি?
-হুম।
-তোরাও ওটা খাবি?
- তো?
- ওদের খাওয়াটা?
- খাওয়াটা তো ঠিক না। ওদের সাথে কেক কেটে ওদেরকে খাওয়ানো, নিজেরাও খাওয়া।
- ঐ তো ওদের হাতে খাওয়া।
- হুম। কেন? ওদের হাতের আমড়া মুড়ি তো সারাদিন খাও।
- তুই পারবি, আমি না।
কেন ও পারবে না সেটা আমি খুব ভালমতই জানি। কেউ পারবে কেউ পারবে না এটা খুবই স্বাভাবিক। যাই হোক যেহেতু যার জন্মদিন তার কোন সমস্যা নেই এতে আর আমারও না অতএব কেউ পারুক না পারুক আমরা পারি, এবং এরকমটা করে আমরা অমায়িক আনন্দ পাই যেটা হয়ত অন্য কাজে আমরা পাইনা। ঘটনাটা মূলত সেখানে না। এর পরবর্তী সময়ে ফুপি এসম্পর্কে জানার পর বাসায় একদিন ফ্যামিলি গেট টুগেদারে এই প্রশ্ন ওঠে। আমি স্বাভাবিকভাবেই বলি, ‘কেন আমরা ওদের সাথে একটা দূরত্ব রেখে চলব? আমরা এই বৈষম্য তৈরি করলে এই বৈষম্য থেকেই যাবে।’
- বৈষম্য থাকবে। থাকতেই হবে। এই বৈষম্যের জন্যই ওরা ওঠার চেষ্টা করবে।
- বৈষম্যের জন্যই ওরা উঠে দাঁড়াবে?
- হ্যা। আমাদের বাসার তাহেরার ছেলেটা এবার এইচ এস সি দিয়েছে। তাহেরা যদি কোনদিন না এই বৈষম্যের মুখোমুখি হত তাহলে ওর ছেলেকে এত দূর পড়ালেখা করানোর কথা সে ভাবত না।
- আমি ঠিক জানিনা। কিন্তু তাহলে তো আমাদেরও পড়ালেখা করার কথা না?
- আমরাও বৈষম্যের স্বীকার। শ্রেণী বৈষম্য সব জায়গায় আছে।
আমি আসলেই ঠিকমত জানতাম না। অথবা এখনো জানিনা। কিন্তু আমার স্মৃতিতে ঢাকা বিশ্ববিদ্যালয়ের একজন শিক্ষকের (ড. সিরাজুল ইসলাম) চেহারা ভাসে। প্রতিদিন রিক্সা করে সূর্যসেন হলের সামনে এসে নামেন। নামতে নামতেই মাঝে মাঝে কয়েকজন ছাত্র এসে তার সাথে কথা বলে। একদিন এক ছাত্র প্রশ্ন করে, ‘স্যার, আপনার জুনিয়র টিচাররা গাড়ি কিনে ফেলছে। আপনি একটা গাড়ি কেনেন না কেন? যাতায়াতে খুব সুবিধা হবে।’ স্যার মাথা নাড়িয়ে উত্তর দেন, ‘ সুবিধা হবে হয়ত কিন্তু মানুষের কাছ থেকে দূরে সরে যাব। একটা মানুষ যখন স্যুট টাই পড়ে থাকে তখন রিক্সাওয়ালা তাকে অনেক অভিজাত মনে করে, মানসিকভাবেই এক দূরত্ব তৈরি হয়ে যায়। একটা গাড়ি হলেও সেই একই রকম দূরত্ব তৈরি হয়ে যাবে। বাদামওয়ালা ছেলেটা আর গায়ে ঘেঁষে ঘেঁষে কথা বলবে না। মানুষ হয়ে আর মানুষের মাঝে থাকা হবে না। শ্রেণীচ্যুত হয়ে মানুষ হওয়া যায় না। ’
আমি তারপরও বিভ্রান্ত থাকি। রেসপেক্ট, প্রেস্টিজ, আত্মসম্মান, বৈষম্য কথাগুলো মাথার মধ্যে ঘুরপাক করতে থাকে। রিক্সাটা বাসার বিশাল গেটের সামনে এসে থামে। নতুন তৈরি করা গেটের দশ ফুট লম্বা স্টিনলেস স্টিলের ফেন্সিং গুলোর তাকিয়ে হঠাত চোখ আটকে যায়। গেটের সামনে দাঁড়িয়ে মনে হতে থাকে প্রত্যেকটা ফেন্স আলাদা আলাদাভাবে আমাকে বলছে ‘আমি অভিজাত, আমার থেকে দূরত্ব বজায় রাখো।’ 

