দুর্নীতির আখড়ায় পরিণত হয়েছে icddr,b 



আন্তর্জাতিক উদরাময় গবেষণা কেন্দ্র বাংলাদেশ (আইসিডিডিআরবি) দুর্নীতি ও অনিয়মের আখড়ায় পরিণত হয়েছে। আন্তর্জাতিক বেতন কাঠামোর আওতায় এ প্রতিষ্ঠানটির বিভিন্ন শীর্ষ কর্মকর্তা পদে নিয়োগের ক্ষেত্রে ব্যাপক অনিয়ম ও আর্থিক দুর্নীতি হচ্ছে।
প্রতিযোগিতামূলক উন্মুক্ত বাছাইকরণ পদ্ধতি ছাড়াই যোগ্য জনবল নিয়োগের নামে কথিত বিদেশি পরামর্শক প্রতিষ্ঠান নিয়োগের ফলে কোটি কোটি টাকার আর্থিক ক্ষতিসাধিত হচ্ছে। এ নিয়ে আইসিডিডিআরবির বিভিন্ন স্তরের কর্মকর্তা ও কর্মচারীদের মধ্যে তীব্র ক্ষোভ ও হতাশা বিরাজ করছে।
উল্লেখ্য, চিফ অপারেটিং অফিসার (সিওও)-এর অপসারণসহ বিভিন্ন দাবিতে মাস তিনেক আগে কর্মী মঙ্গল সংঘের ব্যানারে শত শত কর্মকর্তা-কর্মচারী আন্দোলনে নামে। ইতিমধ্যেই কর্মী মঙ্গল সংঘের নেতারা বিভিন্ন অনিয়ম ও আর্থিক দুর্নীতির তথ্য-উপাত্ত সংগ্রহের কাজ শেষ করেছেন। 
খুব শিগগিরই তারা আবার আন্দোলনে নামতে পারেন বলে জানিয়েছেন। নেতাকর্মীরা বলেছেন, নিরপেক্ষ তদন্ত কমিটি গঠিত হলে আরও কোটি কোটি টাকা লুটপাটের তথ্য বেরিয়ে আসবে। 
মুখ্য পরিচালন কর্মকর্তা নিয়োগ:
আইসিডিডিআরবি মূলত গবেষণা, প্রশিক্ষণ ও চিকিৎসাসেবার কাজে নিয়োজিত একটি স্বনামধন্য আন্তর্জাতিক সংস্থা। সংস্থাটির প্রায় সকল ক্ষেত্রে আন্তর্জাতিকমানের বিজ্ঞানীরা নিরলসভাবে কাজ করে যাচ্ছেন। এ প্রতিষ্ঠানে সিওও পদটি খুবই গুরুত্বপূর্ণ। এ পদের ব্যক্তিটি একাধারে হিউম্যান রির্সোস ডেভেলপমেন্ট, ফাইনান্স, ফ্যাসিলিটিজ ম্যানেজমেন্ট, সাপ্লাই চেন ম্যানেজমেন্ট, ইনফরমেশন টেকনোলজি, ইনস্টিটিউশনাল ট্রান্সফরমেশন ও লিগ্যাল অফিসের মতো গুরুত্বপূর্ণ দফতর তত্ত্বাবধানের দায়িত্বে থাকেন। 
নাম প্রকাশ না করার শর্তে কয়েকজন বিজ্ঞানী ও কর্মকর্তা জানান, প্রতিযোগিতামূলক প্রক্রিয়া ছাড়া নির্ধারিত দায় দায়িত্বের সাথে সংগতিহীন শিক্ষাগত যোগ্যতা সম্পন্ন (চারুকলায় স্নাতক ও অ্যাপ্লায়েড বিহেভিয়ারেল সায়েন্সে স্নাতকোত্তর) বিদেশি নাগরিক ইনগ্রিড রিনাউডকে (Ingrid Renaud) মাসিক ২০ লাখ ৪২ হাজার টাকা বেতনে নিয়োগ দেয়া হয়েছে। 
এ নিয়োগটি যথাযথ, দক্ষ ও নৈতিক হয়নি উল্লেখ করে তারা বলেন, এ নিয়োগের মাধ্যমে বিদেশিদের স্বজনপ্রীতি, জাতীয়তাপ্রীতি ও বাংলাদেশি বিজ্ঞানী ও ব্যবস্থাপকদের বিরুদ্ধে বৈষ্যম্যমূলক আচরণ ফুটে উঠেছে। 
পরিচালক মানবসম্পদ নিয়োগ:
অনুসন্ধানে জানা গেছে, আইসিডিডিআরবির নিয়োগবিধি অনুসারে একমাত্র নির্বাহী পরিচালক ছাড়া (৬৫ বছর) বাকি সকল দেশি-বিদেশি কর্মকর্তার চাকরির সর্বোচ্চ বয়সসীমা ৬০ বছর। বর্তমানে প্রতিষ্ঠানটির মানবসম্পদ পরিচালক হিসেবে ক্রিস্টিন ডেনহি (Christine Dennehy) নামে এক কর্মকর্তাকে (যিনি পেশায় একজন নার্স ছিলেন) নিয়োগ দেয়া হয়েছে। তার বয়স ৬০ বছরের বেশি। 
শুধু তাই নয়, পদটিতে যোগদানের ন্যুনতম যোগ্যতা হিসেবে নিয়োগবিজ্ঞপ্তিতে (২০১৪ সালের ৩০ এপ্রিল) মাস্টার্স ডিগ্রিসহ অন্যান্য যোগ্যতা থাকার পূর্বশর্ত পূরণের কথা বলা হলেও কয়েকঘণ্টার ব্যবধানে বিজ্ঞপ্তি পরিবর্তন করে অনার্সসহ (মাস্টার্সডিগ্রীধারীদের অগ্রাধিকার) অন্যান্য যোগ্যতা চাওয়া হয়। শুধুমাত্র পছন্দের কর্মকর্তাকে নিয়োগ দিতে অনিয়মতান্ত্রিকভাবে বিজ্ঞপ্তিতে পরিবর্তন আনা হয় বলে অভিযোগ রয়েছে। 
পরিচালক, ফ্যাসিলিটিজ ম্যানেজমেন্ট:
সংস্থার দালান-কোঠা, ক্রয় বিক্রয় ও পরিষ্কার-পরিচ্ছন্নতা দেখভালের জন্য একজন বিদেশি নাগরিককে আন্তজার্তিক বেতন কাঠামোর অধীনে নিয়োগ দেয়া হয়েছে। অথচ এ পদে নিয়োগের জন্য দেশেই অনেক শিক্ষিত, দক্ষ ও অভিজ্ঞ বাংলাদেশি নাগরিক রয়েছে। প্রতিষ্ঠানটির শতকরা ৬০ ভাগ অবৈজ্ঞানিক কর্মকর্তা-কর্মচারীদের মধ্য থেকে নিয়োগ হলে বিপুল পরিমাণ অর্থ সাশ্রয় হতো। 
পরামর্শক প্রতিষ্ঠানের অবৈধ নিয়োগ-কোটি টাকার কমিশন বাণিজ্য:
মানবসম্পদ উন্নয়ন পরিচালক কর্মকর্তার এ নিয়োগ সম্পর্কে খোঁজ নিতে গিয়ে আরও জানা যায় ক্রিস্টিন ডেনহি আইসিডিডিআরবির শীর্ষ পর্যায়ে নিয়োগের জন্য বিদেশি জনবল খুঁজে দেয়ার নামে হ্যাকেট ও এসআরআই এক্সিকিউটিভ সার্চ নামক দুটি পরামর্শক (কনসালটেন্ট) কোম্পানির সাথে অবৈধ চুক্তির মাধ্যমে নানা অজুহাতে কোটি কোটি টাকার কমিশন পরিশোধ করছেন। 
অনুসন্ধানে জানা গেছে, হ্যাকেট নামক পরামর্শক প্রতিষ্ঠানটিকে এ পর্যন্ত ৫ কোটি ৭১ লাখ ৬ হাজার ৪৮৮ এবং এসআরআইকে ১ কোটি ৪৯ লাখ ২৬ হাজার ৩৭৩ (প্রতি ডলার ৭৭ টাকা হিসেবে) টাকা পরিশোধ করা হয়েছে।
আইসিডিডিআরবির প্রকিউরমেন্ট পলিসি অনুসারে এ ধরনের কোনো বিদেশি কোনো পরামর্শক প্রতিষ্ঠানকে নিয়োগ দেয়ার ক্ষেত্রে প্রতিযোগিতামূলক উন্মুক্ত বাছাইকরণ পদ্ধতি অনুসরন করতে হয়। আন্তর্জাতিক বেতন কাঠামোর আওতায় পেশাজীবী খুঁজে বের করতে দুটি পরামর্শক নির্বাচিত করার ক্ষেত্রে নীতিমালা অনুসরণ করা হয়নি। 
ক্রিস্টিন ডেনহি আয়ারল্যান্ডের নাগরিক এবং যে দুটি কোম্পানিকে সরাসরি অবৈধভাবে নিয়োগ দেয়া হয়েছে সে দুটি কোম্পানিও আয়ারল্যান্ডের। তিন আইরিশ নাগরিক মিলে নানা অজুহাতে কমিশন হাতিয়ে নিচ্ছেন। 
অনুসন্ধানে জানা গেছে, সিওও নিজেই তার নিয়োগ বিজ্ঞপ্তি প্রকাশ, নিয়োগ ও পরামর্শ ফি বাবদ এসআরআইকে ৭৫ লাখ ৪৪ হাজার ৯২২ টাকা পরিশোধ করেছেন। 
অনুসন্ধানে আরও জানা গেছে, আইসিডিডিআরবি সর্বোচ্চ নীতিনির্ধারণী সংস্থা বোর্ড অব ট্রাস্টি (বিওটি)-এর সিদ্ধান্ত অনুযায়ী আড়াই লাখ ডলারের বেশি খরচ করতে হলে বিওও’র অনুমতি নিতে হয়। কিন্তু মানবসম্পদ উন্নয়ন পরিচালক এসআরআইকে কমিশন বাবদ ৩ লাখ ডলারের পেমেন্ট দিলেও বিওটির অনুমোদন নেননি। সনকৗশলে কিস্তিতে পরিশোধ করে অবৈধ কাজকে বৈধ বলে চালিয়ে দিয়েছেন।
আইসিডিডিআরবি কর্মী মঙ্গল সংঘের মহাসচিব ড. ফিরোজ আহেমেদ বলেন, হ্যাকেট ও এসআরআইয়ের মাধ্যমে জনবল নিয়োগের নামে কোটি কোটি টাকার আর্থিক ক্ষতিসাধিত হচ্ছে। এ দুটি প্রতিষ্ঠান নিয়োগের ক্ষেত্রে কোনো আন্তর্জাতিক দরপত্র আহ্বান করা হয়নি। 
তিনি জানান, বর্তমান মানবসম্পদ পরিচালক আইসিডিডিআরবিতে ফেলো (মার্কস কোম্পানির) হিসেবে অনেক আগে থেকেই কর্মরত ছিলেন। পরবর্তীতে তিনি সিওও’র জেষ্ঠ্য পরামর্শক হিসেবে নিয়োগ পান। যিনি আগে থেকেই আইসিডিডিআরবিতে কর্মরত এবং তার সম্পর্কে কমবেশি সকলেই জানেন তাকে নিয়োগ বাবদ পরামর্শক প্রতিষ্ঠানকে হাজার হাজার ডলার পরিশোধ করতে হয়েছে। 
ডাইরেক্টর রিপ্রোডাকশন:
ডাইরেক্টর রিপ্রোডাকশন নামে একটি পদের নিয়োগ বিজ্ঞপ্তি প্রকাশের জন্য এসআরআই নামক প্রতিষ্ঠানকে ২৯ লাখ ৭২ হাজার ৩০২ টাকা পরিশোধ করেছে। খোঁজ নিয়ে জানা গেছে আইসিডিডিআরবিতে এ নামে কোনো পদই নেই। ডাইরেক্টর রিপ্রোডাকটিভ হেলথ নামে একটি পদ থাকলেও বর্তমানে সে পদটিতে কেউ নেই। অথচ ওই পদে নিয়োগ বিজ্ঞপ্তিবাবদ ৮ লাখ ৬৬ হাজার ২৫০ টাকা ব্যয় দেখানো হয়েছে। 
বিভিন্ন সূত্রে জানা গেছে, আইসিডিডিআরবির অবৈজ্ঞানিক উচ্চপদে (মুখ্য পরিচালন কর্মকর্তা, পরিচালক মানবসম্পদ ও পরিচালক উন্নয়ন) তারা সকলেই নির্বাহী পরিচালকের বন্ধু অথবা পূর্বপরিচিত (ইন্টারন্যাশনাল ভ্যাকসিন ইনস্টিটউট কোরিয়াতে এক সঙ্গে কাজ করেছেন)। এরা সকলে মিলে নিয়োগের নামে এসআরআই কোম্পানিকে মোটা অঙ্কের টাকা দিচ্ছেন। অথচ দেশীয়ভাবে নিয়োগ প্রক্রিয়া করতে দেয়া হলে অর্থ সাশ্রয় হতো। 
প্রতিবেদনটি প্রকাশ করেছে : জাগো নিউজ ২৪ জাগো নিউজ

