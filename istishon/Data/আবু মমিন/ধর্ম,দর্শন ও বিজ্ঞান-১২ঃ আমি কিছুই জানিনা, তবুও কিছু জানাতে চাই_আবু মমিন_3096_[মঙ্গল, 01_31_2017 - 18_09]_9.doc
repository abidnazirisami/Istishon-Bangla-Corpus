ধর্ম,দর্শন ও বিজ্ঞান-১২ঃ আমি কিছুই জানিনা, তবুও কিছু জানাতে চাই


আমি কিছুই জানিনা, তবুও কিছু জানাতে চাইঃ
ধর্ম কিংবা ধর্মমত সমূহ ঐতিহাসিক বাস্তবতা। ঐতিহাসিক প্রেক্ষাপট থেকেই উহার মূল্যায়ন করতে হবে। ধর্ম গ্রন্থগুলো কাব্যগ্রন্থের সঙ্গে তুলনীয় যাতে ঐতিহাসিক বাস্তবতারই প্রতিফলন ঘটেছে। আধুনিকতার মানদন্ডে তা বিচার্য্য হতে পারেনা।
তদ্রূপ, আজকের বিজ্ঞানকে সুদুর ভবিষ্যতের বিজ্ঞান কতটুকু গ্রহন কিংবা বর্জন করবে তা ভবিষ্যতই বলে দিবে।
আমাদের বুঝতে হবে শিম্পাঞ্জির কিংবা মানুষ অপেক্ষে নিম্ন শ্রেনীর প্রানীরও পদার্থ বিজ্ঞান আছে। সেও তার পদার্থ বিজ্ঞানমতে তার দৈনন্দিন কার্যক্রম গ্রহন করে থাকে যদিও তার বিজ্ঞানকে আমরা বিজ্ঞান বলিনা।
মহাজগতের যেকোন অংশে মানুষের চেয়ে বহু অগ্রগামী বুদ্ধিমান সত্তার অস্তিত্ব থাকার সমূহ সম্ভবনা রয়েছে। ঐ সকল বুদ্ধিমান প্রানীর জ্ঞান হয়তোবা এমন যে, মানুষের সঙ্গে শিম্পাঞ্জীর জ্ঞানের যে পার্থক্য তার চেয়ে অধিকতর পার্থক্য তাদের সঙ্গে মানুষের জ্ঞানের।তাদের নিকট আমাদের বিজ্ঞান হয়তোবা বিজ্ঞানই নয়!
একথা কল্পনাও অযৌক্তিক নয় যে, বস্তু কেন্দ্রিক বুদ্ধিমত্তার বিপরীতে অবস্তগত বুদ্ধিমত্তা সম্পন্ন কোন সত্তার আবির্ভাব ঘটা সম্ভব! আমাদের স্বাভাবিক চতু্র্মাত্রিক দেশ-কালিক চিন্তায় এ ধরনের বুদ্ধিমত্তা সম্পন্ন কোন সত্তা থাকার বিষয়টির কল্পনাও অসম্ভব মনে হতে পারে। কিন্তু কোয়ান্টাম তত্ত্ব এবং স্ট্রিং তত্তানুসারে, কোন ঘটনা ঘটার সম্ভবনা শূন্য নয়! বস্তু কেন্দ্রিক নয়, অবস্তুগত ভিন্ন মাত্রিক প্রায় অসীম ক্ষমতা সম্পন্ন (ঈশ্বর তুল্য কিন্তু ধর্মীয় ঈশ্বর নয়) বুদ্ধিবৃত্তিক কোন সত্তার উদ্ভব ঘটা অসম্ভব নয়।
আমদের এই মহাবিশ্বের উৎস মূলে যে, প্রায় অসীম ক্ষমতা সম্পন্ন কোন বুদ্ধিবৃত্তিক সত্তা ক্রিয়াশীল নয় তা আমরা নিশ্চয়তার সঙ্গে বলতে পারিনা! হয়তোবা আমাদের এই মহাবিশ্বের পেছনে কোন কসমিক ক্রিয়েটর ক্রিয়াশীল রয়েছে![ কিন্তু তা ধর্মীয় ঈশ্বর নয়]।
এই সকল বিষয় আমাকে ভাবিয়ে তুলে। আর তখন আমার মনে হয় আমি কিছুই জানিনা। পরক্ষণে আমার মনে হয় আমি কিছু জানি। আমি জানি যে, আমার জানা শূন্য। 
আর ইহাই অন্যের মতের প্রতি আমাকে শ্রদ্ধাশীল করে তুলে।

