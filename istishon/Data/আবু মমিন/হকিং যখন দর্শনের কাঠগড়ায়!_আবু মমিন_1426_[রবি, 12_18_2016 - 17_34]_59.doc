হকিং যখন দর্শনের কাঠগড়ায়!


১.১ স্টিফেন হকিং একজন গনিতবিদ ও তাত্ত্বিক পদার্থবিজ্ঞানী। বুদ্ধাংকের বিচারে তিনি আইনস্টাইনের সমকক্ষ। ঈশ্বরের প্রশ্নে একজন নাস্তিক এবং অন্যজন অজ্ঞেয়বাদী। স্টিফেন হকিং শুধু একজন নাস্তিকই না, তিনি একজন স্বঘোষিত নাস্তিক। স্টিফেন হকিং কোয়ান্টাম মহাকর্ষ ক্ষেত্র নিয়ে কাজ করছেন। তাঁকে কোয়ান্টাম গ্রাভিটি ফিল্ড তত্ত্বের জনক বলা যেতে পারে। অপরদিকে আইনস্টাইন আপেক্ষিকতা তত্ত্বের জনক এবং কোয়ান্টামতত্ত্বের অন্যতম রূপকার।
১.২ তাঁরা উভয়ই শুধু বিজ্ঞানীই নয়, তারা দার্শনিকও বটে।
১.৩ স্টিফেন হকিং তাঁর বিজ্ঞান গ্রন্থ, " From Black Holes And Baby Universes And Others Essays"এর ১১৭-১২৮ পৃষ্ঠায় দার্শনিক প্রশ্ন উত্থাপন করেছেন," সবকিছুই কি পূর্বনির্ধারিত?" তিনি অনেক ব্যাখ্যা বিশ্লেষণ শেষে দার্শনিক প্রশ্নের বৈজ্ঞানিক উত্তর দিয়েছেন এই বলে," আমার উত্তর হ্যাঁ কিন্তু উত্তরটা "না" হতে পারে কারন কি পূর্বনির্ধারিত তা আমরা কোন দিন জানতে পারবনা "। তারমানে তিনি "হ্যাঁ" এর উপরই জোর দিয়েছেন।
১.৪ এখন কথা হলো ঐ উত্তরকে যদি আমরা বৈজ্ঞানিক উত্তর মনে করি, তাহলে আমাদের মানতে হয় জগতের সবকিছু পূর্বনির্ধারিত। তার আরেক বৈজ্ঞানিক অর্থ হলো জগতের সবকিছু প্রোগ্রামড যাতে মানুষও অন্তর্ভূক্ত। অতএব, আমাদের ইচ্ছারও কোন স্বাধীনতা নেই।
১.৫ জগত প্রোগ্রামড। তবে অবশ্যই জগত শাসনে এক মহান সফ্টওয়্যার আছে যেখানে জগত একটি সিস্টেম বা তন্ত্র যা একটি মহাকম্পিউটারের সঙ্গে তুলনীয়। কিন্তু সফ্টওয়্যারের জন্য চাই একটি হার্ডওয়্যার। তখন দার্শনিক প্রশ্ন দাঁড়াবে এই হার্ডওয়্যার কোথা থেকে আসল? এর যৌক্তিক জবাব হতে পারে বিমূর্ত মহান সফ্টওয়্যারটি এমন যার মধ্যে হার্ডওয়্যারের তৈরির বিষয়টিও সংযুক্ত আছে। এক্ষেত্রে যৌক্তিক ভাবে আমরা এই সিদ্ধান্ত নিতে বাধ্য হচ্ছি যে, এই মূর্ত জগতের মূলে রয়েছে একটি বিমূর্ত মহান সফ্টওয়্যার কিংবা প্রোগ্রাম।
১.৬ এখানে আর একটি দার্শনিক প্রশ্নের উদ্ভব ঘটেছিল, তাহলো মহান প্রোগ্রামের প্রোগ্রামার কে? কিংবা মহান প্রোগ্রামের কি কোন Supreme Programmer নেই? আমি প্রশ্নটি এড়িয়ে গিয়েছি এই জন্য যে, হকিং জগতের Supreme Program এ বিশ্বাসী নয়।
১.৭ "সব কিছু পূর্ব নির্ধারিত" হকিং এর এই কথার যৌক্তিক পরিনতি হলো, "জগতের মূল উৎস হলো এক অজাগতিক বিমূর্ত মহান সফ্টাওয়্যার"। অজাগতিক ও বিমূর্ত এইজন্য যে, এর কোন মূর্ত হার্ডওয়্যার নেই! উহাই যদি সঠিক হয় তাহলে "আত্মাকে"ও তো হার্ডওয়্যারবিহীন বিমূর্ত সফ্টওয়্যার হিসেবে আমাদের মেনে নিতে হবে!!!
১.৮ জগতের মূল কারন হিসেবে, বিমূর্ত ঈশ্বর কল্পন ও বিমূর্ত সফ্টওয়্যার কল্পন সমতুল্য চিন্তা নয় কি? কিংবা বিষয়টি যদি এমন হয়, " আমি কল্পিত/বিমূর্ত ঈশ্বরে বিশ্বাসী নই কিন্তু কল্পিত/বিমূর্ত মহান সফ্টওয়্যারে বিশ্বাসী" তাহলে কেমন হয়?
১.৯ হকিং তাঁর বিজ্ঞানের বইয়ে দার্শনিক প্রশ্নের জবাব দিতে গিয়ে তিনি বরং দার্শনিক প্রশ্নেরই সন্মুখিন হয়েছেন যার কোন বৈজ্ঞানিক জবাব নেই। অথচ তিনি তাঁর " The Grand Design" এ দর্শনের সমালোচনা করে বলেছেন, "দর্শন এখন মৃত"। বরং একথা বলা যায় যে, আপেক্ষিকতার তত্ত্ব ও কোয়ান্টামতত্ত্ব আবিষ্কারের পর চিরায়ত পদার্থবিজ্ঞানের মৃত্যু ঘটেছে। বিজ্ঞানের এই সঙ্কটে জগতের প্রশ্ন সমাধানে অনেক পদার্থবিজ্ঞানীকে দার্শনিকের ভূমিকায় অবতীর্ন হতে হয়েছে।Where Science ends Philosophy begins. এখন আপনারাই বলুন দর্শন এখন মৃত না পূনর্জ্জীবীত। 
১.১০ "দর্শন এখন মৃত কিংবা বিজ্ঞাব এখন মৃত" যাই বলিনা কেন তা দর্শনের অধিক্ষেত্র কিংবা দর্শনেরই আলোচ্য বিষয়।
১.১১ যতদিন পর্যন্ত জগতের একটি মাত্র প্রশ্নও থাকবে ততদিন পর্যন্ত দর্শন মৃত হতে পারেনা।

