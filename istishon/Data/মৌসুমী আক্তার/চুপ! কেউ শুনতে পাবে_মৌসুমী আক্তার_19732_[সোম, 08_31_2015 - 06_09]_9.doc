চুপ! কেউ শুনতে পাবে


বালিকা, বালিকা! ঘুমিয়ে পড়ো,
রাত্রী শেষ, সকালের আলো যেন চোখে না পড়ে তোমার।
তোমার ঐ চোখ দুটি যেন সকাল না দেখে,আলো না পায়!
অন্ধকার রাতগুলো জেগে কাটাবে তুমি শুধু,শুধু অন্ধকার!
চুপ! আলোর কথা বলবে না;কেউ শুনতে পাবে।
বালিকা,দিবস জেগো না,
দিবস তোমার নয়, তোমার কেবল রাত্রীটুকু,কালো আধাঁটুকু।
তোমার চোখ গুলোকে জ্বলতে দাও,অন্ধকারে ঝলসে যাক!
সেই ভালো, দেখবে না, শুনবে না, জানবে না, মন জ্বলবে না।
মন জ্বালানো,হৃদয় জ্বালানো,জ্বালা পোড়ার চেয়ে চোখ জ্বালাও
চুপ! কাঁদবে না কেউ শুনতে পাবে।
অন্ধকার! ভেতরে বাহিরে?
তোমার মনের কথাগুলো ভেতরে রাখ, তোমার মস্তিষ্ক নেই,ভুলেছ?
তুমি শুধু ঘুমিয়ে থাকবে, কিচ্ছু বলবে না, আলো দেখবে না।
বলবে না,কাঁদবে না,চুপ! কেউ শুনতে পাবে।

