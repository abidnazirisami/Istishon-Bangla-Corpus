ফেসবুক ব্যবহার সম্পর্কে সচেতন হউন! 


আমার ছোটবেলায় পড়া একটা গল্প বার বার মনে পড়ে যায়- একটা কুয়ার মধ্যে অনেকগুলো ব্যাঙ বসবাস করতো। একদিন কুয়ার পাশ দিয়ে একদল দুষ্ট ছেলে হেঁটে যাচ্ছিলো। কুয়ার মধ্যে ব্যাঙ দেখতে পেয়ে ওরা কুয়ার ভিতর ঢিল ছুঁড়তে শুরু করলো। ঢিলের আঘাতে কয়েকটা ব্যাঙ আহত হল। এটা দেখে সহ্য না করতে পেরে বৃদ্ধ এক ব্যাঙ পানির উপর ভেসে উঠে প্রশ্ন করলো "তোমরা পানিতে ঢিল ছুঁড়ছো ক্যানো ??''
দুষ্ট ছেলেরা উত্তরে বলল '' আমরা তো মজা করছি। "
অতঃপর বৃদ্ধ ব্যাঙটি বলল '' তোমাদের এই মজার কারনে, আমাদের জীবন দিতে হচ্ছে! ''
গল্পটা হঠাৎ মনে পড়ে যাওয়ার কারন হল ফেসবুকের মেয়েরা কুয়ার ওই ব্যাঙ গুলোর মতই অসহায়!
একটা ছোট্ট শহরের ঘটনা। মেয়েটির নাম ছিল সুস্মিতা। মেয়েটি ফেসবুক ব্যবহার করতো এবং সেই সাথে নিজের ছবিও আপলোড করতো। একটা ছেলে মেয়েটির ছবি আইডি থেকে কালেক্ট করে, ছবিসহ একটা প্রোফাইল বানিয়ে গুগলে কল গার্ল লিস্টে দিয়ে দেয়। 
মেয়েটি তার পরিবারের সবার থেকে নম্র ও ভদ্র মেয়ে ছিল। ছেলেটা সম্পূর্ণ শহরে ছড়িয়ে দেয় যে, এই মেয়েটি কল গার্ল! যখন ঘটনাটি নিয়ে মেয়েটার পরিবারে জানাজানি হয়, তখন মেয়েটির সাথে পুরা পরিবার সুইসাইড করে। এভাবেই কালের নৃশংস ছোবলে হারিয়ে যায় কয়েকটি তাজা প্রাণ! 
এটাই ফেসবুকের দুনিয়া যেখানে ২৪ ঘণ্টাই কিছু বিকৃত চিন্তাধারার মানুষ ঘোরাফেরা করে। কিছু মানুষরূপী হায়না ঘুরে বেড়ায় যারা রাস্তায় ইভটিজিং আর অনলাইনে মেয়েদের উত্যক্ত করাতেই বেঁচে থাকার স্বার্থকতা খুঁজে পায়। আপনার আসে পাশে এমন কাউকে দেখলে অবশ্যই কঠোর হস্তে প্রতিহত করার চেষ্টা করবেন, যদি না পারেন তাহলে অবশ্যই আইন শৃঙ্খলা বাহিনীর সহায়তা নিবেন। 
ফটো প্রাইভেসি এবং ফ্রেন্ড লিস্ট এর ব্যাপারে সতর্ক থাকার সাথে সামাজিকভাবেও শক্ত হওয়া প্রয়োজন নিজ নিজ অবস্থান থেকেই, তাতে একজন একটা কিছু বললো, বানালো বা মিথ্যাচার করলো- সেক্ষেত্রে প্রাণ না দিয়ে প্রতিবাদ জানানো এবং উপযুক্ত আইনানুগ ব্যবস্থা নেয়ার মতন শিক্ষিত বা সচেতন হতে হবে সব স্তরের মেয়েদের,উন্নত দেশে যেমন সাইবার ক্রাইম করে পার পাওয়া যায়না তেমনি ভাবে গড়ে তুলতে হবে এই অপরাধ সমূহের আইন গুলো। 
আসলে প্রফাইলে ছবি না দেয়াই একমাত্র সমাধান না। যারা এরকম মন্দ কাজ করবে এরা যে আপনার একেবারেই অচেনা হবে এমন কোনো মানে নেই,অনেক দিনের চেনা কাছের মানুষও এরকম শত্রুতা করে হেনেস্থা করার চেষ্টা করতেই পারে! এর জন্যই দুর্বলতা না দেখিয়ে এমন সামাজিক দৃষ্টিভঙ্গি বা অবস্থান বানাতে হবে যেন এসব ক্ষতিকারক কিছু করে ফেললে কেউ ভেঙ্গে না পড়ে বা নিজের ক্ষতি ডেকে না এনে সোচ্চার হয় এবং ভুক্তভুগী যেন আত্মহত্যা না করতে হয় বরং অপরাধীর দৃষ্টান্তমূলক শাস্তির ব্যবস্থা করতে হবে ,তাহলে পরবর্তিতে এসব অপরাধ করার আগেই ঐসব লোক একশ বার ভাববে পরিনতি সম্পর্কে! 
ফেসবুকে এমন ঘটনা প্রতিনিয়ত বাড়ছে, কাজেই মেয়েদের পারতপক্ষে ফেসবুকে ছবি আপলোড তথা আদান প্রদানের ক্ষেত্রে বিশেষভাবে সতর্ক থাকা দরকার।

