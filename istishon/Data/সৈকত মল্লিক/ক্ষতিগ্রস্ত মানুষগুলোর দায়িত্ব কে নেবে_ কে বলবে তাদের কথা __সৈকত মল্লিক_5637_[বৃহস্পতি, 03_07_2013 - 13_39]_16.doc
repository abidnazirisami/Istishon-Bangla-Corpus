ক্ষতিগ্রস্ত মানুষগুলোর দায়িত্ব কে নেবে_ কে বলবে তাদের কথা _


সাঈদীর ফাঁসির রায় হওয়ার পর থেকে সারাদেশের পরিস্থিতি ভয়ংকর রূপ নিয়েছে। জ্বালাও-পোড়াও চলছে, বিশেষ করে হিন্দুদের ঘর বাড়ি জ্বালিয়ে দেয়া হচ্ছে। সম্পদ লুট করা হচ্ছে। হিন্দু মেয়েদের ধর্ষণ করা হচ্ছে। লাখো মানুষ আজ খোলা আকাশের নিচে আশ্রয় নিয়েছেন। বাসে, ট্রেনে আগুন দেয়া হচ্ছে। উপড়ে ফেলা হচ্ছে ট্রেন লাইন। থানায় হামলা হচ্ছে, এই বোরো মৌসুমে হামলা থেকে রেহাই পাচ্ছে না বিদ্যুৎকেন্দ্র গুলোও। মন্দির ভাংচুর করা হচ্ছে। মসজিদের গালিচায় আগুন দেয়া হচ্ছে। লিস্ট করে আলেমদের হত্যার হুমকি দেয়া হচ্ছে। ইত্যাদি, ইত্যাদি আরো অনেক কিছু !!! এক কথায় মাৎস্যন্যায় পরিস্থিতি বিরাজ করছে ।
এই সহিংসতা পরিচালিত হচ্ছে পরিকল্পিত ভাবে । শিবিরের পেইজ 'বাঁশের কেল্লা' তে এই ধরনের কুকর্ম করার জন্য নির্দেশনা কিংবা আহবান জানানো হয়েছে । ১০ টি পয়েন্টে এই নির্দেশনা দেয়া হয় । কিন্তু আবাক হতে হয়, সেই 'বাঁশের কেল্লা' কে বা কারা চালায়, তাদের বিচারের আওতায় আনা হয় নাই এখনো । রাজীব হত্যার পরিকল্পনাকারী সেই তথাকথিত 'শিবিরের বড় ভাই' এখনও গ্রেফতার হয় না কেন ? রাষ্ট্রের কোন কাজই থেমে নাই, পূর্বের ধারাবাহিকতাতেই শুধু থেমে আছে মানুষের নিরাপত্তা দেয়ার তৎপরতা । 
প্রাথমিক ভাবে শত্রু কারা, কারা এই সব দাঙ্গা পরিস্থিতির জন্য প্রধানত দায়ী, তা সবাই আন্দাজ করতে পারছি আমরা। যুদ্ধাপরাধীদের বাঁচানোর জন্য প্রকাশ্যে হুঙ্কার দিচ্ছে কারা, তাও আমরা জানি। হুমকি ধামকি কারা দিচ্ছে তাও পরিষ্কার। (মিডিয়াতে তাই দেখা যাচ্ছে) । কিন্তু সরকার কি করছে ???
প্রথমতঃ সরকারের প্রধান দায়িত্ব তার নাগরিকদের জান, মালের নিরাপত্তা দেয়া। কিন্তু আমরা তার কিছুই দেখছি না। যে মানুষগুলো গৃহহীন হয়ে খোলা আকাশের নিচে অবস্থান নিয়েছেন তার পাশে সরকারকে তো আমরা দেখতে পাচ্ছি না ! যে আলেমদের কে হত্যার হুমকি দেয়া হয়েছে তাদের নিরাপত্তার কি খবর?
দ্বিতীয়তঃ দাঙ্গা যারা করছে তারা কি গ্রেফতার হচ্ছেন? জামাত, শিবির, বিএনপির নেতারা যা করছেন, যা বলছেন তাতে কি তাঁরা আটক হওয়ার উপযুক্ত নয়? এখনো তাদের নেটওয়ার্ক ভেঙে দেয়ার কোন পদক্ষেপ কি নেয়া হয়েছে? বিএনপি, জামাত প্রকাশ্যে উস্কানি দিয়ে যাচ্ছে, দাঙ্গা পরিচালিত করছে, কিন্তু তারা আইনের আওতায় আসছে না। অপরাধী যদি চিহ্নিত হয়েই থাকে, তাদেরকে কেন গ্রেফতার করে শাস্তির আওতায় আনা হচ্ছে না !!! মাহমুদুর রহমান এখনও তো বহাল তবীয়তেই আছেন !!! কেন???
আর বাঘা বাঘা বুদ্ধিজীবীগণ (বেশিরভাগ)আজ মানুষের নিরাপত্তার বিষয়ে কথা বলার ক্ষেত্রে মুখে কুলূপ এঁটেছেন। সরকারের মতোই দায়সারা ও পিঠ বাঁচানো কথা বলে যাচ্ছেন । সরকারের মতোই তাঁরা শত্রু শত্রু খেলা খেলছেন ! আর গলা ছেড়ে উহ! আহ! ইশ! ইশ! করছেন। (আজ আহমেদ ছফা কে খুব মনে পড়ছে) দেশের ক্রান্তিকালে বুদ্ধিজীবীরা বরাবরই এই রকম কুলূপ এঁটে গেছেন ! দালালী আজ বুদ্ধিজীবীতার প্রতিশব্দ হয়ে উঠেছে ।
তবে বলে রাখা দরকার, সত্যিকারের বিচারক কিন্তু ইতিহাস। আর ইতিহাসের নির্ধারক জনগণ। দাঙ্গাবাজরা যদি দাঙ্গা না থামায়, আজ সরকার যদি জনগণের পাশে না দাঁড়ায়, বুদ্ধিজীবীরা যদি জনগণের কাতারে না দাঁড়ায়, রাজনীতি যদি জনমুখী না হয়, তবে ইতিহাস এই সরকারকে, এই শাসকগোষ্ঠীকে, এই তথাকথিত বুদ্ধিজীবী মহলকে, এই জনবিচ্ছিন্ন রাজনীতিকে ক্ষমা করবে না।

