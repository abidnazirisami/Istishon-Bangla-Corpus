যে ত্বকী'রা আজ পর্যন্ত বেঁচে আছে, তারা কি কাল বেঁচে থাকবে ___


নারায়ণগঞ্জ বাসির বিপদ-আপদের সাথী, জনস্বার্থের যেকোন আন্দোলনের সামনের সারির সংগঠক, সাংস্কৃতিক ব্যাক্তিত্ব, নারায়ণগঞ্জ গণজাগরণ মঞ্চের নেতা রফিউর রাব্বির কিশোর ছেলে ত্বকি'কে খুন করা হয়েছে। শীতলক্ষ্যায় লাশ পাওয়া গিয়েছে...!!!
কত সহজভাবে বলে ফেললাম খবরটা !!! আমাদেরও কেমন গা সওয়া হয়ে যাচ্ছে বিষয়গুলো। গা সওয়া হবেই বা না কেন ! চারিদিকে এতো এতো হত্যা-খুন-ধর্ষণ... কিন্তু কোন কিছুর বিচারের কোন খবর নাই । অপরাধ বৃদ্ধির সাথে প্রতিযোগিতা করে অপরাধের শাস্তি হওয়ার ঘটনা হ্রাস পাচ্ছে দিন দিন । গত কয়েকদিন সারা দেশে যে সহিংসতা ঘটেছে, এখনো যা ঘটছে তার তো কোন দৃশ্যমান শাস্তি আমরা দেখতে পাচ্ছি না । যদি কোন শাস্তি নাই হয়, তবে কিভাবে ভয় পাবে অপরাধী ! কিভাবে আজকের ত্বকী'রা বাঁচবে !
এই মরার দেশে আজ অপরাধী নির্ভীক । প্রতিবাদ করা কিংবা অপরাধ দমন করতে যাওয়া বরং একটা ঝুঁকির কাজ হয়ে দাঁড়িয়েছে । হত্যা করাটা সহজ, সাধারণ, সাবলীল কাজের তালিকায় জায়গা করে নিয়েছে । নিপীড়ণ করে বাঁচিয়ে রাখার চাইতে হত্যা করাটাই আজ বেশী নিরাপদ বলে প্রতীয়মান হচ্ছে । ঠিকই তো, বেঁচে থাকলে মামলা-মোকদ্দমা... (!) কি দরকার । তার চেয়ে মেরে ফেলাটাই ঝামেলাহীন ও নিরাপদ ।
কেন খুন হলো ত্বকি, তার অপরাধ কি ছিলো ... এই জাতীয় প্রশ্ন খুবই জরুরি বটে । কিন্তু তার চাইতে জরুরী প্রশ্ন হলো- খুনীদের বিচার হবে কি ??? এই খুনিদের বিচার হওয়া না হওয়ার সাথে যুক্ত আরো আরো ত্বকী'র জীবন । আজকে যে "ত্বকী"রা বেঁচে আছে, তারা কাল বাঁচবে না খুন হবে- তা নির্ভর করছে এই বিচারের উপর ।
অপরাধীকে কে সাহস দেয় ? কার পৃষ্ঠপোষকতায় অপরাধীরা নির্ভীক হয়ে ওঠে ? এই প্রশ্নের উত্তর আমরা সবাই কমবেশি জানি, এর সমাধানও টুকটাক জানি । কিন্তু সেই অনুযায়ী কাজ করতে চাই না । প্রশ্নের উত্তরটা মোটা দাগে- "রাষ্ট্রীয় ক্ষমতার সাথে যুক্ত শোসকশ্রেণী"। সমাধান তাহলে কি, তাদের প্রত্যাখ্যান করা । কিন্তু আমরা তা করছি না !!! এর একটা বড় কারণ হলো- অপরাধীরা জোটবদ্ধ । আর আমরা যারা শিকার(!) তারা পরস্পর থেকে ভীষণ বিচ্ছিন্ন । প্রত্যেকেই 'নিজে বাঁচলে বাপের নাম' নীতিতে চলি আর নিজে নিজে মরি । আমরা একবার ভাবি না, আজ যার বিপদে আমি প্রতিবাদ করবো, পাশে দাঁড়াবো কাল সেই মানুষটাই আমার বিপদে বন্দু হবে । আমরা খেয়াল রাখি না, আমাদের বিচ্ছিন্ন করে রাখাটাও ঐ খুনী রাষ্ট্রেরই তৎপরতার ফল । ঐক্যবদ্ধ না থাকার জন্য কত কত আয়োজন জারি আছে তার ইয়ত্তা নেই । মানুষের সমস্থ বৈচিত্র্য গুলোকে বৈষম্য হিসেবে দাঁড় করিয়ে আমাদের ঐক্যের মধ্যে ফাটল সৃষ্টি করে রাখে এই শোষকশ্রেণী । আর আমরা সেই ফাটলে পা দেই !!!
বিদ্যমান সমাজ কাঠামোতে অপরাধীরা হবে নির্ভীক, প্রতিবাদকারীরা হবে ভীত, সাধারণ মানুষ হবে পরস্পর বিচ্ছিন্ন শিকার । আমরা যদি আরো আরো ত্বকী'দের বাঁচাতে চাই তাহলে এই শোষকশ্রেণীকে, বিদ্যমান এই কাঠামোকে উচ্ছেদ করতেই হবে, তাছাড়া আর কোন বিকল্প নাই।

