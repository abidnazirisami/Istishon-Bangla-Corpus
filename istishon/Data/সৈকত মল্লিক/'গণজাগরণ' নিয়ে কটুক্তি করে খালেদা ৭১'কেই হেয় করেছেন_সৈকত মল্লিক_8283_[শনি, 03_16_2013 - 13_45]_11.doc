'গণজাগরণ' নিয়ে কটুক্তি করে খালেদা ৭১'কেই হেয় করেছেন


শাহবাগ চত্বরকে নাস্তিক চত্বর আখ্যা দিলেন খালেদা জিয়া। খালেদা আরো বলেছেন, ঐখানে যারা যাচ্ছে তারা যুবক নয়, তারা হলো নষ্ট প্রকৃতির দলবাজ লোক। তার মতে, এই তরুণরা কেবল ফাঁসি ফাঁসি বলে লাফায়। গান-নাচ করে তারা। সেখানে (শাহবাগে)নানা অপকর্ম হচ্ছে।
গত ৫ ফেব্রুয়ারি শুরু হওয়া যুদ্ধাপরাধীদের সর্বোচ্চ শাস্তির দাবীতে সৃষ্টি হওয়া 'গণজাগরণ' এখন বাংলাদেশের রাজনীতির কেন্দ্রবিন্দুতে পরিণত হয়েছে। 'গণজাগরণ' নিয়ে পর্যালোচনা আমারও আছে, আছে যথেষ্ট সমালোচনাও। এই পর্যালোচনা-সমালোচনা করতে পারেন যে কেউ। কিন্তু তার একটা রাজনৈতিক ভাষা থাকবে, থাকবে যুক্তি, থাকবে ন্যায্যতা। গণআন্দোলনকে ভোটের বাক্সের মতো ব্যবহার করার ইতিহাস আজ নতুন নয়, বাংলাদেশের শাসকগোষ্ঠীর রাজনৈতিক দলগুলো বরাবরই এই কাজ করে এসেছে। শাহবাগের 'গণজাগরণ'কে আওয়ামী লীগ যেমন তার ভোটের রাজনীতির কাজে লাগাতে তৎপর আছে, তেমনি জামাত সরাসরি জোটগত মিত্র হওয়ার কারণে তরুণ প্রজন্ম দ্বারা খারিজ হয়ে নগ্নভাবে গণজাগরণ বিরোধী অবস্থান নিয়েছে বিএনপি। শুধু তাই নয়, খালেদার সাম্প্রতিক বক্তব্য ৭১'এর মহান যুক্তিযুদ্ধকেই অপমান করেছে, হেয় করেছে।
এই শাসকশ্রেণীর অন্যতম প্রতিনিধি খালেদার সাম্প্রতিক বক্তব্যকে ব্যবচ্ছেদ করলেই বোঝা যাবে তিনি আর যাই হোক, জনগণের আবেগকে শ্রদ্ধা করেন না, মুক্তিযুদ্ধকে শ্রদ্ধা করেন না।
১. খালেদা বলেছেন, শাহবাগ নাস্তিক চত্বর। ঢালাওভাবে আন্দোলনকারীদের 'নাস্তিক' আখ্যা দিয়ে তিনি বাংলাদেশের সেই অধিকাংশ মানুষগুলোকেই নাস্তিক বললেন, যারা যুদ্ধাপরাধীদের বিচার চান। এটা বলার অপেক্ষা রাখে না যে, যুদ্ধাপরাধীদের বিচার চাওয়ার সাথে 'আস্তিকতা-নাস্তিকতা'র বিন্দুমাত্র সম্পর্ক নেই। খালেদার ভাষ্য অনুযায়ী শাহবাগে আসা ছোট্ট দুধের শিশুটিও 'নাস্তিক'- নেশাখোর, টুপি দাড়ি মাথায় ৭০-৮০ বছরের মুরুব্বীরাও নাস্তিক। স্কুল-কলেজ পড়ুয়া ছেলেমেয়েরা সব নেশাখোর-নাস্তিক। শাহবাগে আসা বাবা-মা-ছেলে-মেয়ে সবাই নেশাখোর।
২. খালেদা বলেছেন, ''ঐখানে যারা যাচ্ছে তারা যুবক নয়, তারা হলো নষ্ট প্রকৃতির দলবাজ লোক''। হ্যাঁ, গণজাগরণ যে দাবিকে কেন্দ্র করে গড়ে উঠেছে তা নিশ্চয় রাজনৈতিক। রাজনৈতিক দাবীর আন্দোলনে রাজনৈতিক, দলবাজ লোকজন থাকবে সন্দেহ নাই, কোন ক্ষতিও নাই। সমস্যা হয় তখন, যখন 'গণ' কোন নির্দিষ্ট দলের হয়ে কাজ করতে থাকে। তখন 'গণ' আর 'গণ' থাকে না, হয়ে যায় দলবাজ। কিন্তু খালেদা, আপনি আর আপনার দলের লোকেরা, আপনারা কি 'দলবাজ' নন? আপনার ছাত্র সংগঠনের নেতা কর্মীরা তো সবাই গণজাগরণের সাথে একাত্মতা প্রকাশ করেছিলো কিন্তু যোগ দিতে পারে নি দলবাজির কারণেই। আপনি কেন দল থেকে বিবৃতি দিয়েছিলেন,''শাহবাগের তরুণরা ফুসে উঠছে ন্যায্য দাবিতে। তবে তার সাথে তত্তাবধায়ক সরকারের ইস্যুটা যোগ হলে বিএনপি এতে যোগ দিবে।'' এটা কি দলবাজি নয় ? খালেদা আপনাকে বলছি, ''শাহবাগকে নিয়ে রাজনৈতিক ফায়দা তোলার চেস্টা হাসিনা করেছে, এখনো করছে। শুধু হাসিনা কেন আরো অনেক অনেক হিসাব নিকাশও হচ্ছে শাহবাগ নিয়ে। আর সেই হিসাব নিকাশের মধ্যে আপনিও আছেন, তা আমরাও জানি, আপনিও জানেন।''
৩. খালেদা তিরস্কার করে বলেছেন, ''এই তরুণরা কেবল ফাঁসি ফাঁসি বলে লাফায়। গান-নাচ করে তারা''। যুদ্ধাপরাধীদের ফাঁসি চেয়ে স্লোগান দেয়াকে আপনি 'লাফানো' বলছেন !!! মুক্তির গান গেয়ে শ্লোগান দেয়াকে আপনি তিরস্কার করছেন !!! ৭১ সালে অস্ত্র হাতে যেমন যুদ্ধ হয়েছে, তেমনি গান লিখে, গান গেয়ে, কবিতা লিখে, ছবি এঁকেও যুদ্ধ করেছেন বাংলার মানুষ। আপনি যখন বলছেন, 'এই তরুণরা কেবল ফাঁসি ফাঁসি বলে লাফায়', তখন তো স্পষ্টই বোঝা যায় আপনি যুদ্ধাপরাধীদের বিচার চান কিনা !!!
শয়তানে ভরে গেছে দেশটা। তবে তারা সংখ্যায় মানুষের চাইতে বেশি নয়। গণমানুষকে আজ স্পষ্টভাবে খেয়াল রাখতে হবে, 'শয়তান'কে সাথে নিয়ে 'শয়তান'র বিরুদ্ধে লড়াই করলে 'শয়তান'ই জয়ী হয়। বাংলাদেশের 'শয়তান'বিরোধী লড়াইয়ে 'শয়তান'কে সাথী বানালে আবারো 'শয়তান'ই বিজয়ী হবে। 'শয়তান' মুক্ত বাংলাদেশ গড়তে আন্দোলন-সংগ্রাম গুলোকেও 'শয়তান' মুক্ত করতে হবে।

