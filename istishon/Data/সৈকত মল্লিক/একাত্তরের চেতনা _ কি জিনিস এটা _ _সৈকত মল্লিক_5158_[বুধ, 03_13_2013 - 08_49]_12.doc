একাত্তরের চেতনা _ কি জিনিস এটা _ 


ফেব্রুয়ারির ৫ তারিখের পর থেকে দেশে অনেক অনেক ঘটনা খুবই দ্রুত ঘটে চলেছে। একদিকে যুদ্ধাপরাধীদের বিচারের দাবীতে গড়ে ওঠা ব্যাপক গণজাগরণ, অন্যদিকে দেশময় প্রতিক্রিয়াশীল শক্তির ভয়ংকর সহিংসতা। গণজাগরণের অনুপ্রেরণা হয়ে আবার প্রতিষ্ঠিত হয়েছেন জাহানারা ইমাম। তরুণ প্রজন্ম আবারো প্রমাণ করেছেন, বাংলাদেশের ইতিহাসকে দখলমুক্ত না করে, ইতিহাসের মীমাংসা ছাড়া বাংলাদেশ এগোবে না। ২০১৩ সালের এই ব্যাপক গণজাগরণ এক ধাক্কায় ৪২ বছরের মুক্তিযুদ্ধের চেতনাবিরোধী লুটপাট কেন্দ্রীক রাজনীতিকে প্রত্যাখ্যান করেছে। এই গণজাগরণ দেখিয়ে দিয়েছে, ৭১ থেকেই শুরু করতে হবে। গণজাগরণ মঞ্চ থেকে উচ্চারিত হয়েছে- বাংলাদেশে ৭১'এর চেতনার বাইরে এর কোন চেতনা থাকবে না।
একাত্তরের চেতনা ? কি জিনিস এটা ? মুক্তিযুদ্ধের আকাঙ্ক্ষাই বা কি ছিলো ? কোন আকাঙ্ক্ষা নিয়ে মানুষ মুক্তিযুদ্ধ করেছিলেন, ৩০ লক্ষ মানুষ প্রাণ দিয়েছিলেন ? তাঁরা কি শোষনের সমাজ চেয়েছিলেন ? নাকি একাত্তর শোষণমুক্তির সংগ্রাম ছিল ?
একাত্তরের চেতনা কি রাজাকারদেরকে পুনর্বাসন করে ?
একাত্তরের চেতনা কি মুক্তিযোদ্ধাদেরকে রাষ্ট্রীয় বাহিনী দ্বারা হত্যা করে ?
একাত্তরের চেতনা কি মুক্তিযোদ্ধা সিরাজ সিকদারকে হত্যা করেছিলো?
একাত্তরের চেতনা কি আদিবাসী বন্ধুদের বাঙালী হতে বলে ?
একাত্তরের চেতনা কি ভিয়েতনাম যুদ্ধের বিরোধিতা করলে গুলি করে মতিউল,কাদেরকে হত্যা করে ?
একাত্তরের চেতনা কি গণতন্ত্রের কথা বলে ''সংসদ সদস্যপদ বাতিল আইন'' কিংবা ''ফ্লোর ক্রসিং'' ব্যবস্থা জারী রেখে স্বৈরাচারের শাসন চালায় ?
একাত্তরের চেতনা কি ধর্ম নিরপেক্ষতার কথা বলে পাকিস্থানি ''শত্রু সম্পত্তি আইন'' কে ''অর্পিত সম্পত্তি আইন'' হিসেবে বহাল রাখে ?
একাত্তরের চেতনা কি চার ধারার বৈষম্যমূলক শিক্ষা ব্যবস্থা চালু রাখে ?
একাত্তরের চেতনা কি কর্নেল তাহেরের মতো বীর মুক্তিযোদ্ধাদের হত্যা করেছিলো ?
একাত্তরের চেতনা কি বিনা বিচারে মানুষ হত্যা করে ? পঙ্গু লিমনসহ ক্রসফায়ারে নিহত অসংখ্য মানুষ কোন চেতনার বলী ?
একাত্তরের চেতনা কি দেশের সাগর,বন,আকাশ,পানি,মাটি সহ প্রাকৃতিক সম্পদ লুটপাট-পাচার করে ?
একাত্তরের চেতনা কি দেশের মানুষকে জিম্মি করে সিন্ডিকেট বানিয়ে দ্রব্যমূল্য বৃদ্ধি করে ?
একাত্তরের চেতনা কি আগুনে পুড়িয়ে শ্রমিক হত্যা করে ? তারপর দায় এড়ায় ?
একাত্তরের চেতনা কি মার্কিন যুক্তরাষ্ট্রের কাছে সরাসরি হস্তক্ষেপ কামনা করে ? যে মার্কিন যুক্তরাষ্ট্র ৭১'এ আমাদের পাকিস্তানের পক্ষ হয়ে ৭ম নৌ বহর পাঠিয়েছিলো ।
একাত্তরের চেতনা কি শহীদ জননী জাহানারা ইমাম সহ রাজাকারদের বিচারের দাবীতে গড়ে ওঠা গণআদালতের গণরায়ের সাথে বেঈমানী করে ?
একাত্তরের চেতনা কি চিহ্নিত রাজাকারের সাথে আঁতাত করতে পারে ?
একাত্তরের চেতনা কি দেশের পতাকায় আগুন দেয় ?
একাত্তরের চেতনা কি শহীদ মিনার ভাঙে ?
একাত্তরের চেতনা কি ধর্মীয় প্রতিষ্ঠানে আগুন দেয় ?
একাত্তরের চেতনা কি শাহবাগ সহ দেশব্যাপী রাজাকার বিরোধী আন্দোলনকে ভোটের রাজনীতির জন্য ব্যবহার করবে ?
একাত্তরের চেতনা কি ধর্ষক, যৌন নিপীড়কদের প্রতিহত না করে পক্ষে দাড়ায় ? নারীকে সামাজিক, রাজনৈতিক, অর্থনৈতিক ও সাংস্কৃতিকভাবে অধস্তন করে রাখার সমাজ ব্যবস্থা কি একাত্তরের চেতনা ধারণ করে ?
এই প্রশ্নগুলোর সমাধান করাটা আজ জরুরী হয়ে উঠেছে। শোষণমুক্ত সমাজ প্রতিষ্ঠাই যদি একাত্তরের চেতনা হয় তাহলে ৪২ বছর ধরে এই চেতনাকে কুঠারের আঘাতে রক্তাক্ত করেছে এই শাষকগোষ্ঠী। এই দেশে যদি আমরা একাত্তরের চেতনার বাইরে আর কোন চেতনাকে ঠাই দিতে না চাই, তাহলে এই লুটেরা শাসকগোষ্ঠীকে প্রত্যাখ্যান করা ছাড়া আর কোন বিকল্প নেই। আর আবশ্যিকভাবেই লুটেরাদের বিপরীতে গড়ে তুলতে হবে সত্যিকারের দেশপ্রেমিক, একাত্তরের চেতনাসম্পন্ন জনগণের নিজস্ব রাজনৈতিক শক্তি। 

