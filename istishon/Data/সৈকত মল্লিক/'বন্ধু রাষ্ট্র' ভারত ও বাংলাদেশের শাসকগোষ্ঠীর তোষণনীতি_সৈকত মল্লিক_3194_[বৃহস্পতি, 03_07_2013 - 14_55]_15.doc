'বন্ধু রাষ্ট্র' ভারত ও বাংলাদেশের শাসকগোষ্ঠীর তোষণনীতি


প্রণব মুখারজি যখন বাংলাদেশে এসে শ্বশুর বাড়ি ঘুরে গেলেন তখন খুব বেশি করে মনে পড়ছিল, বার বার মনে পড়ছিল ফেলানীর মুখটা। কাঁটাতারে ঝুলে কিভাবে শেষ নিঃশ্বাস ত্যাগ করেছিল অভাগী ফেলানী !!! খুব মনে পড়ছিল ফেলানীকে তখন। প্রণব মুখারজি যখন বাংলাদেশে রাষ্ট্রীয় আতিথীয়তায় সিক্ত হলেন, তার সম্মানে যখন তোপধ্বনি করা হলো, তখন বার বার কানে বেজে উঠছিল বিএসএফ 'র গুলির শব্দ। বার বার চোখের সামনে ভেসে উঠছিল সীমান্তে নগ্ন হাবীবের অসহায় মুখটা !!! প্রণব যতক্ষণ বাংলাদেশে ছিলেন ততক্ষণ আমরা ভয়াবহ লজ্জিত ছিলাম, আমরা অপমানিত ছিলাম (এখনো আছি)। ফেলানীর হত্যাকারী ভারত রাষ্ট্রের প্রতিনিধি প্রণবকে সাদরে নিমন্ত্রণ করে অদর করার মধ্য দিয়ে এই রাস্ট্রই আজ খুনী হিসেবে নিজেকে প্রমাণ করেছে। প্রণব যখন অভিনন্দিত, তখন এই রাষ্ট্রই হাবীবের বস্ত্র হরণকারী হিসেবে হাজির হয়েছে। প্রণব যে পথ দিয়ে আমার দেশের সীমানায় প্রবেশ করেছে , মনে হচ্ছে সেই পথ এই রাষ্ট্রই তৈরি করেছে। যে লাল গালিচা দিয়ে প্রণব বিমানবন্দরে হেঁটে গেছেন, সেই গালিচার লাল রং অন্য কিছু নয়, আমার সীমান্তের বন্ধুদের রক্ত। প্রণবকে দাওয়াত দিয়ে নিয়ে এসে এই রাষ্ট্র সীমান্তে মানুষ হত্যাকে জায়েজ করেছে। প্রণব যখন বাংলাদেশ রাষ্ট্রের কর্তাব্যক্তিদের সাথে বৈঠক করে গেলেন, তখন কিভাবে না বলে থাকি যে, এই রাষ্ট্রই আমার দেশের পদ্মা, তিস্তা মেরে ফেলেছে ! টিপাইমুখে বাঁধ দিয়ে আরো আরো নদীকে জবাই করার তৎপরতা এখনো জারি রেখেছে ! অবাক হওয়ার মতো খবর (!), ভারতের রাষ্ট্রপতি হয়ে বাংলাদেশের রেল ইঞ্জিন উদ্বোধন করলেন প্রণব !!! কেন ??? উদ্বোধন করার আর লোক পাওয়া গেল না এই বাংলাদেশ তল্লাটে !!! এটা কি ধরণের তোষণ? সাভারে তিনি নাকি গাছ লাগাবেন !!! সমস্যা নাই, লাগাতেই পারেন। কিন্তু ক্ষোভকে থামাই কিভাবে ! সন্দেহ জাগে, ঐ গাছ অক্সিজেন ছড়াবে নাকি কার্বন ডাই অক্সাইড ত্যাগ করবে !!! এ কোন প্রণব ? এ তো সেই ভারত রাষ্ট্রের রাষ্ট্রপতি, যে রাষ্ট্র সীমান্তে মানুষ হত্যা করে ' স্বাভাবিক মৃত্যু ' বলে , জোর করে বলায় !!!
ঢাকা বিশ্ববিদ্যালয়ে সমাবর্তন বক্তা হিসেবে বক্তব্যও রেখেছেন প্রণব। ঢাকা বিশ্ববিদ্যালয় একটা উচ্চ শিক্ষা প্রতিষ্ঠান। এখানে একাডেমিক স্কলারদেরই বক্তা হিসেবে রাখা উচিৎ। তিনি কি বিষয়ে স্কলার ??? তিনি ভারতের অর্থমন্ত্রী থাকাকালীন আই.এম.এফ এর ভারতীয় ডিরেক্টর ছিলেন। আই.এম.এফ ও ভারতীয় বড় পুঁজির স্বার্থে ভারতের জনগণের বিরুদ্ধে শুধু নয়, পুরো দক্ষিণ এশিয়ার দেশগুলোতে একের পর এক ঘৃণ্য নীতি বাস্তবায়ন করেছেন এই প্রণব মুখার্জী। সিঙ্গুর-নন্দীগ্রাম সহ সারা ভারত জুড়ে সাধারণ মানুষ রক্তাক্ত হয়েছেন কর্পোরেট পুঁজির এই নৃশংস আগ্রাসনে। ঢাকা বিশ্ববিদ্যালয়ের প্রশাসন কিভাবে এটা করতে পারলেন? একটা শিক্ষককে পাওয়া গেল না এর প্রতিবাদে !!! 
বরাবরের মতো এবারো ভারত রাষ্ট্র কিছু প্রতিশ্রুতি দিয়ে গেছেন। কিন্তু ইতিহাস বলে, ভারত সরকারের প্রতিশ্রুতি বাস্তবায়নের রেকর্ড শুধু খারাপই নয় ভয়াবহ অভদ্র । কয়েকটা উদাহরণ দিলেই বোঝা যাবে...। আকালের সময়ে ভারত থেকে ৫ লাখ টন চাল কেনার চুক্তি হয়েছিলো, ৩ বছর আগে মন্ত্রী থাকাকালে প্রণব মুখার্জিও তা পাঠানোর প্রতিশ্রুতি দিয়েছিলেন। আজ পর্যন্ত এক দানা চালের মুখও বাংলাদেশ দেখে নাই। কিছুদিন আগে ভারতের এক মন্ত্রী এসে সিডর এলাকায় ঘর বানিয়ে দেবার প্রতিশ্রুতি দিয়েছিলেন। একটা ঘরও ওঠেনি। কয়েকদিন আগে ভারত থেকে ট্রেনের বগি কেনার চুক্তি হয়েছে ৯০০ কোটি টাকায়, কিন্তু আন্তর্জাতিক বাজারে যার দাম ৬০০ কোটি টাকা (পাঠক খেয়াল রাখবেন, ভারত 'বন্ধুরাষ্ট্র')। অভিন্ন নদী নিয়ে কী সর্বনাশা তৎপরতা চলছে, তা আজ আর অদৃশ্য নয়। বলা হচ্ছে, 'বাংলাদেশের কোনো ক্ষতি হবে না' কিন্তু বাঁধ দিয়ে পানি আটকানো হবে। টিপাইমুখে বাঁধ দেয়ার তৎপরতাও জারি রেখেছে 'বন্ধু ভারত'। বাংলাদেশের সীমান্তের তিনদিক ঘিরে ভারত ৫ বিলিয়ন ডলার খরচ করে কাঁটাতারের বেড়া দিচ্ছে। বন্ধুকে কাঁটাতার দিয়ে ঘিরে ভারত আপ্যায়ন করবে। সীমান্তে পাখির মতো মানুষ হত্যার কথা নতুন করে বলার কিছু নাই। সেটা চলছে, থামানোর প্রতিশ্রুতিও অব্যাহত আছে । রামপালে সুন্দরবন ধ্বংস করে যে বিদ্যুৎ প্লান্ট নির্মাণের আয়োজন চলছে তাতে ভারতীয় কোম্পানি খরচ বহন করবে শতকরা ১৫ ভাগ, কিন্তু তার মালিকানা শতকরা ৫০ ভাগ। কর্তৃত্ব থাকবে আরও বেশি। ঐ কোম্পানির মুনাফা হবে আর আমাদের সুন্দরবন ধ্বংস হবে। বাংলাদেশের বুক চিরে ট্রানজিট নেবার আয়োজন চলছে অনেক আগে থেকেই। ভারত থেকে নেয়া ঋণের টাকাতেই বাংলাদেশ সরকার তার ব্যবস্থা করছে। অথচ নেপাল যেতে ভারতের কয়েক কিলোমিটার পথ বাংলাদেশের ব্যবহার করার ব্যবস্থা এখনও হয় নাই। ভারত থেকে পণ্য আসছে অবাধে, ভারতে বাংলাদেশের পণ্য যাবার পথে হাজারো বাধা। বাংলাদেশে ভারতের সব চ্যানেল আমরা দেখি। ভারতে বাংলাদেশের চ্যানেলগুলো দেখানোতে টেকনিক্যাল সমস্যা হয় ! ইত্যাদি আরো হাজারো উদাহরণ দেয়া যাবে। ( তথ্য সূত্রঃ www.ncbd.com.org ) এবারেও আগের মতোই প্রণব মুখারজি অকৃপণ ভাবে প্রতিশ্রুতি ও আশ্বাস দিয়ে গেছেন। আবারও বাংলাদেশের নতজানু শাসকগোষ্ঠী বগল বাজাচ্ছে প্রতিশ্রুতি ও আশ্বাস শুনে।
মার্কিন-ভারত অক্ষশক্তির অনুগত এই বাংলাদেশ রাষ্ট্রযন্ত্র আজ হাবীবের মতই নগ্ন, 'ফেলানী'র মতোই কাঁটাতারে ঝুলন্ত। সংগ্রামের মধ্য দিয়ে নতুন বাংলাদেশ গঠন করেই এই নগ্ন-ঝুলন্ত অবস্থা থেকে সম্মানজনক ভাবে খাঁড়া করতে হবে এই দেশকে। সদা খেয়াল রাখতে হবে, ঐক্যবদ্ধ প্রতিরোধই মুক্তির একমাত্র পথ। দ্বিতীয় কোন পথ নাই।

