' স্বার্থপর '


আত্মকেন্দ্রিক পলায়নে পটু আমি বরাবর ,
সেদিনও তাই পালিয়ে বেঁচেছিলাম ।
একলা তোমার শুন্যতা আমায় বাঁধেনি ;
ক’ফোঁটা কাঁদলে তুমি– ফিরেও দেখিনি ।
তবু আজ, ব্যস্ততার মাঝেও সেই তোমাকেই
আদেশ দিই – ‘মনে করে ফোন কর ।‘
এমনিই আমি – ভালো থাকায় যার একছত্রতা !
কষ্টের সবটা নীল রং একাই গিলে
‘নীলকন্ঠ’ হয়ে পূজনীয় হতে চাও ?
কিন্তু তোমার তো বরনীয় হওয়ার কথা ।
মহানতার লোভ ,গ্রহনের ক্ষুদ্রতা আমায় মানায় ;
তোমার থাক - বিলোবার বিশালতা ,
সাথি হোক সুনামির জলোচ্ছাস – ঠিক সিন্ধুর মত ।
তবু মনে রেখ , আমিও রয়েছি ব্যস্ত সেই তটে -
সুবিধাবাদী ঝিনুক কুড়ানোয় ।
ভালো যে থাকতেই হবে আমায় !
‘ভালোবাসি’ – তোমায় বলতে হবে না মোটে ;
শুধু আমার হাজার পাগলামি সয়ে
ভ্রু কুঁচকে বলো : “পাগলী একটা !”
সুখের উজানে ভাসাব মনদরিয়ার সাম্পান ।
কি করি বল, আমায় যে ভালো থাকতেই হবে !
মনে রেখ , আমি এক নাছোড় মায়াবী ,
তোমার সুস্থতাই যার ভালো থাকার পাসওয়ার্ড ।
আমায় ভালো রাখতেই নাহয় যত্ন নিও তুমি ,
ভোলার জন্যই না হয় আমায় মনে রেখ তুমি ।
ভালো আমি ঠিক থাকব ।
তোমার অশ্রু নিংড়ে সুখের বৃষ্টিস্নাত হব -
জানি, এভাবেই ঠিক তোমার মনে থেকে যাব ।

