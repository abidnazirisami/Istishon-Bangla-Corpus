' ভালোবাসা টালোবাসা ___এই আর কি ! '


আমাদের মধ্যে অনেকেই তার প্রেমিক / প্রেমিকাকে বলে :
''তোমাকে আমি নিজের চেয়েও বেশি ভালোবাসি '' ...
"তোমার জন্য ভিক্ষা করতে রাজী, তোমার জন্য জীবন রেখেছি বাজি "...
"কোথায় পাইবো কলসী কইন্যা, কোথায় পাইবো দড়ি ? / তুমি হও গহীন গাং , আমি ডুইব্যা মরি ।"...
"তোমায় না পেলে, সত্যি, দিব্যি কেটে বলতে পারি ...বাঁচব না । মরেই যাব । "
 আরো কত শত , হাজার , যোজন ভালোবাসার ভালো কথা ভেসে বেড়ায় পার্কের ধারে, নদীর পাড়ে, রাস্তার ধাবায়, শীত তাপ নিয়ন্ত্রিত রেস্তোঁরায় বা ফোনের গুজ গুজে... 
যারা বলে তাদের ভালোবাসাকে সম্পূর্ণ শ্রদ্ধা জানিয়েই বলছি, সাময়িক আবেগে, উত্তেজনার বশে বা হরমোনের অতি ক্ষরণে তারা ভুল বলে । কী , চটে গেলে বন্ধু ???
একটু তলিয়ে ভাবলেই দেখা যায়, মানুষ মূলত নিজের ওপরে আর কাউকেই রাখতে পারে না । এটা দোষেরও নয় , এটাই স্বাভাবিক প্রবৃত্তি , জন্মগত মানসিক গঠন, সুতরাং এতে অপরাধ নেই কারন প্রেমে জান দিতে পারার মধ্যে যেমন আপাত হিরোইজম থাকলেও কোনো বাস্তব বুদ্ধি থাকে না, তেমনি নিজের প্রতি ভালোবাসা ১০০% থাকা তেও স্বার্থপরতা থাকে না। 
আচ্ছা, একবার ভাবুন তো , আমরা ভালোবাসা চাই কেন ? কেন খুঁজে মরি প্রেম সারা জীবন ধরে ?
( সোসিওলজির 'মানুষ সমাজ বদ্ধ জীব, তারা একসাথে থাকতে চায় , একা থাকতে পারে না...এসব ন্যাকা ন্যাকা থিওরিকে গুলি মারুন )
আমি বলতে চাইছি অন্য কারন,... প্রতিটা মানুষ চায় কেউ একজন তাঁর কাছে থাকুক তাকে ভালোবেসে থাকুক তাঁকে ভালো রাখার জন্য থাকুক । আমরা সকলেই যদি সত্যি সৎ সাহস নিয়ে বলি , তাহলে দেখব, সবার মধ্যেই একটা কমন ফ্যান্টাসি কাজ করে । 
[ব্যাতীক্রমীদের বাদ রাখলাম এই আলোচনায় । ]
 সেই কমন ফ্যান্টাসিটা হল , আমার আমি কে অন্যের কাছে প্রিয়মানুষ হিসেবে তুলে ধরা , আমার আমিকে আমি ছাড়াও আরো কারুর কাছে প্রিয় করা, আমার আমিকে আমি ছাড়াও একটা কারুর জীবনে বিশেষ মানুষ রূপে ধরে রাখা এবং পারস্পরিক বন্ধনে সারাজীবন আমার আমি কে ভালোবেসে যাওয়া, ভালো রেখে যাওয়া । অন্যের চোখে স্পেশাল হয়ে ওঠার মধ্যে নিজের স্বত্তাকে বিশেষ রূপে প্রতিফলিত হতে দেখে আমরা খুশি হই । কাউকে ভালো লেগেছে ভালো কথা । কিন্তু তার জীবনে নিজের স্থান টা পাকা করে আমরা নিজের স্বত্তাকে তৃপ্ত করতে চাই । না পেলে হীনমন্যতা এ জন্যই আসে, যে , আমার আমিকে আমি ছাড়া আর কেউ ভালোবাসে না । মানে, অন্যের কাছে নিজেকে প্রেজেন্ট করতে ব্যার্থ হলাম, হতচ্ছাড়া ভাগ্যটাই এরম...ইত্যাদি ! 
এ আসলে নিজের প্রতিই প্রেম, অন্য কিচ্ছু না । নিজেকে কি করে ভালো রাখা যায় সারাজীবন, তার চেষ্টাতেই মানুষ সংগি খোঁজে প্রেমিক/প্রেমিকার নামে । এর মধ্যে দোষের কিছু নেই তো ।
কারন, নিজেকে না ভালোবাসলে অন্যকে কি করে বাসবে ভালো ?
সম্পর্ক ভেংগে গেলে মানুষ হতাশ হয় , নিজের প্রতি তিক্ততা জন্মায় আবার কেউ প্রতিহিংসাপরায়ন হয়ে ওঠে । কারনটা কিছুই না, ওই আত্মপ্রেম । হতাশা থেকেই জন্মায় আত্মহত্যা ...সেটা কিন্তু ওই প্রেমিক / প্রেমিকার চলে যাওয়ার জন্য নয় । ''আমি কি নিয়ে বাঁচব, আমার কি হবে"... এই চিন্তায় । অর্থাৎ , শেষমেশ প্রিয় মানুষটি চলে গেলে আমার আমিত্ব ছাড়া তোমার হাতে রইল পেন্সিল , হয় তুমি ''বিরহ মানুষকে উৎকর্ষতা দেয়'' বানী কপচে কবিতা/ গল্প লিখে নিজেকে ভালো রাখো , নইলে নিদেনপক্ষে সুইসাইড নোট লিখে দুনিয়া থেকে পালিয়ে বাঁচো ! 
'ভালোবাসটি' কিন্তু শেষ অবধি তোমার নিজের জন্যই তোলা থাকল ।
--- কি বন্ধু, রাগ তোমার যতই হোক, একটু তলিয়ে ভাবো দিকি...আমি কি কিছু ভুল বললুম ? 
(যদি হ্যাঁ বল, মাপ কর তাহলে !)

