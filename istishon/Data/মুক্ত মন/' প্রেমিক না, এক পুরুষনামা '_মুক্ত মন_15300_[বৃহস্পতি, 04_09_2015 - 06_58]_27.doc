' প্রেমিক না, এক পুরুষনামা '


একটি পুরুষের সাথে মোলাকাত হল সেদিন ।
প্রচন্ড এক বিষন্নতার পায়ে হামলে পড়া
প্রেম-বিরহের কাব্য করা কীর্তিমান কবি ।
জীবন ও মৃত্যুর মাঝে
থইথই ধরা দেয় সে দ্বিতীয়টির ফাঁদে ;
তাকে নিয়েই কবিতা, গল্প, স্বপ্ন, কান্না আরো কতকিছু ।
নীল কষ্টের যন্ত্রনা তাকে অমর করেছে, দাবী তার-
তাই তাকে নিয়েই কষ্টকল্পনার উজান ঠেলা ।
জীবনের সবুজ রং সে মাখতে চায় না ,
সবুজরঙা মেয়ে যে তাকে আকণ্ঠ রাঙাতে চায়
ভেজাতে চায় অকাল দোলে –সে মানতে চায় না ।
সে যে নীল মৃত্যুর পায়ে সমর্পিতপ্রান প্রেমিক ।
সে সবুজবালিকার প্রেম দেখে না, সমর্পন দেখে না,
শোনেনা না-বলা কথাগুলো, বোঝেনা না-কাঁদা কান্নাগুলো ।
কেবল অভিযোগ রাখে ‘কেমন তুমি মেয়ে? মৃত্যু নিয়ে আগ্রহ নেই মোটে!’
অনুচ্চারিত প্রেম তখন অভিযোগের ‘ত্রিকোন’ সমীকরণে সাঁতার কাটে ।
এ হেন পুরুষের প্রতি প্রেম নয় ,
আমার করুনা জাগে খুব।
‘ত্রিকোন’ শব্দটা জীবন মৃত্যুর মাঝে বড্ড বেমানান ;
কাব্যময় জীবনের খোঁজে যে পুরুষ দিশেহারা হয়
সে তো প্রেমিক নয়, ইচ্ছে করে ভুল পথে আসা পথিকমাত্র ।
তাকে জল দাও, ছায়া দাও, আশ্রয়ও দাও – কিন্তু প্রেম কেমনে ?
সবুজ-বুকের ঘ্রান নেওয়ার মাঝেও মৃত্যুর নীলিমা খোঁজা
প্রেম নয় , পুরুষের চিরন্তন ‘মহানুভব’ হবার কামনা মাত্র ।
ও নিয়ে কবিতা লেখা আসে, কামও আসে হয়তো, কিন্তু
ভালোবা্সা কিছুতেই নয় ।
জীবনকে মৃত্যুর পায়ে স্থান দেওয়া
বিপ্লবী সত্ত্বার জন্ম দেয় , প্রেম নয় ।
সবুজ বালিকা যখন চিৎকার করে একটি কবিতা পড়ে :
“মন ওঠো ! ওঠো মন এবারে ওঠো।
অনেক তো হল দেওয়া , এবার ওঠো ওই অপ্রেমিক থেকে ।
ভুল মানুষ থেকে, ভুল পথ থেকে এবারে ওঠো ।
এবারে মানুষ চাও, পুরুষ নয় ।“
তখন , তার ছাইচাপা দহনে প্রেমের সবজেপাতা
পুড়ে পুড়ে খাঁটি সোনালী হয় ,
আর সবুজমেয়ে হয় চকিতে সাতরঙা ফিনিক্স ।
এমন সব লুটানো মেয়ের প্রতি আমার
কান্না নয়, বড় গর্ব আসে ।
জীবনযাপনকে যে পুরুষ নাট্যশালা বানায়
সেই নাট্যকারকে আমি দয়া করি না ;
মরণকে জীবনের উপরে ঠাঁই দেয় যে পুরুষ
আমি তার মনুষ্যত্বকে স্বীকার করিনা ।

