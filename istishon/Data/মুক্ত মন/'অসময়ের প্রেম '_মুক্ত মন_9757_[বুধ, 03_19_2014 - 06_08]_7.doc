'অসময়ের প্রেম '


 বড় মনে পড়ছে তোমায়,
সকাল থেকেই - কারণ নেই
তবু, উচিৎ নয় তবু ।
এ সময়ে কি তোমার আসা উচিৎ বল !
দেখছ, আমি কেমন ভিখিরিবৎ -
এক জীবন শুন্যতা নিয়ে বাঁচছি ।
মাথায় ছাদ নেই, কাঁধে স্বান্তনার হাত?
তাও নেই - কোটরাগত চোখে হাভাতের
ক্ষুধা , বুক জুড়ে কর্কট রোগের তান্ডব -
আর হঠাৎ সামনে তুমি দাঁড়ালে ।
এলে তো এলেই, সঙ্গে আবার প্রেম !
এই অসময়ে এমন প্রেম কেউ আনে ?
নেবই বা কেন এ প্রেম, যা তুমি
'যেকোনো কাউকে' দিয়েছ !
কি করে ভোলাবে আমায় যে, তুমি আজ অন্য কারুর ?
একদিন যে বাহুতে জড়াতে আমায়
সে হাত আজ অন্য কাউকে ছোঁয় ।
যে চোখের তারায় কাঁপন জাগত আমায় দেখে
সে আঁখি আজ অন্য নগ্নিকায় প্রলুব্ধ ।
যে ঠোঁট একদিন আমায় আমূল ভিজিয়েছিল
সে আজ অন্য লিপস্টিকে সিক্ত !
তবু,তুমি যখন বললে আজো ভালোবাসো -
আমি সত্যি সত্যি শিহরিত হয়েছি ।
এত বার করে বল- ভালোবাসি, ভালোবাসি ;
বিশ্বাস করতে লোভ হয় যে, সত্যি বাসো ।
সেদিন যখন বলে চললে নিজের অব্যক্ত
যন্ত্রনার দাম্পত্য, অন্য কারুর শঠতার কথা ;
আমার সাথে তার প্রচন্ড অমিলের তুলোনা -
আমি কেমন নির্বোধ বালিকার মত মনেমনে নাচলাম ।
যখন বললে, শরীর তাকে দিলেও মনজুড়ে শুধু
আমারই রাজ্যপাঠ , আমি চাইলে শরীরজুড়েও
নিতে পারো নিষিদ্ধ গন্ধম ;
গোপনে সত্যিই ভিজে উঠলাম অবোধ কিশোরী ।
নিষিদ্ধ প্রেমের মৌতাতমাখা ফোন যখন থামল ,
দেখি শুধু বলেছ , মাঝেমধ্যে যেন খবর নিই:
'কেমন আছ' - কই একবারো তো জানতে
চাওনি 'কেমন আছি আমি ?'
- এ তোমার কেমন ভালোবাসা গো !
নাকি এ ভালোবাসা নয় , এ প্রেম নয়,
এ শুধু অসময়ে জন্মানো এক অতৃপ্ত পরকীয়া ।
সত্যি তো, এ সময়ে ভালোবাসার আসতে আছে, বল ?
এ নিদারুন দুঃসময়ে - যখন এক জীবন বিদায় নেয় ,
ফেলে যায় মৃত্যুপুরীর অসম্পূর্ণ কাজ
এসময়ে প্রেম আসে , বল !
তুমি তো নিয়েছই সব ,
অন্তত স্মৃতির ছিবড়েটুকুই থাক আমার ।
ওটুকু নিয়েই না হয় পুষিয়ে নেব বাকীটুকু কাল ।
তুমি তো অন্য কারুর , কিভাবে স্বীকার করি:
'ভালোবাসি তোমায়' -
কপট কাঠিন্যের মুখোশটুকুই না হয়
'মুখ' হোক আমার ।
জানো বা নাই জানো, তোমায় মনে করে
এক আঁধার শুন্যতার গায়ে আজো আমি আংগুল ছোঁয়াই ।
কিন্তু তোমার পরকীয়া তুষ্ট করে , বল ,
কি করে আমার তৃষ্ণা মেটাই ?

