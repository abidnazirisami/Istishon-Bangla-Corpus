'' বাস স্টপের মেয়েটি ''


''অ্যায় , তোর বাড়ি কোথায় রে ?'' - প্রশ্নটা করতে কিছুটা চমকে গিয়ে ঘুরে দাঁড়ালো মেয়েটি । রেলিং এ ভর দিয়ে দাঁড়িয়েছিল । বয়স তেরো চৌদ্দ হবে , রং শ্যামলা , চোখমুখ যে খুব উজ্জ্বল তা কিন্তু নয় । কেন জানি না, অবাক হয়ে পড়েছে আমার প্রশ্নে ।
- "বাড়ি? আমার ?''
ওর পাল্টা প্রশ্নে এবার হতবাক আমি । 'বাড়ি কোথায়' এর মত নিরীহ একটা প্রশ্ন যে একটা সাধারণ মেয়েকে এতটা চিন্তিত করবে ভাবতে পারিনি । বাসস্ট্যান্ডে দাঁড়িয়ে ছিল অনেকক্ষন , কৌতুহল মেটাতে তাই করেছিলাম প্রশ্নটি । ও কোথায় যাবে জানি না । তবে দ্বিতীয়বার আমি আর জিজ্ঞেস করিনি । আমার বাস তীক্ষ্ণ শব্দে এসে পড়েছিল সামনে ।
রাত্রে খাবার টেবিলে টুকাই হঠাৎ বলল - " মাম্মাম , আজ টিচার জিজ্ঞেস করেছিল , 'What are our Three Primary needs ?' আমি জানতাম না । তাই বলতেই পারি নি । তুমি জানো অ্যানসারটা ?"
- "লিখে রাখ , The Three Primary needs of us are Food , Cloth and Shelter
'শেল্টার ' - বাড়ি,আশ্রয় , সুরক্ষিত স্থান , ঠিকানা - অভিধানে এতগুলো প্রতিশব্দ পেয়ে বেশ ধাক্কা খেলাম । কি সুন্দর মুখস্থের মত এই শব্দগুলো লেখা আছে ঐ ইংরাজী শব্দটার অর্থ হিসেবে । যেকোনো শিক্ষিত মানুষই এতে অভ্যস্থ , অবাক হওয়ার তো কিছু নেই । হঠাৎ মনে পড়ল ঐ বাসস্ট্যান্ডের মেয়েটাকে । কেমন চমকে উঠেছিল সে 'বাড়ি' শব্দটিতে । এরকম একটা নিরীহ শব্দও বিস্মিত করেছিল ওকে , ভাবিয়েছিল । আচ্ছা ও কি লেখাপড়া করেছে টুকাইএর মত ? মনে তো হয় নি । জামা কাপড় ময়লা ছিল , দৃষ্টি টাও ছিল কেমন উদাসীন - অন্তত আমার 'নিশ্চিত গন্তব্যের' চোখে তো বটেই । আর একটা জিনিসও আমার চোখ এড়াই নি, তা হল বাসে ওঠার আগে ওর সাথে চোখাচুখি হতেই মৃদু হেসেছিল মেয়েটা ।
তারপর যা হয় - ভিড় ঠেলা , ব্যাগ ও দেহ সামলানো , অন্যের ঘাম ও কর্কশ বাক্যবান-গালাগালি-কাশি ও খালাসির চিৎকার সব সামলে যখন নামলাম , মেয়েটিকে বেমালুম ভুলে গিয়েছিলাম ।এখন হঠাৎ মনে পড়ল - ওরা অবাক চাহনী ও তার সাথে বড় বেমানান মৃদু হাসি । বাড়ির প্রশ্নে হাসি !- জানি না একে ঠিক কিভাবে ব্যাখা করব । প্রশ্ন এড়িয়ে যাওয়ার হাসি ? উত্তর নেই তাই হাসি ? অবজ্ঞার হাসি ? শ্লেষের হাসি ?
 এসব নিয়ে ভাবতে বসে নিজেকে খুব বোকা বোকা ঠেকল । ভাবনা কিন্তু মন ও মস্তিষ্ক থেকে বিদায় নিল না । আচ্ছা, সব মানুষের অন্য দুটি প্রাথমিক চাহিদার মত বাড়ি বা আশ্রয়স্থল বা ঠিকানা থাকে ? ধরা যাক, একটা দু-তিন বা চার কামরার ফ্ল্যাট বা বাসা, যার মধ্যে তিন থেকে চার জন প্রানী বাস করে - এটাই কি তাদের বাড়ি ? অথবা কিছু মানুষ , যারা একত্রে ঘুরে বেড়ায় বেদুইন যাযাবরের মত, তাঁবুই যাদের শীত-গ্রিষ্মের আশ্রয় , তাদের কাছে বাড়ির চেহারা কি তাঁবু মাত্র ? আবার ধর , এক ভবঘুরে যার রাত কাটে ফুটপাথে , দিন কাটে রাস্তায় , বাসে , ট্রেনে, নগরের বাজারের পথে , তার বাড়ি কোনটা ? অথবা, মনে কর , বস্তির সেই শিশুকন্যা যার জন্মলগ্নে সব ছিল , কিন্তু হঠাৎ আগুন গ্রাস করল ছাদ, খাবার ,পোষাক বাসনপত্র ও মা কে । বেঁচে থাকা শিশুটি একদিন বুঝল অন্ধকার বাড়িতে একটা অন্ধকার নাম নিয়ে বেড়ে উঠেছে সে । প্রতি রাত্রে হাত বদলে , প্রতি মাসে ঠিকানা বদলে , সে এখন বড় বড় মানুষের সঙ্গে বড় বড় দেশে ভ্রমন করে - তার বাড়ি কি ওই দেশগুলি ? আচ্ছা, সে নাহয় ছেড়েই দিলাম , মনে করোতো , সেই শিক্ষিতা মেয়েটির কথা - জন্ম যার হসপিটালে , বড় হওয়াটা বেশকিছু অপরিচিত অনাত্মীয়র হাতে, মায়ের মুখে শুনেছে বটে 'দেশের বাড়ি' বলে কিছু একটা আছে তাদের, কিন্তু সেটার স্বাদ কি কোনোদিন জানতেও পারেনি ,দিন কাটিয়েছিল'বাবা' নামক ব্যক্তির ফিরে আসার ।তারপর বড় হয়ে ছাদ বিশিষ্ট বাড়ির মত কিছু একটা পেল বটে কিন্তু 'বাড়ি' কি পেল ?বা যাদের হস্টেলে পড়াশুনা , চাকরি ভিনরাজ্যে , ট্র্যাঙ্ক আর জুতোর সঙ্গে ঠিকানাও বদলে যায় - তাদের কাছে বাড়ির সংগাটা ঠিক কেমন ?
 রাত একটা দশ !!
বুঝলাম চিন্তারা জট পাকাচ্ছে । কিছুটা পরিস্কার , কিছুটা আবছা ...কিন্তু কিছুতেই যেটা পরিস্কার হচ্ছে না, তা হল ঐ মেয়েটির রহস্যময় হাসি !
ও যদি প্রশ্নটা এড়িয়ে যেতে চাইত তবে অমন করে পালটা প্রশ্ন করত কি? আর অবজ্ঞা করারও কোনো কারণ ছিল না । উত্তর না জানা থাকলে বলতে পারত 'জানি না' বা অন্য কিছু ।
আর সত্যি বলতে কি জানার আগ্রহ আমারই কি ছিল যথেষ্ঠ !
তাহলে কি সেটা ওর শ্লেষের হাসি ছিল ?
হয়ত ও বলত কিছু , কিন্তু আমার নিশ্চিত গন্তব্যের নিশ্চিত বাসটি এসে যাওয়ায় নিশ্চিত ভাবেই আমি এমন শশব্যস্ত হয়ে উঠে গেলাম যে, ও হয়ত বলতে সুযোগই পায় নি ওর বাড়ির কথা । এটা নিশ্চিত যে, কোনো তিন কামরার ফ্ল্যাট-বাসা ওর নেই , বেদুইনও নয় সে । তবে সে কি ওই হাত বদলানো কালো মেয়ে , নাকি সেই অবাঞ্ছিত অনাহুতের মত বেড়ে ওঠা কিশোরী সে যার কাছে ছাদটা ঠিক বাড়ি নয় , 'বাড়ির মত কিছু' একটা !
উত্তরটা যাই হোক না কেন , উদাসীনির ওই বিবর্ন রুক্ষ ঠোঁটের হাসিটি অনেক না-বলা কথার চাবিকাঠি ছিল । সে হয়ত বলতে চেয়েছিল :
"দিদিমনি , তোমারা শেখাও মানুষের তিনটে চাহিদার কথা । আরো একটা শিক্ষাও আছে । সেটা জানার , শেখার বা শোনার সময়ই নেই তোমাদের । একদিন এস সময় হাতে নিয়ে , সেদিন বলব আমার কথা ।"
জট পাকানো চিন্তাদের জট কতটা খুলল জানি না , তবে ভাবনা গুলো কালো কালো অক্ষরে নিজেদের জানান দেওয়ার পরে বুঝলাম আমার গলা তেষ্টায় শুকিয়ে কাঠ । জলের বোতল খুঁজতে গিয়ে দেখি আমাদের বাড়ির কাজের মেয়েটি বোতলে জল ভরতে ভুলে গেছে ।
'আমাদের বাড়ির ..." -- এটাই কি তবে আমার সত্যিকার বাড়ি ? 
হু হু করে তেষ্টা বাড়ছে । কিসের তৃষ্ণা ?
সে গল্প না হয় আর একদিন বলব ।

