 অসুখ


 বহুদিন হল মাথার কোষে কোষে
গনগন করে আস্ত ভিসুভিয়াস,
বহুদিন কেউ হাত রাখেনি ।
তপ্ত কপালে ।
বহুদিন কেউ শুষে নেয় নি
কপোল বেয়ে নেমে আসা
ক্ষিপ্ত লাভা ।
বহুদিন কেউ বলে নি,
'কাছে এস।'
কেউ বলেনি,'কখন এলে?
খেয়েছ কিছু? '
কেউ ডাকেনি, 'ও সোনা, বাবু... কি করছ?'
বহুদিন ।
মোবাইলটাও দেখি , বিট্রে করছে রোজ,
সারাদিন না বেজে থাকতেও পারে বেশ ।
কারণ খুঁজে দেখি সেও মত্ত পরকীয়ার
মেসেজ চালনায় ।
আমি এক জন্মের বোকা প্রেমিক-
মানুষের কাছে প্রত্যাখ্যাত হয়ে
সুখ খুঁজি শেষে যন্ত্রের কাছে ! ছিঃ !
খুঁজতে খুঁজতে রাত কাবার হলে
দেখি তপ্ত লাভারাও হাল ছেড়ে বরফশীতল
দাগ রেখে গেছে বিছানা-বালিশে ।
বহুকাল শেষে যৌবন ধুসর হল-
আজকাল,তাই অসুখ খুঁজে বেড়াই,
একটা অসুখের কেউ সন্ধান দিতে পার ?
টুপ করে ঝরে যাওয়া নীল জীবনের
ওপর একটু অসুখের দাবী তো রাখতেই পারি ।

