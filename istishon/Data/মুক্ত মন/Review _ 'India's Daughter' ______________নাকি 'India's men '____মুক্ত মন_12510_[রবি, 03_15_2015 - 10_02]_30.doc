Review _ 'India's Daughter' ______________নাকি 'India's men '___


India's Daughter দেখার পর থেকে একটাই প্রশ্ন মাথায় ঘুরছিল নামকরনের সার্থকতা । নামটা কেমন হল ? কেনই বা হল ? 
পরিচালক লেসলী India's Daughter শিরোনামে দিল্লীর প্যারামেডিক্যাল ছাত্রী জ্যোতি সিংহের উপরে ২০১২ সালের ১৬ ই ডিসেম্বর রাতে চলন্ত বাসে তিনজন পুরুষ দ্বারা অকথ্য নারকীয় ধর্ষণ এবং খুনের চেষ্টার পেছনের কারন খুঁজতে চেয়েছেন , ধর্ষকদের জেলজীবন , জ্যোতি সিংহের মা-বাবার মতামত , সেদিনের সেই ঘটনার পরবর্তি জনরোষ ইত্যাদিকে দেখিয়েছেন বা খুনিদের (হ্যাঁ, এদের আলাদা করে ধর্ষক বলার কোণো জায়গা নেই, 'খুনি'ই ঠিক ) সাক্ষাৎকারে যে পুং-মানসিকতাকে ফুটিয়ে তুলেছেন ,তা নিশ্চয় প্রশংসনীয় কিন্তু তাতে কোথাও কোনোখানেই India's Daughter নামটার সার্থকতা আমি পাই নি ।
বরং বারবার মনে হচ্ছিল নামটা India's Men দিলে বড্ড প্রাসংগিক ও সার্থক হত ।
কারন , সারা তথ্যচিত্র জুড়েই ধর্ষক মুকেশ সিং এবং তার ডিফেন্স ল'ইয়ারের যে মানসিকতা হাইলাইটেড হয়েছে, তাতে কোথাও যেন জ্যোতি সিংহের লড়াইটা আড়াল হয়ে গেছে ।
তবে জ্যোতি সিংহের মা বাবার যে স্বাধীনচেতা ও আপোষহীন স্বভাব তাদের সাক্ষাৎকারে জেনেছি তাতে বার বার শ্রদ্ধায় মাথা নুয়ে পড়ছিল । হ্যাঁ, 'ইন্ডীয়ান ফাদার-মাদার' দের কিন্তু এই তথ্যচিত্র থেকে অনেক কিছুই শেখার আছে । 
যারা কেবল সেদিনের ঘটনা কি হয়েছিল তার ভিজ্যুয়াল চিত্র দেখার জন্য এই ছবিটি দেখতে চান, তাদের আশায় এক বস্তা ছাই !
এ ছবি মূলত জ্যোতির মত মেয়েদের বাস্তব জীবনী ।
হ্যাঁ, আমরা যাদের নিস্তরঙ্গ জীবনে একটা বয়ফ্রেন্ড বা একদিনের ডেটিং বা একটা সিনেমা দেখার পরবর্তি ছবিটা সব দিন গতানুগতিক থাকে না , এক একদিন হয়তো আমাদেরই কোনো একজন মেয়ের সন্ধ্যেটা হতে পারে ১৬ ই ডিসেম্বরে'১২ -র মত । এ ছবি তাদের ছবি ,তাদের পরিবারের ছবি , বাবা-মা এবং তথাকথিত ভারতীয় সমাজের রন্ধ্রে রন্ধ্রে বসা কিছু সংস্কার , রুটিন, মোরালিটি ...এসবের মেল বন্ধন নিয়ে বানানো নিটোল একটি অডিও-ভিজ্যুয়াল প্রতিবাদ ।
জ্যোতি এ যুগের মেয়ে । তার চিন্তাধারায় যে আধুনিকতা থাকবে তা অনুমেয় , কিন্তু তার অতি সাধারন ছা-পোষা বাবা-মায়ের মানসিকতা যে কতটা উদার এবং সাপোর্টিভ তা এ ছবি না দেখলে স্রেফ মিডিয়া ফুটেজে বোঝা যেত না ।
মেয়ের জীবনের এত বড় একটা দূর্ঘটনা ঘটার পরেও বাবা-মা শক্ত করে মেয়ের হাত ধরে রাখেন , লড়াইয়ে কাঁধে কাঁধ মিলিয়ে পাশে থাকেন , আত্মীয়-স্বজন -মিডিয়া-রাজনীতিক সবার কটূবাক্য উপেক্ষা করেও কেবল ইনসাফ পাওয়ার অদম্য জেদে আদালতের চৌকাঠে মাথা উঁচু করে পা ফেলেন , বারবার ... তা দেখতে দেখতে চোখ জ্বালা করছিল । 
মেয়ের রাতে সিনেমা দেখতে যাওয়া বা বয়ফ্রেন্ডের সাথে ডেটিং যে খুব সাধারন একটা ব্যাপার তা আমাদের অনেক উচ্চ শিক্ষিত বাবা-মায়ের মাথায় ঢোকে না । জ্যোতির বাবা-মা এক্ষেত্রে ব্যতিক্রম ।
১০০ কুর্নিশ লেসলী ।
শুধু ওই নাম ...
জ্যোতি সিং নিশ্চয় ইন্ডীয়ান মেয়ে । কিন্তু ইন্ডিয়ার ডটার-রা কি জ্যোতি সিং ? এত বড় কমপ্লিমেন্ট কি আমাদের মত শপিং মলে ঘোরা, চ্যাট-প্রেমে বিশ্বাসী, অতি আধুনিক ,নেট/টেক স্যাভি, উচ্চশিক্ষিত অথচ পণ দিয়ে বিয়েতেও রাজী,
পাড়ার দাদার ভয়ে মাথা নিচু করে মোবাইলে এস এম এস পাঠাতে ব্যস্ত , কালার করা কেশবতী এবং ক্রন্দনপ্রিয় মোবাইল জেনারেশনের প্রাপ্য ? সবাই কি জ্যোতির মত অত জ্যোতিঃপ্রভা ধরে ?
দিনের কলেজ, নিজের পড়াশুনা, হাত খরচ এসব চালাবার জন্য নাইট শিফটে কল সেন্টার জব করে যে জ্যোতি নিজের পায়ে দাঁড়াবার জন্য দিনাতিপাত করত, সকলের অবাক কৌতুহল ও প্রশ্নের জবাবে ছোট্ট করে স্রেফ বলত "অত শত জানিনা । এ ছাড়া আর উপায় নেই , তাই করতে হয় ।"
--- সেই মেয়ের মত ক্ষমতা কি ইন্ডীয়ার ডটার দের আছে ?
জ্যোতি নিশ্চয় ভারতের সন্তান , কিন্তু তা নাহলেও কি খুব কিছু বদলাত জ্যোতির জীবনীশক্তি বা মানসিকতা বা সাহস বা প্রতিভা ?
বরং জ্যোতি 'ইন্ডিয়া' -য় থেকেও এরম এটাই বিস্ময়কর হওয়া উচিৎ ।
"দিল্লী মে বেহেন বোলতা কৌন হ্যায় !"--- আজকের ইন্ডীয়ার ডটারদের কিন্তু এটা একটা কমন আর বড় প্রশ্ন । কারন, মুকেশের ডীফেন্স ল'ইয়ারের মন্তব্য ! মেয়েদের প্রতি চরম হীন, নীচ মানসিকতা ফুটে উঠেছে এনাদের কথার প্রতিটা কমা, দাঁড়িতে ।
মুম্বাই হামলার অন্যতম ধৃত ষড়যন্ত্রী আজমল কাসভের কেস চলাকালীন মুম্বাইয়ের কোনো ডীফেন্স ল'ইয়ার ওর কেস নিয়ে চায় নি । এক যোগে সকলে 'না' বলেছিল । কারন সঙ্গত ছিল , যুক্তিবোধ্য ছিল । দেশের প্রশ্ন, দেশপ্রেমের প্রশ্ন , জাতীয়তাবাদের প্রশ্ন আরো নানাকিছু ...
জ্যোতি সিং এর কেসে আমরা দেখেছি এক উলোট পুরাণ । হ্যাঁ , নিশ্চয় দুটো কেস আলাদা, পরিস্থিতি আলাদা ,প্রেক্ষিত আলাদা , সেন্টিমেন্ট আলাদা ।
এখানে তাই যতই দেশ জুড়ে মোমবাতি পুড়ুক , কুশপুতুল জ্বলুক , বিক্ষোভ হোক ডিফেন্স ল'ইয়ার আটকে থাকলেন জ্যোতির বয়ফ্রেন্ড প্রশ্নে , রাতে একা মেয়ের বাইরে বেরোনোর প্রশ্নে , মা-বাবার দেওয়া শিক্ষার প্রশ্নে , 'ইন্ডিয়ান কালচার'-এর প্রশ্নে , আমাদের সভ্যতা ও মেয়েদের পোষাক প্রশ্নে !
কারন , জ্যোতির বিপক্ষে ল'ইয়ারদের কাছে দেশের অবস্থান যেমনই থাকুক, পুরুষতন্ত্রের অবস্থান অবশ্যই সর্বাগ্রে ।
এনারা ইন্ডিয়ান পরে ...আগে পুরুষ । সুতরাং তাঁদের লিখিত নিয়মের বাইরে তাঁদের পারমিশন ছাড়া তাঁদের সাহায্য ছাড়া তাঁদের ঘরের মেয়েরা যদি বাইরে এক পাও ফেলে তবে 'হাম হামারে আপনে বেটি কো জিন্দা জ্বালা দেঁতে"---এই হবে পরিনতি ।
তাই এই সিনেমার নাম, আমার মতে , 'Indian Men' দেওয়াই উচিৎ হত ।
আফটার অল, ইটস ম্যান ওয়ার্ল্ড ! নো প্লেস ফর উইমেন ।

