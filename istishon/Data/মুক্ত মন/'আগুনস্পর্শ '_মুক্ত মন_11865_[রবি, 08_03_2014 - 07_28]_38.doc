'আগুনস্পর্শ '


 আগুন, আগুন, আগুন নিয়ে খেলছে গণতন্ত্র ;
দাড়ি-টুপি-গোঁফ-শুভ্র বসন মুচকি হাসছে -
বাবাজির দল, মোল্লাতন্ত্র ভ্রূকূটি হানছে -
কোটি মানুষের অশ্রু মিনতি ঠেলছে রাষ্ট্রযন্ত্র ।
আগুন যখন হিমাচল ছুঁয়ে গলাবে বরফ-গোঁড়ামি
পাশ ফিরে শোয়া মানুষ জাগবে
নেতায় মাথায় বিরোধ লাগবে ;
মানব মিছিলে হেঁটেও সেদিন হাসবে জন্মভূমি ।
‘ভালো থাকো আগুন,’ ‘ ১০০ বছর আরো বেঁচে থাকো তুমি’ -
এটুকু চেয়েই প্রহর গুনেছি ;
চলতে চলতে পড়েছি, উঠেছি -
একদিন ঠিক আশার সূর্য উঠবে রাষ্ট্রে, জানি ।
সেই সকালে আগুনের আঁচ প্রথম যখন ছুঁয়েছি
পুড়তে পুড়তে ইস্পাত হয়ে ,
কালো হাতগুলো পাশ কাটিয়ে
নুয়ে পড়া থেকে সোজা হয়ে আমি একাই দাঁড়িয়ে উঠেছি ।
‘ফিরে এস আগুন ’ আমাদের মাঝে
‘থেকে যাও তুমি’ মানবতা রাজে ।
তোমার জন্য শুভ্রতা ছেড়ে গেরুয়া ধরতে রাজী –
তোমার আশায় মিছিলে হাঁটা নিঃশ্বাস রাখি বাজি ।

