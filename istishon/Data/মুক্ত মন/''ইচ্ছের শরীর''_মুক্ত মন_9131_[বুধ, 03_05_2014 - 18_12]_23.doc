''ইচ্ছের শরীর''


না-ঘুমোনো রাত , চেনা মৌতাত শেষে -
প্রত্যুষ ঠোঁট সূর্য্য অধরে মেশে ।
একটি ইচ্ছে এ বেলায় জন্মায় ,
জলের মত ক্ষনে ক্ষনে বদলায় ।
ফোঁটা ফোঁটা রং কোষে কোষে ফুটে ওঠে ,
দমকা হাওয়ায় উজানের পানে ছোটে ।
ছোট্ট মেয়েটি খেলছিল খেলাঘরে -
ইচ্ছে-শরীর তাকেই বসত করে ।
কাগুজে নাওয়ের চালক সে মনমাঝি ;
শিকল ভাঙ্গার নেশায় মাতল আজি ।
এক্কাদোক্কা, বুড়িবসন্ত , লুকোচুরি -
ইচ্ছে-শরীর ভালোবাসে সোনাঝুড়ি ।
একলা মেয়েটি ইচ্ছের রঙ্গে রাঙ্গা ;
বয়স হয়েছে - হিসেব নেই কো জানা ।
নিঝুম দুপুরে সুজন নাই বা আসে -
গান , কবিতা , ছড়া আর রং পাশে ।
ফোঁটা ফোঁটা রং ছাপিয়ে শরীরে আসে ,
চির-বসন্ত ওড়না বাতাসে ভাসে ।
মন-চাষীদের খামার হয় না খালি -
ইচ্ছেকন্যার বয়স বেড়েছে ?
বয়ে গেছে তার ভারি !

