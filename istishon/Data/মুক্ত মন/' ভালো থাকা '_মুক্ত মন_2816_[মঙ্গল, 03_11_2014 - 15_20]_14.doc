' ভালো থাকা '


 সময় যখন সামনে দাঁড়ায় এসে,
তখন শুধুই 'আজ' নিয়ে আসে -
'কাল' এর জটপাকানো চিন্তাদের
সঙ্গে আনে না - এমনই পিছুটানহীন ।
আমার বাউন্ডুলে ভালোবাসাও
হঠাৎ হঠাৎ যখন আমায় ছোঁয়
গলা থেকে গোড়ালি ডুবে নাকাল হই !
সমস্ত 'কাল' কে কাঁচকলা দেখিয়ে
মুহুর্তকেই আষ্টেপৃষ্টে আঁকড়ে
হাসতে হাসতে গড়িয়ে পড়ে
বলে '' বাঁচো ''।
বললেই কি বাঁচা যায় তাকে নিয়ে !
যকে পুরোটা দেব বলে তিরতির কাঁপি -
সেই দেখি পুরো ফাঁকা এক মস্তিষ্ক নিয়ে,
আস্ত ফাঁপা একটা মন নিয়ে;
দিন গুনছে বিসর্জনের ।
নিতে অক্ষম , প্রকাশে অপারগ -
তার কাছে যত যাই ,
দেখি যোজন দূরত্বে সরে আকুল
অব্যাহতি চেয়ে বলে: ''ভালো থেক ।"
আমার হলুদ মস্তিষ্কের কোষে কোষে
হাজার ভিসুভিয়াস ফাটে ,
না চাইলেও চোখ বেয়ে
নেমে আসে তপ্ত লাভা ।
যন্ত্রনার রাত্রি শেষে ক্লান্ত ভোর প্রসব করে
দুই বেওয়ারিশ সন্তান : 'দুরত্ব' আর 'ভালো থাকা' ।

