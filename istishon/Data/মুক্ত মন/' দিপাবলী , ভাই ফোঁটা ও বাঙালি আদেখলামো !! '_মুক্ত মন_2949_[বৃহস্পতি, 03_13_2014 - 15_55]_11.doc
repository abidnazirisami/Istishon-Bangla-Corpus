' দিপাবলী , ভাই ফোঁটা ও বাঙালি আদেখলামো !! '


 দিনটা ছিল গত বছরের পূজার ছুটি : 
কালী পূজা- দিপাবলীর হুজুগে আদেখলামোয় চারিদিকে বাজী-পটকার আওয়াজে কান পাতা দায়...শব্দ দানব এর উন্মত্ত তান্ডবে শব্দশহিদ দের লাশ এর সংখ্যা বাড়ছে বছর বছর...তবু প্রশাসন হয়ে রয় 'নিরুত্তর ছবি' ।
আর আজ আবার মিষ্টির দোকানের ঝাঁপ বেলা গড়াতে না গড়াতেই বন্ধ হচ্ছে ঝুপ ঝাপ ...কি কারন ? আজ 'সোনামানিক ভাইয়ের কপালে আয় আয় দিদিরা সব টিপ দিয়ে যা' পার্বন । তা যাদের কপালে আলো জ্বেলে দেওয়ার জন্য, ইয়া লম্বা জীবনরেখার জন্য , যমের দুয়ারে লক্ষ কাঁটার বেড়া দেয়ার জন্য সকাল থেকে দিদির দল উপসি থাকে ফি বছর, সেই সোনামানিক গুলো কোথায় থাকে যখন রাতের আধাঁরে, উদাসি বিকেলে , খাঁ খাঁ তপ্ত দুপুরে পুং হায়নার দল (যম কিন্তু অনুপস্থিত থাকে, কে জানে ... হয়ত মন/বিবেক আছে তাঁরও !) ঝাঁপিয়ে পড়ে মঙ্গল কামনাকারী দিদি দের ছিঁড়ে খাওয়ার জন্য ???
কাগজে পড়লাম কামদুনির সেই পরিবার এ বছর ভাই ফোঁটা করে নি । এটাই তাঁদের মৌন প্রতিবাদ । কারন সেই অভিশপ্ত দিনে ভাইটি কোনো কাজেই আসে নি যখন অসহায় দিদির উপর ঝাঁপিয়ে পড়েছিল নারীমাংস লোলুপ ধর্ষক দল ।
রবীন্দ্রনাথের প্রচলিত 'রাখি' এখন এই ভাইফোঁটারই সমার্থক হয়ে গেছে । সর্ব-ধর্ম-জাতি-গোষ্ঠির মিলন/ সৌভ্রাতৃত্ব বজায় রাখার উৎসবকে বুড়ো আংগুল দেখিয়ে সেটিও এখন ওই ভাইদের পাত পেড়ে খাওয়ার আর সোহাগে আহ্লাদিত হওয়ার দিন এবং বোনেদের খুশিতে আটখানা হয়ে হাত পেতে উপহার নেওয়ার দিন। সকাল থেকে খালি পেটে, হেঁশেল ঠেলে, চন্দন ঘষে আংগুলে কড়া ফেলে যারা, তারা ওটুকু না পেলে ছিঃ লজ্জায় মাথা কাটা যাবে না মানিক সোনাদের ! 
তারপর ...
... সোনা ঘুমালো পাড়া জুড়ালো, হায়না ডাকে রাতে
রক্ত মাখা কালো শাড়ী পুকুর পাড়ে জোটে !
উপোসী কাজলা দিদিদের শুধু প্রার্থনাই সার...

