'' যার যা প্রাপ্য ''


 নির্যাসটুকু ফুরালো,অমনি তুমি
উলটে দিলে বোতল ।
এত দিন যে তোমায় সুবাসিত করল,
তার কি এই প্রাপ্তি ছিল ?
যেই না শুকালো ফুল
অমনি তুমি ছিঁড়ে দিলে মালা ।
গোলাপ ? তাতে কি !
ওরা যে তোমায় আনন্দ দিলো
শুকোলো বলে এই প্রাপ্তি পেলো ?
ধূপের গন্ধে ধুনোর ধোঁয়া মিশল,
চোখে জলে বিসর্জন সাঙ্গ যেই দেখলে -
শুন্য ধুনুচি , ভাসিয়ে দিলে জলে ।
ছাই হওয়া হৈ চৈ তার প্রাপ্যটুকু পেলো ?
প্রেমও এমনি করে শুকায় যদি ,
ফুরায় যদি, পালায় যদি !
দুয়ারে তোমায় একলা রেখে
চায় যদি ছুটি - তবে ডাকবে পিছু ?
ভালোবাসায় যদি নাই মেলে
ভালো একটি বাসা, তবু বাসবে ভালো ?
নাকি ছাইদানিতে স্মৃতিগুলোকে
বিসর্জনের বাদ্যি শুনিয়ে -
শুকনো চোখে বলবে :
"যা চলে । তোর এই প্রাপ্য ছিলো !"

