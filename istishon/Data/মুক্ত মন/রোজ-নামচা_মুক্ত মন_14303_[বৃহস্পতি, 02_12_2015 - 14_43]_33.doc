রোজ-নামচা


 ফেরার পথে উল্টো রথে
যখন সবার ক্লান্ত হাসি
খিদে পেটে বাসের ভিড়ে
তুমি কি খুব রাগ কর ?
আবছা ভোরের শ্রান্ত চলন,
ভিজে বিকেলের ঝাপসা গলি
পাশে যখন কেউ হাঁটে না
তখন তুমি কি কর ?
সেই মেয়ে কি আজো আসে ;
আজো ভাস সুখসাগরে ?
আজো কি এক ভোরের পাখি
গান শোনায় ওই মেয়ের টানে ?
কাজের পিসি সময় বেঁধে
আজো আসে ঠিক সময়ে ?
যেদিন সে ডুব মেরে দেয়
কি কর সেই একলা দিনে ?
ছোট্ট সোনার জ্বর বাঁধানো
মন কেমনের খুব সেদিনে
বার্বি আনার বায়না মেনে
কেমন কাটাও সেসব দিনে ?
কফি শপের চেনা টেবিল
আজো কি সেই মেয়ের বুকিং ?
খুনসুটি না ঝগড়া কর-
চেনা গন্ধে উয়িন্ডো শপিং ?
সেই ঘড়িটা আজো চলে
খুব দেরির সেই বিকেল থেকে ?
খোদাই করা সেই নাম কি
আজো ভাবায় অসময়ে?
খাম গুলো কি খালি এখন ?
চিঠিগুলো আগুন পোড়া –
ওয়াল ম্যাট কি টাঙানো আছে
খুব চেনা সেই ড্রয়িং রুমে ?
এদের দিকে তাকাও যখন
ব্যস্ততা কি একটু ভোলো ?
নামটা যখন আবছা ভাসে
চোখের পাতায় কাঁপন তোলো ?
দাম্পত্যের নির্ঘুম রাত
ভাবায় যখন দামালপনা –
সিগারেট ছাই উপচে পড়ে ,
কেমন কাটাও বাসরখানা ?
এক জীবনে সবটুকু চাও
হাত বাড়িয়ে শূন্যতা পাও ?
সেই আগুনমাখা ফাগুন দিনে
কেমন থাক আপন মনে ?
মনটাকে খুব শাসন কর ।
শক্ত বাঁধন ভবিষ্যতের
অতীত তবু এমনি আসে ?
এমনি কাঁদায় আঁধার রাতে ?
জানতে চাইছি রুটিন তোমার
ভালো থাকার ব্যস্ত জীবন ।
“কেমন আছ ? খেয়েছ কিনা ?”
প্রশ্নগুলো অতীত এখন ।
মানুষ মিছিল উপচে পড়ে
অফিস কাঁচের ওপার দেখ ;
ঘরছাড়া সব বিপ্লবী নয়
তোমার মতই বিবাহিত ।

