একটি বিকট বিতর্ক ও কিছু বেয়াড়া বাওয়াল প্রশ্ন _


সলমান খানের শাস্তি , তাঁর ‘বিয়িং হিউম্যান ‘ কাজকর্ম , গায়ক অভিজিতের বিতর্কিত বাইট নিয়ে মিডিয়ায় হেব্বি বাওয়াল হল ।
‘গ্লোরি অফ ডেথ’ অথবা ‘গ্লোরি অফ ফেলিওর’ এই হল মোদ্দা কথা ।
১২৫ কোটির মহান দেশে জন্মহারের চেয়ে মৃত্যুহার অনেক পুওর (মানে কম । ভুলেও ‘গরিব’ টরিব ভাব্বেন না )।
তবু মৃত্যু এদেশে বিরাট 'বিষয়' ।
বাঁচন্তির ‘পক্ষে’র লোকেরা যে মূহুর্তে চেঁচাবে, 'মদ্যপ ড্রাইভারের ফাঁসি চাই । গরিবের অধিকার বাঁচাও কমিটি গড় । রাস্তা কি বড়লোকের বাপের ?'
অমনি, বাঁচন্তির ‘বিপক্ষে’র লোকেরা সওয়াল করবে ‘ ন্যালাগুলো বেকায়দায় ঘুমাবে , গাড়ি এলে সরে যেতে পারবে না , ফিটনেস নেই , কিন্তু দুচার পিস টেঁসে গেলে শালা পাতাখোড়ও ট্যাগ খাবে সুপ্রিম শহিদ !’
কথা হল , গাড়ি মদ খেয়ে চালানো বেআইনী ঠিকই , ফুটপাতে গাড়ি তুলে দেওয়া আরো বে আইনি । গাড়ির উপর নিয়ন্ত্রন না থাকা ও ফুটপাতবাসিকে খুন করা ( হোক না তা অনিচ্ছাকৃত) সওয়ারির অবশ্যই ফাঁসি হওয়া উচিৎ ।
সব বুঝলাম ।
কিন্তু বলুন তো, ফুটপাত জুড়ে শুয়ে থাকা কোন ধারায় আইন সম্মত ?
গাড়ির তলায় এসে পড়া লোকজন সব সময় গাড়ির মালিককে টার্গেট করে । রোড অ্যাক্সিডেন্টে যে ক’টা পিস আদমি শাস্তি পায়, সব ড্রাইভার । একটাও পথচারী নয় । ট্রাফিকের সতর্কতা, মোবাইলে সতর্কতা কিছুই পথচারীরা বা পথবাসীরা শুনবেন না ।
কেন ?
কারন ,
‘যব তক সুরজ চাঁদ রহেগা / রাস্তে পে আপনা ঘর রহেগা !’
আমরা, আম জনতা যেমন খুশি রাস্তাকে ব্যবহার করব , হাঁটব ,দৌড়াবো, মদ্যপ অবস্থায় মাপব, খাব, হাগব , মুতব, শোব , গড়াগড়ি খাব কিন্তু কোনো গাড়িওয়ালা যদি নিশানায় বেখেয়ালে এসে যায় তাইলে শালার হিউম্যান রাইটকে এমন যমের দুয়ারে পাঠাবো যে জীবনে লোকে তাকে 'হিউম্যান' ডাকবে না , হনুমান ডাকবে !
National Crime Record Bureau অনুযায়ী ২০১৩ সালে গড়ে প্রতিদিন ৩৭৭ জনের মৃত্যু হয়েছে পথ দূর্ঘটনায় । রোজ আহত হচ্ছেন ১২৮৭ জন । এত এত দূর্ঘটনা , এত এত মৃত্যু সব কী স্রেফ ড্রাইভারের দোষ ? বুক ঠুকে বলুক তো ফুটপাতের আম-নাগরিক !
একথা ঠিক যে, বেশীর ভাগই ড্রাইভারের দোষ । কিন্তু সড়ক দূর্ঘটনা মানেই যে ড্রাইভার ভিলেন এটা কি খুব সত্য ?
সরকারি খতিয়ান বলছে , ২০১১ সালে ভারতে যত পথ দূর্ঘটনা হয়েছিল তার মধ্যে ২২.৫% ক্ষেত্রে ড্রাইভারের দোষ ছিল না । দোষ ছিল পথচারীর বেপরোয়া মন , যান্ত্রিক গোলোযোগ , খারাপ রাস্তা , খারাপ আবহাওয়া ইত্যাদি অনেক কিছু ।
আর এটা তো সত্য , পথ দূর্ঘটনা পথেই ঘটবে । বেডরুমে নিশ্চয় নয় । কাজেই পথের মধ্যে বা ধারে রয়েছেন যিনি সচেতন থাকাটা তারও আশু কর্তব্য নয় কি ? নাকি ঘুমে অচেতন থাকা বা ফুটপাতকেই হকের বিছানা ধরে গড়াগড়ি খাওয়াটা খুব ন্যায় সঙ্গত ?
রাস্তা বা ফুটপাথ যেমন বড়লোকের বাপের সম্পত্তি নয় , তেমনি গরিবের গত জন্মদিনেও কোনো চ্যারিটি হোম তাদের সেটা গিফট করেনি ।
কলকাতার বহু ফুটপাতে হাঁটার অবস্থা নেই ।
মধ্যবিত্তের ট্যাক্স দিয়ে বানানো শহরের চলাচলের জায়গা আজ বেআইনিভাবে বেহাত হয়েছে । অন্য এক কলকাতা ঘুমায় সেখানে প্রতিদিন প্রতিরাত । কেন ? এই ফুটপাতে হাঁটার অধিকার আমাদের নেই ? মনে রাখবেন , ফুটপাত দিয়ে না হাঁটাও কিন্তু দূর্ঘটনার কারন । ফুটপাতে ঘর-বাঁধা, পথকে আরও দূর্ঘটনাপ্রবন বানিয়েছে ।
পথে হাঁটা মানুষের ঝুঁকি বাড়ছে , পথের পাশে বসবাসকারীদের জীবন বিপন্ন করছে । এই দখলদারি কি বেআইনি নয় ?
রাস্তা ছাপিয়ে ফুটপাত দখলকারি ঝোপাড়-মহল্লাকে যদি সমর্থন দিতে হয়, তাহলে ফুটপাতে উদ্ধত দাঁড়িয়ে থাকা বেআইনি হকারদের অবস্থানকেও খুলে আম সমর্থন দিতে হবে । এই হকাররাও ত পেটের টানেই ফুটপাতে বসেন । তবে কলকাতার হাতিবাগান , গড়িয়াহাট, নিউ মার্কেট, বড় বাজার অথবা অন্য নানা ছোট শহরগুলোর বেদখল হয়ে যাওয়া ফুটপাত নিয়ে হা-হুতাশ কেন শহুরে মধ্যবিত্তের ?
এবার অনেক বুদ্ধিজীবি হাঁ হাঁ চেঁচাবেন , ফুটপাত কি কেউ শখ করে বেছে নেয় ? গরিবের সাধ আছে সাধ্য নেই । তাইবলে বাঁচার অধিকার নেই ? অ্যাঁ !
না , কথা একদম তা না । খুব সত্য কথা কয়েছেন তেনারা ।
এবার একটু ভাবুন তো, দূর্ঘটনায় পা-হারানো আব্দুল্লা রউফ শেখ তো কাজ করতেন আমেরিকান এক্সপ্রেস বেকারিতে । তাহলে বেকারির কর্মচারিকে কেন বেকারির সামনের ফুটপাতেই রাত গুজরান করতে হয় ? সে দায় তো তারাও এড়াতে পারেন না । রাতে খোলা আকাশের নীচে শুয়ে যাদের প্রান গেল গাড়ির চাকার তলায় তাদের সুরক্ষার দায় অবশ্যই রাষ্ট্রের ছিল । ছিল না কি ?
রোটি কাপড়া আউর মাকান --- এই তিন কিন্তু আমাদের মৌলিক অধিকার , সংবিধান সম্মত ভাবে ।
যে দেশ তার নাগরিকের মাথার উপর ছাদ দিতে পারে না , তার আইনই যদি সেই নাগরিকের মৃত্যুর বিচার চালায় তাকেই বা কতদূর নিরপেক্ষ বলা যায়? প্রশ্ন থেকেই যায় ।
প্রশ্ন আরো জমে , যদি সালমান দোষি হন , শাস্তি পান , তাহলে মুম্বাই কর্পোরেশন কি একই দায়ে দুষ্ট নয় ?
দায় কি এড়াতে পারে শহরের পৌরপিতা থেকে ৬৮ বছরের স্বাধীন ভারত , স্বয়ং ?
আবার এটাও ঠিক , এর আগে বহুবার নানা চাপে পড়ে ফুটপাত বাঁচানো ও দূর্ঘটনা এড়াতে সরকার নানা শহরে বস্তিবাসীদের জন্য নয়া আবাস গড়ে দিয়েছিল , হকারদের জন্য আলাদা হকারস মার্কেটও গড়েছিল ।
কিন্তু কেউ ওই আবাসে থাকেন নি বা ওই ছিমছাম দোকানে পসরা সাজান নি । ভাড়া দিয়েছেন মোটা টাকা আদায়ের জন্য আর নিজেরা ফিরে গেছেন শখের ফুটপাতে । এগুলো দোষের না ? বেআইনি না ?
‘নবান্ন’ নাটকে বিজন ভট্টাচার্য্য বুভুক্ষু মানুষ আর কুকুর এর সহাবস্থান দেখিয়েছিলেন একই ডাস্টবিনের সামনে । ক্ষুধার যন্ত্রনা হয়তো চেহারা পাল্টেছে কিন্তু মানুষ আর কুকুরের ফারাকটা সেদিনও যা ছিল আজও তাই । কিন্তু এই সত্য আমরা মেনে নিতে পারি নি ।
‘পথের পাঁচালী’ হোক , ‘স্লাম ডগ মিলিয়নিয়ার’ হোক , ভারত কিন্তু বিশ্বের বাজারে ‘গরিবি’ বেচেই অস্কার জেতে ।
তাই গায়ক অভিজিতের ওই ‘কুত্তা কা মউত’ নামক বিতর্কিত ওয়ান লাইনার নিয়ে যতই বাওয়াল হোক না কেন, আমরা কিন্তু ঘুমিয়ে রয়েছি মহান ভারতের ফুটপাতেই ।
সে তুমি যতই ভিভিআইপি হও না কেন !
মোদ্দা কথা হল , ফুটপাথ সঙ্গমে ভারত আজও বিশ্বে একমবাদ্বিতীয়ম !

