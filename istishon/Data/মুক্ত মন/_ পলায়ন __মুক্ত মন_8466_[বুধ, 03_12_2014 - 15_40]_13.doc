_ পলায়ন _


 ছাদের ঈশান কোণে উড়োজাহাজের ভোঁ শুনে
আমার ঘুড়ি আচমকাই ছিঁড়েছিল সেদিন ।
মনে হয়েছিল, ওই বুঝি তুমি ডাকলে !
লোভী দুহাত কখন লাটাই ছেড়ে
তোমায় ছুঁতে চেয়েছিল একটুখানি ।
উড়োজাহাজ শোনে নি তার ভোঁ-র সাথে
আমার আকুল ভ্যাঁ কেমন মিশে গিয়েছিল অলক্ষ্যে ।
আজও ফেরার পথে উড়োজাহাজের শব্দ
আমার ক্যানভাসে টেনে আনল
প্রায় মুছে যাওয়া তোমাকে - আচমকাই ।
ওই বুঝি ক্ষুদ্র জানলার পাশে তোমার
রক্তিম আঠাশের মুখ আর কয়েক যোজন নীচে
আমি পঁচিশের অপার কৌতুহল নিয়ে -একা প্রতীক্ষায়!
উড়োজাহাজ আমায় নিষিদ্ধ বেড়ার ওপারে
বড় ডাকে - ও কি তোমার ডাক ?
তুমুল আন্দোলিত আমি দেখতে চাই মেঘের রং
কৃষ্ণচুড়ার লালিমা আর আমার তোমাকে ।
রোমান্টিসিজ্যমে অবশ আমি
রেলিং থেকে পা- বাড়াই ।
আকাশগাঙে গা ভাসিয়ে -
উড়োজাহাজের ডানার মত হাত বাড়াই ।
তোমায় একটু ছোঁব বলে,
জীবনকে বলি ''চল পালাই '' ।
আর ক্যানভাস থাকে আদুর গায়ে একলা প্রতীক্ষায় ।

