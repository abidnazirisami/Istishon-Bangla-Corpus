সুন্দরবনের পাশেই 'ওরিয়ন'র আরেক রামপাল!


রামপাল বিদ্যুৎকেন্দ্র নিয়ে চলমান প্রতিবাদ ও আপত্তির মধ্যেই সুন্দরবনের কাছে আরো একটি কয়লাভিত্তিক তাপ বিদ্যুৎকেন্দ্র নির্মাণের তোড়জোড় চলছে। বিদ্যুৎকেন্দ্র নির্মাণের সব নিয়মনীতি ভঙ্গ করে, পরিবেশ সমীক্ষা বা ইআইএ অনুমোদন ও সাইট ক্লিয়ারেন্স ছাড়াই জনগণকে অনেকটা অন্ধকারে রেখে এই বিদ্যুৎকেন্দ্রটি নির্মাণ করছে ওরিয়ন গ্রুপ।
বেসরকারি খাতে আইপিপি মডেলের এই বিদ্যুৎকেন্দ্রটি নির্মাণের অগ্রগতি পিডিবি নিয়মিত মনিটরিং করলেও দেশের জনগণকে এ বিষয়ে তেমন কিছু জানতে দেওয়া হচ্ছে না, এমনকি নামকরণের বেলাতেও নেওয়া হয়েছে চালাকির আশ্রয়, যেন রামপালের মতো এই বিদ্যুৎকেন্দ্র নিয়ে হৈচৈ না হয়! এই কারণেই সুন্দরবনের ১০ থেকে ১১ কিলোমিটার দূরত্বের মধ্যে মংলা উপজেলার বিদ্যারবাওন মৌজায় নির্মিতব্য এই বিদ্যুৎকেন্দ্রটির নাম রাখা হয়েছে ‘খুলনা ২ x ২৮২.৫=৫৬৫ মেগাওয়াট আইপিপি’, অথচ রীতি অনুযায়ী, অন্যান্য বিদ্যুৎকেন্দ্রের নাম যেভাবে রাখা হয়, সেভাবে নামকরণ করা হলে এর নাম হতো ‘খুলনা (বিদ্যারবাওন) ২ x ২৮২.৫=৫৬৫ মেগাওয়াট আইপিপি।’ এর আগে সরকারের সঙ্গে ওরিয়ন গ্রুপের ২৮৫ মেগাওয়াটের ছোট আকারের দুটি বিদ্যুৎকেন্দ্র নির্মাণের চুক্তির কথা সংবাদমাধ্যমে এসেছিল; কিন্তু তার স্থান হিসেবে বলা হয়েছিল চট্টগ্রামের আনোয়ারা ও খুলনার লবণচড়ার কথা।
লবণচড়া এলাকাটি সুন্দরবন থেকে যথেষ্ট দূরে হওয়ায় ও বিদ্যুৎকেন্দ্রগুলো অপেক্ষাকৃত ছোট আকারের বিধায় সেগুলো নিয়ে তেমন কোনো আপত্তি ওঠেনি। কিন্তু এখন দেখা যাচ্ছে, লোকচক্ষুর আড়ালে খুলনা ও চট্টগ্রামের ছোট বিদ্যুৎকেন্দ্র দুটিকে বাণিজ্যিক বিবেচনায় একসঙ্গে মিলিয়ে ৫৬৫ মেগাওয়াট আকারের বৃহৎ বিদ্যুৎকেন্দ্র নির্মাণ করার পরিকল্পনা করা হলো রামপাল সাইটের পাশে, কিন্তু সুন্দরবন থেকে আরো কাছে বিদ্যারবাওন এলাকায়! কিন্তু এই খবরটি আর সংবাদমাধ্যমে এলো না। যদিও সরেজমিন পরিদর্শন থেকে দেখা যায়, রীতিমতো সাইনবোর্ড লাগিয়ে ওরিয়ন গ্রুপ বিদ্যুৎকেন্দ্রের কাজ চালিয়ে যাচ্ছে।
ছবি-১ : জলাভূমি ও কৃষি জমিতে ওরিয়নের কয়লা বিদ্যুৎকেন্দ্র নির্মাণের জন্য টানানো সাইনবোর্ড
ছবি-২ : প্রকল্প এলাকায় আংশিক ভরাট জমিতে ওরিয়ন পাওয়ার খুলনা লিমিটেডের সাইনবোর্ড
২. যেকোনো বিদ্যুৎকেন্দ্র নির্মাণের স্থান চূড়ান্ত করে কাজ শুরুর আগে পরিবেশ অধিদপ্তরের কাছ থেকে পরিবেশ সমীক্ষা বা ইআইএ-র অনুমোদন নেওয়া বাধ্যতামূলক। রামপাল বিদ্যুৎকেন্দ্রের বেলায় যেমন সেই নিয়মভঙ্গ করে পরিবেশ সমীক্ষার আগেই স্থান চূড়ান্ত করে জমি অধিগ্রহণ করা হয়েছিল, বেসরকারি খাতের ওরিয়ন গ্রুপের কয়লাভিত্তিক তাপ বিদ্যুৎকেন্দ্রটি নির্মাণের বেলায়ও দেখা যাচ্ছে পরিবেশ সমীক্ষার অনুমোদন তো দূরের কথা, ইআইএ পরিবেশ অধিদপ্তরের কাছে জমা দেওয়ার আগেই জমি কেনা সম্পন্ন করা হয়েছে এবং জমির একটা অংশ ভরাটও করে ফেলা হয়েছে।
ভারতের এনটিপিসি ও বাংলাদেশের পিডিবির যৌথ বিনিয়োগের রামপাল বিদ্যুৎকেন্দ্রের বেলায় ইনিশিয়াল এনভাইরনমেন্টাল এক্সমিনেশন বা আইইই-র মাধ্যমে প্রাথমিক অনুমোদন বা সাইট ক্লিয়ারেন্স নেওয়া হয়েছিল এবং পরবর্তী সময়ে পরিবেশ সমীক্ষা লোকদেখানোর জন্য হলোও ওয়েবসাইটে উন্মুক্ত করা হয়েছিল; কিন্তু ওরিয়ন গ্রুপ সেই আনুষ্ঠানিকতাটুকু করারও প্রয়োজন মনে করছে না। উল্টো আমরা দেখছি সরকারের পক্ষ থেকে কোনো রকমে একটা পরিবেশ সমীক্ষা জমা দেওয়ার জন্য ওরিয়ন গ্রুপকে বারবার তোয়াজ করা হচ্ছে! ওরিয়ন গ্রুপ যে পরিবেশ সমীক্ষার অনুমোদন না নিয়েই জমি ভরাট করে চলেছে ও সরকার এসব কিছু জেনেশুনেই যে বিদ্যুৎকেন্দ্র নির্মাণ এগিয়ে নিতে দিচ্ছে, তার প্রমাণ কয়লাভিত্তিক বিদ্যুৎ উৎপাদন প্রকল্পসমূহের বাস্তবায়ন অগ্রগতি বিষয়ে বিদ্যুৎ, জ্বালানি ও খনিজসম্পদ মন্ত্রণালয়ের তত্ত্বাবধানে অনুষ্ঠিত সভাগুলোর কার্যবিবরণীতেই রয়েছে। এখানে উদাহরণ স্বরূপ ১০ এপ্রিল ২০১৪ তারিখে বিদ্যুৎ ভবনের বিজয় হলে অনুষ্ঠিত কার্যবিবরণী সভায় ওরিয়নের ওই প্রকল্প নিয়ে যে আলোচনা ও সিদ্ধান্ত হয়েছে তা হুবহু তুলে ধরা হলো: 

ছবি-৩
এই কার্যবিবরণী অনুসারে, এপ্রিল মাসেই খসড়া ইআইএ প্রণয়ন করা হয়ে গেছে এবং ২০০ একর জমির ৩৫ শতাংশ মাটি ভরাটও হয়েছে। সভায় ওরিয়নকে এপ্রিল মাসের মধ্যেই পরিবেশ অধিদপ্তর বরাবর ইআইএ দাখিল করার নির্দেশ দেওয়া হয়। মজার ব্যাপার হলো, সর্বশেষ ১৫ মে ২০১৪ সালের কার্যবিবরণী থেকে দেখা যায়, ওরিয়ন গ্রুপ তখনো পর্যন্ত ইআইএ পরিবেশ অধিদপ্তরে দাখিল করেনি; যদিও জমি ভরাটের কাজ থেমে নেই। জমি ভরাটের পরিমাণ ৩০ থেকে বেড়ে ৪৫ শতাংশ সম্পন্ন হয়ে গেছে। 
৩. রামপালের ১৩২০ মেগাওয়াট বিদ্যুৎকেন্দ্রের মতো ওরিয়নের ৫৬৫ মেগাওয়াট বিদ্যুৎকেন্দ্রটিও সুন্দরবনের ওপর মারাত্মক ক্ষতিকর প্রভাব ফেলবে। ওরিয়ন গ্রুপের কয়লা বিদ্যুৎকেন্দ্রটি রামপাল বিদ্যুৎকেন্দ্র থেকে সুন্দরবনের আরো কাছে হওয়ায় ও রামপাল বিদ্যুৎকেন্দ্রের মতোই বিষাক্ত ও ক্ষতিকর সালফার ও নাইট্রোজেনের গ্যাস, বিষাক্ত ভারী ধাতু ও ছাই, বায়ু দূষণ, শব্দ দূষণ, পানি দূষণ ইত্যাদি ঘটানোর মাধ্যমে সুন্দরবনের ধ্বংসকে আরো তরান্বিত করবে।
ছবি-৪ : মানচিত্রে সুন্দরবন থেকে রামপাল ও ওরিয়ন বিদ্যুৎকেন্দ্রের তুলনামূলক দূরত্ব।
ওরিয়নের ৫৬৫ মেগাওয়াট বিদ্যুৎকেন্দ্র থেকে যেসব বিষাক্ত পদার্থ নির্গত হবে সেগুলো হলো:
ক. দৈনিক ৬০ টন বা বছরে প্রায় ২২ হাজার টন সালফার ডাই অক্সাইড গ্যাস। এই গ্যাস এসিড বৃষ্টি ঘটায় এবং ফুসফুস ও হৃদপিণ্ডের ক্ষতি করে।
খ. দৈনিক ৩৬ টন বা বছরে প্রায় ১৩ হাজার টন নাইট্রোজেন ডাই অক্সাইড গ্যাস। এই গ্যাস ফুসফুসের টিস্যুর ক্ষতি করে, যার ফলে শ্বাসতন্ত্রের রোগ হয়।
গ. ৫৫৬ টন ক্ষুদ্র কণিকা, যার ফলে ব্রংকাইটিসসহ ফুসফুসের বিভিন্ন রোগ বেড়ে যায়।
ঘ. ১৮৮ পাউন্ড পারদ বা মারকারি। পারদের কারণে ব্রেন ড্যামেজসহ স্নায়ুতন্ত্রের নানা রোগ হয়। পারদ পানিতে পড়লে মাছ বাঁচে না।
ঙ. ২৫২ পাউন্ড বিষাক্ত আর্সেনিক; যার কারণে আর্সেনিকোসিস ও ক্যান্সারের বিস্তার ঘটে।
চ. ১২৮ পাউন্ড বিষাক্ত সীসাসহ পরিবেশ ও মানবস্বাস্থ্যের জন্য ক্ষতিকর অন্যান্য বিষাক্ত ভারী ধাতু।
ছ. প্রায় তিন লাখ ২১ হাজার টন ফ্লাই অ্যাশ ও ৮৫ হাজার ৬০০ টন বটম অ্যাশ উৎপাদিত হয়। এই ছাই বাতাসে উড়ে, ছাই ধোয়া পানি চুইয়ে কিংবা তরল বর্জ্য বৃষ্টির পানিতে ধুয়ে মাটিতে বা নদীতে মিশলে ভয়াবহ পরিবেশ দূষণ ঘটে।
আরো ভয়ংকর ব্যাপার হলো, রামপালের ১৩২০ ও ওরিয়নের ৫৬৫ মেগাওয়াট বিদ্যুৎকেন্দ্র একসঙ্গে যখন চলবে, তখন ওই বিদ্যুৎকেন্দ্রগুলো থেকে আলাদা আলাদাভাবে যে ক্ষতি হওয়ার কথা, একত্রিত ভাবে (CUMULATIVE IMFACT) তার চেয়ে অনেক বেশি ক্ষতি হবে; কারণ উৎপন্ন বিষাক্ত পদার্থের পরিমাণ আগের চেয়ে বেশি হবে। যেমন :
ক. বছরে ৭৪ হাজার টন ক্ষতিকর সালফার ডাই অক্সাইড।
খ. ৪৪ হাজার টন নাইট্রোজেন ডাই অক্সাইড।
গ. ১৮৫৬ টন ক্ষুদ্র কণিকা।
ঘ. ৬২৮ পাউন্ড মারকারি বা পারদ। 
ঙ. ৮৪২ পাউন্ড আর্সেনিক।
চ. ৪২৮ পাউন্ড সীসা।
ছ. প্রায় ১১ টন ফ্লাই অ্যাশ ও তিন লাখ টন বটম অ্যাশ।
রামপাল বিদ্যুৎকেন্দ্রের পরিবেশ সমীক্ষায় শুধু রামপাল বিদ্যুৎকেন্দ্র চালু থাকলে পরিবেশের ওপর কী প্রভাব পড়বে তার হিসাব করা হয়েছে। এর সঙ্গে ওরিয়ন গ্র“পের বিদ্যুৎকেন্দ্র যুক্ত হলে কী প্রভাব পড়বে তার কোনো হিসাব করা হয়নি। আর ওরিয়ন গ্রুপ তো পরিবেশ সমীক্ষা ছাড়াই ২০০ একর জমি কিনে মাটি ভরাট করে ফেলেছে। এখন আলাদা আলাদাভাবেই যে রামপাল ও ওরিয়নের বিদ্যুৎকেন্দ্রগুলো সুন্দরবনের জন্য ভয়ংকর। যখন সেগুলো একসঙ্গে চলবে তখন পানি দূষণ, বায়ু দূষণ, শব্দ দূষণ এমন মাত্রায় হবে যে পৃথক পৃথকভাবে বিদ্যুৎকেন্দ্রগুলো সুন্দরবনের যে ক্ষতি করতে পারত, তার চেয়ে অনেক বেশি ক্ষতি করে সুন্দরবনের ধ্বংস ত্বরান্বিত করবে। কাজেই সুন্দরবনকে বাঁচাতে হলে ভারতীয় এনটিপিসির রামপাল ও বেসরকারি ওরিয়ন উভয়ের কয়লাভিত্তিক বিদ্যুৎকেন্দ্রই প্রতিরোধ করতে হবে।

