লুটেরা পুঁজি ও ব্যাংকিং খাতের রাজনৈতিক অর্থনীতি_ ফিলিপাইনের অভিজ্ঞতা


গোষ্ঠীতান্ত্রিক বেসরকারিখাতের ক্ষমতার লাগাম টেনে ধরা না হলে এবং পাবলিক সেক্টরের বিকাশের জন্য সমন্বিত উদ্যোগ না হলে তার ফলাফল কি হয় তার একটি চমৎকার দৃষ্টান্ত হতে পারে ফিলিপাইন নামের দেশটি। বুটি ক্যাপিটালিজম বা লুটেরা পুঁজিবাদের দেশে বাণিজ্যিক ব্যাংকিং খাতে রাষ্ট্র এবং গোষ্ঠীতন্ত্রের পারস্পরিক সম্পর্ক বিষয়ে কিছু আলোচনা করার চেষ্টা করা হয়েছে এ লেখায়।

কিন্তু লুটেরা পুঁজিবাদকে বুঝতে ব্যাংকিং খাত নিয়ে আলোচনা কেন? প্রথমত, ব্যাংকিং জগতের মধ্যে রাষ্ট্রীয় নীতি নির্ধারণী বিভিন্ন গুরুত্বপূর্ণ দপ্তর এবং প্রধান প্রধান গোষ্ঠীর কর্মকান্ডের খোজ মেলে। কেন্দ্রিয় ব্যাংক এসব গোষ্ঠীর মালিকানাধীন বা নিয়ন্ত্রণাধীন ব্যাংকের যথাযথ নিয়ন্ত্রণ করতে ব্যার্থ হয়, ব্যাংকারদের বিভিন্ন আইনি আক্রমণ মোকাবেলা করতে পারে না, ক্ষমতাবান গোষ্ঠী কর্তৃক ব্যাংকগুলো লুট হয়ে যাওয়া ঠেকাতে প্রয়োজনীয় আইনি নিয়ন্ত্রণ আরোপেও ব্যর্থ হয়। কেন্দ্রীয় ব্যাংক যদি বা কখনো গা ঝাড়া দেয়, সেক্ষেত্রেও দেখা যায় নিয়মকানুন গুলো হয় ব্যাক্তিগত বা গোষ্ঠীগত স্বার্থের জায়গা থেকে, কোন স্বাধীন প্রাতিষ্ঠানিক নিয়ন্ত্রণকাঠামো বাস্তবায়নের উদ্দেশ্য থেকে নয়।
দ্বিতীয়ত, ব্যাংকিং খাতে যেহেতু লেনদেনের তুলনামূলক আধুনিক ও প্রাতিষ্ঠানিক নমুনা দেখা যায়, সেহেতু এই খাতে পরিবারতান্ত্রিক ও গোষ্ঠীতান্ত্রিক লুটেরা পুঁজিবাদের বৈশিষ্টগুলোর অনুসন্ধান বিশেষ গুরুত্বপূর্ণ।
তৃতীয়ত, এমনকি রাষ্ট্রের আকার ছোট রাখার স্বপক্ষের ব্যাক্তিটিও স্বীকার করেন যে, আর্থিক খাতের উপর ‘বিচক্ষণ নিয়ন্ত্রণ’ কতটা জরুরী। ব্যাংক জিনিসটা মাংসের দোকান নয়। মাংসের দোকানের উপর বিশ্বাস নষ্ট হলে তার প্রভাব সীমিত, কিন্তু একটা ব্যাংকের উপর আস্থা নষ্ট হলে তার প্রভাব গোটা অর্থনীতিতে ছড়িয়ে পড়তে পারে।
ব্যাংকিং খাতের যে দুটো বিষয়ের উপর মনোযোগ দিলে রাষ্ট্র ও গোষ্ঠীতন্ত্রের সম্পর্ক বুঝতে সুবিধা হয়, সেগুলো হলো: ব্যাংকের উপর নজরদারি এবং ব্যাংকের ঋণ বিতরণ। ফিলিপাইন এর কোন এক ব্যাংকের প্রেসিডেন্ট একবার বলেছিলেন- ব্যংকিং খাত হলো এমন একটা প্রিজম যার মধ্যে দিয়ে দেখলে ফিলিপিনের ক্ষমতার রাজনীতি বোঝা যায়। ব্যাংকিং খাত নিয়ে গবেষণার মধ্যে দিয়ে কোন দেশের রাজনৈতিক অর্থনীতির মূল প্রবণতাগুলো চিহ্নিত করা যায়: কিভাবে শিকারি গোষ্ঠীতন্ত্র পরিবারতান্ত্রিক রাষ্ট্রের কাছ থেকে নানান সুবিধা আদায় করে, ক্ষমতা কাঠামোর কাছের বিভিন্ন গোষ্ঠীর সুবিধা দিতে গিয়ে কেমন করে বিভিন্ন উন্নয়ণ নীতিমালার গলাটিপে ধরা হয় বা নির্দিষ্ট দিকে ঘুরিয়ে দেয়া হয়। 
ফিলিপাইনের ব্যাংকিং খাতের দুটি গুরুত্বপূর্ণ বৈশিষ্ট রয়েছে- বার বার ক্ষমতা পরিবর্তন কিংবা সংস্কারের বিভিন্ন রকম উদ্যোগের পরেও যেগুলো বহাল তবিয়তে টিকে আছে। প্রথমটি হলো- অবাধ পক্ষপাতিত্ব বা স্বজনপ্রীতি যার মধ্যে দিয়ে রাষ্ট্রের পরিবারতান্ত্রিক চেহারাটি স্পষ্ট হয়। কোন একটি ব্যাংক সফল হবে না ব্যার্থ হবে তার অনেকখানিই নির্ভর করে রাষ্ট্র ক্ষমতায় থাকা গোষ্ঠীগুলোর আশির্বাদ পাওয়া বা না পাওয়ার উপর। ব্যাংকের লাইসেন্স প্রদান থেকে শুরু করে সরকারি সঞ্চয়, ঋণ, জরুরী সহায়তা বা বেইল আউট ইত্যাদি যেসব মূল্যবান সুবিধা কেন্দ্রীয় ব্যাংক বরাদ্দ করে তার খুব কমই নিরপেক্ষ ও নৈব্যাক্তিক কোন নীতিমালার মাধ্যমে দেয়া হয়। যদিও বিভিন্ন সময় রাষ্ট্রের কাছ থেকে আদায় করা সুবিধার ধরণ বিভিন্ন রকম, তবু দ্বিতীয় বিশ্বযুদ্ধের পর সদ্য গঠিত জাতীয় ব্যাংককে চিনি ব্যাবসায়ী গোষ্ঠী যেভাবে লুট করেছে, ১৯৫০ এর দশকে কিভাবে বিনিময় হারের উপর নিয়ন্ত্রণ করা হয়েছে, যেভাবে বাণিজ্যিক ব্যাংকগুলো সরকারি সঞ্চয়ের ভাগ পাওয়ার জন্য সরকারের মন্ত্রী কিংবা আমলাদের ঘুষ দিয়েছে, যেভাবে মার্কোস আমলে রাষ্ট্রীয় আর্থিক প্রতিষ্ঠানগুলোর কাছ থেকে ‘হুকুমের ঋণ’ আদায় করা হয়েছে কিংবা যেভাবে বৃহৎ ব্যাংকগুলো সরকারি সিকিউরিটিতে সরকারেরই সঞ্চয় বিনিয়োগ করে বিপুল মুনাফা কামিয়েছে.. সে সবের মধ্যে মিল খুজে পাওয়া যায়। লক্ষণীয় বিষয় হলো বাণিজ্যিক ব্যাংকের সফলতার জন্য যে স্বজনপ্রীতি বা বিশেষ সুবিধা অত্যাবশক তা নয়, রক্ষণশীল ঋণ বিতরণ নীতিমালা অবলম্বন করে এবং ধীরে ধীরে বিকাশের দৃঢ় চেষ্টা করে অনেক ব্যাংকই কেন্দ্রীয় ব্যাংক থেকে বিশেষ সুবিধা ছাড়াই বিকাশ লাভ করেছে, কিন্তু যেসব ক্ষেত্রে ব্যাংকগুলোর খুব দ্রুত আকাশ চুম্বি বিকাশ হয়েছে, সেসব ক্ষেত্রে ক্ষমতাসীনদের মাধ্যমে কেন্দ্রীয় ব্যাংকের মাধ্যমে বিশেষ সুবিধা পাওয়ার ঘটনাটি নিশ্চিত ঘটেছে।
দ্বিতীয় অপরিবর্তনীয় বৈশিষ্টটি হলো- ব্যাংকিং খাতের উপর রাষ্ট্রের নিয়ন্ত্রণহীনতা। এর মধ্যে দিয়ে রাষ্ট্রের পরিবারতান্ত্রিক বৈশিষ্টটি যেমন বোঝা যায়, সেই সাথে ব্যাংকিং খাতের ক্ষমতাবান গোষ্ঠীগুলোর নিয়ন্ত্রণে রাষ্ট্র যন্ত্রের অক্ষমতার দিকটিও স্পষ্ট হয়। কেন্দ্রীয় ব্যাংক এখন পর্যন্ত ৩ বার বড় ধরণের সংস্কারের উদ্যোগ নিয়ে ব্যর্থ হয়েছে যে সংস্কারের দুইটিরই লক্ষ্য ছিল ব্যাংকিং খাতে নজরদারি বাড়ানো। কেন্দ্রীয় ব্যাংকের নিয়ম ভঙ্গকারী বাণিজ্যিক ব্যাংকগুলোকে শায়েস্তা করতে কেন্দ্রীয় ব্যাংক শোচনীয় ভাবে ব্যার্থ হয়েছে। এই নিয়মকানুনগুলো মূলত ঋণ বিতরণ ও ব্যবস্থাপনা সংক্রান্ত যার লংঘনের ফলে এই পর্যন্ত ফিলিপিনের আর্থিক খাত চার চারবার বড় ধরণের বিপর্যয়ের মধ্যে পড়েছে। কেন্দ্রীয় ব্যাংকের এই দুর্বলতার বিষয়টি আরো স্পষ্ট হয় কেন্দ্রীয় ব্যাংকের কর্মকর্তাদের উপর নেমে আসা মামালার হার ও ফলাফল পর্যবেক্ষণ করলে। কেন্দ্রীয় ব্যাংক যদি কখনও ব্যাংকের আমানত লুন্ঠনকারী ব্যাংকার ও ব্যাংক মালিকদের বিরুদ্ধে কোন ব্যবস্থা নেয়ার উদ্যোগ নেয়, তাহলে দেখা যায় ক্ষমতাবান ব্যাংকার ও ব্যাংক মালিকেরা শাস্তি এড়িয়ে যাওয়ার জন্য তাদের ব্যাক্তিগত যোগাযোগগুলো কাজে লাগায় যা এমনকি সুপ্রিম কোর্ট পর্যন্ত বিস্তৃত। ফলে বলা হয়, ফিলিপিনে কেন্দ্রীয় ব্যাংক কর্মকর্তারা কখনও কোন মামালায় জয় লাভ করে না! 
ফলে ফিলিপিনের আর্থিক ব্যবস্থা ঐতিহাসিক ভাবেই পাচটি বিশেষ ক্ষেত্রে মারাত্মক ব্যার্থতার পরিচয় দিয়েছে যার খেসারত হিসেবে বৃহত্তর উন্নয়ণ পরিকল্পনা বাস্তবায়ন বাধাগ্রস্থ হয়েছে। প্রথমত, ফিলিপিনের ব্যাংকিং ব্যাবস্থা পর্যাপ্ত সঞ্চয় সংগ্রহ করতে নিদারুণ ব্যর্থ হয়েছে। যে কোন ধরণের অর্থনৈতিক উন্নয়ণের একটি গুরুত্বপূর্ণ শর্ত হলো ব্যাংকিং ব্যবস্থায় জনগণের সঞ্চয় সংগ্রহ। অভ্যন্তরীণ সঞ্চয় সংগ্রহে ব্যার্থতার কারণে ফিলিপাইনের অর্থনীতি বিদেশী পুজির উপর বেশি করে নির্ভরশীল হয়েছে। দ্বিতীয়ত, যুদ্ধোত্তর পরিস্থিতিতে বাণিজ্যিক ব্যাংকগুলোর কার্যক্রম পরীক্ষা করে দেখা গেছে বিভিন্ন রাজনৈতিক কারণে কার্যকর ঋণ বিতরণ বাধাগ্রস্থ হয়েছে। বাণিজ্যিক ব্যাংকগুলো মূলত তিন ধরণের: ভর্তুকী ও সহায়তা নিয়ে চলা সরকারি ব্যাংক, বিপুল সংখ্যক বেসরকারি ব্যাংক যেগুলোর বেশিরভাগই প্রভাবশালী পরিবার/গোষ্ঠীর নিয়ন্ত্রণাধীন এবং চারটি বিদেশী ব্যাংকের ভীষণ লাভজনক শাখা; এই ব্যাংকগুলো ১৯৪০ সালের পর থেকে ফিলিপনে কাজ করছে। সরকারি ব্যাংকগুলোর ঋণ বিতরনের ক্ষেত্রে রাষ্ট্রীয় ক্ষমতার কাছাকাছি অবস্থান করা ব্যাক্তিদেরকেই অগ্রাধিকার দেয়া হয়। বেসরকারি ব্যাংকগুলো ঋণ দেয়ার ক্ষেত্রে ব্যাংকের মালিকপক্ষের বিভিন্ন পারিবারিক ব্যাবসা প্রতিষ্ঠানকে অগ্রাধিকার দেয়া হয়। ফিলিপাইনের ব্যাবসায়িক জগতের মৌলিক কাঠামোটি বিভিন্ন পারিবারিক বৃহৎ ব্যাবসায়িক গ্রুপের উপর ভিত্তি করে দাড়ানো। এসব বৃহৎ ব্যাবসায়িক গ্রুপের প্রয়োজনীয় ঋণ পাওয়ার নিশ্চিততম উপায়টি হলো একটি করে বাণিজ্যিক ব্যাংকের আংশিক বা সম্পূর্ণ মালিকানা থাকা।
বিভিন্ন প্রভাবশালী পরিবার কর্তৃক নিজ নিজ মালিকানাধীন ব্যাংক লুন্ঠন করে পুঁজি অন্যান্য ব্যাবসা প্রতিষ্ঠানের কাজে লাগানোর এই দুর্নীতির সাথে ঋণ প্রদানের ক্ষেত্রে ব্যাংকারদের অন্যান্য দুর্নীতিও যুক্ত হয়। ব্যাংকাররা প্রায়ই তাদের ঋণ প্রদানের ক্ষমতা কাজে লাগিয়ে পৃষ্ঠপোষকতার নিজস্ব নেটওয়ার্ক তৈরী করে এবং বিভিন্ন রাজনৈতিক শক্তির সাথে সম্পর্ক জোরদার করে - যেন ভবিষ্যতে সেই রাজনৈতিক শক্তিকে নিজ প্রয়োজনে কাজে লাগানো যায়।
তৃতীয়ত, ফিলিপিনের ব্যাংকিং খাত মারাত্মক অস্থিতিশীল। এর মূল কারণ- ব্যাংকিং খাতের নিয়ন্ত্রক কর্তৃক ব্যাংকের মালিক, পরিচালক এবং অফিসারদের দ্বারা নিজ নিজ পারিবারিক ব্যাবসা প্রতিষ্ঠানের সুবিধার জন্য ব্যাংকের ঋণ লুন্ঠন ঠেকাতে না পারা। ১৯৭০ সালের দিকেই দক্ষিণ-পূর্ব এশিয়ার সবচেয়ে বেশি আর্থিক কেলেংকারির দেশ হয়ে উঠে ফিলিপাইন। পরবর্তীতে এই সমস্যা আরো জটিল হয়- ১৯৭০ এর দশকের মাঝামাঝি এবং ১৯৮০ এর দশকের শুরুতে ও মাঝামাঝি সময়ে ব্যাংক ব্যাবস্থায় বড় ধরণের ধ্বস নামে। কোন সংস্কার করেই ব্যাংক ঋণের নামে লুন্ঠন বন্ধ কিংবা ব্যাংকের মালিকানার ধরণ পরিবর্তন করা সম্ভব হয় নি।
চতুর্থত, যেসব ব্যাংক শুধু ব্যাংকিং মুনাফার জন্যই ব্যবসা করেছে(পারিবারিক ব্যাবসা প্রতিষ্ঠানের জন্য প্রয়োজনীয় পুঁজি সর্বরাহের জন্য নয়), তাদের জন্য ফিলিপিনের ব্যাংকিং ব্যবস্থা বিপুল মুনাফার যোগান দিয়েছে। বিশ্বব্যাংকের হিসেবে ১৯৮০ এর দশকে ফিলিপিনের এই ব্যাংকগুলোর মুনাফার হার কাছাকাছি আরো ৮টি দেশের তুলনায় ৩০০ শতাংশ বেশি ছিল। এখানে ব্যাংকাররা একচেটিয়া ক্ষমতার মালিক যা কেন্দ্রিয় ব্যাংকের নিয়ন্ত্রণের বাইরে থাকে এবং বিভিন্ন ব্যাংকিং সেবার দর নির্ধারণ হয় ব্যাংকগুলোর কার্টেল বা সংঘের মাধ্যমে। ঋণ এবং সঞ্চয়ের সুদের হারের বিশাল পার্থক্য এসব ব্যাংকের উচ্চ মুনাফার হার নিশ্চিত করে। ফলে ফিলিপিনে ব্যাবসা করা চারটি বিদেশী ব্যাংকের শাখার মুনাফার হার এসব ব্যাংকের অন্য যেকোন বিদেশী শাখার তুলনায় বেশি।
সর্বপরি, বিভিন্ন গোষ্ঠীর মাধ্যমে রাষ্ট্রের সম্পদের ক্রমাগত লুণ্ঠনের ফলে রাষ্ট্রীয় কোষাগারের মারাত্মক ক্ষতি হয় এবং কেন্দ্রিয় ব্যাংক ধ্বংস হয়ে যায়। যুদ্ধোত্তর কালের পুরোটা জুড়ে, বিশেষ করে বিদেশী ঋণ সহজে পাওয়ার বছরগুলোতে, কেন্দ্রীয় ব্যাংক অসাধারণ উদারতার সাথে সরকারি এবং বেসরকারি আর্থিক প্রতিষ্ঠানগুলোকে নানান ধরণের উপহার প্রদান করেছে, যার মধ্যে রয়েছে- বিপুল পরিমাণে বৈদেশিক ঋণের ব্যাবস্থা করে দেয়া, নির্দিষ্ট কিছু আর্থিক কর্মকান্ডের ক্ষেত্রে বৈদেশিক মুদ্রা লেনদেনের ঝুকি বহন, ব্যাপক সংখ্যক বাছাই করা ঋণের বন্টন। আপাত ভাবে মনে হতে পারে এভাবে সুবিধা বন্টনের ফলে ব্যাংকিং কার্যক্রম পর্যবেক্ষণ ও সংস্কারের কাজে কেন্দ্রিয় ব্যাংকের হাত শক্তিশালী হবে। বাস্তবে এই ধরণের পৃষ্ঠপোষকতা বন্টনের সুবিধা প্রতিষ্ঠান হিসেবে কেন্দ্রিয় ব্যাংকের ততটা কাজে লাগেনি যতটা কাজে লেগেছে রাজ প্রাসাদ এবং কেন্দ্রিয় ব্যাংকের ঘনিষ্ঠ ব্যাক্তিদের। এই ধরণের অতিরিক্ত উদারতার খেসারত হিসেবে ১৯৯৩ সালে মাত্র ৪৪ বছর বয়সে কেন্দ্রীয় ব্যাংকের অকাল মৃত্যু ঘটে। সংক্ষেপে, বৈদেশিক সহায়তা এবং আভ্যন্তরণীয় সঞ্চয়ের ব্যাপক লুন্ঠনের মধ্যে ব্যাংক ব্যবস্থা বিশেষ গোষ্ঠীগুলোর জন্য বিপুল সুবিধার যোগান দিয়েছে। 
যুদ্ধোত্তর ফিলিপিনের ব্যাংকিং সেক্টরের দুর্বল ভূমিকার কারণে খুব সহজেই বলা যেতে পারে যে এই সেক্টরটির দুর্বলতা ফিলিপিনের অর্থনৈতিক উন্নয়ণকে বাধাগ্রস্থ করেছে। কথাটা নিশ্চিত ভাবেই সঠিক এবং কোন অর্থেই কম গুরুত্বপূর্ণ নয়। কিন্তু আমি আরও এক ধাপ অগ্রসর হয়ে আরেকটু মৌলিক সমস্যার কথা বলতে চাই- রাজনৈতিক জগতের ঘাটতি গুলোর কারণেই এই দীর্ঘমেয়াদী ‘উন্নয়ণ সমস্যা’ তৈরী হয়েছে। ব্যাংকিং সেক্টর হলো এমন একটা প্রিজম যার মধ্যে দিয়ে রাষ্ট্র এবং অধিপতি অর্থনৈতিক স্বার্থগুলোর পারস্পরিক সম্পর্ক ও রাজনৈতিক জগতের অনগ্রসরতার বিষয়টি সবচেয়ে ভালো বোঝা যায়। 
সংক্ষেপে, ফিলিপিনের উন্নয়ণ সংকটের একটা বড় কারণ লুটেরা গোষ্ঠী বা অলিগার্কি এবং পরিবারতান্ত্রিক রাষ্ট্র ব্যবস্থা। রাষ্ট্র ও অলিগার্কির যৌথ সম্পর্কের বিশেষ ধরণটি বুটি ক্যাপিটালিজম বা লুটেরা পুঁজিবাদের এই ব্যবস্থাকে তৈরী করেছে। আধুনিক ফিলিপিনের ইতিহাস রাষ্ট্র গঠনের নয়, অলিগার্কি গঠনের ইতিহাস: অলিগার্কিক পরিবারগুলো ঐতিহাসিক ভাবেই বিভিন্ন বহি:স্থ শক্তির সহায়তায় নিজেদের শক্তিবৃদ্ধি করার ব্যাপক সুযোগ পেয়েছে, আর রাষ্ট্র টিকে থেকেছে দু:খজনক ভাবে অসংগঠিত হিসেবে। এর ফলস্বরুপ, রাষ্ট্রযন্ত্র ক্ষমতাবান অলিগার্কি শ্রেণীর সহজ শিকারে পরিণত হয়েছে। এই শ্রেণীটির রাষ্ট্রের বাইরে একটা স্বতন্ত্র অর্থনৈতিক ভিত্তি থাকলেও ব্যাক্তিগত পুঁজি সঞ্চয়নের প্রধান উপায় হিসেবে এই শ্রেণী আবার রাষ্ট্রের দেয়া বিশেষ সুবিধাদির উপরই নির্ভর করে।
[লেখাটি Paul D. Hutchcraft লিখিত Booty Capitalism- The Politics of Banking in the Philippines, 1998, Cornell University Press - এর Introduction অবলম্বনে তৈরী করা হয়েছে]

