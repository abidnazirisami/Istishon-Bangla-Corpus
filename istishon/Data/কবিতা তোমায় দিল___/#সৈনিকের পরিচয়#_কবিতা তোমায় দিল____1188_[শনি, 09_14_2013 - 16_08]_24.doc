#সৈনিকের পরিচয়#


কিছুদিন যাবত ইস্টিশনের পরিবেশ বিঘ্নিত হচ্ছে।কয়েকজন পোস্টদাতা/পোস্টার(!) বিব্রতকর সব পোস্ট দিয়ে যাচ্ছে।তারা বিভিন্নরকম উস্কানিমূলক পোস্ট দিয়ে যাচ্ছে।যা স্পষ্টত ইস্টিশনের পরিবেশ অশান্ত করে তুলছে।এদেরকে আমি ব্লগার বলবো না।আজ যে কবিতাটি দিচ্ছি সেইটা গণজাগরণের সময় লিখেছিলাম।যে শহরে থাকি সেই শহরের গণজাগরণ মঞ্চে আবৃতি করেছিলাম।লিখেছিলাম ১৬/০২/১৩ তারিখে।আজ সেই কবিতাটাই পোস্ট করতে মন চাচ্ছে।তাই পোস্ট করলাম।
#সৈনিকের পরিচয়#
মানুষের মুখে আমি শুনেছি স্লোগান
শুনেছি রক্তগাঁথা ইতিহাস
কখনো শুনিনি গুলির শব্দ,মানুষের আর্তনাদ।
মানুষের হাতে দেখেছি মোমবাতি
ছড়িয়েছে চেতনার আলো
কিন্তু দেখিনি ৭১এর বিভীষিকা
হিংস্রতার অপার্থিব কালো
তবু আজ অনুভবে বুঝেছি কিছু পশুর নৃশংসতা।
মানুষের মাঝে খুঁজেছি দেশাত্মবোধ
কতটা দেশকে বাসে ভালো,
খুঁজিনি কোনো রাজাকার চোখ
যার সর্বাঙ্গ কালো।
মানুষের ভিড়ে বুঝেছি দেশকে
চিরকাঙ্খিত শান্তির বাসর,
মেনে নেইনি ঐ ঘৃণ্য পশুদের চিত্‍কার
যারা কলঙ্ক এঁকে তৈরী করে বারবণিতার আসর।
উদযাপন করেছি মাত্র প্রতিটি দিবসের বিজয়
যোদ্ধার মতন ছিনিয়ে আনিনি জয়,
ফাঁসির দাবিতে দিয়েছি স্লোগান
'তুই রাজাকার' রবে,
আরো মেতেছি 'জামাত,শিবির,
রাজাকার এই মুহূর্তে বাংলা ছাড়' চিত্‍কারে,
মোমবাতি হাতে উপলব্ধি করেছি এই প্রাণে শিহরণ
মহান শহীদদের মতন করিনি সর্বাত্মা বিসর্জন।
তবু আজ স্লোগানে মুখরিত হয়ে
নিজেকে যোদ্ধা মনে হয়,
ইতিহাস রচয়িতা মহান ব্যক্তিদের মতন আমারও আজ
যুদ্ধাপরাধীরদের প্রতিপক্ষ সৈনিকের পরিচয়।
#ব্যর্থ কবি#

