কয়েকটি অনুকাব্য


 (১)
শুভ্র কাশে ভরা নদী ঘেঁসে
তুমি আমি হেঁটে হেঁটে
কখনো বা তীরে বসে
একাত্বতা দেখি জল আর গাঙচিলের
স্হির সুখী চোখে;
হঠাত্‍ই ধরা পড়ে
তোমার শাড়ির এখানে সেখানে
চোরা প্রেমকাঁটা লেগে আছে,
তুমি তখন চোখ রাঙিয়ে
নিশ্চুপ বসে থাকো কপট অভিমানে
তারপর হঠাত্‍ই সব ভুলে
স্নিগ্ধ হাসি হেসে বলে উঠো:
'দেখ হৃত্‍ পিন্ডের মতো
শাড়িখানিও ভরে উঠেছে প্রেমে'।
(২)
ভেবেছ একটি ছোট্ট চুম্বনে
তুমি হয়ে যাবে অসতী,
পৃথিবী গেঁথে দিবে হৃত্‍ পিন্ডে
বিভ্রান্তিকর কলঙ্কের বিষময় ছুরি,
কিন্তু এটুকু ভাবোনি কখনো যে
একটি পবিত্র চুম্বনের কারণে
তোমায় যারা বলবে অসতী
তাদের নিজেদেরই আছে ঢের ঘৃণ্য কুকীর্তি।
(৩)
নিভু নিভু মোমবাতির আলোয়
জীবনের ধারালো ফলা
ফালি ফালি করে ছড়িয়ে দেয় সময়
তবু থেমে যায় না কাঁচপোকা হয়ে পথ চলা।
(৪)
তোমাদের কেউ কি আমায়
এনে দিবে তিন ফোঁটা বিষ?
আমি দেখতাম মানুষের এক ফোঁটা রক্ত
কিংবা ঐ তিন ফোঁটা বিষ
কোনটা সবচেয়ে বেশি মৃত্যু-বিষাক্ত।
¤ব্যর্থ কবি¤

