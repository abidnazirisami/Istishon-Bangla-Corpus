দৈনন্দিন নিয়তি


বাড়ি খুঁজে খুঁজে না পাওয়ার ব্যর্থতাটা
গায়ে মেখে রাস্তায় হাঁটছিলাম,
হঠাত্‍ বৃষ্টির ভিড়ে নিজেকে হারিয়ে
আকাশের দিকে তাকালাম।
সত্যি বলছি কবিত্ব টবিত্ব কিছু হলনা,
শুধু মনে হল আবহমানকাল যাবত
আমি হাঁটছি পথে পথে,
আমার কখনো কোনোদিন বাড়ি
ছিল বলে বিশ্বাসই হল না।
বিশ্বাস কর বাবা,
আমি কোথ্থাও নেই ঐ ঘরের কোণে,
চুনখসা দেয়ালে,বনবন করে ঘোরা পাখাতে,
ঐ অগোছালো টেবিলে কিংবা কংক্রিট কার্নিশে।
আমি আছি শুধু বিকেলের রোদে,
আছি খটখটে শুকনো আম গাছটার ডালে,
ঐ বৃষ্টিভেজা ছেলেদের ফুটবল মাঠে।
আমি আছি রেললাইনের ধারে,
ঐ ছোট্ট নদীটির পাড়ে
আর এই ধূলোমাখা প্রান্তরে।
বিশ্বাস কর এই আমার দৈনন্দিন নিয়তি।
#ব্যর্থ কবি#

