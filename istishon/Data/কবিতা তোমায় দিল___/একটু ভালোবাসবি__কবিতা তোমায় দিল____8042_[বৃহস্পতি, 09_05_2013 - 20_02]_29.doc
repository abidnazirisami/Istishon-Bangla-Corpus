একটু ভালোবাসবি_


 তুই কি আমায় একটু ভালোবাসবি?
বলতে হবেনা কতটা ভালোবাসিস
বোঝাতে হবেনা কতটা আছি
তোর অলিন্দ নিলয় জুড়ে
শুধু মন খারাপের দিনে বলিস,
'মুখ কালো করে আছিস যে?'
একটু ভালোবাসবি কি?
দেখিস সব কেমন নতুন দেখায়।
নিরর্থক চাঁদটা কেমন অর্থপূর্ণ দেখায়
মেঘমুক্ত আকাশ কেমন হয়ে উঠে নীল সমুদ্র
নিষ্প্রাণ বিকেলগুলো ফিরে পাবে প্রাণ,
সেলফের এক কোণে ধূলোপড়া
অখাদ্য প্রেমের উপন্যাসগুলোকে লাগবে কবিতার মতন
চায়ের কাপটাকে লাগবে অমৃত সুধাপাত্র
মুঠোফোনকে মনে হবে জীবন।
কিরে আমায় ভালোবাসবি?
আমি হব তোর বৃষ্টিভেজার কারণ
গালবেয়ে হাঁটবে বৃষ্টিকণা পিঁপড়ের মতন
তোর কলেজ খাতার এক কোণে
চিত্রিত করবি আমাদের নামের অদ্যাক্ষর
তোকে আমাকে করবি কাঁটাকুঁটি কাগজের ভাঁজে ভাঁজে
ছাদের কার্নিশে পায়রা দেখে
আহলাদি কণ্ঠে সম্বোধন করবি আমায়
'নোটন নোটন পায়রা' বলে;
মাঝে মাঝে কপোট রাগে করবি
ঝগড়া বাঁধাবার চেষ্টা।
তুই কি ভালোবাসবি?
একটিবার আমায় ভালোবেসে দেখ
প্রচন্ড ট্রাফিক জ্যামেও লাগবে না অস্বস্তি
শুধু ডায়াল নাম্বারে চাপ দিয়ে দেখিস
পৃথিবীর কোলাহল যাবে থেমে,
লং জার্নিতে প্রয়োজন হবেনা বোরিং খবরের কাগজ
আমি তো থাকবোই তোর ছোট্ট সিমকার্ডে,
দৈনন্দিন পৃথিবী হবে বিন্দুর মতন
তোর ভীতু জীবনকে বদলে হবি বেপরোয়া।
বলনা,ভালবাসবি আমায়?
না;বুকে জড়িয়ে ধরতে হবে না
ঠোঁটে উষ্ণ ঠোঁটও ডুবাতে হবেনা
কপালে এঁকে দিতে হবেনা তোর ঠোঁট
শুধু এই অভাগা হাতটাকে রাখিস তোর হাতে
যেন এক টুকরো জোনাকি।

