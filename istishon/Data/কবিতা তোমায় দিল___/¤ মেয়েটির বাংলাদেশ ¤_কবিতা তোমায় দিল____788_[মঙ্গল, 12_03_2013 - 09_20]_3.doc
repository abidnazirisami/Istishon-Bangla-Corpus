¤ মেয়েটির বাংলাদেশ ¤


 সেদিন বিকেলে শীত ছিল না
রৌদ্র স্নেহসিক্ত লাল সূর্যে মুখরিত
উন্মত্ত স্বপ্ন ছিল বর্ণিত।
একটি মেয়ে কিছু রং-তুলি চোখে
মানুষের,সবুজের, পাখির,ফুলের
রক্তের ছবি এঁকেছিল সেদিন;
টগবগে ভালোবাসা দিয়ে
প্রেমিকের মুখ বুকে চেপে
পাথরে এঁকেছিল নাম - বাংলাদেশ।
মেয়েটি তো জানতো না -
সবুজের শিরায় শীত
দোয়েলের মাংসে বুলেট
শাপলার যোনীতে হিংস্রতা;
তবু পাথরে পাথর ঠুকে
প্রসব করেছিল - বাংলাদেশ।
মেয়েটি সত্যিই জানতো না -
সোনালী ধানের শীষে বিষ
পালতোলা নৌকোর তলাখানি ফুটো
প্রেমিকের সুঠাম বুকে আগুন
সভ্যতার জিভে সে নষ্টা;
তবু এঁকেছিল একটি গ্রাম -
দিগন্তজোড়া ফসলি মাঠ
ঘাটে বাঁধা সাড়ি সাড়ি খেয়া
মানুষের মুখে স্বপ্ন
রক্তে রক্তে স্বাধীনতা!
পাথরে লেখা নাম - বাংলাদেশ।
¤ নন্দন ¤

