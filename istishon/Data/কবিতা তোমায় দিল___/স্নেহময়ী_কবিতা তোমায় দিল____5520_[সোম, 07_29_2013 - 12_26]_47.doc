স্নেহময়ী


আমার ফেরার অপেক্ষায়
তোমার বারান্দা থেকে ঘর,ঘর থেকে বারান্দা
ক্রমাগত আসা যাওয়ার চিত্রটি
যখন চোখে ভাসে বুকটা
চৈত্রের রোদে ফাঁটা চৌচির মাঠের মতন লাগে।
গেটের মুখে আমাকে দেখেই
সেই প্রশান্তির হাসি হেসে বলা,
'এলেন রাজপুত্র,সাত সমুদ্র তের নদী পাড়ি দিয়ে'
প্রতিনিয়ত কানে বাজে।
তারপর আমার ঘামে ভেজা টিশার্টটা
নিজ হাতে খুলে নিয়ে চলে যেতে খাবার সাজাতে,
কৈ?এখন তো আর কেউ বসে থাকেনা খাবার সাজিয়ে।
কতকাল কেউ বলেনা 'শিং মাছটা কেমন হয়েছে রে?
তোর বাবা বলল লবণ নাকি বেশী?'
বিষম খাওয়ার সময় কেউ পিঠে হাত বুলিয়ে
বলেনা,'বাবু একটু জল খা'।
বহুদিন হল কোটি আবদার আছে বুকে জমে
সেগুলো আজ ধূলি ধুসরিত মহাশ্মশান।
আলসি বিকেলে একটি পান মুখে এসে
কেউ জানতে চায়না,'কিরে ঘুম আসছে না?
আয় চুলে বিলি কেটে দিই।'
অচেনা কোন শহরে আছি বসে উদ্বাস্তু হয়ে
বনের ডাহুকের স্থান হয়েছে আজ কাকের ডাস্টবিনে।
এই দরিদ্র চোখে মা তোমায় খুঁজি
বিশ্রী ব্যস্ত এই শহরে।
(ব্যর্থ কবি)

