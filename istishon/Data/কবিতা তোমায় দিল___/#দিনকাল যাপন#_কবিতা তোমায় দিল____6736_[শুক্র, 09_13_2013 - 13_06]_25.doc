#দিনকাল যাপন#


 কেটে যাচ্ছে দিনকাল,
একটু একটু করে গুছিয়ে নিতে চেয়েছি আমার আমিত্বকে
তবু রয়ে গেছি মশারির নিচে উল্টেপাল্টে গোলমাল
যেন কাঁসার থালা মাখামাখি পান্তা আর ঘিয়ে,
কেটে যাচ্ছে দিনকাল।
আমিত্বকে খুঁজে ফিরেছি ঘুম ঘুম চোখ ভোর
আমার এই এক চিলতে ঘিঞ্জিমার্কা ঘর
বাতি নিভু নিভু অন্ধকারে বুনেছি কত ভাবনার জাল!
আমিত্বকে পাইনি খুঁজে ফেঁপে উঠেছে জীবন পাল,
কেটে যাচ্ছে দিনকাল।
এই মন হায় কী চায় না চায়?
তুলোবালিশে শুধু শুধু মাথা রেখে ঘুম পায়
অবিরত হায় ধূলো মুছে যায় অস্বচ্ছ চশমায়
আমিত্বকে খুঁজে ফিরেছি বেশ ঘটা করে গতকাল,
কেটে যাচ্ছে দিনকাল।
ধুর্!এই আমিত্ব-ফামিত্ব আর ভাল্ লাগেনা ছাই!
যেখানে আছে সেখানেই থাক ফিরে পেতে নাহি চাই
আঁধখানা চাঁদ,জীবনানন্দ দাশ এতেই আছি বেশ
কখনো কখনো ক্যাফেতে বসে কফি-সিগারেট-আড্ডার তাল,
কেটে যাচ্ছে দিনকাল।
অনেকদিন আগে হিমু-মিসির আলী থাকতো এই মগজে
আজ তারা গেছে ভেসে,রাসকলনিকভ ভিড়েছে এসে
আলসেমি মেখে চেয়ে থাকি ঐ ভাঙা ডিমখোলসেতে
মাছি উড়ে এসে ঘুরে ঘুরে মরে নাকের ডগায় আজকাল,
কেটে যাচ্ছে দিনকাল।
একা ঘরে বসে,চেয়ে থাকি নির্নিমেষে বদ্ধ দেয়ালেতে
সব পাখি উড়ে ডানা ঝাপটিয়ে ফিরে পড়ন্ত বিকেল শেষে
একটি দুটি বাড়িফেরা পাখি দেখে সুখ পাই এই মনে
অজান্তেই কখনো কখনো বিষন্নতায় কুঞ্চিত হয় কপাল,
কেটে যাচ্ছে দিনকাল।
পথে পথে হাঁটি,অলিগোলি সব বামে রেখে বিশ্বরোডে উঠি
প্রচন্ড হর্নে,গাড়ির বহরে ভয় পেয়ে স্বস্থানে ফিরে আসি
বিচিত্র কল্পনে ধীরে ধীরে ঐ অলিগোলির পথ ধরি
গায়ে গা ঘেঁসে,বিব্রত পায়ে এগোতে এগোতে শুনি নাগরিক গোলমাল,
কেটে যাচ্ছে দিনকাল।
ঘরে ফিরে এসে ঝোলাটা রেখে বসে পড়ি সস্তিতে
পাখাটা চালিয়ে,আলোটা জ্বালিয়ে ঘামেভেজা পাঞ্জাবীটা খুলি নির্বিঘ্নে
একগ্লাস জল খেয়ে একটি সিগারেট ধরাই পরম নিশ্চিন্তে
একটু একটু করে সুতো ছেড়ে উড়াই ভাবনার ঘুড়ি রঙ-বেরঙ-নীল-লাল,
কেটে যাচ্ছে দিনকাল।
#ব্যর্থ কবি#

