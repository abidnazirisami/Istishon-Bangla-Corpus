একটা গল্প, যেই গল্পের কোন শিরোনাম নাই; আর একটা নিউজ___ 


আজকে আপনাদের একটা গল্প শোনাবো, আর একটা খবর দেখাবো। গল্প এবং খবরের সাথে কোন সম্পর্ক নাই। কারণ গল্পটা লিখা হয়েছিলো তিন বছর আগে। আর নিউজটা আজকের। আসেন প্রথমে গল্পটা শোনেন-
-"কাশেম মিয়া.........তুমার মত বুইড়া হাবড়া, যার তিন কাল গিয়া এককালে ঠেকছে, তারে উষ্টা কইরা পিটানি দরকার। অশিক্ষিত -মুর্খ, মানী লোকের মান দিতে জানোনা। এম পি সাহেবের মতন মানী-আল্লাহওয়ালা লোকের হাত থেইকা ত্রান নেও বাম হাত বাড়াইয়া"
ডান গালে কষে লাগানো থাপ্পড়টা যত না বেশী, তার চেয়ে কথা গুলোই যেন কষে থাপ্পড় মারে বেশী কাশেম মিয়ার অন্তরে।
কাল সারারাত নিজের সাথে যুদ্ধ করেছে নিজেই। একদিকে বত্রিশ বছর ধরে লালন করা আত্মঅহংকার, অন্যদিকে অভাব আর ক্ষুধার তীক্ষ্ণ দাঁতের কামড়। বউয়ের ছুঁড়ে দেওয়া কথাগুলো যেন বিষ ঢালছিল তার এক কানে-
-"ইহ.........দুই পয়সা কামানির মুরদ নাই তার আবার অহংকার। কিয়ের অহংকার? আগে প্যাডের ভাত, তারপর অন্যকিছু। ভালো মাইনষের মত কাইল লাইনে গিয়া খাড়াইবা। কয় কিনা রাজাকারের দেওয়া সাহায্য নিমুনা। ইহহ... ওই অহংকার ধুইয়াই পানি খাও। ভাত আর খাওন লাগত না।"
অন্য কানে গমগম করে বাজছিল একশানে যাওয়ার আগে কম্যান্ডার রুহুল ভাইয়ের কথাগুলো। বত্রিশ বছরে একটুও স্তিমিত হয়নি সেই শব্দের তীব্রতা-
-"কাশেম, এই হইল তোমার দেশমাতার পতাকা। এইডারে উঁচু কইরা তুইলা রাখবা নিজের অন্তরে সারাটা জীবন। মাথা উঁচু কইরা বাঁচবা। মরনে ডর নাই কাশেম। এই মরনে সম্মান, কাপুরুষের মত পিছু হটে হাজার বছর বাঁইচা থাকার চায়াও।"
সারারাতের যুদ্ধ শেষে বত্রিশ বছর নিজেকে বিজয়ী বীর যোদ্ধা ভাবা একরাতেই পরাজিত -রুপান্তরিত কাশেম মিয়া সকালে এসে দাঁড়ায় ত্রানের দীর্ঘ সারিতে।
দূর থেকেই কাশেম মিয়াকে খেয়াল করেছিল জেলার জামাতী ইসলামের আমীর, সদ্য সংসদ সদস্য ত্রানকর্তা। দেখেই মনের মধ্যে জ্বলে উঠেছে বত্রিশ বছর আগের একটা হিসাব চুকানোর আগুন। ডান গালটাতে হাত বুলাতে বুলাতে পাশে দাঁড়ানো চেলাকে কানে কানে বলে দেয় কি করতে হবে।
-"স্যার, ওর আসলে দোষ নাই। '৭১ এ যুদ্ধে ডান হাত হারিয়েছে বেচারা। গায়ে শীতের চাদর থাকায় বুঝতে পারা যায়নি বোধ হয়"
মিন মিন করে একটু সাহস সঞ্চয় করে কথাগুলো বলে ফেলেন এম পি সাহেবের আরেক পাশে দাঁড়ানো স্কুলের হেড মাস্টার।
কিছুই কানে যায়না মুর্খ-অশিক্ষিত-নতমস্তক কাশেম নিয়ার কানে। টপ করে ঝরে পরে দুফোঁটা অশ্রু সবুজ ঘাসের উপরে পরে থাকা এম পি সাহেবের গলার মালা থেকে ঝরে পড়া লাল গোলাপ পাপড়ির উপর। ঝাপসা চোখে বিভ্রম দেখে যেন। ঝরে পড়া অশ্রুকেই তার মনে হয় লাল সবুজের জমিনে জয় বাংলার সোনালি মানচিত্র।
এবার আসেন একটা নিউজ দেখি।
জাতীয় সংগীত আয়োজনের জন্য প্রধানমন্ত্রীকে ইসলামী ব্যাংকের অনুদান
লাখো কণ্ঠে জাতীয় সংগীত আয়োজনের জন্য গণভবনে প্রধানমন্ত্রী শেখ হাসিনার কাছে তিন কোটি টাকা অনুদানের চেক তুলে দেন ইসলামী ব্যাংক বাংলাদেশের ভাইস চেয়ারম্যান ইঞ্জিনিয়ার মুস্তাফা আনোয়ার।
 আপনার আমার মতো কোটি কোটি বাংলাদেশীর প্রাণে দেশপ্রেম জাগ্রত করতে মাননীয় সরকার বাহাদুর এবছর স্বাধীনতা দিবসে লাখো কণ্ঠে জাতীয় সংগীত গাওয়ানোর প্রোগ্রাম হাতে নিয়েছেন। জোরসে চলছে ক্যাম্পেইন। সেই ক্যাম্পেইনে সারা দিয়ে এগিয়ে এসেছে দেশের একমাত্র দেশপ্রেমিক বেংক ইসলামী বেংক। আমাদের সরকারের এতো ট্যাকাটুকা নাই যে এতো বড় একটা প্রোগ্রাম এরেঞ্জ করতে পারে। তাই তিন কোটি ট্যাকার জন্য ইসলামী বেংকের কাছে হাত পাততে হয়। এখানে অবশ্য কাশেম মিয়ার মতো সরকার বাহাদুরের গালে থাপড়টা পড়ে নাই। কারণ সরকারের গাল অনেক উঁচুতে থাকে। কিন্তু থাপ্পড়টা ঠাস করে এসে গালে লাগে আমার আপনার মতো আম পাবলিকের গালে যাদের গালের উচ্চতা অতো উঁচুতে নয়। আপনি অনুভব করেছেন থাপ্পড়টা? আমি করেছি... 

