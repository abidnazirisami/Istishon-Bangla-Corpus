দ্বিধা


মহিলাকে দেখে বয়স আন্দাজ করা মুশকিল। সাধারণত নতুন কারো সাথে দেখা হলে তার চেহারা আচরণ দেখে তার সম্পর্কে একটা ধারণা তৈরি করা আমার স্বভাব। সবসময় যে মিলে যায় এমন নয়। তবুও এটা একটা খেলার মতো মনে হয় আমার কাছে। মহিলাকে তার বাসার দরজায় প্রথম দেখে মনে হচ্ছিলো কোন এক অজানা কারনে উনি কিছুটা ভীত এবং বিভ্রান্ত। আরেকটু ভালোভাবে লক্ষ্য করার পর বুঝলাম উনি বয়সে আমার চেয়ে বড়ই হবেন। আমার বয়সীও নন, আবার আমার মায়ের বয়সিও নয়। আমার যদি কোন বড় বোন থাকত হয়ত এমনটাই দেখতে হতেন এতদিনে। 
উনার বাসায় পৌছতে পৌছতে বিকেল শেষ হয়ে সন্ধ্যা গড়িয়ে গেলো। অফিস থেকে বের হয়ে ঢাকার জ্যাম পেরিয়ে মতিঝিল থেকে মিরপুর অনেকটা দূরত্ব। বাসায় প্রবেশ করে একসাথে অনেকগুলো প্রশ্ন মাথায় ঘুরপাক খাচ্ছিল। বাসাটা কি উনাদের নিজেদের, নাকি ভাড়া? বাসায় কি উনি একাই থাকেন? একা থাকলে উনার স্বামী আছেন, নাকি অন্য কোন মন খারাপ করা কাহিনী আছে এর পেছনে? ধুর... এতো প্রশ্ন কেন মাথায় আসছে? আমি এসেছি উনার কাছ থেকে একটা জিনিস কিনতে, পুরনো ব্যবহৃত জিনিস। এতো প্রশ্নের উত্তর জানার আমার কি দরকার? হয়ত সেই মধ্যবিত্ত কৌতূহল। অন্য মানুষের ব্যক্তিগত বিষয় নিয়ে নাক গলানো আমার একেবারেই অপছন্দের। কিন্তু এই মহিলাকে প্রথমে দেখেই উনার চোখে ভয় পাওয়া এবং বিভ্রান্তির একটা ছাপ দেখেই হয়ত কৌতূহল মাথাচাড়া দিয়েছে। 
-ড্রেসিং টেবিলটা আমার নানা বিয়ের সময় আমার মা'কে উপহার দিয়েছিলেন। ওরিজিনাল বার্মা টিক। এখনও নতুনের মতো চকচক করে। সাথের আয়নাটাও ওরিজিনাল বেলজিয়ান আয়না।
হড়বড় করে বলে যাওয়া মহিলার কথাগুলো শুনে মনে পড়ল আমি উনার বাসায় এসেছি একটা পুরনো ব্যবহৃত ড্রেসিং টেবিল কিনতে। পুরনো এন্টিক কালেকশনের হালকা পাতলা একটা শখ আমার আছে। তাই অফিসের এক কলিগের কাছে এই ড্রেসিং টেবিলটার খোঁজ পেয়ে মহিলার ফোন নাম্বার যোগার করে ফোন দিয়ে আজকের এই এপয়েন্টমেন্ট। উনার কথাগুলো আমি খুব যে মনোযোগ দিয়ে শুনলাম সেটাও নয়। উনি কথাগুলো বলছিলেন চোখ নিচু করে অনেকটা অপরাধীর ভঙ্গীতে। চেহারায় এখনও সেই ভীতু এবং বিভ্রান্ত ভাবটা রয়েই গেছে। 
-আমার বিয়ের বেশ কিছুদিন পর মায়ের মৃত্যুর পর ভাই বোনেরা যখন মায়ের জিনিসপত্র ভাগাভাগি করে নিয়েছিলো তখন অন্য অনেক কিছুর সাথে এই ড্রেসিং টেবিলটা আমার ভাগে পড়ে। অবশ্য এর জন্য আমার বড় আপার সাথে একটা দর কষাকষির মতো হয়েছিলো। অবশেষে মায়ের দুই ভরি ওজনের একটা গলার হারের মায়া ত্যাগ করে এই ড্রেসিং টেবিলটা আমার বাসায় নিয়ে আসি। এখনও নতুনের মতোই আছে। পলিশ করালে নতুনের মতোই চকচক করে। আয়ানাতেও এখনও কোন স্পট পড়েনি। রোজ পরিষ্কার কাপড় দিয়ে আমি মুছে রাখি এখনও। 
আবারও চোখ নিচু রেখেই হড়বড় করে কথাগুলো বলে গেলেন মহিলা। উত্তরে কিছু একটা না বললে নিতান্তই অভদ্রতা হয়ে যায়, তাই ছোট্ট করে আমি বললাম- ও আচ্ছা।
মহিলা এবার চোখ তুলে আমার দিকে তাকালেন। সেই চোখে আরও খানিকটা ভয় এসে জমা হলো কি? মহিলা কি ভাবছেন ড্রেসিং টেবিলটা আমার পছন্দ হবেনা? আমি যদি না কিনি? এইজন্যই কি বারবার লজ্জা ভুলে উনি ড্রেসিং টেবিলটার প্রশংসা করে যাচ্ছিলেন? কেমন একটা মায়া এসে ভর করল। যদিও এখনও ড্রেসিং টেবিলটা দেখিনি তবুও সিদ্ধান্ত নিয়ে ফেললাম ওটা কিনে ফেলব। মনে হয় খুব বিপদে পড়েই উনি বিক্রি করার সিদ্ধান্ত নিয়েছেন। বেচারা। উনাকে অভয় দেওয়ার জন্যই আমি বললাম-
-ড্রেসিং টেবিলটার খুব প্রশংসা শুনেছি আমার বন্ধুর কাছে। নিশ্চয়ই ভালো জিনিস হবে। আর আপনিও যখন বলছেন... ওটা কি একবার দেখানো যাবে?
মহিলার চোখে এবার ভয়ের ছায়া আরও গভীর হতে দেখলাম। নার্ভাস ভঙ্গিতে মাথার এলোমেলো চুল ঠিক করে নিলেন বেশ কয়েকবার। এদিক সেদিকে কয়েকবার চোখ ঘুরিয়ে শেষে দৃষ্টিটা একবার আমার দিকে নিয়েই চোখ নিচু করে খুব নিচু স্বরে জিজ্ঞেস করলেন আমি চা খাবো কিনা? উনাকে এই নার্ভাসনেস থেকে কিছুক্ষন মুক্তি দেওয়ার জন্যই অনিচ্ছা স্বত্বেও আমি রাজী হলাম। পাশের কিচেনে চা তৈরি করার মৃদু শব্দ ভেসে আসছিলো। এখনও বাসায় কেউ আসেনি। আমি চোখ ঘুরিয়ে উনার বসার ঘরের জিনিসপত্র দেখছিলাম। বেশ রুচির ছাপ আছে ঘর সাজানোয়।
-আপনি কি চায়ে চিনি খান? কতটুকু নেন সেটা জানিনা, তাই আলাদাভাবেই দিলাম, আপনি মিশিয়ে নিন। 
মহিলার ভদ্রতা আমাকে মুগ্ধ করল। চায়ে চিনি মিশিয়ে চুমুক দিয়ে বুঝলাম চা'টা উনি ভালোই বানাতে পারেন। বুঝলাম চা পানের বেশ ভালোই অভ্যেস আছে উনার। পুরোটা সময় উনি বেশ আগ্রহ নিয়ে আমার দিকে একটু পরপর তাকিয়ে দেখছিলেন। মনে হচ্ছিলো চায়ের স্বাদ ভালো খারাপের উপরে ড্রেসিং টেবিলটার বিক্রয়ভাগ্য জড়িয়ে নিচ্ছেন উনি।
-চা ভালো হয়েছে?
-জী ভালো হয়েছে। আমরা কি এবার ড্রেসিং টেবিলটা একবার দেখতে পারি এখন?
মাথার চুলগুলো আবার আঙুল দিয়ে বেশ কয়েকবার ঠিক করে নিয়ে নার্ভাস ভঙ্গিতে উনি আবারও বললেন-
-ড্রেসিং টেবিলটা আমার মায়ের খুব পছন্দের ছিল। ছোট বেলায় আমারও খুব ভালো লাগত এর সামনে বসে মায়ের মতো সাজতে। মা অবশ্য খুব রাগ করতেন ড্রেসিং টেবিল এলোমেলো করে ফেলেছি এই অজুহাতে। আসলে মা চাইতেন না আমরা কেউ ওটা ইউজ করি। আমার অন্য দুই বোনের চেয়ে আমিই বেশী বকা খেয়েছি মায়ের কাছে এই বিষয়ে। একবার নেইল পলিশ ফেলে দিয়েছিলাম বলে শুধু বকুনি নয়, বেশ অনেকটা মার খেয়েছিলাম মায়ের হাতে। ঐ একবারই। তাই মায়ের মৃত্যুর পর যখন সব জিনিসপত্র ভাগাভাগি হচ্ছিলো তখন সোনার গয়নার চেয়েও এই জিনিসটার প্রতি আমার আগ্রহ ছিল বেশী। দেখবেন এখনও নতুনের মতোই আছে। একটুও স্পট পড়েনি। 
-আচ্ছা আপনার বাসায় আর কেউ নেই?
আচমকা আমার এরকম প্রশ্নে মহিলা কিছুটা থতমত খেয়ে গেলেন। কিছুটা ভয়ের ছায়া সরে গেলো কি উনার চোখ থেকে? কি জানি?
-আমার মেয়ে আছে। ও ভার্সিটি থেকে এখনও ফেরেনি। ওরও ড্রেসিং টেবিলটা খুব পছন্দের। প্রায়ই বলে বিয়ের পর ওটা সঙ্গে করে নিয়ে যাবে। 
মহিলার চোখ আনন্দে চকচক করছিল কথাগুলো বলার সময়। এবার আমার ভুল ভাঙল। আমি উঠতে উঠতে বললাম-
-অনেক দেরী হয়ে গেলো আজকে। রাত হয়ে যাচ্ছে। আমাকে আবার আজিমপুর যেতে হবে। আজ উঠি। আরেকদিন এসে দেখে যাবো আপনার ড্রেসিং টেবিল।
-আজকে দেখবেন না?
বিভ্রান্তি আর কিছুটা রিলিভড হওয়ার ভাবমিশ্রিত কণ্ঠে উনি জিজ্ঞেস করলেন। নাহ আমার বুঝতে ভুল হয়নি। আমি কণ্ঠস্বরে আরও খানিকটা জোর মিশিয়ে বললাম-
-না থাক, আজ দেরী হয়ে গেলো। আরেকদিন এসে ভালো করে সময় নিয়ে দেখব, আর আপনার কাছে ওটার আরও কিছু গল্প শুনব। তাড়াহুড়ার কি আছে?
-ঠিকই বলেছেন। তাড়াহুড়ার কিছু নাই। সেই ভালো।
অনেক বড় বিপদ থেকে রক্ষা পাওয়ার পর মানুষের চেহারায় যেমন রিলিভড একটা ছাপ পড়ে ওইরকম একটা মুখ পেছনে রেখে সদ্য সন্ধে পেরিয়ে রাতের নাগরিক অন্ধকারে আমি পা বাড়ালাম। 

