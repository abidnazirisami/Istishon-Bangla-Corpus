অনুবাদঃ নাজিম হিকমতের কবিতাগুচ্ছ-২


 
A Sad State Of Freedom
--------------------------------------
তুমি হারাবে তোমার সবাক চাহনি
ধীরে ধীরে ম্লান হবে তোমার পরিশ্রমী দু'হাতের উজ্জ্বলতা।
ময়দা দিয়ে তোমারই তৈরি করা ডজন ডজন রুটি থেকে
এক টুকরোর স্বাদও পাবেনা তুমি।
অন্যের গোলামিতেই তোমার মুক্তি, তোমার স্বাধীনতা,
ধনীর প্রাচুর্য বৃদ্ধিতেই তোমার মুক্তি, তোমার স্বাধীনতা।
জন্ম মুহুর্তেই তারা তোমার চারপাশে তৈরি করেছে
মিথ্যার কারখানা,
যে মিথ্যার উপরেই টিকে রবে তুমি- আজীবন।
বুঁদ হয়ে থাকবে তোমার এই মহান স্বাধীনতা নিয়ে,
শৃঙ্খলিত আত্মা আর চেপে ধরা কণ্ঠ নিয়ে
আজীবন বিভোর রবে, বিবেকের স্বাধীনতার স্বপ্নে।
তোমার এই নত মস্তক, যেন গর্দান থেকেই বিচ্ছিন্ন,
তোমার ঝুলন্ত, লম্বা দু'বাহু,
তোমার স্থবিরতা, তোমার সেই মহান স্বাধীনতার দিবা স্বপ্নে,
তুমি মুক্ত-
আজীবন বেকারত্বের মহান স্বাধীনতা নিয়ে।
দেশকে ভালোবাসো তুমি,
যেভাবে ভালোবাসো সবচেয়ে কাছের মানুষটিকে, জীবনের সবচেয়ে মুল্যবান বস্তুর মতোই।
কিন্তু একদিন, ঠিক জেনো-
তারা দেশকে বিকিয়ে দেবে আমেরিকার কাছে,
এবং তোমাকেও, তোমার মহান স্বাধীনতা সহ।
তুমি পরিপুর্ন স্বাধীন, নিতান্তই একটা এয়ার-বেইজ হওয়ার জন্য।
তুমি হয়ত দাবী জানাতে পারো, যে একটা মানুষ নিতান্তই
একটা হাতিয়ার, একটা সংখ্যা , কিংবা একটা যোগসূত্র হিসেবে
বেঁচে থাকতে পারেনা।
তাঁর অধিকার আছে একজন মানুষ হিসেবে বাঁচার।
এবং জেনে রাখো, তৎক্ষণাৎ তারা তোমার কব্জিতে হ্যান্ডকাফ পড়াবে,
তুমি পরিপুর্ন মুক্ত গ্রেফতার হওয়ার জন্য, বন্দিত্বের জন্য,
এমনকি ফাঁসিতে ঝোলার জন্যও।
লোহা, কাঠ কিংবা সুক্ষ কারুকাজ করা
জানালার পর্দা তোমার জন্য নয়,
স্বাধীনতা বেঁছে নেবার প্রয়োজন তোমার নেই।
তুমি মুক্ত-স্বাধীন।
কিন্তু তোমার স্বাধীনতা
এই অনন্ত নক্ষত্র বীথির নিচে-
নিতান্তই একটা করুন পরিহাস।
***********************************
Optimistic Man
--------------------
শৈশবে সে কখনো একটা মাছির পাখাও ছেড়েনি,
দুষ্টুমি করে বেড়ালের লেজেও বেঁধে দেয়নি খালি টিনের কৌটো।
কিংবা ম্যাচের বাক্সে বন্দী করেনি ছোট্ট একটা পোকাও।
অথবা পায়ের নিচে থেঁতলে মারেনি একটাও পতঙ্গ।
ধীরে ধীরে সে বেড়ে উঠেছে
নিতান্তই একজন সহজ সরল মানুষ হিসেবে,
এবং মুখোমুখি হয়েছে চরম বাস্তবতার সামনে।
মৃত্যুশয্যায় আমি তাঁর পাশেই ছিলাম।
সে বলেছিল, আমাকে একটা কবিতা শোনাও-
সমুদ্র এবং সুর্য নিয়ে লেখা,
অথবা পারমানবিক চুল্লী এবং কৃত্রিম উপগ্রহ নিয়ে।
মানবতার জয়গান নিয়ে...

