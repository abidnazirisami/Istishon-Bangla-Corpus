অনুগল্পঃ বিপ্রতীপ


 
১.
ফাইনাল ডিসিশান, আজকেই খুনটা করে ফেলব। কিভাবে করা যায় সেটা নিয়ে বেশ খানিকক্ষন ভেবে ভেবে সিদ্ধান্ত নিলাম স্রেফ গলা টিপেই কাজ সেরে ফেলব। সিদ্ধান্ত নিয়ে ফেলার পর নিজেকে বেশ হালকা লাগছে। অসহ্য যন্ত্রনা থেকে মুক্তি পাওয়ার পর যেমন লাগার কথা। অফিসের চেয়ারে গা ছেড়ে দিয়ে কোনদিন যা করিনা আজ তাই করলাম। আয়েশ করে অফিস কক্ষে বসেই একটা সিগারেট ধরালাম। ফেরার পথে অনেকদিন পর তিথির জন্য অনেকগুলো টকটকে লাল গোলাপ নিয়ে নিলাম।
অনেকদিনের অনভ্যস্ততার কারনেই হয়ত গোলাপ হাতে নিয়ে তিথি একটু সরু চোখে তাকিয়েই নির্লিপ্ত স্বরে বলল- থ্যাংকস।
রাতে ইচ্ছা করেই একটু দেরীতে বিছানায় গিয়ে দেখি তিথি তখন গাঢ় ঘুমে, মুখটা এপাশেই কাঁত করা। দীর্ঘ সাত বছর এই মুখ এভাবে দেখতে দেখতে কিছুটা কি ক্লান্ত? হয়ত...। এই মুখের জায়গায় ভেসে ওঠে আরেকটা চেহারা। মনটা স্থির করে নিয়ে আস্তে আস্তে হাত বাড়াই তিথির গলার দিকে। স্পর্শ পাওয়া মাত্রই কলের পুতুলের মত খুলে গেলো ওর চোখ। গলায় তখনও আমার হাত।
লজ্জায় লাল হয়ে তিথি আস্তে করে বলে- "হঠাৎ অনেকদিন পর আজ তোমার ইচ্ছে হল? দাড়াও আমি একটু বাথরুম থেকে আসছি।" খুশিতে চকচক করছে ওর চোখ।
২.
বাথরুম থেকে ফিরে তিথি দেখে আসিফ বালিশে মুখ গুঁজে বাচ্চা শিশুদের মত গুমরে গুমরে কাঁদছে। খুব অবাক হয়ে দ্রুত তিথি ওর মাথায় হাত রেখে বলে- "এই তোমার কি হল? শরীর খারাপ?"
-"নাহ, ঠিক আছি। হঠাৎ আমাদের বাবুটার কথা মনে পড়ে গেল।"
গভীর আবেগে তিথি বুকে চেপে ধরে আসিফের মাথাটা।
-------------------------------------------------------------------------------------
(অনেকদিন থেকেই কিছু লিখতে পারছি না। ব্লগে শুধু অন্যদের লেখা পড়ি আর নিজের অক্ষমতার লজ্জায় পুড়ি। তাই সিদ্ধান্ত নিলাম, নতুন লেখা না লিখতে পারার আগ পর্যন্ত আগে অন্য ব্লগে প্রকাশিত পুরনো কিছু লেখা পোস্ট করবো ইস্টিশনের যাত্রীদের জন্য। ইন্সপায়ারড ফ্রম দুলাল ভাই  )

