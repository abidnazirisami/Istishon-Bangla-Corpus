শৈল্পিক রাজনীতি, নাকি রাজনৈতিক শিল্পকলা_


 
উপরের পেইন্টিঙটি চায়নিজ-ক্যানাডিয়ান আর্টিস্ট Liu Yi এর আঁকা। পেইন্টিং এর শিরোনাম "Beijing 2008"। সাধারণ দৃষ্টিতে ছবিটি দেখলে তেমন কিছুই মনে হয় না। কিন্তু এই ছবিটি আলোচনায় আসতে সমর্থ হয়েছে এর অন্তর্নিহিত অর্থের কারনে। এখানে ছবিতে যেই পাঁচজন নারীকে দেখা যাচ্ছে এরা এক একজন বিশ্ব রাজনীতির এক একটি শক্তিশালী ভূমিকায় থাকা রাষ্ট্রের প্রতিনিধিত্ব করছে। এদের মধ্যে চারজনকে দেখা যাচ্ছে একটি গেইম খেলছে। গেমটি হচ্ছে চায়নিজ একটি গেইম, নাম Mahjong। এটা অনেকটা কার্ডের "রামি" খেলার মতোই। 
আমাদের দিকে পিঠ ফিরিয়ে বসা, পিঠে ট্যাট্টু আঁকা মেয়েটি চীন দেশের প্রতিনিধিত্ব করছে। বাম পাশে গেইমে খুব মনযোগী মেয়েটি জাপান। ওপাশে হাত উঁচু করে একপাশে তাকিয়ে থাকা মেয়েটি আমেরিকা। আবেদনময়ী ভঙ্গীতে শুয়ে থাকা মেয়েটি রাশিয়া। আর একপাশে দাঁড়িয়ে থাকা ছোট্ট মেয়েটি তাইওয়ানের প্রতিনিধিত্ব করছে। 
"বেইজিং- ২০০৮" শির্ষক এই চিত্রশিল্পটি পশ্চিমা বিশ্বে এবং ইন্টারনেটে ব্যাপক আলোচনার কেন্দ্রবিন্দুতে এসেছে। কারন এর মধ্য দিয়ে বর্তমান বৈশ্বিক রাজনীতির একটি রূপক অর্থ ফুটে উঠেছে। গেমটির নিয়ম কানুন বিস্তারিত জানলে ব্যাপারটা আরও পরিষ্কার হতো মনে হয়। ইন্টারনেটে আলোচিত তথ্য থেকে যেটা পেলাম সেটাই আপনাদের সাথে শেয়ার করতে ইচ্ছে হলো। 
খেলায় চীনের হাতে থাকা টাইলস দেখে বুঝা যায় বর্তমান চীনের অবস্থান। কিছু টাইলস দৃশ্যমান, যেখানে দেখা যায় উদীয়মান পরাশক্তি হিসেবে চায়নার ভালো অবস্থান। তার দৃশ্যমান হাতের টাইলস থেকে চায়নার সামরিক শক্তির একটা চিত্র ফুটে উঠেছে। এছাড়া ছবিতে দেখা যাচ্ছে আরেকটি হাত দিয়ে চায়না গোপনে কিছু টাইলস নিয়ন্ত্রন করছে। 
ছবিতে আমেরিকাকে খুব কনফিডেন্ট দেখাচ্ছে, যদিও সে খেলার টেবিল থেকে দৃষ্টি সরিয়ে তাইওয়ানের দিকে তাকিয়ে আছে তাইওয়ানের এক্সপ্রেশন দেখে খেলায় কিছু হিন্টস পাওয়ার আশায়। সেই সাথে তাইওয়ানকে কিছু একটা ম্যাসেজ দিতে চাইছে আকারে ইঙ্গিতে। 
রাশিয়াকে দেখে যদিও মনে হচ্ছে খেলায় তার খুব একটা মনোযোগ বা আগ্রহ নেই, কিন্তু বাস্তব হচ্ছে সম্পুর্ন ভিন্ন। শোয়া অবস্থায় সে তার এক পা তুলে দিয়ে আছে আমেরিকার গায়ের উপর, অন্যদিকে আরেক হাত দিয়ে চায়নার সাথে গোপনে কিছু টাইলস বিনিময় করছে। জাপানকে দেখা যাচ্ছে খেলায় খুবই মনযোগী, তবে সে তার নিজের হাতের টাইলস দেখাতেই বেশী মনযোগী এবং অন্যদের আচরণ সম্পর্কে কিছুটা উদাসীন। 
তাইওয়ানকে দেখা যাচ্ছে একটি ঐতিহ্যবাহী লাল রঙের পোশাক পরিহিতা অবস্থায়, সিম্বলিকভাবে যেটা বলতে চাইছে সেই হচ্ছে প্রকৃত চৈনিক সভ্যতা এবং ঐতিহ্যের ধারন ও বাহক। এক হাতে সে এক পাত্র ফল ধরে আছে, অন্য হাতে একটি ধারালো ছুড়ি। তার দৃষ্টি চীনের দিকে, যেই দৃষ্টিতে মিশে আছে চীনের প্রতি ঘৃনা ক্ষোভ, আর নিজের প্রতি দুঃখবোধ ও হতাশা। যদিও সে খেলায় অংশ নিচ্ছে না, কিন্তু তার নিয়তি ঠিক হয়ে আছে খেলায় যেই জিতুক তাকে ফল দিয়ে আপ্যায়ন করার মধ্যে। 
ছবিটির বায়কগ্রাউন্ডে দেখা যাচ্ছে ঘন মেঘ জমেছে আকাশে, যেটা বর্তমান বৈশ্বিক রাজনীতিতে বিরাজমান "হাই টেনশন" কে সিম্বইলাইজ করে। পেছনের দেওয়ালে মাও এর একটি প্রোট্রেইট দেখা যায় সেটাও খুব মিনিংফুল চীনের বর্তমান অবস্থান বুঝার জন্য। ছবিতে মুখটি মাও সে তুং এর হলেও Chiang Kai Shek এর টাক মাথা এবং Sun Yat-Sen এর গোঁফ বুঝিয়ে দেয় কমিউনিস্ট চীনের বর্তমান অর্থব্যবস্থার চিত্ররূপ। 
ছবিতে খেলায় অংশ নেওয়া চার রমণীর শরীরের পোশাকের ভিন্ন ভিন্ন অবস্থাও সংশ্লিষ্ট রাষ্ট্রের বর্তমান অবস্থা নির্দেশ করছে। চায়না উপরে একেবারেই নগ্ন, নীচে স্কার্ট এবং আন্ডারওয়্যার পরিহিতা অবস্থায় আছে। আমেরিকা উপরে খুবই সুদৃশ্য পোশাকে আবৃত, কিন্তু নীচের অংশ নগ্ন। যেটা আমেরিকার নাজুক অবস্থাই নির্দেশ করে। রাশিয়া এবং চীনকে দৃশ্যত নগ্ন মনে হলেও তাদের প্রাইভেট পার্টস কিন্তু ঢাকা আছে। 
যদি খেলার একটি শর্ত হয় যে খেলায় হেরে যাবে তার শরীর থেকে পোশাকের একটি অংশ খুলে নেওয়া হবে, তাহলে দেখা যাচ্ছে চীন হেরে গেলে রাশিয়ার অবস্থায় চলে যাবে (সোভিয়েত রাশিয়ার পতনের পর যা হয়েছিল)। ছবি দেখে মনে হতে পারে আমেরিকা সবচেয়ে ভালো অবস্থানে আছে, কিন্তু বাস্তবতা একটু ভিন্ন এবং গভীরভাবে লক্ষ্য করলে আমেরিকার নাজুক অবস্থান টের পাওয়া যায়। খেলার এই রাউন্ডে হেরে গেলে পরাশক্তি হিসেবে আমেরিকার পতন ঘটবে এবং সেও রাশিয়ার অবস্থানে চলে যাবে। রাশিয়া হেরে গেলে সবই হারিয়ে পুরো নগ্ন হয়ে যাবে। আর জাপানের হারানোর কিছু নেই, অলরেডি সব খুইয়ে বসে আছে। 
খেলায় সবচেয়ে কম গুরুত্বপুর্ন খেলোয়াড় বা "ফিলার প্লেয়ার" রাশিয়াকে মনে হলেও আসলে সে কিন্তু খেলায় ভালোই ভূমিকা রাখছে। আমেরিকা এবং চীন দুজনের সাথেই সে গোপনে কিছু আদানপ্রদান করছে। মূলত এখানে অগুরুত্বপুর্ন খেলোয়াড় হচ্ছে জাপান, কারন এখানে জাপানের হারানোর কিছু নেই এবং খেলায় এবারো হেরে গেলে জাপান জাস্ট আরেকবার হারার স্বাদ গ্রহন করবে। খেলোয়াড় হিসেবে সবচেয়ে ট্রিকি হচ্ছে রাশিয়া। সে চীন এবং আমেরিকা উভয়ের সাথেই গোপন আঁতাতে ব্যস্ত। নিজের অস্তিত্ব টিকিয়ে রাখার জন্য আমেরিকা এবং চীন উভয়ের সাহায্যই তার দরকার এবং নিজে নিজে টিকে থাকার মতো সামর্থ্য আপাতত রাশিয়ার নেই। 
খেলার টেবিলের টাইলসের দিকে লক্ষ্য করলে দেখা যায়, চীনের হাতের টাইলস সবচেয়ে বেশী অদৃশ্যমান, যেটা ইংগিত দেয় চীনের গোপন শক্তির দিকে যেটা এখনও দৃশ্যপটের বাইরেই রয়ে গেছে। এছাড়াও গোপনে সে রাশিয়ার সাথে কিছু বিনিময় করছে। যেখানে আমেরিকা কেবলমাত্র তাইওয়ানের এক্সপ্রেশন দেখে বোঝার চেষ্টা করছে চীন এবং রাশিয়ার মধ্যে গোপনে কি চলছে। খেলার টেবিলে জাপান যদিও সবচেয়ে মনযোগী খেলোয়াড় হিসেবে মনে হচ্ছে, কিন্তু বাস্তবে জাপান খেলায় সবচেয়ে অগুরুত্বপুর্ন খেলোয়াড়। 
তাইওয়ানকে দেখা যাচ্ছে একপাশে দাঁড়িয়ে সবার দিকে লক্ষ্য রাখছে। সে সবার হাতের টাইলস দেখতে পাচ্ছে, কার মধ্যে গোপনে কি চলছে সেটাও দেখতে পাচ্ছে, কিন্তু তার নিজের খেলায় অংশ নেওয়ার মতো অবস্থা নেই। সে শুধু দেখেই যেতে পারে, কিন্তু খেলায় অংশ নেওয়া বা কোন কিছু বলার অধিকার তার নেই। বরং এখানে তাইওয়ানকে খেলায় চিয়ার গার্লের ভূমিকা পালন করেই সন্তুষ্ট থাকতে হচ্ছে। 
প্রকৃত বিজয়ী আমেরিকা এবং চীন এই দুইজনের একজন বলেই মনে হচ্ছে। কিন্তু একটা গুরুওত্বপুর্ন এবং তাৎপর্য্যপূর্ণ ব্যাপার হচ্ছে, আমেরিকা খেলছে কিন্তু চায়নিজ গেইম Mahjong, ওয়েস্টার্ন কোন গেইম (যেমনঃ পোকার) নয়। চায়নার নিয়মে চায়নিজ গেইম খেলে চীনের সাথে পেরে ওঠার সম্ভাবনা কতটুকু এটাই হচ্ছে মিলিয়ন ডলার প্রশ্ন।

