তারেক মাসুদের চলচ্চিত্রে মৌলবাদ ভাবনাঃ একটি ব্যক্তিগত পর্যবেক্ষন



আজ শ্রদ্ধেয় তারেক মাসুদের দ্বিতীয় মৃত্যুদিবস গেলো। ২০১১ সালের এই দিনটিতে দুপুরে হাসপাতাল থেকে ফিরে ফেসবুকে প্রথম এই নিউজটা দেখে একটা শূন্যতা আমায় ঘিরে ধরেছিল। সেলিব্রেটি কেউ মারা গেলে সাধারণত এইরকম অনুভূতি আমার হয় না। কিন্তু তারেক মাসুদকে কেন যেন খুব নিজের কেউ বলে মনে হয়। যারা চলচ্চিত্র নিয়ে কাজ করেন এবং বিশেষ করে এই সেক্টরে নতুন তারা যারা তারেক মাসুদের সংস্পর্শে এসেছেন এটুকু বুঝেছেন এই মানুষটা আর পাঁচটা মানুষের মতো নন। খুব মমতা নিয়ে উনি তরুণদের উৎসাহ দিতেন। এরকম নিবেদিতপ্রাণ চলচ্চিত্র কর্মী খুব কম দেখা যায়। আমাদের দুর্ভাগ্য আমরা অকালেই হারিয়েছি তাঁকে। তারেক মাসুদের চলচ্চিত্রের প্রতি মমতা কেমন ছিল সেটা জানতে উনার লেখা "চলচ্চিত্রযাত্রা" বইটা পড়ে দেখার অনুরোধ রইল। যাই হোক, তারেক মাসুদকে নিয়ে শোকগাঁথা রচনা এই লেখার উদ্দেশ্য নয়। কারন আমি মনে করি যারা আমরা তারেক মাসুদকে ভালোবাসি, তাঁর প্রতি শ্রদ্ধা দেখানোর শ্রেষ্ঠ উপায় হচ্ছে উনার অসমাপ্ত কাজ এগিয়ে নিয়ে যাওয়া। এই লক্ষ্যে তারেক মাসুদের চলচ্চিত্র ভাবনার সাথে পরিচিত হওয়াটা জরুরী।
 তারেক মাসুদের চলচ্চিত্রের ভাবনা বুঝতে হলে উনার শৈশব জানাটা খুব জরুরী। কারন উনার শৈশবের অভিজ্ঞতা বারবার উঠে এসেছে উনার চলচ্চিত্রে। পরিবারের চাপে উনার শৈশব কেটেছে মাদ্রাসার সীমিত গণ্ডিতে বন্দী অবস্থায়, যেটা উনি মন থেকে মেনে নিতে পারেননি। তাই পরবর্তিতে মাদ্রাসা থেকে বের হয়ে উনি মূলধারার শিক্ষায় নিজেকে আবিষ্কারের পথ খুঁজে পেয়েছেন। ঢাকা বিশ্ববিদ্যালয়ে পড়ার সময় থেকেই চলচ্চিত্রের প্রতি উনার আগ্রহ জন্মায়। উনার এক সাক্ষাৎকার থেকে জানতে পারি, পরিচালক আলমগীর কবিরের বাসায় প্রোজেক্টরে "পথের পাঁচালী" দেখেই মূলত উনার মাথায় চলচ্চিত্রের পোকা (?) পাকাপোক্ত ভাবে গেঁড়ে বসে। অনেক আগে প্রথম আলোয় তারেক মাসুদের একটা লেখা পড়েছিলাম, যেখানে উনি এবং ক্যাথেরিন মাসুদ কিভাবে অমানুষিক সংগ্রাম করে "মুক্তির গান" চলচ্চিত্রটি তৈরি করেছিলেন তাঁর অভিজ্ঞতা বর্ননা করেছিলেন। লেখাটা পড়লে বুঝা যায় চলচ্চিত্রের প্রতি কি অসম্ভব মমতা আর সিরিয়াসনেস কাজ করত উনার মাঝে। এছাড়া আরেকটা উদাহরণ দেই। উনি একবার দেশের বাইরে, সম্ভবত ভারতের চেন্নাইয়ে চলচ্চিত্র নিয়ে পড়ালেখার সুযোগ পেয়ে যান। ঠিক ঐ সময়ে উনার মাথায় ঢুকে যায় বিখ্যাত চিত্রকর এস এম সুলতানের জীবনী নিয়ে একটি প্রামাণ্যচিত্র তৈরির পরিকল্পনা। দেশের বাইরে পড়ার জন্য পারিবারিক সম্পত্তি বিক্রির টাকা উনি খরচ করে ফেললেন "আদম সুরত" তৈরির জন্য। কয়জন এভাবে পারবেন ত্যাগ স্বীকার করতে? 
লেখার মূল বিষয়ে আসি। বারবার আমি মূল বিষয় থেকে দূরে সরে যাচ্ছি। আসলে এই মানুষটিকে নিয়ে লেখা শুরু করলে অনেক কিছুই লেখা যায়, কিন্তু আমি আজকে অন্য বিষয়ে আলোচনায় আগ্রহী। তারেক মাসুদের যেই চলচ্চিত্রগুলো বিশেষভাবে আলোচনায় এসেছে তার মধ্যে "মাটির ময়না" এবং উনার শেষ চলচ্চিত্র "রানওয়ে" অন্যতম। এছাড়া মুক্তিযুদ্ধ নিয়েও উনার যেই পরিমাণ কাজ আছে তা অনেক বিখ্যাত চলচ্চিত্রকারই অনেক লম্বা জীবন পেয়েও করে যেতে পারেননি, যা উনি উনার সংক্ষিপ্ত চলচ্চিত্র ক্যারিয়ারে করে দেখিয়েছেন, সেটা ভিন্ন আলোচনার দাবী রাখে। আমি মূলত আমার এই লেখায় তারেক মাসুদের চলচ্চিত্রে মৌলবাদ কিভাবে উঠে এসেছে সেই আলোচনায় সীমাবদ্ধ থাকতে চাই। 

"মাটির ময়না" চলচ্চিত্র মূলত তারেক মাসুদের আত্মজীবনী বলেই মনে করেন অনেকেই। যেখানে "আনু" চরিত্রের মধ্য দিয়ে উনি উনার শৈশবের কষ্ট আর বেদনাকেই ফুটিয়ে তুলেছেন। ষাটের দশকের উত্তাল সময়ের প্রেক্ষাপট হতে বাংলাদেশের মুক্তিযুদ্ধের ঠিক আগের সময়ের একটি পরিবার কিভাবে যুদ্ধ ও ধর্মের কারণে ভেঙে চুরমার হয়ে যায় তার গল্প নিয়ে তৈরি এ চলচ্চিত্র। পরিচালকের নিজের ছোটবেলার কাহিনীর জীবনের উপর ভিত্তি করে এ ছবির কাহিনী গড়ে উঠেছে। অত্যন্ত ধার্মিক বাবা কাজী সাহেব তাঁর ছোট্ট ছেলে আনুকে পড়াশোনার জন্য মাদ্রাসায় পাঠিয়ে দেন। দেশের রাজনীতিতে পরিবর্তনের পাশাপাশি আনুর মাদ্রাসাতেও চরম ও মধ্যপন্থী মতবাদের বিকাশ ঘটতে থাকে। বিভক্তির এই একই চিত্র দেখা যায় গোঁড়া ধার্মিক কাজী ও তাঁর স্বাধীনচেতা স্ত্রী আয়েশার মধ্যে ।
ধর্মীয় উদারতা, সাংস্কৃতিক বৈচিত্র এবং ইসলামের দুর্বোধ্যতা এ সব কিছু মিলিয়ে মাটির ময়না জাগতিক দ্বন্দ্বের একটি দৃশ্যমান প্রতিকৃতি। মাদ্রাসার সীমাবদ্ধ আর কঠোর নিয়মের মধ্যে কিভাবে একটি শিশুর শৈশব চাপা পড়ে গুমরে গুমরে কাঁদে সেটা এর আগে বাংলাদেশের চলচ্চিত্রে এভাবে কেউ দেখাতে পারেননি বা সাহস করেননি। মাটির ময়নায় আনুর বাবা কাজী সাহেবের ধর্মীয় গোঁড়ামির প্রভাব পড়ে তার পুরো পরিবারের উপর।
মাটির ময়না তৈরির পটভূমি নিয়ে পরবর্তিতে একটা ডকুমেন্টারি করেছিলেন, সেটা দেখলে চলচ্চিত্রের প্রতি উনার ভালোবাসা আরও গভীরভাবে উপলব্ধি করা যায়।

অন্যদিকে "রানওয়ে" চলচ্চিত্রে তারেক মাসুদ ৯/১১ পরবর্তি বিশ্বের রাজনৈতিক প্রভাবে কিভাবে আমাদের দেশেও জঙ্গিবাদের উত্থান ঘটে, কিভাবে নিরীহ একটি কিশোর রুহুল জঙ্গিবাদের সাথে জড়িয়ে যায় সেই ঘটনাই তুলে ধরেছেন। গ্রামে নায়ক রুহুল মাদরাসায় পড়ত। রুহুলের বাপ এখন আরব দেশে।রুহুলের বাবা নিজের আশা নিয়ে অসহায় দিন যাপন করতে থাকে। পরিবার ঢাকায়। বোন ফাতেমা গার্মেন্টসে চাকুরি করে।পোশাক কারখানায় বোন শোষণের শিকার। গন্ডগোলের কারণে দুই মাস বেতন পায় না। আন্তর্জাতিক বিমানবন্দরের রানওয়ে সংলগ্ন একচালা ঘরে রুহুল ও তার পরিবার বসবাস করে। তার মা রহিমা ক্ষুদ্র ঋণ সমিতির মাধ্যমে একটি গাভী কিনে দুধ বিক্রি করে সংসার চালায়। রুহুলের বোন ফাতেমা পোশাক রপ্তানি কারখানায় কাজ করে। এক মাস হলো তার বাবা মধ্যপ্রাচ্যে চাকরির সন্ধানে গিয়ে নিরুদ্দেশ। বেকার, কিছুটা হতাশ অথচ আদর্শবাদী রুহুল চাকরি খোঁজার ব্যর্থ চেষ্টা করে এবং উড়োজাহাজের ছায়ায় দিন কাটায়। মাঝেমধ্যে সে মামাকে সাইবার ক্যাফের ব্যবসায় সাহায্য করে এবং ইন্টারনেট শেখার চেষ্টা করে। সেখানে দৃঢ় অথচ শান্ত মেজাজের কম্পিউটার দক্ষ আরিফের সঙ্গে তার ক্রমশ বন্ধুত্ব গড়ে ওঠে। আরিফ উগ্র ধর্মীয় রাজনীতির মধ্যে জীবনের অর্থ খুঁজে পেতে রুহুলকে উদ্বুদ্ধ করে। আফগানিস্তান-ফেরত মুজাহিদ দলনেতার জঙ্গি শিবিরে শরিক হয় সে।নতুন আদর্শে উজ্জীবিত রুহুল বিভিন্ন ঘাত প্রতিঘাতের মধ্য দিয়ে অবশেষে জীবনের গভীরতর অভিজ্ঞতা উপলব্ধির দিকে এগিয়ে যায়।
সিনেমা হলে বোমা বিস্ফোরণ ঘটায় আরিফের স্কোয়াড। আরিফ আত্মঘাতি হামলায় আহত হয়ে মেডিকেলে ঢুকে। দ্বীন রক্ষার্থে গৃহত্যাগী রুহুল তখন নিজের বিবেকের সঙ্গে আরেক যুদ্ধে জড়িয়ে পড়ে। নান্দনিক জীবনের কক্ষচ্যুত রুহুল মায়ের দুধ মাখা হাতের আশ্রয়ে চলে আসে।
এই দুটি চলচ্চিত্রেই তারেক মাসুদ কেন্দ্রীয় চরিত্রে থাকা মৌলবাদ ভাবাপন্ন চরিত্রের উপসংহার টেনেছেন চরিত্রগুলোর আত্মোপলব্ধির মধ্য দিয়ে। আমরা দেখি "মাটির ময়নার" কাজী সাহেব কিভাবে যুদ্ধে পাকিস্থানি বাহিনীর হামলায় যখন তার বসত ভিটা পুড়ে ছাই হয়ে যায়, সেই ছাইয়ের মাঝে পোড়া কোরআন শরীফ হাতে নিয়ে কাজী সাহেব বুঝতে পারেন তার চিন্তা চেতনায় কতোটা গলদ আছে। পাকিস্থানি বর্বর বাহিনীর হাত থেকে যখন নিজেকে খাঁটি মুসলমান দাবী করা কাজী সাহেব নিজেও রক্ষা পাননা এবং এমনকি পবিত্র কুরআন শরীফও জ্বলে ছারখার হয়, তখন কাজী সাহেবের মোহভঙ্গ ঘটে। 
একইভাবে "রানওয়ে" চলচ্চিত্রে আমরা শেষে দেখতে পাই রুহুলের আত্মিক দন্দের অবসান ঘটে। রুহুল বাড়ি ফিরে আসে। জীবনের ছোট ছোট ঘটনা, সংসারের প্রতিটি ছোট ছোট সুখ দুঃখের মাঝে রুহুল জীবনের প্রকৃত অর্থ খুঁজে পায়। এখানেই তারেক মাসুদের চলচ্চিত্র ভাবনার পার্থক্য দৃশ্যমান হয় অন্যদের সাথে। অনেক চলচ্চিত্র বোদ্ধাই "রানওয়ে" মুক্তির পর সমালোচনায় বিদ্ধ করে রুহুলের পরিণতি দেখে। আমরা শেখানো ফর্মূলার বাইরে চিন্তা করতে পারিনা। তাই নাটক চলচ্চিত্রে মৌলবাদী বা জঙ্গি চরিত্রের ধ্বংস বা মৃতুর পরিণতি দেখেই অভ্যস্ত আমাদের চোখ ও মগজ। কিন্তু তারেক মাসুদ একটু অন্যভাবে ভেবেছেন। কাজী সাহেব বা রুহুল তো আর কেউ না। এরা আমাদের আশেপাশেরই কেউ না কেউ। কেউ হয়ত আমার বাবা, কেউ আমার ছোট বা বড় ভাই অথবা বন্ধু। জীবনের শিক্ষার অভাব বা বিভিন্ন টানাপড়েনে অনেকেই জঙ্গিবাদের সাথে জড়িয়ে যায়। অথবা দেশের হাজার হাজার মাদ্রাসা পড়ুয়া শিশু, যে তার জীবনের এমন একটা সময়ে মাদ্রাসার জীবনে বন্দী হয়ে যায় যখন তার সিদ্ধান্ত নেওয়ার ক্ষমতা বা চিন্তা করার বয়সও তৈরি হয়না। মাদ্রাসার বন্দী জীবনে থেকে সেই গণ্ডির বাইরে সে চিন্তা করতে শেখেনা। তাকে যা শেখানো হয়, যা পড়ান হয় সেটাই তার মন ও মননে গেঁথে যায়। আমরা তাদের ঘৃনা করতেই অভ্যস্ত হয়ে উঠি। নাটক বা চলচ্চিত্রে আমরা দেখতে চাই একজন জঙ্গি বোমার আঘাতে উড়ে যাক, করুনতম মৃত্যু হোক তার। যেমনটা দেখতে চেয়েছি "রানওয়ের" রুহুলকে। রুহুলরা ভুল বুঝে ঘরে ফিরুক, ভোরের আলোয় মাকড়শার জালে বিন্দু বিন্দু শিশিরের মাঝে, সারি করে হেঁটে চলা পিঁপড়ের মাঝে পৃথিবীর নানা প্রান্তে বয়ে চলা জীবন স্রোতের সুর রুহুলের চোখে ধরা পড়ুক, কিংবা মায়ের হাতে ঢেলে দেওয়া দুধের রজত ধারায় মুছে যাক রুহুলের অতীত সেটা আমরা দেখতে অভ্যস্ত নই। রুহুল বা কাজী সাহেবদের অনেক দূরের অপরিচিত ঘৃন্য সত্ত্বা হিসেবে দেখতেই আমাদের ধরাবাঁধা শিক্ষিত চোখ অভ্যস্ত। কিন্তু তারেক মাসুদ তার নিজ জীবনের অভিজ্ঞতা থেকেই রুহুলদের কষ্ট অনুভব করতে পেরেছিলেন। রুহুলদের জীবনের একেবারে ভেতরে ঢুকে তাদের কষ্ট আর যন্ত্রনার ভাগীদার হয়ে পরম মমতায় রুহুলদের ভুল ধরিয়ে ফিরিয়ে আনতে চেয়েছিলেন মায়ের আঁচলে। এখানেই তারেক মাসুদের চলচ্চিত্র ভাবনার পার্থক্য। 
রুহুল বা কাজী সাহেবদের জঙ্গি বা মৌলবাদী সত্ত্বাকে সাপোর্ট দেওয়া বা একে জাস্টিফাই করা তারেক মাসুদের লক্ষ্য ছিল ভাবলে ভুল করবেন। বরং রুহুলদের জীবনের সত্য চিনিয়ে দেওয়া এবং বিশেষ করে রুহুলদের এই পরিবর্তনের কারন নিয়ে ভাবনা তৈরি হওয়া এটাই উনার চলচ্চিত্রের ভাষা। আমরা যেন রুহুলদের করুন মৃত্যুর মাঝে সমাধান না খুঁজে রুহুলরা কেন জঙ্গি হয়ে ওঠে সেই কারনের মূলে গিয়ে চিন্তা করি। সমাজ থেকে উৎখাত করি সেই কারনগুলোকে এই ম্যাসেজই তারেক মাসুদ তার চলচ্চিত্রের মধ্য দিয়ে আমাদের কাছে পৌঁছে দিতে চেয়েছেন বারবার। আর তাই তারেক মাসুদ নিছক একজন এলিট চলচ্চিত্রকার হিসেবে নিজেকে গণ্ডিবদ্ধ না করে তাঁর ছবি নিয়ে ছুটে বেড়িয়েছেন দেশের প্রত্যন্ত অঞ্চলে, যারা তাঁর চলচ্চিত্রের একটা মূল টার্গেট। চলচ্চিত্রের ফেরিওয়ালা শব্দটি তাই তারেক মাসুদের সাথেই যায়।

