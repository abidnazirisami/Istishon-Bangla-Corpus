দূরত্বের আপেক্ষিক তত্ত্ব কিংবা একটি অপেক্ষার গল্প 


আজকে ডে অফ। সাধারণত ছুটির দিনে অনেক বেলা করে ঘুম থেকে ওঠাটাই অনেক দিনের অভ্যেস। মধ্যবিত্তের মাপা বিলাসিতার মধ্যে এইটুকু মাগনা বিলাসিতা করাই যেতে পারে। আজ খুব সকাল সকাল ঘুম ভেঙে গেলো। ঘুম ভাঙার পর থেকেই মাথার মধ্যে একটা প্রশ্ন ঘুরপাক খাচ্ছে। দীপাকে কি যেন একটা কথা বলাটা খুব প্রয়োজন। কিন্তু ঘুম ভেঙেই কেন এই প্রশ্ন মাথায় ঘুরপাক খাচ্ছে সেটা অনেকক্ষন ভেবে ভেবেও কোন কূল কিনারা পাচ্ছি না। হতে পারে দীপাকে নিয়ে দেখা একটা দুঃস্বপ্নের কারনে ছুটির সকালে ঘুম ভেঙে যাওয়াটা একটা কারন। কিন্তু মনের মধ্যে যেই পরিমাণ গুরুতর তাগাদা অনুভব করছি একটা দুঃস্বপ্ন সেটার পক্ষে যথেষ্ট শক্তিশালী এলিবাই বলে মনে হচ্ছে না। মাত্রই একমাস আগে আইনত বিবাহ বিচ্ছেদ হয়ে যাওয়ার পর দীপাকে এমন কি প্রয়োজনীয় কথা বলার থাকতে পারে সেটা ঠিক মনে করতে পারছি না। 
ছয় মাস হলো দীপার সাথে দেখা হয় না। বিয়ের মাত্র দুই সপ্তাহের মাথায় যেদিন প্রথম সম্পর্কে ভাঙনের ঢেউ উঠেছিল সেই রাতটার কথা এখনও স্পষ্ট মনে আছে। সেদিন রাতে দীপার ভয়ার্ত চেহারার একটা স্থায়ী ছাপ আমার মস্তিষ্কের মাঝে রয়ে গেছে।
-তুমি কি প্রেগন্যান্ট?
আমার হঠাৎ এইরকম আচমকা প্রশ্নে প্রথমে হতবিহবল ভাব ফুটে উঠলেও মুহুর্তেই সেখানে যায়গা করে নিয়েছিলো চরম আতংকিত একটা চেহারা। এরকম প্রশ্নের কি উত্তর হতে পারে সে ব্যাপারে সিদ্ধান্তে আসতে না পারলেও আমার আচমকা করা প্রশ্নে হতবিহবল ও আতংকিত দীপার মুখ থেকেও সরল স্বীকারোক্তিটা বেরিয়ে আসে।
-বিশ্বাস করো আমি এই বিয়েটা করতে চাইনি। মা আর বড় মামার চাপে পড়ে রাজী হয়ে গিয়েছিলাম। আর তখন এতোটাই বিধ্বস্ত অবস্থায় ছিলাম যে সিদ্ধান্ত নেওয়ার মতো শক্তিও আমার অবশিষ্ট ছিলোনা।
-কয় মাস চলছে?
-চার মাস।
আমি নিজের কানকেও বিশ্বাস করতে পারছিলাম না। বিয়ের পর থেকেই খুব কম কথা বলা দীপাকে আমার বরং বেশ চুপচাপ কিন্তু মানসিকভাবে গভীর একজন বলে মনে হয়েছিলো। সাধারণত হুট করে রেগে যাওয়া আমার স্বভাববিরুদ্ধ। কিন্তু বিয়ের দুই সপ্তাহের মাথায় এরকম একটা সংবাদের জন্য আমি প্রস্তুত ছিলাম না। হুট করেই মাথায় আগুন চেপে যায়। মুখ ফসকে বের হয়ে যায়
-জাস্ট গেট আউট।
আমার চোখে এমন কিছু হয়ত দেখেছিল দীপা যে, সে আর কোন কথা না বাড়িয়েই চুপচাপ তার সুটকেস আর ব্যাগ গুছিয়ে বের হয়ে গিয়েছিলো। 
আজ সকালে হুট করে দীপার কথা কেন মনে হচ্ছে, কেনই বা খুব প্রয়োজনীয় কিছু একটা বলার এমন জোরালো তাগাদা অনুভব করছি ঠিক মেলাতে পারছি না। কাপড় পড়ে বের হয়ে উদ্দেশ্যহীন বেশ কিছুক্ষন ঘুরাঘুরি করে এক সময় আমি আবিষ্কার করলাম আমি দীপাদের বাসার সামনে দাঁড়িয়ে আছি। কলিং বেল টিপতেই কিছুক্ষন পর দরজা খুলে দীপার মা সামনে আমাকে দেখে ভুত দেখার মতো চমকে গেলেন মনে হলো। কিছুটা ভয় আর লজ্জাও মিশে ছিল চেহারায়।
-এসো বাবা।
-দীপা কি বাসায় আছে? 
দীপার মা আরও একটু ভয় পেলেন বলে মনে হলো। মাত্রই ডিভোর্স হয়ে যাওয়ার পর এভাবে হুট করে বাসায় এসে দীপার খোঁজ করব সেটা হয়ত উনার কল্পনাতে আসেনি। 
-হ্যাঁ, বাসাতেই আছে। ভেতরের ঘরে। ওর শরীরটা বেশী ভালো নেই। শুয়ে আছে বোধ হয়। তুমি ওখানেই দেখা করতে পারো।
আমি ভেতরের ঘরের দরজায় দাঁড়িয়ে দেখলাম বিছানায় শুয়ে থাকা দীপার পাশে কাঁথার পুটলির মধ্যে একটা বাচ্চা। দীপাকে বেশ বিবর্ন লাগছে।
-তুমি? এসো ভেতরে এসো।
দীপার মুখে আজকে কোন ভয়ের ছায়া দেখলাম না। বরং সেখানে একটা কৌতুহুল মিশে আছে।
-কবে হলো?
-আজকে ৮ দিন। 
আমি আর কোন প্রশ্ন খুঁজে পাচ্ছিনা। অথচ খুব প্রয়োজনীয় কি একটা বলার জন্য হন্যে হয়ে ছুটে এসেছি। এখন আর মনে পড়ছে না। মুখ ফসকে বেরিয়ে গেলো
-এরপর কি করবে?
-মানে?
নিজের প্রশ্নে নিজেকেই খুব বোকা বোকা লাগছিলো। 
-তোমাকে খুব প্রয়োজনীয় কিছু একটা জিজ্ঞেস করার ছিল। হুট করে এই জন্যই চলে এলাম।
-আমি জানতাম তুমি একসময় জানতে চাইবেই। বাচ্চার বাবা কে? এটাই তো?
-না না, আমি আসলে ঠিক ওইটাও জানতে আসিনি। আচ্ছা তুমি কি আবার বিয়ে করবে?
আবারও বোকার মতো একটা প্রশ্ন মুখ ফসকে বের হয়ে গেলো।
-কে বিয়ে করবে আমায়?
-কেন তোমার প্রেমিক।
দীপা একদম চুপ হয়ে গেলো কিছুক্ষনের জন্য। এরপর খুব ধীরে ধীরে আমার চোখের দিকে তাকিয়ে বলল
-যেই মানুষটা নিজের সন্তানের অস্তিত্ব নির্বিকারভাবে অস্বীকার করে চলে যেতে পারে তাকে কি প্রেমিক বলা যায়?
-তাহলে?
-তাহলে কি?
-না কিছু না। কিন্তু তোমাকে খুব প্রয়োজনীয় কি একটা বলার ছিল কিছুতেই মনে পড়ছে না।
-থাক এখন মনে করবার দরকার নেই। যখন মনে পড়বে তখন বোলো। আচ্ছা তুমি কি আমার উপর খুব রেগে আছো?
দীপার এই প্রশ্নের কি উত্তর দেবো ঠিক বুঝে উঠতে পারলাম না। কিছুক্ষনের নীরবতায় দীপাই হয়ত নিজের মতো করে উত্তরটা বানিয়ে নিলো।
-আমি কিন্তু তোমার কাছে কৃতজ্ঞ।
দীপার এমন কথায় আরও খানিকটা বিহ্বলতা ঘিরে ধরে আমায়।
-কেন?
-বাচ্চাটার একটা পিতৃ পরিচয় অন্তত হলো।
-তুমি কি ওকে আমার পরিচয়ে বড় করবে নাকি?
-যদি তোমার আপত্তি না থাকে।
-না না আপত্তি নেই।
-কি যেন বলবে বলে এসেছিলে?
-কিছুতেই মনে পড়ছে না কি যেন খুব একটা প্রয়োজনীয় কথা বলার ছিল তোমাকে।
-থাক জোর করে মনে করার দরকার নেই। যখন মনে পড়বে বোলো।
-আচ্ছা আমি যদি মাঝে মাঝে তোমার কাছে আসি তোমার কি আপত্তি আছে? যদি কথাটা মনে পড়ে যায়...
-এসো।
এরপর আর কোন কথা খুঁজে পাইনা। প্রয়োজনীয় সেই কথাটা কিছুতেই মনে পড়ছে না। অনেকক্ষন ভেবে ভেবেও মনে করতে পারছি না। হয়ত অপেক্ষা করলে মনে পড়ে যাবে। আমার যে অপেক্ষা করা ছাড়া আর কোন উপায় নেই। কথাটা দীপাকে বলতেই হবে। অপেক্ষা করা ছাড়া আমাদের কিই বা করার আছে? 

