Peepli [Live]_ আমাদের গণমাধ্যম ও রাজনীতি


ডিসক্লেইমারঃ এই লেখাটিকে সাংবাদিক মহল কোনভাবেই জেনারালাইজ করে নেবেন না। কারন আমি জানি আমাদের সংবাদ মাধ্যমে এমন অনেক নিবেদিতপ্রান সাংবাদিক আছেন, যাদের অক্লান্ত পরিশ্রম এবং জীবনের ঝুঁকি নিয়ে সংগ্রহ করা নিউজ থেকেই আমরা প্রতিদিনের বিভিন্ন ঘটনার আপডেট জানতে পারি।
Peeli [Live] মুভিটার কথা মনে আছে? অনেকেই হয়ত দেখেননি। কারন বলিউডের হাজারো গ্ল্যামারাস মুভির ভিড়ে পিপলি লাইভের মতন মুভি চোখে পড়ার কথা না। আমীর খান প্রডাকশন্স এর প্রযোজিত এবং আনুশা রিজভি পরিচালিত এই মুভিতে দেখানো হয়েছে কোন ঘটনায় আমাদের মিডিয়া এবং রাজনৈতিক চরিত্র। 
পিপলি ভারতের মুখ্য প্রদেশের (কাল্পনিক) একটি গ্রাম। সেখানে ঋনের দায়ে অহরহই আত্মহত্যা করে কৃষক। নাথা দাস মানিকপুরি তেমনই এক চরিত্র। নাথা এবং তার বড় ভাই বুধিয়া ব্যাংক ঋনের দায়ে যখন দিশেহারা। চাষের সামান্য জমিটুকু যখন নিলামে ওঠার পথে। কোন মতেই যখন ব্যাংক লোণ শোধ করার কোন রাস্তা খুঁজে পাচ্ছে না, নিরুপায় হয়ে দুই ভাই স্থানীয় জনপ্রতিনিধির সাথে দেখা করে। স্থানীয় সেই জনপ্রতিনিধি আবার কেন্দ্রীয় ক্ষমতায় থাকা দলের অপোজিট পার্টির। হেসেই উড়িয়ে দেয় নাথা-বুধিয়ার মানবিক আবেদন। কৌতুক করে নাথা-বুধিয়াকে দেয় এক অদ্ভুত পরামর্শ। কোন কৃষক ঋনের দায়ে আত্মহত্যা করলে প্রদেশের মুখ্য মন্ত্রীর তরফ থেকে এক লাখ রুপি ক্ষতিপূরণ দেওয়া হবে বলে ঘোষণা ছিল। সেই নেতা নাথা-বুধিয়াকে আত্মহত্যার পরামর্শ দেয়। আত্মহত্যা করলে যে ক্ষতিপূরণ পাবে তা দিয়েই ঋন শোধ করার উপদেশ দেয় হায়েনার মতন হাসতে হাসতে। নেতার পায়ে ধরে হাজারো কাকুতি মিনতিও যখন ব্যর্থ হয়, তখন ফিরতি পথে নাথা তার বড় ভাইয়ের সাথে পরামর্শ করে সিদ্ধান্ত নেয় আত্মহত্যা করার। চায়ের দোকানে বসে তারা যখন এই আলাপ চালাচ্ছে তখন পাশে বসা স্থানীয় এক সাংবাদিক এই কথা শুনে এটা স্থানীয় পত্রিকায় নিউজ করে। সেই নিউজ নজরে পড়ে দেশের নামীদামী এক ইংরেজি টিভি চ্যানেল রিপোর্টারের। কাল বিলম্ব না করে ছুটে আসে পিপলিতে। নাথার সুইসাইড করার দৃশ্য লাইভ কাভার করবে বলে। এরচে গরম লাইভ নিউজ আর কি হতে পারে? 
এর পরই শুরু হয় এক আজীব কাণ্ড। কিভাবে কিভাবে যেন দেশের অন্য টিভি চ্যানেলগুলোও এই খবর পেয়ে যায়। পিলপিল করে ছুটে আসতে থাকে তারা। টিভি চ্যানেলের গাড়ি, লোকজন যন্ত্রাদি দিয়ে পিপলির মতন গণ্ডগ্রামে সে এক এলাহি কারবার। সত্যিকার অর্থেই সেখানে মেলা বসে যায়। নাগরদোলা থেকে শুরু করে ছোটদের খেলনার দোকান, বিভিন্ন খাবারের দোকান কিছুই বাদ থাকে না। ঋণের দায়ে জর্জরিত নাথার সুইসাইডের মতন করুন একটা ঘটনা বদলে যায় সুইসাইড উৎসবে। সুইসাইডের ঘটনাকে কিভাবে রংচঙ মাখিয়ে, নিত্য নতুন এঙ্গেলে দেখিয়ে দর্শক টানা যায় সেটাই মুখ্য হয়ে ওঠে। কারন বিবেক এই প্রশ্নে নাড়া খায় না, শুধুমাত্র ঋণের দায় মেটাতে কেন একজন কৃষক আত্মহননের পথ বেঁছে নিলো? কিভাবে তাকে থামানো যায় এই আত্মঘাতী সিদ্ধান্ত থেকে? বরং সবার উৎসাহ কখন ঘটবে কাঙ্ক্ষিত সেই সুইসাইডের ঘটনা। বিভিন্ন চ্যানেলের ক্যামেরা চব্বিশ ঘণ্টা কাভারেজ দিতে থাকে। কিভাবে নাথা, নাথার মা-ভাই-ভাবী খাচ্ছে, গোসল করছে, ঘুমাচ্ছে কিছুই বাদ যায় না ক্যামেরার চতুর লেন্স থেকে। এর সাথে জড়িত হয় রাজনীতি। স্থানীয় সেই জনপ্রতিনিধি পড়ে বিপাকে। যদি সত্যিই নাথা সুইসাইড করে তাহলে পরবর্তি নির্বাচনে তার হেরে যাওয়া নিশ্চিত। এই লক্ষ্যে নাথাকে পয়সা দিয়ে কিনে নেওয়ার চেষ্টা চলতে থাকে অবিরাম। অথচ বিপাকে পড়ে নাথা আর তার ভাই যখন সেই নেতার কাছে গিয়েছিলো, তাদের দাবী এক ফুঁয়ে উড়িয়ে দিয়েছিল। এখন বিপাকে পড়ে টাকা দিয়ে কিনে নিতে চায় নাথাদের। অপোজিট পার্টিও এর সুযোগ নিতে থাকে। চলতে থাকে নোংরা রাজনৈতিক গেম। আমাদের বর্তমান রাজনৈতিক চরিত্রের সাথে কি দারুন মিল! 
পিপলি লাইভ মূলত আমাদের বর্তমান মিডিয়া চরিত্র এবং নোংরা রাজনীতির প্রতি চপেটাঘাত করে বানানো একটি স্যাটায়ার মুভি। স্যাটায়ার চরমে পৌঁছে যখন দেখা যায় খুব ভোরে নাথা প্রাকৃতিক কাজ সারতে জঙ্গলে যায় তখনও পিছু ছাড়ে না চ্যানেলের ক্যামেরা। এই অবস্থা দেখে নাথা পালিয়ে যায় তার বাড়ি থেকে। চারিদিকে হইহই রব পড়ে যায়- সুইসাইডের মঞ্চ থেকে পলাতক ঘটনার নায়ক। এবার মুভির স্যাটায়ার চরমে পৌঁছে। টিভি ক্যামেরা নাথার ভোরবেলার ত্যাগ করা মলের উপর ক্যামেরা তাক করে ধারা বিবরণী দিতে থাকে- এই বিষ্ঠা দেখে নাথার মানসিক অবস্থা কি হতে পারে তার বিশ্লেষণের মধ্য দিয়ে। বিশেষজ্ঞ মতামতও হাজির হয় চ্যানেলের স্টুডিয়োতে। এক পর্যায়ে স্থানীয় সেই সাংবাদিকের সাথে মতের অমিল ঘটে ইংরেজি চ্যানেলের সেই রিপোর্টারের। স্থানীয় সাংবাদিকের কাছে পুরো ঘটনাকে অপসাংবাদিকতা মনে হতে থাকে। এই জন্য লেখার শুরুতেই বলেছি, সব সংবাদ কর্মী অপসাংবাদিকতার সাথে জড়িত নন। অবশেষে, অপহরণ করে একটি গরুর গোয়ালে আটকে রাখা হয় নাথাকে। সবাই খোঁজাখুঁজি করতে করতে গভীর রাতে নাথাকে খুঁজে পায় সেখানে। হায়েনার মতন ঝাঁপিয়ে পড়ে প্রতিটি রাজনৈতিক দল এবং সংবাদ মাধ্যম। সবাই ক্রেডিট নিজের ঝুলিতে নিতে চায়। একটা দুর্ঘটনার মধ্য দিয়ে কাহিনীর পরিসমাপ্তি ঘটে। হ্যাজাক বাতির বিস্ফোরণে আগুন ধরে যায় গোয়ালে। সবাই নাথাকে মৃত ভেবে নেয়, কারন পুড়ে যাওয়া দেহ দেখে চেনার উপায় থাকে না। আসলে মৃত্যু ঘটে স্থানীয় ঐ সাংবাদিকের। সিনেমার শেষ দৃশ্যে দেখা যায় নাথা দিল্লীর গুরগাওয়ে দিনমজুরির কাজ করে বেড়াচ্ছে। নাথাদের শেষ পরিনতি তো এই হয়। 
সরকারী হাসপাতালে কাজ করার অভিজ্ঞতা থেকে দেখেছি, কোন বড় দুর্ঘটনায় কিভাবে মিডিয়ার লোকজন চিকিৎসা সেবাকে ব্যহত করে। চরম আহত ব্যক্তিটির চিকিৎসার চেয়েও জরুরী হয়ে দাঁড়ায় সেই ব্যক্তির তাৎক্ষণিক প্রতিক্রিয়া লাইভ চ্যানেলে দেখানো। এই নিয়ে বিভিন্ন চ্যানেলের সংবাদ কর্মীদের মধ্যে চলে প্রতিযোগিতা। মাঝখান থেকে ব্যহত হয় জরুরী চিকিৎসা সেবার কাজ। আর চিকিৎসকদের বিভিন্ন উদ্ভট প্রশ্নে বিব্রত করার কথা বাদই দিলাম। এক একজন সংবাদ কর্মী হয়ে যান চিকিৎসায় নোবেল পাওয়া জ্ঞ্যানি ব্যক্তির মতন। চিকিৎসা নিয়ে তাদের বিভিন্ন মন্তব্যে সেটাই মনে হয়। গত দুইদিন ধরে সাভারের ধ্বসে পড়া রানা প্লাজার উদ্ধার স্থলে টিভি চ্যানেলের কাজকর্ম দেখে কেবলই পিপলি লাইভ ছবির কথা মনে পড়ছে। সংবাদ সংগ্রহ করাটা নিঃসন্দেহে মহান এবং গুরুত্বপূর্ণ কাজ। কিন্তু তাই বলে একজন মানুষ, যে কিনা প্রায় ৩৬ ঘণ্টা কংক্রিটের আড়ালে চাপা পড়ে জীবন মৃত্যুর সন্ধিক্ষণ থেকে ফেরত আসার দ্বারপ্রান্তে, সেই সময় কংক্রিটের ফোঁকর গলে মাইক্রোফোন সেঁধিয়ে দিয়ে তার অনুভূতি জানতে চাওয়াটা কতটুকু মানবিক? উদ্ধার কাজের জায়গায় ৭ জন মানুষ থাকলে তার মাঝে ৪ জনই সংবাদ কর্মী। সংবাদ আমাদের দরকার আছে অবশ্যই, কিন্তু সেটা নিশ্চয়ই উদ্ধার কাজকে ব্যহত করে নয়? এর মধ্যে বিখ্যাত সাংবাদিক মুন্নি সাহা আবিষ্কার করে ফেলেছেন ঘটনাস্থলের স্বেচ্ছাসেবীরা নাকি ধ্বসে পড়া বিল্ডিং এর দামী জিনিস চুরির ধান্দায় আছে। কতোটা নিম্ন রুচির মানসিকতা। ইনিই নাকি দেশের বিখ্যাত রিপোর্টার! হলুদ সাংবাদিকতা আমরা অহরহই দেখেছি। দেখেছি কিভাবে কর্পোরেট সংবাদ মাধ্যম তাদের নিজেদের প্রয়োজন মতো সংবাদ বদলে দেয়। দেখেছি, দেশে মৌলবাদী জঙ্গি বাংলা ভাইয়ের অস্তিত্ব অস্বীকার করা রাজনীতিবিদ এবং সংবাদ মাধ্যম। সাংবাদিকতা এবং রাজনীতির উদ্দেশ্য কি বানিজ্য? নাকি গনমানুষের পক্ষে কাজ করা? এই প্রশ্ন আজ বিরাট হয়ে দেখা দিয়েছে। দেশের এতো বড় একটা দূর্ঘটনাকে দলীয় দৃষ্টিকোন থেকে যে যেভাবে পারছে ব্যাখ্যা করছে নিজেদের সুবিধামতন। কেউ বিল্ডিং নাড়ানো তত্ত্ব, কেউ তত্ত্বাবধায়ক তত্ত্ব, কেউ হরতাল তত্ত্ব, আবার ধর্ম ব্যবসায়ীর দল দিচ্ছে গজব তত্ত্ব। কিন্তু কেউই সমস্যার মূল বিষয়ে মুখ খুলতে রাজী না। 
আমার এই লেখাকে কোন সংবাদ কর্মী ব্যক্তিগতভাবে নিজের গায়ে নেবেন না প্লীজ। কারন আমি জানি সবাই এরকম নন। ডাক্তারদের মধ্যে যেমন খারাপ ডাক্তার আছে, তেমনি ভালো ডাক্তারও যে বিরল প্রাণী নন সেটা আমরা সাভারের ঘটনা থেকেই দেখেছি। তাই ঢালাও ভাবে ডাক্তারদের গালি দেওয়াটা যেমন অন্যায়। তেমনি, ঢালাও ভাবে সকল সংবাদ কর্মীকে দোষারোপ করার পক্ষপাতীও আমি নই। কিন্তু সংবাদ সংগ্রহ করতে গিয়ে জরুরী পরিস্থিতিতে যারা কাজে বাঁধার সৃষ্টি করেন, তাদের এই ধরনের কাজ বন্ধ করতে হবে। এটা কোন পেশাগত চরিত্রের মধ্যে পড়ে না। 

