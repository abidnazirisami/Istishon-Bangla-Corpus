অচল মাল


প্রতিরাতের মতোই ঘুম ভেঙে গেলো কলাপসিবল গেইট খোলার আওয়াজে। ঘুম ভেঙে গেলো বলাটা বোধ হয় ঠিক হলোনা। কারন বেশীর ভাগ রাতে একদম ভোরের আগে আমার ঘুম আসে না। মাঝে মাঝে শুয়ে থাকতে থাকতে নিদ্রাচ্ছন্ন হয়ে পড়ি হয়ত। সেই আচ্ছন্ন ভাবটাই কেটে গেলো গেইট খোলার শব্দে। প্রতিদিন একই সময়ে। নাহ এটাও ভুল বললাম। একই সময়েও ঠিক না, একটা বিশেষ মুহুর্তে। ঠিক ফজরের আজানের ১০ মিনিট পর। আমার বিছানার ঠিক মাথার কাছেই জানালা। মাঝে মাঝে শব্দ শুনে তন্দ্রাচ্ছন্ন ভাবটা ছুটে গেলে জানালা দিয়ে দেখি সাদেক সাহেব সফেদ পাঞ্জাবি আর টুপি মাথায় দিয়ে গেইট খুলে ফজরের নামাজ পড়তে যাচ্ছেন। সাদেক সাহেব আমার কলিগ। সমাজের দৃষ্টিতে আপাদমস্তক একজন সফল মানুষ। এই কথাটা বেশী শুনতে হয় আমার স্ত্রীর কাছ থেকেই। সাথে আমার ব্যর্থতার ফিরিস্তি। অচল পয়সার মতো আমার নাকি দাম নেই সোসাইটিতে। কথাটা শুনলে প্রথম প্রথম খুব রেগে চিৎকার চেঁচামেচি করতাম। এখন আর কিছু বলি না। মাঝখানে মহাসমুদ্রের দূরত্ব পেরিয়ে আমার বলা কথা পৌঁছে না, সুতরাং বলে লাভ কি? 
পড়ালেখা শেষ করে বেশ কয়েকটি বেসরকারি প্রতিষ্ঠানে চাকরী করার অভিজ্ঞতা হয়েছে। কোন জায়গাতেই বেশীদিন টিকতে পারিনি। কারন সোসাইটিতে খুব চালু একটা শব্দ আছে "এডজাস্ট" করে নেওয়া, কিংবা বলা যেতে পারে "কম্প্রোমাইজ"। তো সেই জিনিসটার সাথে ঠিক এডজাস্ট করে নিতে পারিনি কখনও। তাই অচল পয়সার মতোই বাতিল মাল হিসেবে রিজেক্টেড হতে হয়েছে বারবার। এরপর কিভাবে কিভাবে যেন এই সরকারী চাকরীটা জুটে গেলো। সরকারী চাকরীর একটা সুবিধে হচ্ছে এডজাস্ট করে নেওয়ার কমতি থাকলে নানাভাবে হয়রানী হতে হলেও চাকরীটা এতো সহজে যায় না। তাই এখনও টিকে আছি। এডজাস্ট যে একেবারেই করতে হয়নি সেটা বলাটাও বোধ হয় ভুল হলো। ডিপার্টমেন্টে আমার এই এডজাস্ট না করতে পারার অক্ষমতাটি সবার গোচরে আসতে খুব বেশী সময় লাগেনি। কারন আমার অক্ষমতার কারনে অনেকেরই এডজাস্টমেন্টে বেশ অসুবিধে হয়ে যাচ্ছিলো। তাই ডিপার্টমেন্টে আমাকে এমন একটা পদে স্থিরতা দেওয়া হয়েছে যেখান থেকে অন্যদের এডজাস্টমেন্টের পথে বাঁধা হয়ে দাঁড়ানোর কোন সুযোগ নেই। একটা জীবন থেকে এই এতটুকু শিক্ষা অন্তত হয়েছে জীবনের কোন না কোন পর্যায়ে এডজাস্ট না করে উপায় থাকে না। এতে করে অবশ্য আমার অচল পয়সার উপাধির কোন হেরফের হয়নি। আজকাল ছেলেমেয়েরাও মুখ ফসকে বলে ফেলে। আমি না শোনার ভান করে এডজাস্ট করার আপ্রাণ চেষ্টা চালিয়ে যাই। আসলে ইদানিং ক্লান্ত লাগে। তাই চুপ থাকাটাই উত্তম ডিফেন্স হিসেবে মন্দ মনে হয়না। 
আমার সাথে যারা একই ডিপার্টমেন্টে কাজ করে তাদের অনেকেরই নামে বেনামে বাড়ি, গাড়ি, জমি অনেক কিছুই আছে। সামাজিক স্ট্যাটাস হিসেবে এসবের বিকল্প নেই বলেই তাদের চেহারায় সফলতার একটা ঝিলিক সবসময় চকচক করে। ঠিক যেন ব্যাংক থেকে সদ্য আনা চকচকে গোলাপি রঙের এক হাজার টাকার নোটের মতো। তাদের পোশাক আশাক থেকে শুরু করে পলিশ করা জুতোর চকচকে ডগাও সার্টিফাই করে সফলতার সংজ্ঞা কেমন হওয়া উচিৎ। এই যেমন আমার পাশের কোয়ার্টারে থাকেন সাদেক সাহেব যার কথা শুরুতেই বলছিলাম, যার কলাপসিবল গেইট খুলে দৈনিক ফজরের নামাজ পড়তে যাওয়ার শব্দে আমার তন্দ্রা ছুটে যায়, সেই সাদেক সাহেব সফলতার মুর্ত প্রতিক। এমনকি এই ভোর বেলাতেও উনার আয়রন করানো ভাঁজহীন সফেদ পাঞ্জাবির চকচকে ভাব থেকেও সফলতার ঝিলিক বের হয়ে আসে প্রতি সুবহে সাদেকে। এডজাস্টমেন্ট করার ব্যাপারে ডিপার্টমেন্টে উনার বেশ সুনাম আছে। বিভাগের বড় কর্তাদেরও কিভাবে ম্যানেজ করে চলতে হয় সেই ব্যাপারেও সাদেক সাহেবের বেশ সুখ্যাতি। আমি উনার ভোরের সফেদ পাঞ্জাবির নিভাঁজ উজ্জ্বলতা থেকে শুরু করে জুতো, টাই কিংবা হাল ফ্যাশনের ব্রান্ডেড শার্টের কলারের নিখুঁত কাটিং থেকেও সফলতা খুঁজে নিতে দেখি সবাইকে। একপাশে অচল পয়সার মতো আমি পড়ে থাকি নিতান্তই অদৃশ্য অস্পৃশ্য সত্ত্বার মতো। আসলে অদৃশ্য না হতে চাইলেও অচল পয়সার কদরহীন পড়ে থাকার মতোই পরিবারেও আমার মতো অচল মানুষদের অস্পৃশ্য হয়ে থাকাটাই নিয়ম। পরিবারের একজন সদস্য হিসেবে অন্যদের আলাপে অংশ নেওয়ার ইচ্ছা কদাচিৎ জেগে উঠলেও স্ত্রী কিংবা পুত্র কন্যাদের আশ্লেষ মেশানো কথার বাউন্সে আমি আবার টুপ করে গুটিয়ে নেই নিজেকে, শামুকের খোলসে গুটিয়ে যাওয়ার মতোই। 
প্রতি সুবহে সাদেকের মতো আজও কলাপসিবল গেট খোলার শব্দে আমার তন্দ্রা ছুটে গেলে আমি খোলস থেকে মুখ বের করার মতো করে জানালার ফাঁক দিয়ে তাকাই। গোলাপি রঙের এক হাজার টাকার নোটের মতোই ঝা চকচকে সফলতার ঝিলিক দেখতে পাই সদ্য ফজরের নামাজ ফেরত সাদেক সাহেবের সফেদ পাঞ্জাবী থেকে, নিভাঁজ টুপীর তীক্ষ্ণ ধার থেকে। গত বছর সস্ত্রীক হজ্জ করে ফেরার পর থেকে রাখা সফেদ দাড়ি থেকেও সফলতার ঝিলিক চমকায়। আর আমি অচল পয়সার মতো আবার ফিরে আসি বিছানার একপাশে। হয়ত ঘুম আসবে। ঘুমের মধ্যেই কেবল এডজাস্টমেন্টের শিকল থেকে মুক্ত থাকি আমি। 

