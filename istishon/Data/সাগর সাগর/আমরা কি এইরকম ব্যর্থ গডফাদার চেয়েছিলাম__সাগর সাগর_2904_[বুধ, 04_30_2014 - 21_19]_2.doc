আমরা কি এইরকম ব্যর্থ গডফাদার চেয়েছিলাম_



নারায়নগঞ্জে একটা স্কুল খোলা জরুরী হয়ে গেছে। গুম করার পর লাশের পেট কেটে বস্তায় ভরে সাথে দুই বস্তা করে ইট বেঁধে নদীতে ফেলে দেওয়ার পরও লাশ ভেসে ওঠে কিভাবে? প্রশাসন জবাব চাই। আমরা কি এইরকম ব্যর্থ গডফাদার চেয়েছিলাম? আরও সফলভাবে কিভাবে লাশ নদীতে গুম করে ফেলা যায় সেই বিষয়ে হাতেকলমে প্রশিক্ষণ দেওয়ার লক্ষ্যে একটা টেকনিক্যাল কলেজ খোলার দাবী জানাচ্ছি। আমরা কি এতোই হতভাগা যে গুম হয়ে যেতেও পারবো না?



আর এভাবে হুট করে ধরে বেঁধে গুম করে ফেলাও মানা যায়না। স্বাভাবিক মৃত্যুর গ্যারান্টি যেহেতু নাইই, সেই ক্ষেত্রে অন্তত নিজেদের হাতে অপশন থাকাটা আমাদের নাগরিক অধিকার। এইটুকু অধিকার নিশ্চয়ই আমরা পেতে পারি? তাই মারার আগে আমাদের অপশন চয়েজ করতে দেওয়া উচিৎ। একটা কাগজে এমসিকিউ এর মতো করে অপশন দেওয়া থাকলো। আমরা টিক দিয়ে চয়েজ করে নিলাম। টিক দেওয়ার জন্য 2B পেন্সিল ইউজ করারও অধিকার থাকা উচিৎ। দেখা গেলো শেষ মুহুর্তে চয়েজ চেঞ্জ হয়ে গেলো। অপশনগুলো কি কি হতে পারে সেটার জন্য প্রথম আলো একটা গোল টেবিল বৈঠক আয়োজন করতে পারে দেশের মানবাধিকার সংগঠনের নেতা এবং সুশীল সমাজের প্রতিনিধিদের নিয়ে। একজন সাধারণ নাগরিক হিসেবে আমি কিছু অপশন প্রস্তাব করলাম-
ক) গুম হওয়া
খ) জামাত শিবিরের হাতে হাত পায়ের রগ কর্তনের পর মৃত্যুবরণ
গ) রোড ট্রাফিক এক্সিডেন্টে মৃত্যু
ঘ) হরতাল অবরোধে জ্যান্ত পুড়ে কাবাব হয়ে মৃত্যু
ঙ) ক্রসফায়ারে মৃত্যু
ছ) উপজাতি কোটায় মৃত্যু (সবার জন্য প্রযোজ্য নয়, শুধুমাত্র উপজাতিরা এই অপশনে টিক দেওয়ার অধিকার রাখেন)
জ) সংখ্যালঘু কোটায় মৃত্যু
ঝ) জেলা কোটায় মৃত্যু (যেমন, সিমান্তবর্তী জেলার মানুষ বিএসএফ এর গুলি খেয়ে কিংবা, নারায়নগঞ্জের মানুষ বিশেষ বাহিনীর দ্বারা নির্যাতিত হয়ে মৃত্যু বরনের অপশন পাবেন)
বাকী অপশন গুলোর জন্য সরকারী খরচে বিদেশী কনসালটেন্ট নিয়োগ দেওয়া যেতে পারে। এছাড়াও এই কাজে সহায়তা করার জন্য বিভিন্ন রাজনৈতিক দলের গডফাদার যাঁদের এইসব বিষয়ে পূর্ব অভিজ্ঞতা আছে তাদের চুক্তিভিত্তিক নিয়োগ দেওয়া যেতে পারে। গডফাদার হইলেও ছিটেফোঁটা দেশপ্রেম কি আর নাই যে দেশের প্রয়োজনে কাজে লাগবে না?
বিঃ দ্রঃ এটা কোন ফান পোস্ট নয়। আয়াম সিরিয়াস। নুন্যতম এইটুকু মানবাধিকার কি আমরা দাবী করতে পারিনা? মরতেই যখন হবে নিজের পছন্দমতো তরীকায় মরলাম। এটুকু মানবাধিকারও যদি না ব্যবস্থা করা যায়, তাহলে ঘোষণা দিয়ে দেওয়া হোক, এই দেশে কোন মানুষ থাকে না। এই দেশে একটাও মানুষ নেই... কখনও ছিল না।

