মুভি প্রিভিউঃ _গাড়িওয়ালা_, যে গাড়িকে কখনও কেউ হারাতে পারেনি



চলচ্চিত্র জীবনের কথা বলে। অনেকসময় সাদা চোখে জীবনের যেই দৈনন্দিন ছবি বা গল্প আমরা দেখতে ব্যর্থ হই চলচ্চিত্র সেই গল্প আমাদের দেখায়, আমাদের ভাবতে বাধ্য করে। "গাড়িওয়ালা" এমনই এক চলচ্চিত্র যেখানে দুই শিশুর শৈশবকালীন গল্পের মধ্য দিয়ে সমাজের কিছু চরম নিষ্ঠুর সত্য দেখানোর প্রয়াস পাবে যা আমাদের অনেকেরই অজানা। "প্রয়াস পাবে" বলছি কারন, "গাড়িওয়ালা" একটি সরকারী অনুদানপ্রাপ্ত চলচ্চিত্র যা মুক্তির অপেক্ষায় রয়েছে। অপেক্ষায় রয়েছে আমাদের এমন এক গল্প শোনানোর যা দেখার পর জীবন সম্পর্কে অনেকেরই নতুন অভিজ্ঞতা হবে। 
বাংলাদেশের চলচ্চিত্র এক সমৃদ্ধ ইতিহাস অনেক পেছনে ফেলে, অনেক ঘাত-প্রতিঘাত পেরিয়ে আজ এক নতুন সুচনার দ্বারপ্রান্তে। মাঝখানে অশ্লীলতা আমাদের চলচ্চিত্রকে আক্ষরিক অর্থেই গ্রাস করে দর্শককে করেছিলো চলচ্চিত্র বিমুখ। আশার কথা হচ্ছে জহির রায়হান, আলমগির কবীর, তানভীর মোকাম্মেল, তারেক মাসুদের মতো প্রতিভাবান চলচ্চিত্রকারের দেখানো পথে পা বাড়িয়ে বাংলাদেশের চলচ্চিত্রকে নতুন এক উচ্চতায় নেওয়ার স্বপ্ন নিয়ে কাজ করে যাচ্ছেন বর্তমানের অনেক চলচ্চিত্রকর্মী। আশরাফ শিশির তাদেরই একজন। আশরাফ শিশিরের নিজের লেখা ‘ঘটনাটি সত্য নয়” নামের ছোটগল্পগ্রন্থের (একুশে বইমেলা ২০১২) "দ্য কার্ট" নামক গল্পের কাহিনী থেকেই নির্মিত হয়েছে "গাড়িওয়ালা" চলচ্চিত্র। 
"গাড়িওয়ালা" চলচ্চিত্র সম্পর্কে বলতে গিয়ে আশরাফ শিশির জানান, "দেখুন, আমি জীবনের বাইরে কিছু লিখি না। আমার লেখা বেশীর ভাগ গল্পই আমার জীবন থেকে নেওয়া বা আমার চোখে দেখা। সিনেমার গল্প লিখতে গিয়ে আপনার ইরান-তুরস্কের ছবি হুবুহু কপি করার দরকার নেই । আমাদের জীবন-বাস্তবতাকেই তুলে আনতে হবে চলচ্চিত্রে, সেখানে প্রেম-ভালবাসাও আসবে এমন প্রেম যা আমরা রিয়েল লাইফে করে থাকি। ‍“গাড়িওয়ালা” গল্পের জন্মও অনেকটা এভাবে।
গল্পের সূচনার বিষয়টি এমন যে, আমার শৈশবে প্রায় আমারই বয়সী ২ ভাই প্রতিদিন ভোরে বহুদুরের গ্রাম থেকে আমাদের শহরে শাপলা ফুল বিক্রি করতে আসতো, সেই স্মৃতি থেকেই আমার এই গল্পটি লেখা শুরু হয়। ছেলেবেলায় গ্রামে বেড়াতে গেলে বিয়ারিং গাড়ির রেস এর কথাও চলে আসে গল্পে। ‘গাড়িওয়ালা’ র মূল কাহিনীটির নাম দিয়েছিলাম “দ্য কার্ট” নামে আমার ‘ঘটনাটি সত্য নয়” নামের ছোটগল্পগ্রন্থে ( একুশে বইমেলা ২০১২)। ভাবনায় ছিল, কোন একদিন এটাকে সিনেমায় রুপান্তর করব।
সেই সুযোগটা চলে এল। এপ্রিল ২০১২ এর দিকে স্ক্রিপ্ট ডেভেলপ করতে শুরু করলাম। সরকার তখন একটা চলচ্চিত্রে অনুদানের জন্য সার্কুলার দিয়েছিল, বরাবরের মত সেইবারও সরকারি ঝামেলায় না যাওয়ার কথা ভেবে ব্যাপারটাকে অগ্রাহ্য করেছিলাম। তারপর কি মনে হল, সেই সার্কুলারের ডেট শেষ হওয়ার পরে তারা এক মাস বর্ধিত করে একটা সার্কলার দেয়, তার লাষ্ট ডেটে লাষ্ট আওয়ারে জমা পড়েছিল “গাড়িওয়ালা”।
এরপর সেপ্টেম্বরের এক শুক্রবারে ঘুম থেকে উঠে খবরের কাগজে প্রথম খবরটা পাই। শুরু হয় গল্পের সেই চরিত্রগুলোকে জীবন্ত করার প্রয়াস।
গাড়িওয়ালা বর্তমানে মুক্তির জন্য পুরোপুরি তৈরি। তথ্য মন্ত্রালয়ের অনুমতি পেলেই আমরা এটাকে সেন্সরবোর্ডে দেবো। ক্লিয়ারেন্স পেয়ে গেলে দেশের বিভিন্ন প্রেক্ষাগৃহে প্রদর্শিত হবে গাড়িয়ালা।"


"গাড়িওয়ালা" চলচ্চিত্রে দুই শিশুর গ্রাম্য খেলা "বিয়ারিং গাড়ি" র মধ্য দিয়ে একটি পরিবার এবং পরবর্তিতে একটি সমাজের চিত্র কতোটা ঘাত-প্রতিঘাতময় হতে পারে সেটাই একেবারে নতুন আঙ্গিকে দর্শকের সামনে উপস্থাপিত হবে বলে আমার বিশ্বাস। হাবিল ও কাবিল দুই ভাই, যাদের পিতা অনেকদিন ধরে নিখোঁজ। কেউ জানেনা তাদের পিতা বেঁচে আছেন, না চিরতরে হারিয়ে গেছেন। দুই সন্তানকে নিয়ে তাদের মায়ের এক নিরন্তর জীবন যুদ্ধ। বেঁচে থাকার নুন্যতম চাহিদা মেটানোই যেখানে বিলাসিতার পর্যায় বলে অনুভূত হয় প্রতিনিয়ত, সেখানে "গাড়ি" নিয়ে খেলার রেসে অংশ নেওয়ার আপ্রাণ চেষ্টা আর সেই স্বপ্নকে বাস্তবায়ন করার জন্য এই দুই শিশুর নানা ধরনের চ্যালেঞ্জ গ্রহণ মানুষের অদম্য মানসিকতাই তুলে ধরে। সাথে একটি নারীর অসহায়তা এবং একাকীত্ব কিভাবে আমাদের পুরুষতান্ত্রিক সমাজে বারবার আঘাতে জর্জরিত হয় সেই গল্পও ফুটে উঠেছে নিপুন দক্ষতায়।
জীবন মানুষের সামনে কখনও কখনও এমন এমন পরিস্থিতি তৈরি করে যখন মানুষের ভেতরের স্বত্বায় বিরাট এক ধাক্কা লেগে একটা মানুষকে আমূল পাল্টে দেয়। গাড়িওয়ালা চলচ্চিত্রে এমনই এক শিশুর গল্প ফুটিয়ে তোলা হয়েছে যে এক সন্ধ্যার একটি মাত্র ঘটনায় শিশু থেকে একজন পরিণত মানুষে রূপান্তরিত হয় যেন।
যেই "বিয়ারিং গাড়ি" তাদের মায়ের চক্ষুশূল সেই গাড়িই হয়ে দাঁড়ায় মায়ের জীবন বাঁচানোর নিয়ামক। কিছুতেই হার মানেনা জীবন যুদ্ধে প্রতিনিয়ত লড়াই করতে থাকা দুই "গাড়িওয়ালা"। তাই গাড়িওয়ালা এমন গাড়ির গল্প যে গাড়ি হার মানতে জানেনা। 
দেশের শিশুতোষ বিনোদনের অভাবে যখন শিশুরা বিদেশী ভাষার কার্টুন/ফিল্মের উপর নির্ভরশীল হয়ে পড়েছে, তখন নির্মিত হয়েছে শিশুতোষ চলচ্চিত্র “গাড়িওয়ালা”। “দুখাই”,“মাটির ময়না” খ্যাত সুঅভিনেত্রী রোকেয়া প্রাচী ও প্রখ্যাত অভিনেতা রাইসুল ইসলাম আসাদ অভিনয় করেছেন আশরাফ শিশিরের কাহিনী, চিত্রনাট্য ও পরিচালনায় নির্মিত চলচ্চিত্র “গাড়িওয়ালা” তে।
ছবিটি সরকারি অনুদানের জন্য নির্বাচিত হয়েছে। মিডিয়াএইড বাংলাদেশের প্রযোজনায় প্রায় পাবনা, গাজীপুরের প্রত্যন্ত গ্রামে এবং এফডিসিতে সিংহভাগ আউটডোর-ভিত্তিক “গাড়িওয়ালা” র ৩০ দিনের শুটিং সম্পন্ন করা হয়েছে । সিনেমাটি ইতিমধ্যেই তথ্যমন্ত্রণালয়ের প্রিভিউ কমিটিতে জমা দেওয়া হয়েছে । কমিটি সিনেমাটি অনুমোদন দেওয়ার পরে তা সেন্সর বোর্ডে জমা দেওয়া হবে। আর সেন্সর হওয়ার পরেই তিনি দেশের বিভিন্ন সিনেমা হলে সিনেমাটি মুক্তি দেওয়ার পরিকল্পনা করছেন। এছাড়া, বেশ কিছু আন্তর্জাতিক চলচ্চিত্র উৎসবেও তা প্রেরণ করা হবে। সেই সাথে পর্যায়ক্রমে তা সরকারি ও বেসরকারি টেলিভিশনেও বিভিন্ন দিবসে প্রচার করা হবে এবং ডিভিডিতে প্রকাশ করা হবে। মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন কর্পোরেশন (এফডিসি) এর কারিগরী সহায়তায় নব্বই মিনিট ব্যাপ্তির সিনেমা ‘গাড়িওয়ালা’ দুই ভাই এবং তাদের মায়ের গল্প - গ্রামের মাঠে-নদীতে ভেসে বেড়ানো দুই ভাই, জীবন সংগ্রামে বিপর্যস্ত তাদের মা, তাদের স্বপ্ন-স্বপ্নভঙ্গ আর জীবনের কষাঘাতে এক রাতে ছোট্ট এক শিশুর সামর্থ পুরুষ হয়ে ওঠার গল্প, তারা প্রচন্ড দারিদ্রের মধ্যে কিভাবে গাড়িওয়ালা হয়ে উঠেছিল সেই গল্পগাঁথা..যে গাড়িকে কেউ কোনদিন হারাতে পারেনি সেই গল্প গাড়িওয়ালা। এর শিশুশিল্পীরা হল মারুফ, কাব্য, অর্ণব, স্বপ্ন, কিন্নর ও ঋদ্ধ। এতে আরও অভিনয় করেছেন মাসুম আজিজ, সুপার হিরো সুপার হিরোইনখ্যাত ইমরান, সানসি ফারুক, মোসলেম, আর জে মুকুল ও সাকি ফারজানা, মিরাক্কেলখ্যাত সিডর সুমন, মাটির ময়নাখ্যাত মোসলেম, সাজ্জাদ লিটন, মুক্তা, সম্রাট, শুভ, জগন্ময় পালসহ চারশ’ নাট্যকর্মী। চলচ্চিত্রটির সংগীত পরিচালনা করছেন সামিরা আব্বাসী ও রাফায়েত নেওয়াজ।

অত্যন্ত আনন্দ এবং গর্বের বিষয় হচ্ছে আশরাফ শিশিরের "গাড়িওয়ালা" চলচ্চিত্রের ব্লগ পার্টনার হিসেবে কাজ করবে ইস্টিশনব্লগ। যাত্রা শুরুর পর থেকেই আমরা দেখেছি শিল্প ও সাহিত্যের বিভিন্ন দিকে ইস্টিশনব্লগ দারুন কমিটমেন্ট নিয়ে কাজ করে চলেছে। এরই ধারাবাহিকতায় বাংলাদেশের চলচ্চিত্রের নতুন যাত্রার সারথি হিসেবে এই পদক্ষেপ গুরুত্বপুর্ন ভূমিকা রাখবে বলেই আমার বিশ্বাস। "গাড়িওয়ালা" বাংলাদেশের চলচ্চিত্রে এক নতুন মাইলফলক রচনা করবে বলে আশা রাখছি। শুভকামনা পুরো "গাড়িওয়ালা" চলচ্চিত্র টীমের জন্য। 





"গাড়িওয়ালা" চলচ্চিত্রের ট্রেইলার-


এক নজরে "গাড়িওয়ালা" চপ্লচ্চিত্রের কলাকুশলীবৃন্দঃ
চলচ্চিত্রের নামঃ গাড়িওয়ালা
ইংরেজি নামঃ The Cart
চিত্রনাট্য ও পরিচালনাঃ আশরাফ শিশির
Director of Photography: সোহাগ চৌধুরী
Asst. DOP: রুদ্রনীল রবিন
2nd Camera Cinematography: রাজীব জবড়জং
3rd Camera Cinematography: ম্যাক সাব্বীর
Underwater Cam: রিফাত
Motorsports Cam: খলিল ...............
Editor: সাব্বীর আহমেদ
প্রযোজনা প্রতিষ্ঠানঃ মিডিয়াএইড বাংলাদেশ
কারিগরি সহায়তাঃ বাংলাদেশ চলচ্চিত্র উন্নয়ন কর্পোরেশন (এফডিসি)
সরকারী অংশগ্রহণঃ ২০১২-১৩ সালে বাংলাদেশ সরকারের অনুদানপ্রাপ্ত চলচ্চিত্র হিসেবে নির্বাচিত
দৈর্ঘ্যঃ ১ ঘণ্টা ৩০ মিনিট (পূর্ণদৈর্ঘ্য) , ৪০ মিনিট (স্বল্পদৈর্ঘ্য)
চলচ্চিত্রের অফিশিয়াল ওয়েবসাইটঃ www.gaariwala.com
অভিনয়েঃ রোকেয়া প্রাচী, রাইসুল ইসলাম আসাদ, মারুব, কাব্য, অর্ণব, স্বপ্ন, কিন্নর, মাসুম আজিজ, ঋদ্ধ, ইমরান, সানসি ফারুক, মোসলেম, আর জে মুকুল ও সাকি ফারজানা, মিরাক্কেলখ্যাত সিডর সুমন, মাটির ময়নাখ্যাত মোসলেম, সাজ্জাদ লিটন, মুক্তা, সম্রাট, শুভ, জগন্ময় পালসহ চারশ’ নাট্যকর্মী।
সংগীত পরিচালনাঃ সামিরা আব্বাসী ও রাফায়েত নেওয়াজ
ব্লগপার্টনারঃ ইস্টিশনব্লগ
রেডিও পার্টনারঃ রেডিও এবিসি

