অনুবাদঃ নাজিম হিকমতের কবিতাগুচ্ছ-৩


 
বন্দীশালার সিংহ (Lion In An Iron Cage)
লোহার খাঁচায় বন্দী সিংহটাকে দেখ,
লক্ষ্য কর ওর চোখের একদম গভীরে,
রাগে স্ফুলিঙ্গ ছড়াচ্ছে
দুটো খাপছাড়া ইস্পাতের ফলার মতোই।
কিন্তু মুহুর্তের জন্যও সে তার আত্মসম্মান হারায়নি।
যদিও তার ক্রোধ
আসে এবং যায়
যায় এবং আসে।
শার্টের কলারের সমান এতটুকু ফাঁকা জায়গাও হয়ত তুমি দেখনি
ওর মোটা শক্তিশালী ঘাড় এবং ঝাঁকড়া কেশরের মাঝে।
যদিও ওর হলুদ পিঠে চাবুকের দগদগে ঘা
এখনও জ্বলজ্বল করছে,
তার টানটান শক্তিশালী পা-
যার প্রান্তে চকচকে তামার মত দুই থাবা
তার ঝাঁকড়া কেশরের সোনালী লোম
একটার পর একটা সাজানো গর্বিত গর্দানের চারপাশ ঘিরে।
তার ঘৃনা
আসে এবং যায়
যায় এবং আসে।
বন্দীশালার দেয়ালে আমার ভাইয়ের ছায়া
নড়ে
উপর-নীচ
উপর-নীচ।
*********************************************
আমার কবিতারা (About My Poetry)
চকচকে রুপালী জিনে সজ্জিত কোন ঘোড়া আমার নেই
উত্তরাধিকার সুত্রেও পাইনি কিছুই।
না কোন ঐশ্বর্য, না সম্পদ
একমাত্র সম্বল একপাত্র মধু।
আগুনের শিখার মত টকটকে লাল
একপাত্র মধু।
কিঞ্চিৎ এই মধুই আমার সর্বস্ব
যক্ষের ধনের মতোই আগলে রাখি
আমার ঐশ্বর্য, আমার সম্পদ।
আমার সামান্য এই মধুর পাত্র, মানে-
পৃথিবীর সব প্রজাতির পতঙ্গ থেকে।
ভাইসকল, একটু অপেক্ষা করেই দেখো
আমার পাত্রে একটু মধু সঞ্চিত হলেই
পৃথিবীর সবচে দুর্গম প্রান্ত থেকেও
ছুটে আসবে ঝাঁকে ঝাঁকে মৌমাছি।

