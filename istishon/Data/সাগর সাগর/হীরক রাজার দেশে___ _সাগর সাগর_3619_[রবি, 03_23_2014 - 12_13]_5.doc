হীরক রাজার দেশে___ 



যারা "হীরক রাজার দেশে" চলচ্চিত্রটি দেখেছেন তারা জানেন ব্রেইন ওয়াশের অর্থ কি? ব্যাপারটা সিম্বলিকভাবে ফুটিয়ে তুললেও সত্যজিৎ রায়ের এই একটি চলচ্চিত্র বাংলা চলচ্চিত্র ভাণ্ডারের অন্যতম হীরক খণ্ড। "জীবন থেকে নেওয়া" আরেকটি উদাহরণ।
যা বলছিলাম। ব্রেইন ওয়াশড মানুষ আর ঠিক মানুষ থাকে না। এরা হয়ে যায় চাবি দেওয়া পুতুলের মতো। মালিকের প্রতিটি কথা ও কাজে এরা মাথা নুইয়ে নুইয়ে "জি হুজুর, জি হুজুর" বলে যায়। এর ব্যতিক্রম কিছু বলার বা করার ক্ষমতা এদের থাকে না।
পৃথিবীর ইতিহাস ঘাঁটলে দেখা যাবে যুগে যুগে দেশে দেশে শাসক গোষ্ঠী তাদের সুবিধার্থে এইরকম কিছু চাবি দেওয়া পুতুল বানিয়ে ছেঁড়ে রাখে ময়দানে। নিজেদের টিকে থাকার স্বার্থেই এমনটা করা হয়। অথবা ভিন্নভাবে ভাবলে, যুগে যুগে এইরকম কিছু চাবি দেওয়া পুতুল মানব সমাজে থাকে বলেই শাসক গোষ্ঠী স্বেচ্ছাচারী হওয়ার সাহস পায়। কারণ ওরা জানে, যাই করুক "জি হুজুর" বলে মাঠ গরম রাখার লোকের অভাব হবে না।
বাংলাদেশের ইতিহাস ঘাঁটলে দেখা যায়, প্রতিটা দুঃশাসনের মাত্রা সীমাহীন হওয়ার মুহুর্তে এই দেশের তরুণ সমাজ, বিশেষ করে ছাত্র সমাজ রুখে দাঁড়িয়েছে। এটা সম্ভব হয়েছিলো, কারণ তারা তাদের ব্রেইনটাকে ওয়াশড হওয়ার হাত থেকে রক্ষা করতে পেরেছিলেন। কিন্তু কালের বিবর্তে সেই সোনালি অতীত আজ কেবলই মধুর স্মৃতি। রোমন্থন করে আত্মগরিমা লাভ করা যায় কেবল। শাসক সমাজ যখন দেখেছে এই দেশের ছাত্রসমাজকে কব্জায় রাখতে না পারলে হীরক রাজার রাজত্ব কায়েম রাখা কঠিন হয়ে যাবে, তখনই তারা নজর ফিরালেন এইদিকে। নানান প্রলোভনের পসরা সাজিয়ে ছাত্রসমাজের ব্রেইন ওয়াশের কাজটি সুচারুরূপে সম্পন্ন করা হয়েছে।
কিন্তু তারুন্যের বৈশিষ্টই হচ্ছে লাগামছাড়া। আর তাই এই '১৩ সালে এসেও শাহবাগের মতো একটা গনবিস্ফোরন তৈরি হতে পেরেছিল। তারুণ্য দেখিয়ে দিয়েছিলো তাদের ব্রেইন ওয়াশ করে রাখা সবসময় সম্ভব নয়। সেই আন্দোলনের পরবর্তি গতিধারা নিয়ে অনেকের মনে অনেকরকম মতানৈক্য থাকতে পারে, কিন্তু সুচনার সেই বিস্ফোরণ কেউ অস্বীকার করতে পারবে না।
টিকে থাকার জন্য মানুষের একটি সহজাত টেকনিক আছে, যাকে বলা হয় ডিফেন্স মেকানিজম। শাসক সমাজ টিকে থাকার নিমিত্তে তাই টেকনিকে পরিবর্তন আনতে দেরী করেনি। কাটা দিয়ে কাটা তোলার নীতিতে তরুণ সমাজের মাঝেই খুব কৌশলে একটা শ্রেণী তৈরি করে ফেলা হয়েছে যারা ট্রেইনার অব দ্যা ট্রেইনী হিসেবে কাজ করছে। এদের কাজ হচ্ছে তরুণদের আবেগ আর দেশপ্রেমকে পুঁজি করে তাদের মাঝে এই চিন্তাধারা ঢুকিয়ে দেওয়া, কোন অবস্থাতেই এই সরকারের সমালোচনা করা যাবে না। এই সরকার টিকে না থাকলে এই দেশে মুক্তিযুদ্ধের চেতনা বলে আর কিছু থাকবে না। আদতে তা সত্যি কিনা সেটা সময় বিচার করবে। কিন্তু এদের চেতনায় কখনও এটা কাজ করে না যে, যেই চেতনার উপর ভিত্তি করে এই সরকার আমাদের সমর্থন আদায় করতে পেরেছিল, স্বেচ্ছাচারী হওয়ার সুযোগ দিলে সেই চেতনার জায়গা থেকে সরে যেতে বাধ্য। আর সরে গেলে সেই স্বকীয়তা আর বজায় থাকে না। তাই সমর্থনের অংশটাও অর্থহীন হয়ে যায়। সমালোচনা ব্যক্তি এবং মানুষকে সঠিক পথে থাকতে সাহায্য এবং বাধ্য করে। মানুষের স্বভাবজাত বৈশিষ্ট হচ্ছে সুযোগ পেলেই স্বেচ্ছাচারী হওয়া। কিন্তু নানাবিধ বাঁধার প্রেক্ষিতে মানুষ স্বেচ্ছাচারী হওয়া থেকে বিরত থাকে।
ভুল করা অন্যায় কিছু নয়, বরং অন্যায় হচ্ছে সেই ভুলকে জাস্টিফাই করার চেষ্টা করা। সেটা বরং ভুলের মাত্রাকে আরও বৃদ্ধি করে মাত্র। বরং ভুল স্বীকারের সৎ সাহস মানুষকে আর মহত্বের রাজপথে উঠিয়ে দেয়। একটা উদাহরণ দিলেই পরিষ্কার হবে। কিছুদিন আগে সমাজকল্যান মন্ত্রীর প্রকাশ্য সভায় ধুমপান নিয়ে সমালোচনা হয় ব্যাপকভাবে। সেই সমালোচনার প্রেক্ষিতে মন্ত্রী মহোদয় চিরাচরিত রাজনৈতিক কালচার অনুযায়ী ভুলকে জাস্টিফাই করার রাস্তায় না হেঁটে উনি উনার ভুল স্বীকার করে বিবৃতি প্রদান করেন। লক্ষ্যনিয় বিষয় হচ্ছে, উনার সেই ভুল স্বীকার করাকে সবাই সাধুবাদ জানায়। এ থেকে শিক্ষণীয় অনেক কিছুই আছে।
কিন্তু আমাদের তেলবাজ সমর্থকদের মাথায় এই জিনিস কখনই ঢুকবে না, এরা নিজেরাও হীরক রাজার অধীনে থাকতে পছন্দ করে এবং সাথে তরুণ প্রজন্মের মাঝে এই প্রবণতা ঢুকিয়ে দেওয়ার লক্ষ্যে কাজ করে যাবে। এদের রুখে না দিলে পরিণতি ভয়াবহ হতে বাধ্য। আমরা কেউই হীরক রাজার দেশের বাসিন্দা হতে ইচ্ছুক নই...


