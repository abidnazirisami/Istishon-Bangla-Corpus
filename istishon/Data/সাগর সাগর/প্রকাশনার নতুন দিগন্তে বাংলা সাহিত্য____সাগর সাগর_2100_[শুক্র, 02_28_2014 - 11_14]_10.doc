প্রকাশনার নতুন দিগন্তে বাংলা সাহিত্য___


অনুষ্ঠান শেষে আবৃত্তিকার শিমুল মুস্তাফা যখন কথা বলছিলেন আক্ষরিক অর্থেই শ্রোতারা হা করে গিলছিলেন। এতদিন শুধু উনার অসাধারণ কণ্ঠের আবৃত্তিই শুনে এসেছি, আজ কথা শুনেও মুগ্ধ হচ্ছিলাম। এক পর্যায়ে উনি দুঃখ করে বাংলাদেশের একটি প্রখ্যাত অডিও প্রকাশনা প্রতিষ্ঠানের জালিয়াতির কথা বলছিলেন। উনার নিজের ভাষ্যে- " ১৯৮৭ সালে আমার একটা আবৃত্তির ক্যাসেট বের করলে অডিও প্রকাশনা প্রতিষ্ঠান আমাকে দিতো ৩ লাখ টাকা। আর এখন এই প্রতিষ্ঠান (নাম প্রকাশ করছি না অনুমতি ব্যাতিত) বলে, ঠিক আছে আগে সিডি করে নিয়ে আসেন দেখি... একজন শিল্পীর একটা সিডি বের করলে এক বছরে এরা নাকি ৩০-৩৫ কপি বিক্রি করতে পারে। আমি চ্যালেঞ্জ দিয়ে বলতে পারি, এই টিএসসিতেই সিডি নিয়ে দাঁড়িয়ে গেলে এক ঘণ্টায় ৫০০ কপি বিক্রি করতে পারবো।" 
শুনে খুব খারাপ লাগছিলো। এভাবেই বাংলাদেশের লেখক শিল্পীরা বঞ্চিত হচ্ছেন তাঁদের প্রাপ্য রয়্যালটি থেকে। আমাদের সেদিনের প্রোগ্রাম ছিল লেখক, কবি, চলচ্চিত্রকার আশরাফ শিশিরের একটি কবিতার বইয়ের মোড়ক উন্মোচন অনুষ্ঠান। বইয়ের মোড়ক উন্মোচন বইমেলায় এমন একটি ঘটনা যা নিয়ে আলাদা করে লেখার কিছু নেই। কিন্তু এই বইটির মোড়ক উন্মোচন একটি বিশেষ কারনে আলোচনার দাবী রাখে। "কোন কোন বৃষ্টি কাউকে ভেজায় না"
আশরাফ শিশির রচিত এই কবিতার বইটির প্রকাশনার মাধ্যমে বাংলা সাহিত্যের প্রকাশনা একটি নতুন দিগন্ত উন্মোচন করল। এটিই প্রথম বাংলা বই যা একযোগে কাগজের বই এবং ই-বুক বই হিসেবে প্রকাশিত হল। অনেকেই ভ্রু কুঁচকে ভাবতে পারেন, ই-বুক??? এ আর নতুন কি? কতো বাংলা সাহিত্যের ই-বুক ধুমায়া নামায়ে নিয়ে পড়লাম। অনেকের হার্ড ডিস্ক খুঁজলে হয়ত ১০-১২ জিবি বাংলা ই-বুক পাওয়া যাবে। কিন্তু আক্ষেপের বিষয় হচ্ছে তার সবই স্ক্যান করে পিডিএফ আকারে লেখকের অনুমতি ছাড়াই নেটে ছেঁড়ে দেওয়া পাইরেটেড কপি। 
আমরা সবাই জানি প্রযুক্তির উন্নয়নের সাথে সাথে বইয়ের ধারনায় একটি ব্যাপক পরিবর্তন এসেছে। ই-বুক এখন দিনদিন জনপ্রিয় হচ্ছে এর সহজলভ্যতা, সুলভ মূল্য এবং সহজে বহনযোগ্যতার কারনে। এখন আর বেড়াতে গেলে গাদা খানিক ভারি ভারি বই কেউ ব্যাগ বোঝাই করে নিতে চাইবেন না। এরচেয়ে নিজের স্মার্ট ফোন বা ই-বুক রিডারে লক্ষ লক্ষ বই বহন করা অনেক সহজ। কাগজের বইয়ের আবেদন অন্যরকম সেটা আমিও জানি এবং স্বীকার করি, কিন্তু বাস্তবতা আমাদের বাধ্য করে আবেগকে বিসর্জন দিয়ে অগ্রগতিকে ধারন করে সামনে যাওয়ার। এখন আর আমরা ব্যক্তিগত কাজে কেউ তেমন একটা চিঠি লিখিনা। হাহুতাশ তা নিয়ে করিনা তা নয়, কিন্তু বাস্তবতা... ঠিক তেমনি অদূর ভবিষ্যতে কাগজের বইয়ের যায়গা দখল করে নেবে ই-বুক। 
যাই হোক, যা বলছিলাম- গত ২৬ ফেব্রুয়ারি অমর একুশের বইমেলার লিটল ম্যাগ চত্বরে উন্মোচিত হলো বাংলা সাহিত্যের প্রথম বই যা একযোগে ই-বুক (বৈধ) এবং কাগজের বই হিসেবে প্রকাশিত হলো। "কোন কোন বৃষ্টি কাউকে ভেজায় না", আশরাফ শিশিরের কাব্যগ্রন্থ। বইটি যদিও আমি এখনও পড়ে শেষ করতে পারিনি, তবু যতটুকু পড়েছি তাতে বলতে পারি, কবিতার পাঠকরা একটু নতুন ও ভিন্ন ধাঁচের কিছু কবিতা পড়ার সুযোগ পাবেন। বইটি প্রতিভু প্রকাশনা থেকে প্রকাশিত হয়েছে। আর ই-বুকটি প্রকাশ করেছে আমাদের প্রিয় ইস্টিশনের ই-বুক কর্নার। ইস্টিশনের মডারেশন প্যানেল থেকে যখন আমাকে জানানো হলো আমাকে ইস্টিশনের প্রতিনিধিত্ব করতে হবে, শুনে দারুণ ভাগ্যবান মনে হয়েছে, কারণ ছোট্ট হলেও এটা একটা ইতিহাস হয়ে থাকবে বাংলা প্রকাশনা জগতে। তাই এই ইতিহাসের অংশ হওয়ার সৌভাগ্য অর্জন করে দারুণ ভালো লাগছিলো। আর যখন শুনলাম অনুষ্ঠানে উপস্থিত থাকবেন আমার অত্যন্ত প্রিয় আবৃত্তিকার শিমুল মুস্তাফা, তখন তো খুশী কয়েকগুণ বেড়ে গেলো। অনুষ্ঠানে উপস্থিত হয়ে পরিচিত হলাম আরেক গুণী লেখকের। বাংলাদেশের ব্যান্ড সঙ্গীতের কয়েক শত গানের গীতিকবি লতিফুল ইসলাম শিবলী যিনি জেমস এবং আইয়ুব বাচ্চুর অনেক জনপ্রিয় গানের রচয়িতা। শিমুল মুস্তাফা এবং লতিফুল ইসলাম শিবলী দুজনেই ইস্টিশনের এই উদ্যোগের ভূয়সী প্রসংশা করলেন এবং শিবলী উনার একটি বইও ই-বুক আকারে ইস্টিশন থেকে প্রকাশের ইচ্ছা প্রকাশ করেছেন। পুরো অনুষ্ঠানটি এতোই মজার ছিল যে এটা আমার জীবনে একটি স্মরণীয় ঘটনা হয়ে থাকবে। অনুষ্ঠানের কিছু মুহুর্তের ছবি-
অনুষ্ঠানে উপস্থিত অতিথিদের একাংশ-
মোড়ক উন্মোচন করলেন শিমুল মুস্তাফা এবং লতিফুল ইসলাম শিবলী-
বইটির ই-বুক সংস্করণ উন্মোচনের পর সেটা কিভাবে ডাউনলোড করতে হবে বুঝিয়ে দিচ্ছি এই অধম-
বইটি ডাউনলোড করতে চাইলে ইস্টিশনের ই-বুক কর্নারে গিয়ে বা সরাসরি এই লিংকে ক্লিক করে ঝটপট কিনে ফেলুল। দাম মাত্র ২০ টাকা। আমি লেখক আশরাফ শিশির এবং ইস্টিশনের ই-বুক কর্নারের সফলতা কামনা করছি। 

