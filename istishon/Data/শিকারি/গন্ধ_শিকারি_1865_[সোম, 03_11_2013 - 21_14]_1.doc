গন্ধ


 রাত গভীর হয়,
ফাঁকা রাস্তায় হেডলাইটের ঝলকানি।
রাস্তার একপাশে খোলা ম্যানহোল থেকে
গন্ধ ছড়ায়,
মাছের আঁশটে গন্ধ।
দু-চারটে আরশোলা হেঁটে বেড়ায়,
চা ওয়ালা মতিন নাকে হাত চেপে বসে থাকে।
কি যে বিশ্রী গন্ধ!
সকাল হয়-
তীব্র গন্ধ, বিশ্রী গন্ধ!
পেটের ভেতর পাঁক দিয়ে ওঠে কারোও কারোও।
সবার কৌতূহলী চোখ কারণ খুঁজে বেড়ায়।
গন্ধ, বিশ্রী গন্ধ!
মিউনিসিপ্যালটির গাড়ি আসে,
এরপর একটি পঁচে যাওয়া লাশ, নিস্পলক চোখ!
সবাই কিছুক্ষণ মিথ্যা বিলোপ করে
যে যার মতো চলে যায়।
গন্ধ সহ্য হয় না।
আবার রাত নামে,
কারো কারো নাকে লেগে থাকে গন্ধ।
তীব্র নয়, ভোঁতা গন্ধ।
আবার সকাল হয়,
কারো কারো নাকে লেগে থাকে গন্ধ।
তীব্র নয়, ভোঁতা নয়,
মৃত গন্ধের গন্ধ।
আবার রাত নামে,
কারো কারো নাকে লাগে গন্ধ,
লাশের বিশ্রী গন্ধ নয়,
স্ত্রীর বগলের নিচ থেকে উড়ে আসা ফুলের গন্ধ।
স্বস্তির নিঃশ্বাস ফেলে ঘুমিয়ে পরে যে যার মতো।

