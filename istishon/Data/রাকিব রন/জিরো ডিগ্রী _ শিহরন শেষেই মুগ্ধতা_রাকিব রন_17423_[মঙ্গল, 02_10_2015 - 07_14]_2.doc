জিরো ডিগ্রী _ শিহরন শেষেই মুগ্ধতা


মুভি রিভিউ : জিরো ডিগ্রী
পরিচালাক : অনিমেষ আইচ
মুক্তির তারিখ : ৬ ফেব্রুয়ারি, ২০১৫
আগে থেকেই সব প্লান করা ছিল। শুধু মুক্তির অপেক্ষায় ছিলাম অনিমেষ আইচের "জিরো ডিগ্রী"র। অবশেষে ৬ তারিখ, শুক্রবার মুক্তি পেল। পরদিন শনিবার হরতাল অবরোধ উপেক্ষা করে ছুটে গেলাম যমুনা ফিউচার পার্কের ব্লকবাস্টারে। সত্যি সত্যিই অপ্রত্যাশিত শিহরন নিয়েই দেখে ফেললাম "জিরো ডিগ্রী "। সেই মুগ্ধতার রেশ নিয়েই নিজের মত করে এই সিনেমার একটা রিভিউ লেখার প্রচেষ্টা।
মাহফুজ আহমেদের প্রথম প্রযোজনা আর অনিমেষ আইচের পরিচালনায় প্রথম মুক্তিপ্রাপ্ত সিনেমা "জিরো ডিগ্রী"। "জিরো ডিগ্রী" একটি সাইকোলজিক্যাল থ্রিলারধর্মী সিনেমা। হলিউডের সিনেমায় এটি খুবই সাধারন বিষয়। প্রায়শই হলিউড মুভিতে সাইকোলজিক্যাল থ্রিল দেখা যায়। কিন্তু আমদের দেশের সিনেমার জন্য প্রেক্ষাপটে এটি একেবারেই নতুন ধারনা। এর আগে দেশীয় বিভিন্ন নাটক বা টেলিছবি সাইকোলজিক্যাল থ্রিলারে নির্মিত হলেও খুব সম্ভবত "জিরো ডিগ্রী " ই দেশের প্রথম সাইকোলজিক্যাল থ্রিলার ধর্মী সিনেমা।
কুশীলব :
মাহফুজ আহমেদ ( অমিত)
জয়া আহসান (সোনিয়া)
দিলরুবা ইয়াসমিন রুহী (নীরা)
তারিক আনাম খান (সোনিয়ার বাবা)
ইরেশ জাকের
টেলি সামাদ
মীর রাব্বি
ইফতেখার জাইব
রনন রায়
কাহিনী সংক্ষেপ :
অমিত আর নীরার ভালবাসা আর খুনশুটিময় সুখের সংসার। তাদের একটি ছেলেও আছে। ৮ বছর বয়স। অমিত আর নীরা দুজনই চাকুরীজীবী। অফিস সংক্রান্ত কাজে প্রায়ই দেশের বাহিরে যেতে হয় নীরার। এমনিভাবে একদিন সকালে সিঙ্গাপুরের উদ্দেশ্যে রওনা হবে নীরা। অমিত ভাবে হয়ত অফিসের কাজেই তাকে যেতে হচ্ছে। ছেলে কে নিয়ে অমিত তার স্ত্রী নীরাকে এয়ারপোর্ট এ নিয়ে যায়। চলে যাবার আগে স্বামীর পা ছুঁয়ে সালাম করে ছেলেকে কোলে নিয়ে আদর করে যায় নীরা। প্রতিবার নীরা বিদেশে পৌছেই অমিতকে ফোন দেয়। কিন্তু নীরা গেছে প্রায় সপ্তাহ হতে চলল। কিন্তু কোন যোগাযোগ নেই তার সাথে। এক রকম চিন্তায় পড়ে যায় অমিত।সে নীরার অফিসে যায় খবর নেয়ার জন্য। কিন্তু সেখানে গিয়ে জানতে পারেরে নীরা অফিসের কাজে যায়নি। সে ২০ দিনের ছুটি নিয়েছে অফিস থেকে। হঠাৎ একদিন নীরার ফোন। সে জানায় সে আর ফিরবে না। এরপরই অমিতের জীবনে একটা মর্মান্তিক দুর্ঘটনা ঘটে যায়। মানসিক ভাবে অসুস্থ হয়ে পড়ে অমিত। তার স্থান হয় ডা. আশরাফের মানসিক স্বাস্থ্য কেন্দ্রে।
সেখানেই মহিলা ওয়ার্ড এ চিকিৎসা নিচ্ছে সোনিয়া। তারও নিজস্ব গল্প রয়েছে। স্বপ্ন বুননের গল্প। 
গান :
সিনেমায় চারটি গান ব্যবহার করা হয়েছে। গানের সিকুয়েন্স গুলোও এসেছে মুভিতে খুব যৌক্তিক ভাবেই। আর চারটি গানেরই আসাধারন লিরিকের সাথে শ্রুতিমধুর সুরের ব্যবহার করা করা হয়েছে। একবার শুনেই ভাল লাগার মত হয়েছে গান গুলো সাথে কোরিয়োগ্রাফিও ভাল হয়েছে। ব্যক্তিগত ভাবে আমার জেমসের "প্রেম ও ঘৃনা" শিরোনামের "আলো টাই দেখেছো, দেখনো অন্ধকার
গানটি বেশি ভাল লেগেছে। আর যে বিষয়টি না বললেই নয় তা হল এই সিনেমতে ১৯৭৭ সালের "সীমানা পেরিয়ে " সিনেমার আবিদা সুলতানার সেই এভারগ্রীন গান "বিমূর্ত এই রাত্রী আমার " গানটির নতুন ভাবে ব্যবহার করা হয়েছে।
পজেটিভ মূল্যায়ন :
"জিরো ডিগ্রী "র পরিচালক অনিমেষ আইচের পরিচালনার মুন্সিয়ানার কথা নতুন করে বলার কিছু নেই। যারা তার পরিচালিত "বুমেরাং " কিংবা "একদা আঙ্গুরলতা নন্দকে ভালবেসেছিল" এর। মত নাটক গুলো দেখেছেন তারা পরিচালকের পরিচয় আগেই পেয়েছেন। সেই পরিচালক তার মুন্সিয়ানা জিরো ডিগ্রীতেও কম দেখাননি। গল্প, গল্পের উপস্থাপন, কাস্ট সিলেকশন, প্রেক্ষাপট অনুযায়ী কাস্ট দের মেক আপ কিংবা ব্যাকগ্রাউন্ড মিউজিক প্রতিটা বিষয় এত সুনিপুণ ভাবে ফুটে উঠেছে যে পরিচালকের মুন্সিয়ানার স্পস্ট ছাপ রয়ে গেছে। আর অভিনয় শিল্পিদের অভিনয়ের কথা অভিনয় নিয়ে বলতে গেলে বলাই যায় যে তিন জন কে কেন্দ্রীয় চরিত্রের জন্য সিলেক্ট করা করা হয়েছে তাদের অভিনয় দেখে মনে হয়েছে এই মুভির স্ক্রিপ্ট হয়ত এই তিন জনকে ভেবেই লেখা। মাহফুজ আহমেদ আর জয়া আহসান পরীক্ষিত অভিনয় শিল্পি। কিন্তু রুহীও যে জাত অভিনেত্রী তা তিনি প্রমান দিয়েছেন তার অভিনিত দ্বিতীয় চলচ্চিত্রের মাধ্যমেই। তবে আমার জয়া আহসানের অভিনয় খুব ভাল লেগেছে। মানসিক হাসপাতালে বিড়াল হাতে জয়া'র বসে থাকার দৃশ্য কিংবা বোরখা পড়ে দৌড়ানো'র দৃশ্য গুলো এখনো মাথায় ঘুরছে। আর মাহফুজ আহমেদ যে একজনই তা তিনি আরেক বার প্রমান দিয়েছেন এই সিনেমাতে তার অভিনয়ের স্কিল প্রদর্শনের মাধ্যমে। এই দুই পরীক্ষিত অভিনয় শিল্পির সাথে অভিনয় করতে গিয়ে নিজের যোগ্যতাকেও মূল্যায়িত করার সুযোগ তৈরি করে দিয়েছে রুহী।
এবার কাস্ট দের মেক আপ আর কস্টিউম প্রসঙ্গে আসি। কয়েকদিন রাত জেগে মদ্যপান করা যুবকের লুক কিংবা মানসিক হাসপাতালে অযত্ন অবহেলায় পড়ে থাকা একটা মেয়ের লুক যেমন থাকে ঠিক তেমনি দেখানো হয়েছে। এই মুভির কাস্টদের মেকাপের জন্য আমার ব্যক্তিগত রেটিং ৫/৫।
সিনেমার গানের বিষয়ে আগেই আলোচনা করেছি। এবার বলব ব্যাকগ্রাউন্ড মিউজিকের কথা। নাহ এই সিনেমায় দুঃখের দৃশ্যে "আ আ আ... " কিংবা রোমান্টিক দৃশ্যে "লা লা লা লালা..." টাইপ মিউজিক নেই। হলিউডের সাইকো থ্রিলার ধর্মী মুভিতে যেমন ব্যাকগ্রাউন্ড মিউজিক থাকে জিরো ডিগ্রী মুভিতেও সেই মানদণ্ড বজায় রাখা হয়েছে বলে আমার মনে হয়েছে।
মুভিতে VFX এর কাজগুলোও নিখুত মনে হয়েছে। 
ত্রুটি :
জিরো ডিগ্রী'র গল্প, মেকিং, অভিনয় অসাধারন হলেও কিছু ছোট ছোট ত্রুটিও রয়েছে। ত্রুটি বললে হয়ত ভুল হবে। অসঙ্গতি বলা যেতে পারে। এই যেমন, সিনেমাতে মাদকের ব্যবহার অত্যধিক দেখানো হয়েছে। ঘরে বসে মদ্যপান আমাদের সমাজের উচ্চবিত্ত পর্যায়েও এতটা স্বাভাবিক বিষয় এখনো হয়ে উঠেছে বলে মনে হয় না।
তবে আমার যে বিষয় টি নিয়ে বড় অব্জেকশন তা হল, একটি দৃশ্যে দেখা যায় সোনিয়া একটি বাজারের মধ্যে খুন করে দৌড়ে পালাচ্ছে। অমিত তাকে তার বাইকে উঠিয়ে নিয়ে পালিয়ে যায়। কিন্তু এর আগে অমিতের সাথে সোনিয়ার দেখা হয়নি। কিংবা দেখা হয়েছে কিনা এটা মুভিতে উল্লেখ নেই। 
সার্বিক মূল্যায়ন :
সাধারনত সাইকোলজিক্যাল থ্রিলার ধর্মী মুভিতে যে টা দেখা যায় মুভি গুলো খুব বোরিং ধরনের হয় কিংবা খুব হাই থটের হয়ে থাকে। কিন্তু এই ক্ষেত্রে ব্যতিক্রম "জিরো ডিগ্রী"। গল্পের এত সরল ভাবে উপস্থাপন করা হয়েছে যে এই মুভি বোঝার জন্য ক্রিটিক হতে হবে না। গল্পের উপস্থাপন এতটাই সরল যে, সবাই খুব সহজেই বুঝে নিতে পারবে কি হচ্ছে। এটি এই মুভির সবচাইতে বড় প্লাস পয়েন্ট। কিন্তু তার পরেও ক্লাইম্যাক্স তো আছেই। নায়কের ঠেটে গাঢ় গোলাপী লিপিস্টিকের প্রলেপ নেই। নেই নায়িকার কোমড় দুলানো কোন আইটেম সং। কিন্তু আছে আসাধারন গল্প, প্রণবন্ত অভিনয় আর সাথে ক্লাইম্যাক্স। তবে ত্রুটি যা আছে তা সাধারন ভাবে দেখলে একে বারেই ধরার মত না। বিরতির পর কয়েক মিনিট সময় মুভিতে ধীরগতি চলে এলেও পরমূহর্তেই ক্লাইম্যাক্স। এই সিনেমা নিয়ে আমার মূল্যায়ন হল একটি মনোমুগ্ধকর সিনেমার পূর্ণাঙ্গ প্যাকেজ।
পরিশিষ্ট :
অনেক কথা বলা হয়েছে যে দুটি বাক্য বলে শেষ করতে চাই তা হল, " জিরো ডিগ্রী দেখলে সত্যি সত্যিই অপ্রত্যাশিত ভাবে শিহরিত হতে হবে। তবে শিহরন শেষেই মুগ্ধতা। " সবাইকে সিনেমাটি দেখার আমন্ত্রণ।
পুনশ্চ :
অনেকদিন পর টেলি সামাদ কে দেখা গেছে এই সিনেমাতে, অন্যতম একটি চরিত্রে। 

