বছরের শেষ মুভি


মুভি রিভিউ : দেশা - দ্যা লিডার
পরিচালক : সৈকত নাসির
মুক্তির তারিখ : ২৬ ডিসেম্বর, ২০১৪
BMDB রেটিং : ৮/১০
এই বছরের মাঝামাঝি সময়, খুব সম্ভবত জুন মসের শেষ দিকে গুগলে কোনো একটা মুভির ইনফোর জন্য সার্চ করতে গিয়ে প্রথম "দেশা - দ্যা লিডার " মুভির একটি পোস্টার চোখে পড়ে। মুভির নামটা তখন ভাল না লাগলেও পোস্টার টা দেখে ভালই লাগে। মুভির ইনফো চেক করি। পড়ে জানতে পারি "দেশা - দ্যা লিডার" পলিটিকাল থ্রিলার। এই মুভির প্রতি এক ধরনের আগ্রহ তৈরি হয় তখন থেকেই। তবে আগ্রহের আরেকটি কারন হল এই মুভির অন্যতম প্রধান চরিত্রে অভিনয় করা তারিক আনাম খান।
নামকরণ :
সত্যি বলতে এই মুভিটি দেখার আগে পর্যন্ত আমার এই মুভির নাম নিয়ে এক ধরনের অ্যালার্জি ভাব ছিল। " 'দেশা' এটা আবার কেমন নাম ' এমন ধরনের একটি বিষয়। কিন্তু মুভি তে খুব ভাল ভাবেই মুভির নামের ব্যাখ্যা দেয়া হয়েছে। কেন এমন নামকরণ কিংবা দেশা'র অর্থ। দেশা বলতে বোঝানো হয়েছে দেশকে এগিয়ে নিতে পারে এমন নেতা বা নেতৃত্ব। মুভির নামকরনের ক্ষেত্রে এরুপ সৃজনশীলতা প্রশংসার দাবি রাখে।
কুশীলব :
তারিক আনাম খান (হাসান হায়দার)
শিপন মিত্র (সেলিম)
মাহিয়া মাহি (সৃষ্টি)
সোহেল খান ( চেয়ারম্যান)
শিমুল খান
টাইগার ববি
এ বি এম সোহেল রশীদ
মঞ্জুরুল করিম
কাহিনী সংক্ষেপ :
কিছুদিন পর জাতীয় নির্বাচন। জাতীয় নির্বাচনের আগে প্রার্থীদের জনমত যাচাইয়ের লক্ষ্যে সংবাদ ও বিনোদন ভিত্তিক চ্যানেল, "চ্যানেল 99 " একটি রিয়েলিটি শো আয়োজন করে যার নাম দেয়া হয় "who will be our next leader ". রিয়েলিটি শো'র শর্ত হল যে এই শো এর বিজয়ী হবে, তাকে এমন একজনের বাড়িতে গিয়ে দুইদিন একরাত থাকতে যে কিনা নির্বাচিত হবে লটারির মাধ্যমে, যারা এই অনুষ্ঠানে এসএমএস এর মাধ্যমে প্রার্থীদের ভোট করেছে তাদের মধ্য থেকে । সেই মহেন্দ্র ক্ষন চলে আসে। চার জন সেমিফাইনালিস্টকে বিপুল ভোটে হারিয়ে বিজয়ী হন জাগরন পার্টির প্রধান জনাব হাসান হায়দার। আর যে ভোট প্রদানকারী দর্শকের বাড়িতে তাকে থাকতে হবে তা নির্ধারনের সময় চলে আসে। লটারির মাধ্যমে একটি নির্বাচিত একটি নাম্বার স্ক্রিনে ভেসে ওঠে। ওই নাম্বারে ফোন দেয়ার পর জানা যায় নাম্বার টি সেলিম নামের এক যুবকের। তার কাছ থেকে ঠিকানা সংগ্রহ করে পরদিন চ্যানেল 99 টিম বিজয়ী হাসান হায়দার কে নিয়ে পৌছে যায় সেলিমের গ্রামে। সবই ঠিকঠক ছিল প্রথম দিন। কিন্তু বিপত্তি দেখা দেয় এর পরের দিন। হাসান হায়দারের সম্মানে দেয়া এক অনুষ্ঠানে বোমা হামলা চালানো হয়। এত শত শত লোক নিহত হয়। আহত হয় সেলিম। বোমা হামলার দায় পড়ে ওই রিয়েলিটি শো তে অংশ নিয়ে হাসান হায়দারের কাছে হেরে যাওয়া সবচেয়ে নিকটস্থ প্রতিদ্বন্দ্বী দরবার আলীর উপর। গল্পে শুরু হয় নতুন টুইস্ট।
গান :
যে গল্পে এই মুভিটি নির্মিত হয়েছে, তার সাথে গানের প্রয়োজন খুব বেশি ছিল না বললেই চলে। তবে যে চারটি গান ব্যবহার করা হয়েছে, গান গুলো শ্রুতিমধুর হয়েছে। তবে জেমসের কন্ঠে গাওয়ানো মুভির টাইটেল সং বিশেষ ভাবে উল্লেখ করার মত।
পজেটিভ মুল্যায়ন :
দেশা'র সবচেয়ে শক্ত ভিত্তি হল এই মুভির অসাধারণ গল্প। আর এই ভিত্তি আরো মজবুত করেছেন তারিক আনাম খানের মত পরীক্ষিত অভিনেতা। তবে পরিচালকের প্রথম কাজ হলেও তিনিও যে যথেষ্ট ভাল করেছেন, তা বলার কোন অপেক্ষা রাখে না। এই মুভির VFX এর কাজ গুলো খুবই ভাল লেগেছে। এছাড়া চ্যানেল 99 এর লোগো, গ্রাফিক ডিজাইনিং কোন অংশেই আমাদের টেলিভিশন চ্যানেল গুলোর চেয়ে কম ছিল না। আর গল্পের টুইস্ট সাথে অতি সামাঞ্জস্যপূর্ণ ব্যাকগ্রাউন্ড মিউজিকের কথা উল্লেখ না করলেই নয়। এছাড়া সাংবাদিক হিসেবে মাহিকে উপস্থাপন ভাল হয়েছে। আর মুভির একদম শুরুতে জনপ্রিয় টেলিভিশন ক্রাইম ম্যাগাজিন "তালাশ" এর উপস্থাপক মঞ্জুরুল করিমের উপস্থিতি মুভির প্রথম টুইস্ট। 
সিনেমাটির ত্রুটিপূর্ণ দিক গুলো :
"দেশা - দ্যা লিডার " পরিচালাক সৈকত নাসিরের প্রথম নির্মিত চলচ্চিত্র। সে দিক বিবেচনায় কিছু ত্রুটি থাকা অতি স্বাভাবিক। তবে যে ভুল গুলো ছিল তা খুব ছোট ছোট ভুল। তবে যে বিষয়টি সবচেয়ে বাজে মনে হয়েছে তা হল একটি দৃশ্যে দেখানো হয় যে, হাসান হায়দারের সম্মানে গ্রামে এক মেলার আয়োজন করা হয়েছে। সেখানে একটি গান ছিল। গানের দৃশ্যে দেখা যায় সবার সাথে সাথে মেয়েদের লিডার হিসেবে নাচ গান করতে দেখা যায় মাহি কে। যদিও তা রোল ছিল একজন সাংবাদিকের। 
সার্বিক মূল্যায়ন :
"দেশা - দ্যা লিডার " মুভিতে যে কনসেপ্ট দেখানো হয়েছে তা খুবই ইউনিক মনে হয়েছে। সুন্দর গল্পের পাশাপাশি পরিচালকের সুন্দর উপস্থাপনও লক্ষ্যনীয়। সিনেমার শুরুর দিকে কার কার অভিনয় অতি অভিনয় মনে হলেও সময় বাড়ার সাথে সাথে গল্পের প্রতি আকর্ষণ বেড়েছে। শিপন মিত্র আরো ভাল করতে পারতেন। ছোট কিছু ত্রুটি বাদ দিলে ওভার অল খুব ভাল একটা গল্পের মুভি "দেশা - দ্যা লিডার "। আর তারিক আনাম খান আরেক বার তার যোগ্যতার প্রমান দিয়েছেন এই সিনেমাতে। এই মুভির জন্য ২০১৪ সালের জাতীয় চলচ্চিত্র পুরস্কার সহ তার ঝুলিতে কয়টি পুরস্কায় যায়, এটি এখন দেখার বিষয়। 
পরিশিষ্ট :
২০১৪ সালের শেষ শুক্রবার মুক্তি পেয়েছে "দেশা - দ্যা লিডার" মুভিটি। কারো ব্যবসায়িক স্বর্থ উদ্ধার কিংবা কাউকে ডুবানো আমার মুভি রিভিউ লেখার উদ্দেশ্য নয়। এটা আমি আমার আগের রিভিউ গুলোতেও লিখেছি। তবে তারপরও বলব হাতে সময় থাকলে নিকটস্থ কোন প্রেক্ষাগৃহে গিয়ে দেখে আসতে পারেন এই মুভিটি। এইটুকু বলতে এই মুভির গল্প আপনাকে আশাহত করবে না। আর নিজের শিকড়কে আকড়ে ধরতে শিখুন। ভাল মুভি গুলা প্রেক্ষাগৃহে দেখার চেষ্টা করুন। এতে নির্মাতারা আরো অনুপ্রাণিত হন ভাল মুভি নির্মণে।
আমাদের দেশে এখন অনেক ভাল ভাল মুভি নির্মিত হচ্ছে। ২০১৪ সালে আমদের দেশীয় চলচ্চিত্র অনেকটা ঘুরে দাড়িয়েছে। ২০১৫ তে আরো এগিয়ে যাবে এই প্রত্যাশা রাখি।

