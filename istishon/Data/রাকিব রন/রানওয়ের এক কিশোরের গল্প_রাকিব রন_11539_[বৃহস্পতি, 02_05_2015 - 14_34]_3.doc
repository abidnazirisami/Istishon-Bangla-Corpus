রানওয়ের এক কিশোরের গল্প


মুভি রিভিউ : রানওয়ে
পরিচালক : তারেক মাসুদ
মুক্তির তারিখ : ১৬ ডিসেম্বর, ২০১০
IMDB রেটিং : ৮/১০
তারেক মাসুদ + মিশুক মুনীর + ক্যাথরিন মাসুদ এই তিন জন মানুষের এক অসাধারন সমন্বয়ে নির্মিত একটি চলচ্চিত্রের নাম রানওয়ে। তারেক মাসুদের মত এত বড় মাপের নির্মাতার মুভির সমালোচনা করার মত যোগ্যতা আমার নেই। তবে "রানওয়ে" মুভি দেখার পর মুভির প্রতি নিরঙ্কুশ ভাল লাগা থেকেই এই মুভির একটা রিভিউ লেখার ক্ষুদ্র চেষ্টা মাত্র এটি।
২০১০ সালে যখন "রানওয়ে" মুক্তি পায় তখন আমি ক্লাস নাইনে পড়ি। প্রথম থেকেই এই মুভিটি দেখার একটা প্রবল আগ্রহ ছিল। কিন্তু যে সময় মুভিটি মুক্তি পায়, নানা কারনে তখন মুভিটি দেখতে পারিনি। যদিও আগ্রহ ছিল দেখার। এরপর টেলিভিশনে এই মুভির কখনওও প্রিমিয়ার না হবার দরুন, এক রকম ভুলেই গিয়েছিলাম এই সিনেমাটির কথা। কিছুদিন আগে একজনের সাথে কথা প্রসঙ্গে রানওয়ে মুভির কথা চলে আসে। পুনর্বার রানওয়ে মুভি দেখার সুপ্ত বাসনা আবার জেগে ওঠে। তাই ডাউনলোড করে অসীম মুগ্ধতায় দেখা হল রানওয়ে। যতটুকু না এক্সপেকটেশন ছিল তার চেয়ে অনেক বেশি ভাল লেগেছে "রানওয়ে "।
কুশীলব :
ফজলুল হক ( রুহুল)
রাবেয়া আক্তার মনি ( রহিমা)
আলি আহসান (আরিফ)
জয়ন্ত চট্রোপাধ্যায় (রুহুলের মামা)
নাজমুল হুদা বাচ্চু ( রুহুলের দাদা)
নাসরিন আক্তার ( ফাতেমা)
রিকিতা নন্দিনী শিমু ( শিঊলী)
মোসলেউদ্দীন (উর্দু ভাই)
নুশরাত ইমরোজ তিশা ( সেলিনা) 
গল্পের প্রেক্ষাপট :
মুভির শুরুতেই উল্লেখ করা হয় যে মুভিটি ২০০৫-০৬ সালের বা প্রেক্ষাপটে নির্মিত। তৎকালীন সময়ে বাংলাদেশে জঙ্গী সংগঠন গুলোর ততপরতা, প্রশিক্ষণ, সরকারের সাথে আঁতাতের মত বিষয় গুলো খুব চমৎকার ভাবে ফুটিয়ে তোলা হয়েছে। 
কাহিনী সংক্ষেপ :
ঢাকার তৎকালীন জিয়া আন্তর্জাতিক বিমান বন্দেরের (বর্তমান হযরত শাহ জালাল আন্তর্জাতিক বিমান বন্দর) রানওয়ের পাশে ছোট একটি ঘর তুলে বসবাস করে ৪ সদস্যের অতি দরিদ্র একটি পরিবার। পরিবারের বড় ছেলে রুহুল আমিন। গ্রামে থাকাকালীন সময় রুহুল মাদ্রাসায় লেখাপড়া করেছে। সে আলিম পর্যন্ত পড়েছে।কিন্তু আলিম পরীক্ষা দেয়ার আগেই তারা ঢাকা চলে আসে। আসার পেছনেও অবশ্য কারন ছিল। রুহুলের বাবা অধিক অর্থোপার্জনের জন্য মধ্যপ্রাচ্যে পারি জমান। কিন্তু মধ্যপ্রাচ্যে যাবার আগে রুহুলদের গ্রামের সব জায়গা জমি বিক্রয় করে দিতে হয় মধ্যপ্রাচ্যে যাবার প্রয়োজনীয় টাকা ম্যানেজ করার জন্য। এর পর মা, দাদা আর বোন নিয়ে ঢাকায় চলে আসে রুহুলের পরিবার।এই দিকে বিদেশে যাবার পর থেকে পরিবারের সাথে আর কোন যোগাযোগ নেই রুহুলের বাবার। পরিবারের ভরন পোশনের জন্য রুহুলের বোন গার্মেন্টে চাকরি নেয়।কিন্তু ঠিক মত বেতনও দেয়া হয় না। আর রুহুলের মা এক এনজিও থেকে লোন নিয়ে একটা গরু কিনে। কয়দিন পর পরই এনজিও'র লোক আসে কিস্তির টাকা নিতে। দিতে হিমশিম খায় রুহুলের মা। এই দিকে বাড়ির বড় ছেলে হলেও পরিবারের অর্থোপার্জনের জন্য কিছুই করে না রুহুল।
রুহুলের মামার সাইবার ক্যাফের ব্যবসা। তার দোকানে কম্পিউটারে কাজ শিখতে যায় রুহুল। ক্যাফে তে নিয়মিত আসে আরিফ নামে এক। রুহুল আর আরিফের মধ্যে সখ্যতা গড়ে ওঠে। আরিফ রুহুলকে নিয়ে যায় উর্দূ ভাইয়ের কাছে।যে আফগানিস্তান থেকে তালেবান জঙ্গি সংগঠনের কাছ থেকে জঙ্গি প্রশিক্ষণ নিয়ে দেশে ফিরেছেন। নিজের অজান্তেই জঙ্গিবাদীদের সাথে যুক্ত হয়ে যায় রুহুল। জঙ্গি ট্রেনিং এর জন্য যমুনার এক চরে চলে যায় ঊর্দূ ভাইয়ের নেতৃত্বে রুহুল আরিফ সহ ২৫/৩০ জন তরুন। জিহাদি রাস্তায় নিজেদের কুরবানির মন্ত্র ঢুকিয়ে দেয়া হয় তাদের মধ্যে। 
সার্বিক মুল্যায়ন :
আগেই বলেছি আমার নিজের স্বল্প জ্ঞানে তারেক মাসুদের মত নির্মাতার সিনেমা মুল্যায়ন করার যোগ্যতা আমার নেই। তবুও এই সিনেমার রিভিউ লেখা ভাল লাগা থেকেই। যাই হোক মূল প্রসঙ্গে আসি।
রানওয়ে মুভির চিত্রায়ন হয়েছে খুবই সাদাসিধে ভাবে। চরিত্রের চিত্রায়নে পরিচিত মুখ মাত্র তিনজন। নতুন হলেও সবাই যে তাদের বেস্ট টা দেয়ার চেষ্টা করেছে তা সিনেমাতেই স্পস্ট। তবে সিনেমাতে রুহুলের মায়ের চরিত্রে অভিনয় করা রাবেয়া আক্তার মনি'র অভিনয় আমার সবচাইতে বেশি ভাল লেগেছে। সত্যিকার একজন মায়ের সফল চিত্র ফুটিয়ে তুলেছেন তিনি অতি চমৎকার ভাবেই।
এই ক্ষেত্রে পরিচালকের মুন্সিয়ান স্বীকার না করলেই নয়। যত্নের সাথে অতি নিখুঁতভাবে প্রত্যেকটা দৃশ্যের চিত্রায়ন যে তিনি করার চেষ্টা করেছেন তা স্পষ্ট।
আর রানওয়ে'র সব চেয়ে বেস্ট পার্ট হল এর গল্প। আমি জানি না কোন সত্য ঘটনাকে অবলম্বন করে মুভিটি নির্মিত কিনা। কিন্তু পুরো মুভির কাহিনী বিন্যাসে যে বাস্তবিক জীবনের একটি ক্ষুদ্র অংশ যে ফুটিয়ে তোলা হয়েছে তা মুভিটি না দেখলে বোঝা যাবে না। আর জঙ্গি বাহিনীর সংঘটনের নেপথ্য কাজ গুলো যেমন জোয়ান তরুন যুবকদের ব্রেইন ওয়াশ করিয়ে জঙ্গি দের সাথে সম্পৃক্ত করা কিংবা জঙ্গি প্রশিক্ষণ, হামলার প্রস্তুতির মত বিষয় গুলো অতি সূক্ষ্ম ভাবে ফুটে উঠেছে "রানওয়" মুভিতে।
এছাড়াও মুভিতে তৎকালীন সময়ের আরোও কিছু বিষয় অতি স্বল্প পরিসরে ফুটিয়ে তোলার চেষ্টা ছিল। গার্মেন্টস শ্রমিকদের বেতন সময় মত না পাওয়ার বিষয়ও ফুটে উঠেছে।
পরিশিষ্ট :
রানওয়ে মুভিতে পাওয়ার ফুল কোন চলচ্চিত্র অভিনেতা নেই, নেই কোন নাচ গান কিংবা আইটেম গান। আছে অসাধারন একটা গল্পের প্রাণবন্ত উপস্থাপন । যা দর্শক কে মুগ্ধ করবেই। তবে একটি কথা সব শ্রেণির দর্শক দের জন্য নয় এই মুভি। কারন কিছু মানুষ এই মুভি দেখেও বিরক্তিভাব দেখাবেই। বুঝে কিংবা না বুঝেই।
তবে আমার পক্ষ থেকে সবাইকে মুভিটি দেখার আমন্ত্রণ।
পুনশ্চ :
এই সিনেমায় তিশার কয়েক মিনিটের ছোট একটা উপস্থিতি আছে। এটা আমি জানতাম না মুভি দেখার আগে। তিশাকে দেখে অবাক হয়েছিলাম। 

