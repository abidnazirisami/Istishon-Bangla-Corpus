গেরিলা _ একটি অসাধারণ মুক্তিযুদ্ধের সিনেমা


মুভি রিভিউ : গেরিলা
পরিচালাক : নাসিরউদ্দিন ইউসুফ বাচ্চু
মুক্তির তারিখ : ১৪ এপ্রিল, ২০১১
IMDB রেটিং : ৮/১০
BMDB রেটিং : ৭/১০
আমাদের মুক্তিযুদ্ধ নিয়ে এই ৪৪ বছরে খুব বেশি চলচ্চিত্র নির্মিত হয় নি। হাতে গোনা যে দুই একটি চলচ্চিত্র গুলো চোখে পড়ে বেশির ভাগই সল্প বাজেটে নির্মিত টেলিফিল্ম জাতীয় চলচ্চিত্র। টেলিফিল্ম জাতীয় বলার কারন হল এই চলচ্চিত্র গুলোতে না আছে সিনেমেটিক ড্রামা, না জাগে দেখার প্রতি আগ্রহ। মনে হয় নিছক সিনেমা বানানোর জন্যই বানানো চলচ্চিত্র গুলো। কিন্তু মুক্তিযুদ্ধ নিয়ে খুব ভাল ও বেশ কিছু চলচ্চিত্র নির্মিত হয়েছে। তেমনি ভাল একটি চলচ্চিত্র নাসিরউদ্দিন ইউসুফ বাচ্চু পরিচালিত "গেরিলা" । সৈয়দ শামসুল হকের "নিষিদ্ধ লোবান" উপন্যাস অবলম্বনে নির্মিত হয় মুভি "গেরিলা"। 
নামকরণ :
"আগুনের পরশমনি ", "শ্যামল ছায়া", "হাঙর, নদী, গ্রেনেড " কিংবা "অরুনোদয়ের অগ্নিসাক্ষী " চলচ্চিত্র গুলোর মত কোন কাব্যিক নাম ব্যবহার না করে গেরিলা মুভির নামকরণে এমন একটি শব্দ ব্যবহার করা হয়েছে, যা সবার কাছেই অতি পরিচিত শব্দ। আর সহযেই অনুমান করার সুযোগ দেয় যে এই মুভিতে ১৯৭১ সালে বাংলাদেশের গেরিলাযুদ্ধের ঘটনাই ফুটে উঠবে।
কুশীলব :
জয়া আহসান (বিলকিস বানু)
ফেরদৌস (হাসান)
এটিএম শামসুজ্জামান ( তসলিম সর্দার)
শতাব্দী ওয়াদুদ ( মেজর সারফারাজ)
শম্পা রেজা ( মিসেস খান)
আহমেদ রুবেল ( আলতাফ মাহমুদ)
আজাদ আবুল কালাম ( তৈওব)
মিরানা জামান ( হাসানের মা)
কচি খন্দকার (রাজাকার প্রধান)
পিযুষ বন্দ্যোপাধ্যায়
জয়শ্রী বন্দ্যোপাধ্যায়
শিমুল ইউসুফ
মাসুম আজিজ
কাহিনি সংক্ষেপ :
হাসান - বিলকিসের মধুর খুনশুটিময় সুখের সংসার। কিন্ত ২৫ শে মার্চ রাতে নিখোঁজ হয় হাসান। হাসানের খোঁজে ছুটতে ছুটতে গেরিলাযোদ্ধাদের সাথে সম্পৃক্ত হয়ে পড়ে। যুদ্ধে সরাসরি অংশ না নিলেও বিভিন্ন ভাবে গেরিলাযোদ্ধাদের সাহায্য করে বিলকিস। একই দলভুক্ত গীতিকার আলতাফ মাহমুদ এবং সমাজের উচ্চ শ্রেণিয় মিসেস খানও। এমনি একদিন বিলকিস সিদ্ধান্ত নেয় যে,পাকিস্তানী অনেক বড় কর্মকর্তাদের একটি অনুষ্ঠানে যোগ দিতে যাবে এবং সেখানে আক্রমন করবে। বিলকিসের টিকেট হিসেবে যাবেন সমাজের প্রভাবশালী মিসেস খান। প্ল্যান খুব সাধারণ, পার্টিতে প্রবেশ করে টয়লেটে বোমা লাগিয়ে বেড়িয়ে পরবে
বিলকিস। সফলভাবে বোমা স্থাপন করতে পেরে-ও এক ভিন্নমুখী সমস্যার শিকার হয় সে। একজন সেনাকর্মকর্তা মিসেস খানকে ছাড়তে না চাইলে একাই চলে আসতে হয় তাঁকে। শহীদ হন মিসেস খান।
বিলকিসদের এই মিশন সফল হলেও পাক সেনাদের হাতে ধরা পড়ে বিলকিসদের কয়েকজন সহযোদ্ধা। বিলকিস ও আলতাফ মাহমুদরা যে গোপোনে সাহায্য করে মুক্তিযোদ্ধাদের তা জেনে ফেলে পাকবাহিনী। এক সকালে তারা হানা দেয় আলতাফ মাহমুদের বাড়িতে। তারা সেখানে তাকে নির্মম ভাবে হত্যা করে। এ খবর বিলকিসের কাছে নিয়ে আসে আলতাফের স্ত্রী। সে বিলকিস কে বলে তারাতারি পালিয়ে যেতে। বিলকিসের যাত্রা শুরু হয় বাপের বাড়ি জলেশ্বর-এর দিকে। কাহিনী নতুন দিকে মোড় নিতে শুরু করে।
তবে শেষ দৃশ্যে বিলকিসের আত্নহননের ঘটনা গল্পে অন্যরকম ট্রাজিক মাত্রার ধারক। 
গান :
মুক্তিযুদ্ধের উপর নির্মিত অন্যান্য চলচ্চিত্র গুলোতে বেশিই ভাগ ক্ষেত্রেই গানের ব্যাবহার হ্য় না। কিন্তু এই মুভির গল্পের প্র‍য়োজনেই গানগুলোর যে ব্যাবহার হয়েছে তা স্পষ্ট। তবে "বল বীর" শিরোনামের গানটি এবং চিত্রায়ন সবচেয়ে ভাল লেগেছে। খালি গলায় হারমোনিয়ামের সাথে "আমার ভাইয়ের রক্তে রাঙানো ২১ শে ফেব্রুয়ারি " গানটি চমৎকার ছিল। 
গল্পের লক্ষ্যনীয় দিক :
"গেরিলা" চলচ্চিত্রের মুল ঘটনা আবর্তিত হয়েছে বিলকিস বানুকে ঘিরেই। এই চরিত্রের জন্য জয়া আহসান কে যে ভাবে ফুটিয়ে তোলার চেষ্টা করা হয়েছে, তা এক কথায় বলতে গেলে সত্যিই অসাধারণ। এছাড়া পাকি মেজর চরিত্রে শতাব্দী ওয়াদুদের অসামান্য অভিনয়ে চরম ভাবে ফুটে উঠেছে তৎকালীন সময়ে পাক সেনাদের নির্মমতা। যা সত্যিই প্রশংসার দাবীদার। এর ক্রেডিট পরিচাকের নাকি উল্লেখ্য দুই অভিনেতার তা নিয়ে আমি সত্যিই আমি দ্বিধান্বিত।
ছোট ত্রুটি :
এটা ত্রুটি কিনা আমি জানি না, তবে ত্রুটি হিসেবেই এখানে উল্লেখ করলাম, তা হল, গেরিলাদলের হামলায় নিহত হন পাক মেজর সারফারাজ। কিন্তু বিলকিসের গ্রাম জলেস্বরেও দেখা যায় একই ব্যক্তি। হয়ত পরিচালক এর মাধ্যমে এটা বোঝতে চেয়েছেন যে, গ্রাম হোক আর শহর হোক, সব পাকিস্তানী আর্মিরা একই ধরনের। নির্মমতারর ক্ষেত্রে তাদের প্রত্যেকের রুপই এক।
সার্বিক মুল্যায়ন :
গেরিলা মুভির যে বিষয়টি সম্পর্কে না বললে আমার এই পুরো রিভিউ টিই অসম্পূর্ণ রয়ে যাবে তা হল পুরো মুভির কাস্ট দের পোশাক এবং মেকাপ। বিশেষভাবে জয়া আহসানের। প্রতিটা ঘটনার সাথে তাকে এত্তো নিখুত ভাবে সাজিয়ে তোলা হয়েছে, দর্শক কে মুগ্ধ হতেই হবে। পার্টিতে তাকে যেমন গরজিয়াস ভাবে উপস্থাপন করা হয়েছে সেই জয়া কেই আবার ফুটনো হয়েছে বিদ্ধস্থ লুকে। এটা আমার খুব ভাল লেগেছে।
এছাড়া গেরিলার গল্পের কথা নিয়ে বলার কিছু নেই। যদিও গল্পটা একজন বিলকিস বানুর, কিন্তু তা ছাপিয়েও নিখুত ভাবে ফুটে উঠেছে যুদ্ধের নির্মমতা গুলো। এক্ষেত্রে পরিচাকের দক্ষতার পরিচয় খুব সহজে পাওয়া যায়।
আরেকটি বিষয় হল, এই চলচ্চিত্রে "স্পেড কে স্পেড" হিসেবেই বোঝানো হয়েছে। যেমন জামায়তে ইসলাম কে জামায়াতে ইসলাম নামেই দেখানো হয়েছে। রাজাকারদের উপর ক্ষোভ প্রকাশে "কুত্তার বাচ্চা তোগোরে রাজাকার বাহিনীরে আমি টিকটিকি দিয়া *দামু " এর মত ডায়ালগের অনবদ্য ব্যবহার খুবই বাস্তবিক মনে হয়েছে।
"গেরিলা " এমন একটি সিনেমা, যেখানে সে সকল সব উপকরণ রাখা হয়েছে, একটি যুদ্ধের সিনেমাতে যা যা দরকর।
পরিশিষ্ট :
আমি প্রফেশনাল মুভি রিভিউ রাইটার না। যেই বাংলাদেশি মুভি দেখে আমার ভাল লাগে কিংবা আমি মুগ্ধ হই আমি শুধু সেই মুভি গুলোর রিভিউ লেখার চেষ্টা করি নিজের মত করে। আর রিভিউ লেখার উদ্দেশ্য যেন অন্যরাও মুভিটি দেখতে আগ্রহী হয়। আমার রিভিউ পড়ে যদি কেউ সেই মুভিটি দেখতে আগ্রহী হয়, তখনই আমার সার্থকতা।
"গেরিলা " আমার ঠিক তেমনি প্রিয় একটি চলচ্চিত্রের নাম। ইতোমধ্যে হয়ত অনেকেই দেখা হয়েছে মুভিটি। কিন্ত যারা এখনো দেখে নি তাদের বলব, খুব ভাল মুভি। দেখতে গিয়ে বোর হতে হবে না। মুগ্ধতায় ১৪০ মিনিট যে কখন শেষ হয়ে যাবে টেরও পাবেন না।
সবাইকে "গেরিলা " সিনেমটি দেখার আমন্ত্রণ। 

