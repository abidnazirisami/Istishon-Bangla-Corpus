ধ্বংসের মুখে রাষ্ট্রীয় প্রচার মাধ্যম বিটিভি 


বর্তমান যুগে গণমাধ্যমকে বিশ্বের পঞ্চম শক্তি হিসেবে আখ্যায়িত করা হয়। দুর্নিবার সাহস ও নিরলস পরিশ্রম দিয়ে বিভিন্ন শ্রেণীর গণমাধ্যম বিগত কয়েক দশকে আধুনিক সমাজ ও রাষ্ট্র ব্যবস্থার অনেক চিত্র পাল্টে দিয়েছে। প্রতিনিয়ত সঠিক ও গ্রহণযোগ্য তথ্য সরবারহ করে গণমাধ্যম সংস্থাগুলো দেশ ও জাতির ইতিহাস পাল্টে দেয়ার দৃষ্টান্তও স্থাপন করেছে। গণমাধ্যমকে মূলত বলা হয় সরকার ও জনগণের মধ্যবর্তী যোগাযোগ মাধ্যম। একটি রাষ্ট্র ব্যবস্থায় আমজনতা ও সরকারের মধ্যবর্তী যে ফাঁক থাকে; গণমাধ্যম সংস্থাগুলো তার অবাধ তথ্য সরবারহ প্রক্রিয়া দিয়ে সেটা পূরণ করে। আমাদের মতো একটি তৃতীয় বিশ্বের উন্নয়ণশীল দেশে; যেখানে সরকার ও জনগণের মাঝে একটি ব্যাপক বড় ফাঁক রয়েছে সেখানে গণমাধ্যমের ভূমিকা নতুন করে বলার কোন প্রয়োজন নেই। সম্প্রতি দেশের একটি স্বনামধন্য পত্রিকাতে বাংলাদেশের একমাত্র রাষ্ট্রীয় গণমাধ্যম বাংলাদেশ টেলিভিশন (বিটিভি) এর উপর একটি বড়সড় অনুসন্ধানমূলক প্রতিবেদন ছাপা হয়; যেখানে বিভিন্ন ধরনের সমস্যার কথা উঠে আসে এবং পাশাপাশি বিভিন্ন মহলের মতামতও উল্লেখ করা থাকে। বিটিভির বিভিন্ন সমস্যা নিয়ে এর আগেও বিভিন্ন পত্র-পত্রিকাতে এই ধরনের অনুসন্ধানমূলক সংবাদ ছাপা হয়েছে। এই সকল সংবাদে রাষ্ট্রীয় এই প্রতিষ্ঠানটির উপর বিভিন্ন দিক আঙ্গুল তোলা হলেও সংশ্লিষ্ট মহলে এ নিয়ে কোন মাথাব্যথা দেখা যায়নি। বিটিভির দর্শক গ্রহণযোগ্যতা হারানোর সব থেকে বড় কারণ নিম্নমানের অনুষ্ঠান প্রচার এবং প্রায়শই অগ্রহণযোগ্য সংবাদ পরিবেশন। দেশের সাধারণ দর্শকের কাছে রাষ্ট্রীয় এই সংবাদ মাধ্যমটির চাহিদা ধীরে ধীরে কমে যাওয়া সত্যই বড় হতাশার কথা। প্রতিবেদনে দেখা যায় এধরনের সমস্যা তৈরি হওয়ার পেছনে মূলত প্রভাবশালী কর্মকর্তাদের স্বেচ্ছাচারীতা, দক্ষ ও যোগ্য লোকের অভাব, ত্রুটিপূর্ণ নিয়োগ পদ্ধতি, অযৌক্তিক পদোন্নতি, অর্থনৈতিক অনিয়ম, আমলাতান্ত্রিকতা, সরকারের ভূলনীতি প্রভৃতি বহুমুখী কারণ রয়েছে। এছাড়াও অনৈতিকভাবে সরকারিকরণের ফলে প্রতিষ্ঠানটি তার স্বায়ত্বশাসনও হারিয়ে ফেলেছে। বিটিভির অনুষ্ঠান ও বার্তা বিভাগের অবস্থাও বেহাল। বিভিন্ন ধরনের মানহীন অনুষ্ঠান, বিভিন্ন মন্ত্রীদের বরাত দিয়ে পরিবেশিত অবিশ্বাসযোগ্য সংবাদ এবং শুধুমাত্র দলীয় সংবাদ প্রচার এর বিটিভির এই দুটি বিভাগের বৈশিষ্ট্যে পরিণত হয়েছে। পাশাপাশি বিভিন্ন ধরণের যান্ত্রিক গোলযোগ যেমন পর্দা ঝির ঝির করা, ছবি কাপতে থাকা, শব্দ ভেঙে যাওয়া বা থেমে যাওয়া অথবা শব্দের সাথে ছবির মিল না থাকার কারণ এর গ্রহণযোগ্যতা অনেকখানি কমিয়ে দিয়েছে। অথচ প্রতিষ্ঠানটির উর্ধ্বতন কর্মকর্তারা এসকল ব্যাপারে নির্বিকার। প্রায় মেধাশুন্য এই প্রতিষ্ঠানটিতে যে গুটিকয়েক মেধাবী কুশলী রয়েছেন তারাও এই সকল সমস্যার কথা স্বীকার করেছেন। কিন্তু একই সাথে নিজেদের সীমাবদ্ধতার কথাও বলেছেন। একাধিক প্রভাবশালী কর্মকর্তার দুর্নীতি ও অনিয়মের কাছে তারা কোনঠাসা। এ সকল প্রভাবশালী কর্মকর্তারা নিজেদের অযোগ্যতা ঢাকতে নিজেদের নীতিমালা অনুযায়ী প্রতিষ্ঠানটি পরিচলনা করছেন। একই সাথে বিভিন্ন ধরনের বিতর্কিত এবং ভূঁইফোড় তথ্য ও অনুষ্ঠান সম্প্রচারের মাধ্যমে বিটিভিকে ক্রমান্বয়ে দর্শকের বিরাগভাজন করে তুলছে। তাদের অভিমত স্বায়ত্বশাসিত এই সংস্থাটি সরকারি নিয়ন্ত্রণমুক্ত রাখা না যায় এবং সুদক্ষ ব্যাক্তি দ্বারা পরিচালিত না হয় তবে অচিরেই প্রতিষ্ঠানটি ধ্বংসের মুখে পতিত হবে। এখানে একটি ব্যাপার উল্ল্যেখ করতেই হচ্ছে যে একটা সময় পর্যন্ত এই বিটিভিই বাংলাদেশের সাধারণ দর্শকদের মাতিয়ে রেখেছিল। দেশের প্রখ্যাত সব তারকারা এক সময় তাদের যাত্রা শুরু করেছিল এই বিটিভির হাত ধরে। অথচ আজ এই প্রতিষ্ঠানটি শুধুমাত্র কয়েকজন অনভিজ্ঞ ও অযোগ্য কর্মকর্তার কারণে ধ্বংসের মুখে পতিত হতে চলেছে। 
বিটিভির ঢাকা ও চট্রগ্রাম দুই মূল কেন্দ্রে মোট ১৪ টি উপকেন্দ্র আছে যেখানে সর্বমোট পদসংখ্যা ১ হাজার ৬৬৭ টি। ২০০৯ সাল থেকে এখানে নিয়োগ বন্ধ আছে যার ফলে এখনও
৪০৪ টি পদ শুন্য রয়েছে। একটি পরিসংখ্যানে দেখা গেছে প্রায় ১৬৯ জন প্রথম শ্রেণীর কর্তাদের মধ্যে স্নাতক পাশ করেননি ১৫ জন। বাকিদের মধ্যে যারা কর্মরত রয়েছেন তাদের অধিকাংশই হয় তথ্য-প্রযুক্তির এই জগৎ সম্পর্কে অনভিজ্ঞ নয়তো দুর্নীতি বা অনিয়ম রোগে আক্রান্ত। তথ্যমন্ত্রী হাসানুল হক ইনু এই সকল সমস্যার কথা নির্দ্বিধায় স্বীকার করেন এবং দ্রুত সমস্যা সমাধানের আশ্বাস দেন। তিনি বলেন সরকার বিটিভির স্বায়ত্বশাসন অক্ষুণ্ন রেখে একটি শক্তিশালী ও নিরপেক্ষ নীতিমালা প্রণয়ন করতে যাচ্ছে এবং একই সাথে এই বেহাল দশা থেকে উত্তরণের লক্ষ্যে দক্ষ দেড়শ নতুন জনশক্তি নিয়োগ করারও সীদ্ধান্ত নেয়া হয়েছে। দেশের বিভিন্ন বিশিষ্ট মহল থেকেও বিটিভির এই বেহাল দশা ও দর্শক বিমুখতা নিয়ে শঙ্কা প্রকাশ করা হয়েছে। তথাপি তাদের অভিমত এই করুণ অবস্থার যদি দ্রুত উন্নতি সাধন না করা হয়ে তবে অচিরেই এই প্রতিষ্ঠানটি একটি অনিবার্য ধ্বংসের মুখে পতিত হবে। সমাধান হিসেবে মূলত তাঁরা দক্ষ কর্মী নিয়োগ ও সরকারি প্রভাবমুক্ত রাখার উপর জোড় দিয়েছেন। বিটিভির জন্ম হয়
১৯৬৪ সালে পাকিস্তান শাসনামলে। পরবর্তীতে স্বাধীন বাংলাদেশে এটি প্রথম রাষ্টায়ত্ত প্রচারমাধ্যম হিসেবে আত্মপ্রকাশ করে। মুক্তিযুদ্ধচলাকালীন সময়ে প্রতিষ্ঠানটির বিভিন্ন সাংবাদিক এবং শিল্পিরা গুরুত্বপূর্ণ ভূমিকা পালন করেছে। বর্তামানে এটি এশিয়া, মধ্যপ্রাচ্য ও আফ্রিকার অনেক দেশে প্রচারিত হচ্ছে।

