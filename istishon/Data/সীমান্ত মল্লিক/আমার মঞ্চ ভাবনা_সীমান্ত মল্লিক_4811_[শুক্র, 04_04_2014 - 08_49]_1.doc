আমার মঞ্চ ভাবনা


মঞ্চকে জড়িয়ে আমার নিজস্ব কিছু অনুভূতির সৃষ্টি হয় । কিছু চেতনা নতুন করে জেগে ওঠে । সময়ের সাথে সাথে সেসব স্মৃতি হারিয়ে যাচ্ছে । তাই লিখে রাখা প্রয়োজন মনে করলাম। এক পর্বে সে সকল স্মৃতি তুলে রাখা সম্ভব না তাই ধারাবাহিক পর্ব লেখার শরনাপন্ন হলাম। মতামত ও চিন্তা একান্তই আমার নিজস্ব;সে সাথে আপনাদের মতামতও গুরুত্বপূর্ণ । হয়তো বা অনেকেই আমার দৃষ্টিভঙ্গির সাথে একমত হবেন না;তাই বলে আমি কোন অভিযোগ করবো না । 
গণ জাগরনমঞ্চের বিভিন্ন সময়ে নেয়া কিছু কিছু কর্মকান্ড আর সীদ্ধান্ত অনেক আগে থেকেই আমাকে যথেষ্ট হতাশ করেছে । অনেক ক্ষেত্রে মনে হয়েছে কোন বিশেষ পক্ষকে সুবিধা দেয়ার জন্য অথবা কোন একপক্ষকে দমিয়ে রাখতে তারা ক্ষেত্রবিশেষে স্বার্থ বাঁচিয়ে সীদ্ধান্ত নিচ্ছে । হায়দার রাজীব (থাবা বাবা) হত্যার পর মঞ্চ থেকে রাজীবকে ঘিরে যে ধরনের কর্মসূচী দেয়া হচ্ছিলো তা যথেষ্ট প্রশংসনীয়। কিন্তু সমস্যা বাঁধে তারপর থেকে; রাজীবকে 'নাস্তিক' অভিহিত করার পর থেকে মঞ্চের কর্মকান্ডে এক ধরনের ভাটা পড়ে। রাজীবের অনেক সহব্লগারই তখন নিজেদের ধার্মিকতা ফুটিয়ে তুলতে ব্যস্ত হয়ে পড়ে। ওই সময়ে অনেক টিভি শো'র কথা মনে পড়ে যেখানে মঞ্চের বাঘা বাঘা কিছু নেতা নিজেদের আস্তিকতার সার্টিফিকেট নিয়ে হাজির হতো । ফেসবুক বা অন্যান্য অনলাইন মিডিয়াতে তো হঠাৎ করে তখন আস্তিক আর ধার্মীক মানুষের সংখ্যা বেড়ে গেলো। এখানেও হয়তোবা সমস্যা ছিলো না। সমস্যা হয় যখন 'ব্লগার সানিউর রহমান' কে কোপানো হয়। দুই দুই বার তার উপর হামলা হয়। মিডিয়ার ভূমিকার কথা না হয় বাদই দেই। কিন্তু মঞ্চ ? মঞ্চের ভূমিকা কি ছিলো ? কিছু আনুষ্ঠানিকতা বাদে মঞ্চ আর কিছুই করে নি। উপরন্তু ঘটনাটা চাপা পড়ে যায় । 
তারপর সবথেকে বড় ধাক্কা আসে চার ব্লগার গ্রেপ্তারের পর । এখানেও মঞ্চের কর্মকান্ড আমাকে হতাশ করেছে । শুভ,রাসেল,বিপ্লব এরা প্রত্যেকেই মঞ্চের সক্রিয় কর্মী ছিলো । এবারও কিছু আনুষ্ঠানিকতা বাদে মঞ্চ আর কিছুই করে নি । রাসেল ভাই যথেষ্ট মান সম্মত একজন ব্লগার এবং অনলাইন এক্টিভিষ্টদের মধ্যে অন্যতম সক্রিয় কর্মী । রাসেল ভাই এই সব আনুষ্ঠানিকতা ব্যাতীত আর কিছুই কি মঞ্চ থেকে আশা করতো না ? কিন্তু এখানেও মঞ্চ তার ভূমিকা পালনে ব্যর্থ। আন্ত:কলহ আর আভ্যন্তরীন চেতনার দ্বন্দে মঞ্চ ভেঙ্গে চুরমার হয়ে যায় । ঢাকার বাহিরে মঞ্চের সক্রিয় কর্মী অনেকেই প্রাণ হারান । তাদের জন্যও মঞ্চ কোন কর্মসূচী বা শোক বার্তা দেয় নি;অথচ মঞ্চের একটি সক্রিয় কমিটি আছে। 
আমার বক্তব্য আপনাকে বিভ্রান্ত করতে পারে । আপনাদের মনে হতে পারে আমি মঞ্চ ও মুক্তিযুদ্ধের চেতনা বিরোধী শক্তির প্রতিনিধি। কিন্তু ব্যাপারটা সত্য নয় । হেফাজতে ইসলামের সমাবেশকে কেন্দ্র করে মঞ্চের কর্মসূচীর সাথে আমি সহমতে ছিলাম । সংখ্যালঘুদের উপর হামলা প্রতিবাদে মঞ্চের মার্চের সাথে আমি সহমতে ছিলাম । পাকিস্তান হাইকমিশন ঘেরাও কর্মসূচীতে আমি মঞ্চের সাথে আমার চেতনার মিল খুঁজে পাই । 
মঞ্চে ছাত্রলীগ,ছাত্রমৈত্রি,ছাত্র ইউনিয়নের সংশ্লিষ্টতা আমার কোন সমস্যা তৈরি করে না । সমস্যা তৈরি হয় যখন ছাত্রলীগ নিজের ক্ষমতা দেখানোর জন্য ছাত্র ইউনিয়ন বা ছাত্র মৈত্রির কর্মীদের উপর হামলা চালায় । সমস্যা তখন হয় যখন ছাত্র ইউনিয়ন সরকারের সাথে আঁতাত সন্দেহে মঞ্চ ত্যাগ করে । আজ খবর শুনলাম, বিডি নিউজ জানালো- "মঞ্চের কর্মীদের উপর ছাত্রলীগ ও যুবলীগের হামলা" । কালের কন্ঠ জানালো-"চেয়ারে বসা কেন্দ্র করে গণ জাগরণ মঞ্চ আর সাংস্কৃতিক সংগঠন প্রজন্ম ৭১ এর মাঝে সংঘর্ষ"। 
এমতাবস্থায় আপনারা আমাকে কি উপদেশ দেবেন ? মঞ্চের ব্যাপারে আমাদের কি ভূমিকা হওয়া উচিৎ ? 

