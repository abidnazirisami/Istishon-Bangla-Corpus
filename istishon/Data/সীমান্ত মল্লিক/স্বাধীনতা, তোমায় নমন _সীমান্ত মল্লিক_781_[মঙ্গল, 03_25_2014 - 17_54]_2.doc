স্বাধীনতা, তোমায় নমন 


স্বাধীনতা,
তোমায় শত কোটি নমন ।
পূর্ব পুরুষের রক্তস্নাত তোমার আঁচল;
কোল শুন্য হওয়া মায়ের কান্নায় ভেজা কালো তোমার ওই দুই হাত;
সদ্য বিধবা বধূর সাদা শাড়ির মত ধবল তোমার পা;
তরুণীর নিস্তেজ শরীরে রেখে যাওয়া নরপিশাচের দাঁতের দাগের মত রক্তিম মুখ তোমার ।
নমন জানাই তোমায় -
হে স্বাধীনতা,
শত কোটি নমন । । 
সদ্য লুটিয়ে পড়া লাশের রক্তের পাশে দাঁড়িয়ে তোমার কুৎসিত বিভৎস হাসি;
ধর্ষিত হওয়া তরুনীর অসাড় শরীরে তোমার প্রলয় নাচ;
শিক্ষাঙ্গনে বারুদের উগ্র গন্ধে তোমার উল্লাস;
দেশত্যাগী শিশুর ভয় জড়ানো মুখের দিকে তাকিয়ে তোমার উচ্ছাস,
তবু তোমায় জানাই
শত কোটি নমন , প্রিয় স্বাধীনতা । । 
ভদ্র বাড়ির সোকেসে সাজানো তুমি
কিংবা কোন রাজার ঘরে দেয়ালে ঝোলানো ছবিতে তোমার বাস;
গাড়ির মাথায় চড়ে সাইরেনের শব্দে চলাচল অথবা বইয়ের পাতায় নিস্তব্ধ বিচরন;
তবুও তোমায় জানাই আমার সহস্র নমন । । 
আদিবাসী পল্লীর ভয়াল আকাশে বিকৃত আনন্দ তোমার,
বা কোন নিচু সংখ্যালঘুর আতঙ্কে থাকা রাতে নিরন্তর উল্লাস,
এসিড পোড়ানো কিশোরীর প্রতি অথবা তপ্ত রোদে দাঁড়িয়ে থাকা ভিক্ষুক দেখে নীরব পরিহাস;
তখনও তোমায় জানাবো
শত কোটি কোটি নমন ,
আমার প্রিয় স্বাধীনতা । । 

