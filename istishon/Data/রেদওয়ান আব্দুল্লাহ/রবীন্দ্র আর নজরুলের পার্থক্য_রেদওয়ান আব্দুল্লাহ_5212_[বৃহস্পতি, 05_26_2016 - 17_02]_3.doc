রবীন্দ্র আর নজরুলের পার্থক্য


রবীন্দ্রনাথ কোন ইসলামি গান লেখেন নি, কারন নিজের আত্মপরিচয় নিয়ে তার কোনো দ্বিধা ছিল না। নিজেই বলেছেন শেষাবধি আমি হিন্দু । 
কিন্তু নজরুলকে শ্যামা সঙ্গীত, কীর্তন, আগমনী গান ইত্যাদি লিখতে হয়েছে। তার মানে কি? তিনি তার নিজের পরিচয় নিয়ে সন্দিহান ছিলেন? অন্যদিকে ইসলামী গানও লিখেছেন। কিভাবে এই দ্বিধার মূল্যায়ন করবেন? এই দ্বিধার ঐতিহাসিক তাৎপর্য কি?
বাঙালি মুসলমান এই দ্বিধা এখনো কাটিয়ে উঠতে পেরেছে কি? পেরেছে বলা যাবে না। ব্যতিক্রম থাকতে পারে, তবে সে কখনো হিন্দু, কখনো মুসলমান কখনো হাইব্রিড। সদয় ভাবে দেখলে ইতিহাসের খুবই ট্রাজিক কিন্তু ইন্টারেস্টিং একটি চরিত্র। নির্মম ভাবে বিচার করলে ক্লাউন বটে। সম্ভবত হিন্দু বাঙালি তার সঙ্গে একই দেশে এই কারণেও থাকতে চায় নি। ফলে দাঙ্গা ও রক্তপাতের মধ্য দিয়ে সাতচল্লিশে বাংলাকে ভাগ করতে হলো। পশ্চিম্ বাংলার হিন্দু সানন্দে দিল্লির পরাধীনতা মেনে নিল। বাঙালি পরিচয়ের চেয়ে তার হিন্দু পরিচয় প্রধান হয়ে রইল। 
কিন্তু বাঙালি মুসলমানকে পাকিস্তানিরা সাচ্চা মুসলমান বানাতে পারল না। তারা পাল্টা যুদ্ধ করে প্রমাণ করল তারা মুসলমান হবে না, তারা 'বাঙালি'। এমনকি ঔপনিবেশিক কলকাতার উচ্চ বর্ণের হিন্দু যে অর্থে বাঙালি সেই অর্থেই। তবুও যুদ্ধের মধ্য দিয়ে ভাষা, সংস্কৃতি ও তার নিজের আত্মবিকাশের ইতিহাসের ওপর নিজের অধিকার কায়েমের সফলতা গৌরবের। কিন্তু নিজের ধর্ম, ভাষা, সংস্কৃতি ইতিহাস সবকিছুর পর্যালোচনা করে নিজের স্বাতন্ত্র্য উপলব্ধির লড়াই চালিয়ে যেতে সে ব্যর্থ হলো। 
বাংলাদেশকে দিল্লির কলোনিতে পর্যবসিত করে 'বাঙালি' এখন মুক্তিযুদ্ধের চেতনার রাজনৈতিক পরিণিতি প্রদর্শন করছে।
বাকিটুকু নৃত্যেগানে ভরপুর রক্তাক্ত রূপালি পর্দায় ইতিহাসের আগামী সিনেমাতে দেখবেন আশা করি। এই লেখা লিখতে লিখতে সীমান্তে ইতোমধ্যে হয়তো আরেকটি মানুষকে বিএসএফ গুলি করে হত্যা করল! ট্রাজিক বটে, একই সঙ্গে সম্ভবত এটাই তার অসামান্য শক্তির জায়গা। হয়তো বাংলাদেশের জনগণ নতুন কিছু হয়ে উঠছে যাকে আগাম চেনা কঠিন।
ভুল বুঝবেন না। আসলে নজরুল ইসলামকে নিয়ে ভাবছিলাম।
মূল লেখা:ফরহাদ মজহার-কবি, কলামিস্ট ও নিরাপত্তা বিশ্লেষক-

