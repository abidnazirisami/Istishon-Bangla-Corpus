ঠিক ততবার আমি তোকে স্যালুট জানাবো!



তোর নূপুরের রিনিঝিনি শব্দ শুনিনি,
কবে কোন আনন্দে কিনেছিলে নূপুর জোড়া জানিনা আমি।
বৈশাখী মেলায় কিনেছিলে কি!
নাকি চৈত্র সংক্রান্তির শেষ দিনটিতে?
খুব অল্প বেতন থেকে দিনে দিনে জমিয়েছিলি হয়তো!
ঐ নূপুর পরে প্রিয়তম কারো কাছে গিয়েছিলে সলজ্জ গুটি গুটি পায়ে!
তোর সকল অনুভব আজ ইতিহাস হয়ে গেছে!
সোনালী নূপুর পায়ে রুনঝুন শব্দে আর কোনদিন তুই হেটে যাবি না ফ্লোর জুড়ে।
নিথর দেহের নূপুর পড়া পায়ের ঐ ছবি শুধু দেখে গেছি বোন!
নূপুর পড়া পায়ের ঐ আঘাতে আমরা বোবা বধির হয়েছি!
আমাদের বুকের কান্নায় বেজেছে তোর নূপুরের নিক্বণ ধ্বনি।
এখন আমাদের কাছে নূপুর মানে সৌন্দর্য নয়।
নূপুর মানে প্রতিবাদ!
নূপুর মানে লোভী মানুষের বিপক্ষে শোষিতের বজ্রমুষ্টি শ্লোগানের ছবি!
তোর নূপুরে বিশ্ব দেখেছে প্রতিবাদের অগ্নিস্ফুলিঙ্গ
দৃপ্ত এক পায়ে তুই একে দিয়েছিস লজ্জা তিলক।
লাল সবুজের পতাকা যতবার উড়বে,
বিউগলের করুণ স্বরে যতবার বেজে উঠবে জাতীয় সঙ্গীত
ততবার
ঠিক ততবার আমি তোকে স্যালুট জানাবো!
ঐ নূপুর আমাদের কাঁদিয়েছে;
বাংলাদেশের চোখে চোখে জল এনেছে!

