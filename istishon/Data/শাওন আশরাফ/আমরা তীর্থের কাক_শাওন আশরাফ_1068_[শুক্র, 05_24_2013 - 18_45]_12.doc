আমরা তীর্থের কাক


আপনারা সমাজে প্রগতি দেখতে চান, আপনাদের সুশীলতা তখন বাদল দিনের প্রথম কদম ফুলের মত বিকশিত হয় মধ্যরাতের টক - মিষ্টি অনুষ্ঠানে। আপনারা মধ্যযুগীয় বর্বরতার অবসান চান, ভালো, কিন্তু উপায় হিসেবে আপনারা ৩০০ বছরের পুরনো লাল কিতাবের কথাই বলেন। আপনারা সমাজে সাম্যবাদ প্রতিষ্ঠার কথা বলেন, ভালো, কিন্তু আপনাদের ঘরে সাম্যবাদ কতটুকু আছে তা গবেষণার বিষয়। 
আপনারা শ্রমিক অধিকার নিয়ে কথা বলেন, ভালো, আজ পর্যন্ত কয়জন শ্রমিককে সাহায্য করেছেন? দুর্ঘটনা ঘটলে সবার আগে লাল হয়ে, ব্যানারে, পতাকায়, ফেস্টুনে দৌড় দেন। ভালো। তবে কয়জন ক্ষতিগ্রস্ত শ্রমিকের পাশে দাঁড়িয়েছেন আজ পর্যন্ত? 
আপনারা নারীর অধিকার নিয়ে কথা বলেন? আপনাদের ঘরের মেয়েদের গায়ে আঘাতের চিহ্নগুলো কার তৈরী? শিশু অধিকার নিয়ে বলবেন? আপনাদের ঘরের কাজের লোকের বয়স কত? হিপোক্রেসির নজিরবিহীন প্রয়োগ দেখাচ্ছেন আপনারা। 
আপনারা বিপ্লব চান ২১ শতাব্দীতে । কিন্তু পদ্ধতিখানা ৫০-৬০ বছর আগের না হলে চলবে না। আজিব। আপনারা বলবেন আমরা নিজের ব্যবস্থা নিজেই তৈরী করব। তা নতুন ব্যবস্থায় কয়জনকে খুশি করবেন, আর কতগুলো বহুজাতিক কোম্পানীর স্বার্থ রক্ষা করবেন? 
দুনিয়ার সব মজদুর এক হউ স্লোগান দিবেন, কিন্তু নিজেরা মার্ক্স, লেনিন, পিকিং নিয়ে কামড়াকামড়ি লেগে থাকবেন। আপনাদের বিপ্লব, সাম্য, প্রগতি অর্জিত হবে তখন নেতার ফ্ল্যাটে, হেরেমে আর পানশালায়। আর আপনাদের কোন্দল দেখে পুঁজিবাদীরা পপকর্ণ চাবাতে চাবাতে বলবে, দিস কমিস নিড দেয়ার মমিস। আর প্রচার হবে , বেটার ডাই দেন গোয়িং রেড। 
আমি লাল, নীল, কালো, সাদা বুঝি না। আমার কথা হল, জনসাধারণের জন্যই যদি আপনাদের এত সংগ্রাম, তবে এত বিভক্তি কেন? এত ঝামেলা কেন? 
একটা কৌতুক মনে পড়ল, 
ক্রেমলিনের বাইরে এক মাতাল এসে হাজির। সে প্রহরীকে জিজ্ঞেস করলো, দেয়ালগুলো এত উঁচু কেন? প্রহরী বিরক্তির সাথে জবাব দিলো, যাতে মাতালরা দেয়াল টপকাতে না পারে।
তখন ঐ মাতাল জিজ্ঞেস করলো, কোন মাতালরা? ভেতরে যারা আছে তারা নাকি যারা ভেতরে যাবে তারা? 
আপনারাও তো কোন অংশে মাতালের কম নন, কবে চেতন ফিরবে আপনাদের, আর কবে সেই কাংখিত মুক্তি পাবে নিপীড়িত মানুষ? নাকি তীর্থের কাকের মতই বসে থাকতে হবে?

