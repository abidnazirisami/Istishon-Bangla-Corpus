ফলাফল, রোনাজারি, হাবিজাবি 


 HSC পরীক্ষার রেজাল্ট দিয়েছে। ভালো। সবাই রেজাল্ট পেয়েছে। ভালো। কেউ কাঁদছে, কেউ উল্লাস করছে। খারাপ। কেন খারাপ? কারণ এটা দিয়েই আগামী কয়েক মাস তাদের মেধার মূল্যায়ন হবে। সামনের কয়েকটা মাস। জীবনের সবচাইতে গুরুত্বপূর্ণ কয়েকটা মাস। 
যাই হোক। যাদের ফলাফল আশানুরূপ হয়নি, তাদের মনক্ষুন্ন হওয়া স্বাভাবিক। কিন্তু হেরে যাওয়া, ভেঙে পড়া অনাকাঙ্খিত; যদিও, এটাই সবসময় হয়। 
আমি সবাইকে অনুরোধ করবো, এই রেজাল্ট দিয়ে কাউকে মূল্যায়ন না করতে। গতবছর, আমার নিজের রেজাল্ট পাওয়ার পরও দেখেছি, শুধু একটা ফলাফলের কারণে একজন ভালো শিক্ষার্থীকে খারাপ ট্যাগ দেয়া হয়। এই ব্যাপারটা খুবই পীড়াদায়ক। তখন নিজেকে বেশ অপরাধী মনে হয়েছিল। 
যাদের ফলাফল আশানুরূপ হয়েছে, তাদের অভিনন্দন। কারণ তারা তাদের লক্ষ্য অর্জন করতে পেরেছে। যারা পারেনি তাদেরও অভিনন্দন। কারণ তারা বাংলাদেশের এই বাজে শিক্ষাব্যবস্থার মাঝে ১২ বছর কাটিয়েও বেঁচে আছে। কারও মেধা কম নয়, কারো বেশীও নয়। কেউ কাজে লাগায় কেউ কাজে লাগায় না। তার মানে এই নয় যে সবাই ফেলনা। 
কয়েকদিনের মধে্যই সব বিশ্ববিদ্যালয়ের ভর্তি প্রক্রিয়া শুরু হয়ে যাবে। এখন যথারীতি, পাবলিক বিশ্ববিদ্যালয়গুলোর ওপর দিয়ে সুনামি, আইলা, নার্গিস, সিডর সবই বয়ে যাবে। আসলে দূর্যোগটা যাবে শিক্ষার্থীদের ওপর দিয়ে। চান্স পেলে - উফ! অমুক তো অসাধারণ স্টুডেন্ট! না পেলে? থাক। কিছু কথা থাক না গুপণ। 
যারা বিজ্ঞান বিভাগের, তাদের অনেকেই কাঁদবে ২০ পয়েন্ট হারানোর দুঃখে। এই ব্যবস্থাটা রীতিমত জঘন্য! ২০ পয়েন্ট না পেলে বুয়েটে পরীক্ষা দেয়া যায়না। কেন? খালি ২০ পয়েন্ট পাওয়ারাই কি মানুষ? নিজের কথাই যদি বলি, এই আই-ইউ-টি তেও ডবল-সোনা মানে গোল্ডেন মাল না হলে ভর্তি পরীক্ষা দেয়া যায় না। কেন বাকিরা কি ফালতু? আজিব দেশ! 
এরপর ভর্তি পরীক্ষা। কয়েক ঘন্টার ব্যবধানে কি অসামান্য যুদ্ধ! বিলুপ্তপ্রায় প্রাণীরাও বোধহয় টিকে থাকতে এত কঠিন সংগ্রাম করে না। ডারউইন বেঁচে থাকলে হয়ত আমাদের এই যোদ্ধাদের নিয়েই গবেষণা করতে পারতেন। বেশিদূর যাওয়ার প্রয়োজন হতো না । 
সামনের এ কটা মাস দেখতে দেখতে চলে যাবে। আজকে যারা উল্লাস করছে তাদেরই হয়ত অনেকে তখন মুখভার করে বলবে, কোথাও চান্স পাইনি। আমাকে দিয়ে কিছু হবে না। কোন উল্লুক বলেছে তোমাকে দিয়ে কিছু হবে না? আমাদের রোনাধোনা মানে কান্নাকাটি পার্টিও এর ব্যতিক্রম নয়। তারা এখনই বলা শুরু করবে। ভাই ও বোনেরা, এমনকি মাঝামাঝিও যদি কেউ থাকেন, থামেন। অনেক হয়েছে। মানুষের জীবনের সব সম্ভাবনা এক ফলাফল বা কয়েক ঘন্টা দিয়ে শেষ হয়না। জীবন অনেক দীর্ঘ, অনেক গভীর, অনেক আলোকিত, যদি তুমি তাকে সেরকম রাখতে পারো। হেরে গেলে আর পারবে না। 
অনেকের কাছে আমার কথাগুলো গোদের ওপর বিষফোড়ার মতন মনে হবে। একজন তো আজকে বলেই ফেললো, ভাই আপনে তো ঠিকই ভালো রেজাল্ট করসিলেন, আপনি কি বুঝবেন আমার দুঃখ। সে ভুল বলেনি, আমি তার দুঃখ বুঝবোনা। কারণ আজাইরা দুঃখ আমি বুঝিনা। আমি বুঝি, তোমার রেজাল্ট ভালো হয়নি, হয়ত কোন না কোনদিক দিয়ে তোমার কিছু কম পড়ে গেছে। কিন্তু তার মানে এই না যে তোমাকে বাংলা সিনেমার স্বামী-স্ত্রী হারানো নায়ক নায়িকার মতন হাউ মাউ করে কাঁদতে হবে। তোমার কি কিছুই নেই? কি করলে জীবনের ১২ টি বছর যে এত সহজে তুমি হেরে গেলে? আমি দুঃখিত কিন্তু বলতে বাধ্য হচ্ছি, তোমার উচিত চুড়ি পড়ে ঘরে বসে থাকা। কারণ যে মেয়েরা চুড়ি পড়ে, শৃঙ্খলার চুড়ি , তারাও এত সহজে হার মানে না। 
শুরুতে বলেছিলাম সামনের সময়ের কথা। সেখানে আসি। ভর্তি পরীক্ষায় একটা জিনিস সবসময় নির্ণায়ক হয়ে দাঁড়ায়। সেটা হল আত্মবিশ্বাস - এমন এক জিনিস, যেটা হারিয়ে ফেললে যত ভালো প্রস্তুতিই তোমার থাকুক না কেন, পারবে না। আজকে তুমি রেজাল্টই পাও না কেন, সেখানে যেন ভুলচুক না হয়। কারণ এই সমাজ সার্টিফিকেটের মাতাল। চান্স না পেলে, এ+, গোল্ডেন না পেলে তাদের কাছে অমীয় সুধাও গরল। আজকের রেজাল্ট দেখে যদি হতাশ হয়ে পড়, তাহলে আত্মবিশ্বাস যোগাড় করতে তোমার জান বেরিয়ে যাবে। ধাক্কাটা সহজ নয়। জানি। কিন্তু, শক্ত হউ। কাজটা নেহায়েত সহজ নয়। কিন্তু তুমিও পারো। দেখাও তুমি কি পারো।
এরপর অনেকে পাবলিক বিশ্ববদ্যালয়ে সুযোগ পাবে না। সম্ভব ও না। আমাদের দেশের পাবলিক বিশ্ববিদ্যালয়গুলোতে এত আসন নেই যে সবাইকে জায়গা দিতে পারবে। অনেকে তখন অনিচ্ছা সত্বেও বেসরকারী বিশ্ববিদ্যালয়ে পড়বে । এই জায়গাটাতে সবার কেমন যেন একটা এলার্জি। যাদের আর্থিক সংগতি নেই এসব বিশ্ববিদ্যালয়ে পড়ার, তাদের কথা নাহয় মানা যায়, বাকিরা কেন হাউ কাউ করে আমি বুঝিনা।
পাবলিক বিশ্ববিদ্যালয়ের একটা সার্টিফিকেটই কি সব? আচ্ছা, একটা গাধাকে যদি কোন পাবলিক বিশ্ববিদ্যালয়ের সার্টিফিকেট দেওয়া হয় তার মানে কি সে মানুষের চাইতে ভালো? হ্যাঁ হয়ত পাবলিক বিশ্ববিদ্যালয়ের পর্যায়ে বেসরকারী বিশ্ববিদ্যালয়গুলো এখনো যেতে পারেনি, তার মানে এই না, যে সেখানে পড়লে সব সম্ভাবনা শেষ। এ বছর বাংলাদেশ থেকে যিনি গুগলে চাকরী পেয়েছেন তিনি কিন্তু পাবলিক বিশ্ববিদ্যালয়ের ছাত্র নন। খুব খেয়াল করে। 
তাই সবাইকে বলবো সামনে তাকাতে। সামনে অনেক বাকি। পিছনে যা ছিল সব চলে গেছে, তাকে আর ফিরিয়ে আনা যাবে না। কিন্তু অতীতের জন্য ভবিষ্যৎ ক্ষতিগ্রস্থ করার কোন মানে হয় না। আমি জানি না আমার কথাগুলো কে কীভাবে নিয়েছে। লেখা শেষ করার আগে -----
Stop being someone else’s perfect if you don’t want to insult yourself.
-Bill Gates
This universe has a billion galaxies, billions of stars in them, these stars have numerous planets and from the observations so far, only Earth has intellectual beings. And you are one of them. Feel special. Because you are special.
-Carl Sagan

