দেনমোহরের এপিঠ ওপিঠ


প্রথম কথা দেনমোহর কাকে বলে? বিয়ে করার সময় নারী’কে কিংবা স্ত্রী’কে একটি নির্দিষ্ট অঙ্কের অর্থ বাধ্যতামূলক দেওয়ার যে বৈবাহিক আইন আছে তাকে ‘দেনমোহর’ বলে। বাংলাদেশে বিয়ের পর স্ত্রী’কে দেনমোহর দেওয়া হচ্ছে কি হচ্ছে না কিংবা বাসর ঘরে বৌ’র কাছে মাপ চেয়ে ফেলার মতন বিষয়গুলো আমাদের আলোচনা না। আমাদের আলোচনা ‘দেনমোহর’ সমাজে থাকা উচিত অথবা যদি দেনমোহর নিষিদ্ধ করার কথা বলি তাহলে কোন প্রেক্ষিতে নিষিদ্ধের কথা উঠবে কিংবা সমাজে নিষিদ্ধের পূর্বে সামাজিক কোন ধাপগুলো আমাদের অতিক্রম করতে হবে।
দেনমোহরকে দুইভাবে দেখা যায়। এক. নারীর নিরাপদ জীবনের অর্থ। দুই. নারীক্রয়ের মতন বিষয়। নারী যতো বেশি সুন্দরী দেনমোহর ততোবেশি বেশি আরব সমাজের মতন আমাদের সমাজেও এটি রয়েছে। দেনমোহর প্রথা আরব সমাজে প্রচলন যখন ঘটে তখন মূল লক্ষ্য ছিল-নারীর অর্থনৈতিক নিরাপত্তা দান। অর্থনৈতিক নিরাপত্তার কথা এই জন্যে বলছি যে সে সময় আরব গোত্রগুলোর মধ্যে যে হানাহানির প্রচলন ছিল তেমনি ছিল অধিক নারী গ্রহণ ও বর্জনের মতন ঘটনা। বিধবা নারীদের অর্থনৈতিক নিরাপত্তার উদ্দেশ্যে তৈরি করা হয় স্ত্রী’র সম্পত্তির অধিকার আইন, এবং তালাক-প্রাপ্ত নারীর অর্থনৈতিক নিরাপত্তা নিশ্চিত করতে বাধ্যতামূলক করা হয় দেনমোহর। আরবে যখন ব্যক্তি কিংবা পারিবারিক সম্পত্তির ধারণা প্রতিষ্ঠিত সে সময় ভারতে ব্যক্তি সম্পত্তির ধারণাই ছিল না। সকল মানুষ ছিল রাজা কিংবা রাজ্যের অধীনে প্রজা। ফলে দেনমোহর কিংবা স্ত্রী’কে সম্পত্তি দেওয়ার যে ব্যক্তি মালিকানার পরিস্থিতি আরব সমাজে তৈরি হয়েছে তা ভারত সমাজে হয় নাই। 
বর্তমান সমাজে অনেকেই দেনমোহরকে পুরুষতান্ত্রিক নগ্ন প্রথা হিসেবে দেখেন। তাদের ভাবনা যে পুরোটাই ভুল তা বলব না তবে বাতিলের দাবী’তে এখানেও কথা থাকে। যেমন-কল্যাণ-রাষ্ট্রগুলো’তে রাষ্ট্র প্রতিটি নাগরিকের দায়িত্ব গ্রহণ করে। ফলে কোন নারী যদি স্বামী ঘর ছেড়ে চলেও আসে সে তখন আমাদের সমাজের মতন সমুদ্রে পড়ে না। সেই কল্যাণ-রাষ্ট্রে প্রতিটি মানুষ একজন ব্যক্তি হিসেবে স্বীকৃতি পেয়েছে। সেখানে আমাদের সমাজে নারী’তে অনেক পরের বিষয় পুরুষগুলো রাষ্ট্রের কাছে এখনো ব্যক্তি হয়ে উঠতে সক্ষম হয় নি। দু’টো মনের ভালোবাসায় দুইজন বিয়ে করবে এমন কথা শুনতে ভাল লাগলেও বাস্তবতা অন্য রকম। আমাদের সমাজে যারা প্রেম করে বিয়ে করছে তাদের বড় অংশ শিক্ষিত ও প্রতিষ্ঠিত। আবার অনেক শিক্ষিত আধুনিক পরিবারও ছেলে-মেয়ের পছন্দকে মেনে নিচ্ছে না। অনেকে আবার পরিবারের মতকে সায় দিয়ে পিছু হটে। 
আমাদের সমাজে পুরুষ উপার্জন করে আর বেশির ভাগ শিক্ষিত প্রেমিকাও বিয়ের পরে স্ত্রী হয়েও ঘরে বসে পরিবার সামলান। ঘরের কাজ সহজ কিংবা পরিশ্রম নাই কিংবা গুরুত্বপূর্ণ নয় এর কারণটা মূলত অর্থনৈতিক। কারণ বর্তমানে ২ হাজার টাকায় যেহেতু ঘর পরিষ্কার করার কিংবা রান্না করার কাজের মানুষ পাওয়া যায় সেহেতু ঘরের কাজ আমাদের কাছে গুরুত্বহীন। এই সাংসারিক জীবন থেকে কোন রমণী যদি গৃহত্যাগী কিংবা তালাক-প্রাপ্ত হওন তাহলে এই পৃথিবীতে সে টিকবে কী করে? অর্থনৈতিক মানদণ্ডের বিচারে হয় তাকে পিতা না হয় ভাইয়ের কাছে আশ্রয় নিতে হবে। সেখানেও যে তার অর্থনৈতিক নিরাপত্তা নিশ্চিত হয় তা বলা যাবে না। কারণ সবার পরিবার অর্থনৈতিক ভাবে শক্তিশালী নয় কিংবা নিজেদের পরিবারে অনেকে অন্য কাউকে স্থায়ীভাবে গ্রহণ করতে রাজি নয়। সুতরাং এই তালাক-প্রাপ্ত নারী’র বেঁচে থাকার জন্যে তখন পথ দুইটি: এক. তাকে চাকরি করতে হবে। যদিও সেটি অনেক ক্ষেত্রে সম্ভব না। কারণ স্বল্প বয়সে বিয়ে হওয়ায় যে টুকু শিক্ষাগত যোগ্যতা অর্জন হয়েছে তা দিয়ে এই বাজারে চাকরি মেলে না। দুই, স্বামীর ঘরে পুনরায় নিজেকে আত্মসমর্পণ করা। ফিরে যাওয়ার সুযোগ থাকে সেক্ষেত্রে সে যদি স্বামী কে স্ত্রী ত্যাগ করেন কিন্তু স্বামী যখন বের করে দেয় তখন তো ফিরে যাবার আর পথ থাকে না। সে সমাজে নারী নিজের শিক্ষার অধিকারটুকু ঠিক করে আদায় করে নিতে সক্ষম হয় নি সেখানে দেনমোহরের বিরোধিতা করে তাদের অর্থনৈতিক নিরাপদ ব্যক্তিত্ব কী নির্মাণ করতে সক্ষম হচ্ছি? অনেক পুরুষ বিবাহের পূর্বে দেনমোহরের অর্থ উল্লেখ করলেও বিয়ের পর তা স্ত্রীকে বুঝিয়ে দেন না। সম্ভবত দেনমোহর চাই কী চাই না এটি নারী বিষয় হলেও অর্থলোভী পুরুষরা দেনমোহর দেওয়ার বিরোধিতায় সামিল হতে পারে।
যারা দেনমোহর নেয় না সেসময় নারী’র অবশ্যই ব্যক্তিত্ব রয়েছে এর মূল কারণ তাদের অর্থনৈতিক শক্তি। মোদ্দা কথা হইল; নারী যদি রাষ্ট্রে অর্থনৈতিকভাবে শক্তিশালী হয়ে উঠে তাহলে এমনিতেই দেনমোহর প্রথার বিলুপ্তি সম্ভব। এছাড়া আমাদের সমাজে পিতার সম্পত্তি ভাগ কন্যা পায় না। মুসলিম সমাজে চার ভাগের এক ভাগ পেলেও হিন্দু সমাজের মেয়েদের সেটিও জুটে না। সুতরাং সমাজে পিতার সম্পত্তির উপর কন্যার সমান হক রাষ্ট্রকে প্রতিষ্ঠিত করতে হবে। এক্ষেত্রে ধর্মীয় দল ও সংস্থাগুলো অতীতের মতন বিরোধিতা করবে সুতরাং এই সমান হক প্রতিষ্ঠা করাও একটা সংগ্রামের ব্যাপার। অর্থনৈতিক নিরাপত্তাহীন সমাজে নারী অবমাননার কথা বলে দেনমোহরের বিরোধিতা করা কিংবা বন্ধের দাবী তোলা কিলাইয়ে কাঁঠাল কাঁপানোর মতন অবস্থা। কারণ নারী’র ব্যক্তি হয়ে উঠার সাথে অর্থনৈতিক সম্পর্কও বিদ্যমান। তাই অর্থনৈতিক ও শিক্ষার উন্নতি ছাড়া সমাজের অনেক প্রথা বাতিল করা সম্ভব হবে না। আলো আসলে যেমন আঁধার দূর হয় তেমনি অর্থনৈতিক ভিত নির্মাণ হলে দেনমোহর প্রথার বিলুপ্তি স্বাভাবিকভাবেই ঘটবে। এর আগে যে যতো কথাই বলুক না কেন সেগুলো মুখেই থাকবে সমাজে কোন পরিবর্তন আনবে না। সবচেয়ে স্মরণে রাখা প্রয়োজন এই প্রথা ভাঙার জন্যে এগিয়ে আসতে হবে স্বয়ং নারী’কে, পুরুষকে নয়। পুরুষ হয়তো সহযোগী হিসেবে থাকতে পারে এর বেশিতে নয়।

