অবিশ্বাসীদের বিরুদ্ধে হেফাজতের হুমকিনামা



হেফাজত ইসলাম প্রকাশ্যে নাস্তিকদের হত্যার হুমকি দিলেও এর বিরুদ্ধে কোন অবস্থান নেয়নি সরকার। শুধু হেফাজত ইসলাম নয় বর্তমানে বিভিন্ন ওয়াজ মাহফিলে নাস্তিদের বিরুদ্ধে প্রকাশ্যে হত্যার হুমকি ও জিহাদ ঘোষণা করা হচ্ছে। অথচ সরকার এদের বিরুদ্ধে কোন ব্যবস্থা না নিয়ে উল্টো ব্লগারদের দোষী হিসেবে উপস্থাপনে ব্যস্ত হয়ে পড়ছে।
নাস্তিকদের বিরুদ্ধে ঝাঁপিয়ে পড়তে হবে
ফেনী: নেতাকর্মীদের উদ্দেশ্যে হেফাজতে ইসলামের আমির আল্লামা শাহ আহমদ শফি বলেছেন, ‘যারা ইসলামের পাঁচটি মূল ভিত্তির একটিরও বিরোধিতা করবে তারা নাস্তিক। তোমরা তৈরি থেকো। নাস্তিকদের বিরুদ্ধে যখনি ডাক দেয়া হবে তোমাদের আন্দোলনে ঝাঁপিয়ে পড়তে হবে।’
শুক্রবার বিকেলে ফেনীর ঐতিহাসিক মিজান ময়দানে হেফাজতে ইসলামের উদ্যোগে আয়োজিত শানে রেসালত সম্মেলনে প্রধান অতিথির বক্তব্যে তিনি এসব বলেন।
রাজনীতিবিদদের উদ্দেশ্যে তিনি বলেন, ‘আপনারা রাজনীতি করেন আমরা বাধা দেব না। কিন্তু ইসলাম নিয়ে বাড়াবাড়ি করলে কাউকে ছাড় দেয়া হবে না। বাংলার মাটিতে হেফাজতে ইসলামের একজন কর্মী বেঁচে থাকতেও ইসলাম নিয়ে কোনো ষড়যন্ত্র সহ্য করা হবে না।’
সংগঠনের ফেনী জেলা সভাপতি মাওলানা আবুল কাশেমের সভাপতিত্বে সম্মেলনে আরও বক্তব্য দেন হেফাজতের কেন্দ্রীয় মহাসচিব জুনাইদ বাবুনগরী, সাংগঠনিক সম্পাদক আজিজুল হক ইসলামাবাদী ও ঢাকা মহানগরীর নেতা মুফ্তি সাখাওয়াত হোসাইনসহ বিভিন্ন জেলা নেতারা।-৮ এপ্রিল ২০১৬। বাংলা মেইল২৪
নিউজ লিংক-নাস্তিকদের বিরুদ্ধে ঝাঁপিয়ে পড়তে হবে
নাস্তিকদের বিরুদ্ধে জিহাদ করতে আমাদের ঐক্যবদ্ধ হতে হবে:আল্লামা আহমদ শফি
সময়বার্তা২৪ ডেস্কঃ নাস্তিকদের বিরুদ্ধে জিহাদের ডাক দিলেন হেফাজতে ইসলামের আমীর শাইখুল ইসলাম আল্লামা শাহ আহমদ শফি। তিনি বলেন, পাঁচ বিষয়ে যার বিশ্বাস নেই সে নাস্তিক। এই পাঁচ বিষয় নিয়েই নাস্তিকদের সাথে মুসলমানদের দ্বন্দ্ব। আমরা সবাই আস্তিক। নাস্তিকদের বিরুদ্ধে জিহাদ করতে আমাদের ঐক্যবদ্ধ হতে হবে। ৩ জানুয়ারী রবিবার হেফাজতে ইসলাম বাংলাদেশ কক্সবাজার জেলা শাখার শানে রেসালত সম্মেলনে তিনি প্রধান অতিথির বক্তব্য রাখছিলেন। তিনি বলেন, ইসলামে সন্ত্রাস ও জঙ্গিবাদের স্থান নেই। যারা ইসলামের সঠিক বিধিবিধান পালন করে, তারা সন্ত্রাস ও জঙ্গিবাদকে প্রশ্রয় দেয়না। সরকারের উদ্দেশ্যে আল্লামা শফি বলেন, বাংলাদেশ সংখ্যাগরিষ্ট মুসলমানের দেশ। যারা আল্লাহ ও তার রাসুলের শানে বেয়াদবী করে তাদের শাস্তির বিধান কায়েম করতে হবে। আলেম-ওলামারা আল্লাহর রাসুলের প্রতিনিধি। যারা আলেম সমাজকে অবহেলা ও হেয়প্রতিপন্ন করে তাদের পতন অনিবার্য। এরা আল্লাহর শাস্তি থেকে রেহায় পাবেনা। পৃথিবীতে শান্তি প্রতিষ্ঠিত করতে সকল মুসলামানকে ঐক্যবদ্ধভাবে কাজ করতে হবে। কক্সবাজার কেন্দ্রীয় ঈদগাহ মাঠে অনুষ্ঠিত শানে রেসালত সম্মেলনে আল্লামা শফি বলেন, মানুষের অন্তরে খোভীতি না থাকার কারণে সন্ত্রাস, জুলুম বেড়ে চলছে। পাপাচারে লিপ্ত হতে মানুষ দ্বিধা করছেনা। আল্লাহর সন্তুষ্টি ও আখেরাতের ভয়াবহ আজাব থেকে মুক্তির জন্য মানুষকে আল্লাহ’র ইবাদত বন্দেগী যথা নিয়মে পালন করতে হবে। জীবনকে শিরক-বিদআতমুক্ত রাখতে হবে। হেফাজতের আমীর বলেন, কওমী মাদরাসাগুলো আল্লাহওয়ালা ও দেশপ্রেমিক নাগরিক তৈরী করছে। দেশের মানুষকে হেদায়াতমুখি করতে কওমী আলেমদের বিরাট ভুমিকা রয়েছে। মানুষকে অন্যায় থেকে বিরত রেখে সমাজে শান্তি প্রতিষ্ঠিত করতে কওমী মাদরাসা ও হেফাজত ইসলাম নিরলস কাজ করছে। হেফাজতের আন্দোলনে সবার শরীক হওয়া জরুরী। আলোচনায় তিনি মুসলমানদের আত্নার পরিশুদ্ধি ও পরকালের মুক্তির জন্য পাঁচ ওয়াক্ত নামাজ আদায় ও জিকির এস্তেগফারের আমল করার আহবান জানান। একই সাথে দেশকে খোদায়ী গজব থেকে রক্ষা করতে সকল নাগরিককে আল্লাহর নাফরমানী ত্যাগ করতে হবে বলে জানান আহমদ শফি। হেফাজতের জেলা শাখার সভাপতি মাওলানা আবুল হাসানের সভাপতিত্বে সম্মেলনে বিশেষ অতিথির বক্তব্য রাখেন হেফাজতে ইসলামের কেন্দ্রীয় নায়েবে আমীর আল্লামা মুফতী মুজাফ্ফর আহমদ, কেন্দ্রীয় মহাসচিব আল্লামা জুনাইদ বাবুনগরী। আলোচনা করেন, আল্লামা নুরুল ইসলাম অলিপুরী, কুষ্টিয়া ইসলামী বিশ্ববিদ্যালয়ের প্রফেসর ড. এবি. এম হিজবুল্লাহ, হেফাজতে ইসলামের ঢাকা মহানগরীর যুগ্ম-মহাসচিব আল্লামা জুনাইদ আল হাবিব, বি-বাড়িয়ার জামিয়া দারুল আরকাম এর পরিচালক আল্লামা সাজেদুর রহমান, দৈনিক ইনকিলাবের সহকারী সম্পাদক আল্লামা ওবাইদুর রহমান খাঁন নদভী, হেফাজতে ইসলামের কেন্দ্রীয় সাংগঠনিক সম্পাদক মাওলানা আজিজুল হক ইসলামাবাদী। সম্মেলনে বিভন্ন অধিবেশনে সভাপতিত্ব করেন মাওলানা সোহাইব নোমানী, মাওলানা মসরুর আহমদ, মাওলানা শেখ সোলাইমান, মাওলানা আমান উল্লাহ সিকদার, মাওলানা মোস্তাক আহমদ, মাওলানা নাজির হোসেন। সম্মেলনের ঘোষণাপত্র পাঠ করেন হেফাজতের জেলা শাখার সাধারণ সম্পাদক মাওলানা ইয়াছিন হাবিব। বক্তব্য রাখেন হাফেজ আব্দুল হক, মাওলানা আব্দুর রাজ্জাক, মাওলানা সাইফুল ইসলাম, হাফেজ ছালামত উল্লাহ, মাওলানা হাফেজ নুরুল আলম আল মামুন, মাওলানা মোহাম্মদ আলী, মাওলানা হাফেজ মুবিনুল হক, মাওলানা এহতেশামুল হক, সায়েম হোসেন চৌধুরী, ক্বারী কলিমুল্লাহ প্রমুখ। সম্মেলন পরিচালনা করেন হাফেজ আবুল মনজুর ও মাওলানা সোহাইল। ৪ জানুয়ারি ২০১৬।- সময়বার্তা
নিউজ লিংক-নাস্তিকদের বিরুদ্ধে জিহাদ করতে আমাদের ঐক্যবদ্ধ হতে হবে:আল্লামা আহমদ শফি 
লতিফ সিদ্দিকীকে যেখানে পাওয়া যাবে সেখানে কতল-হেফাজত
নাস্তিকতার অভিযোগ এনে সাবেক মন্ত্রী ও আওয়ামী লীগের সভাপতিমণ্ডলীর সদস্য আবদুল লতিফ সিদ্দিকীকে কতল বা মাথা কেটে হত্যার হুমকি দিয়েছে কওমি মাদ্রাসাভিত্তিক আলেমদের সংগঠন হেফাজতে ইসলাম।
দারুল উলুম মঈনুল ইসলাম হাটহাজারী মাদ্রাসার মহাপরিচালক আল্লামা আহমদ শফীর নেতৃত্বাধীন সংগঠনটির ঢাকা মহানগর শাখার সদস্য সচিব মাওলানা জুনায়েদ আল হাবিব এ হুমকি দেন। তিনি বলেন, ‘বাংলাদেশের স্বাধীনতার পর থেকে কোনও নাস্তিককে ছেড়ে দেওয়া হয়নি। এখনও ছেড়ে দেওয়া হবে না। লতিফ সিদ্দিকীকে বাংলাদেশের মাটিতে মুক্ত অবস্থায় থাকতে দেওয়া হবে না। যেখানে পাওয়া যাবে সেখানেই কতল করা হবে।’
সোমবার রাজধানীর বারিধারায় জামি’আ মাদানিয়া মাদ্রাসায় ঢাকা মহানগর হেফাজতের ইফতার মাহফিলে এ হুমকি দেন হেফাজতের দায়িত্বপ্রাপ্ত জমিয়তে উলামায়ে ইসলামের কেন্দ্রীয় এ নেতা।
এদিকে সদ্য জামিনে মুক্ত আবদুল লতিফ সিদ্দিকীকে পুনরায় গ্রেফতার করে ফাঁসির দাবি জানিয়েছে ঢাকা মহানগর হেফাজতে ইসলাম। তাকে আবার গ্রেফতার না করা হলে কঠোর কর্মসূচি দেওয়া হবে বলে জানিয়েছেন হেফাজতের ঢাকা মহানগরের আহ্বায়ক মাওলানা নূর হোছাইন কাসেমী।
ইফতার মাহফিলে উপস্থিত ছিলেন সংগঠনের যুগ্ম সদস্য সচিব মোস্তফা আজাদ, অ্যাডভোকেট আব্দুর রকিব, মাওলানা আহমদ আব্দুল কাদের, বাহাউদ্দিন জাকারিয়া, মাওলানা আহমদ আলী কাসেমী, মুফতি নাসির উদ্দিন খান, মাওলানা ওবায়দুল্লাহ ফারুক প্রমুখ।
এদিকে হেফাজতের পাশাপাশি ধর্ম অবমাননার মামলায় লতিফ সিদ্দিকী জামিনে ছাড়া পাওয়ায় ক্ষোভ প্রকাশ করেছে দেশের ধর্মভিত্তিক রাজনৈতিক দলগুলো।
ইসলামী ঐক্যজোট সোমবার মাগরিবের নামাজের পর লালবাগ থেকে তাৎক্ষণিক প্রতিবাদ ও বিক্ষোভ মিছিল করে। সেখানে ইসলামী ঐক্যজোটের মহাসচিব মুফতি ফয়জুল্লাহ বলেছেন, লতিফকে মুক্তি দিয়ে উগ্রবাদী মুরতাদ, নাস্তিক্যবাদী জঙ্গিদের জামাই আদর করা হচ্ছে। মুরতাদ, নাস্তিক্যবাদী, জঙ্গি লতিফদের ঠাঁই বাংলাদেশে হবে না।
আগামী শুক্রবার দেশের প্রতিটি মসজিদ থেকে বিক্ষোভ মিছিলের ঘোষণাও দেয় ইসলামী ঐক্যজোট।
খেলাফতে ইসলামীর আমির মাওলানা আবুল হাসানাত আমিনী বলেছেন, ঈমানদার রোজাদারদের তীব্র আন্দোলনে নাস্তিক-মুরতাদরা খড়কুটোর মতো ভেসে যাবে। লতিফকে জামিন দিয়ে সরকার নিজের জামিন কেটে দিয়েছে। তাই এই সরকারের ক্ষমতায় থাকার কোনও নৈতিক অধিকার নেই। তারা ইসলাম ও মুসলমানদের চরম দুশমন।
সোমবার মতিঝিলে ইসলামী ছাত্র খেলাফত আয়োজিত এক ইফতার মাহফিলে প্রধান অতিথির বক্তব্যে তিনি এসব কথা বলেন।
ইসলামী ছাত্র খেলাফত বাংলাদেশের সভাপতি আনছারুল হক ইমরানের সভাপতিত্বে ও সেক্রেটারি জেনারেল মো. খোরশেদ আলমের সঞ্চালয়না আরও বক্তব্য রাখেন ইসলামী ঐক্যজোটের কেন্দ্রীয় নেতা মাওলানা আবু তাহের জেহাদী, ছাত্র বিষয়ক সম্পাদক মাওলানা আলতাফ হোসাইন, জাতীয়তাবাদী ছাত্রদলের দপ্তর সম্পাদক আব্দুস সাত্তার পাটোয়ারী, ছাত্র মসলিসের সভাপতি সোহাইল আহমদ, ছাত্রকল্যাণ পাটির সভাপতি মো. ওমর ফারুক, জাতীয় ছাত্রসমাজের সভাপতি কাজী ফয়েজ আহমদ, জাতীয়তাবাদী বন্ধুদলের সভাপতি শরীফ মোস্তফা জামান লিটু, জমিয়তে তালাবায়ে আরাবিয়ার সভাপতি মো. শাহ জালাল, আঞ্জুমানে তালামিযে আরাবিয়ার সভাপতি বেলাল আহমেদ, ইসলামী শাসনতন্ত্র ছাত্র আন্দোলনের জয়েন্ট সেক্রেটারি নুরুন্নবী, ছাত্র খেলাফতের সাংগঠনিক সম্পাদক জাকারিয়া মাহমুদ, প্রচার সম্পাদক মতিউর রহমান প্রমুখ।
সোমবার সন্ধ্যায় এক বিবৃতিতে ইসলামী আন্দোলন বাংলাদেশের মহাসচিব অধ্যক্ষ ইউনুছ আহমাদ বলেছেন, স্বঘোষিত মুরতাদ আব্দুল লতিফ সিদ্দিকীকে জামিনে বের হওয়ার সুযোগ দিয়ে সরকার ইসলামবিদ্বেষীদের উস্কে দিয়েছে।-২৯ জুন ২০১৫-বাংলা ট্রিবিউন
নিউজ লিংক-লতিফ সিদ্দিকীকে যেখানে পাওয়া যাবে সেখানে কতল-হেফাজত
লতিফের মাথার দাম ৫ লাখ টাকা-হেফাজত
নারায়ণগঞ্জ: হজ, মহানবী (সা.) ও তাবলীগ জামাত নিয়ে কটূক্তি করায় মন্ত্রী আব্দুল লতিফ সিদ্দিকীর মাথার দাম ৫ লাখ টাকা ঘোষণা করেছে নারায়ণগঞ্জ হেফাজতে ইসলাম। শুক্রবার দুপুরে নারায়ণগঞ্জ জেলা হেফাজতের সমাবেশ থেকে এ ঘোষণা দেয়া হয়। সমাবেশে কয়েকজন বক্তা বলেন, লতিফ সিদ্দিকী যে ধরনের অন্যায় কাজ করেছেন তাতে তার শাস্তি হলো শিরশ্ছেদ। যিনি লতিফের মস্তক এনে দিতে পারবেন তাকে ৫ লাখ টাকা পুরস্কার দেয়া হবে। বন্দর নগরীর ডিআইটি বাণিজ্যিক এলাকায় কেন্দ্রীয় রেলওয়ে জামে মসজিদের সামনে অনুষ্ঠিত ওই সমাবেশে প্রচুর লোক সমাগম হয়। দীর্ঘ প্রায় এক বছর পর সমাবেশের আয়োজন করে নারায়ণগঞ্জ হেফাজতে ইসলাম। সমাবেশ চলাকালে লতিফ সিদ্দিকীর কুশপুতুল পোড়ানো হয়। সমাবেশে বক্তারা লতিফ সিদ্দিকীর নানা সমালোচনা করেন। এসময় নারায়ণগঞ্জ বিশ্ববিদ্যালয় কলেজের সাবেক ভিপি মশিউর রহমান পাভেল ও মুফতি শহীদউল্লাহ লতিফ সিদ্দিকীর মাথার দাম ৫ লাখ টাকা ঘোষণা করে বলেন, হজ, রাসুল (সা.) ও তাবলীগ জামাত নিয়ে কটূক্তি করায় লতিফের শাস্তি সরাসরি শিরশ্ছেদ ও কতল। সুতরাং তার মস্তক যে আনতে পারবে তাকে ৫ লাখ টাকায় পুরস্কৃত করা হবে। সভাপতির বক্তব্যে জেলা হেফাজতের সাধারণ সম্পাদক আবদুল কাদির বলেন, ‘লতিফ সিদ্দিককে যদি সরকার ও রাষ্ট্র বিচার না করে তাহলে প্রয়োজনে তৌহিদি জনতাই তাকে বিচারের আওতায় আনবে। নারায়ণগঞ্জের সিদ্ধিরগঞ্জে মুক্তি সরণিতে আদালত বসিয়ে বিচার করে কঠোর শাস্তি দেয়া হবে।’ নারায়ণগঞ্জ জেলা বিএনপির সভাপতি অ্যাডভোকেট তৈমুর আলম খন্দকার বলেন, ‘লতিফ সিদ্দিকীর বক্তব্যের পরও সরকার কোনো ব্যবস্থা নিচ্ছে না। এ ইস্যু নিয়ে কোনো ধরনের সমঝোতা বা আপোষ হতে পারে না। এ অপরাধের শাস্তি সরাসরি শিরশ্ছেদ। আমি লতিফ সিদ্দিকীর শিরশ্ছেদ দাবি করছি। আর তার এত বড় সাহস হয় নাই আমাদের নবী রাসুল আর হজ নিয়ে কটূক্তি করার। এর পেছনে নিশ্চয় সরকার কিংবা গভীর ষড়যন্ত্র রয়েছে। ইসলাম বিরোধী ইহুদীদের শক্তিকে কাছে টানতেই সরকার লতিফ সিদ্দিকীকে দিয়ে এ কথা বলিয়েছে। কারণ লতিফ সিদ্দিকী বলেছেন একমাত্র প্রধানমন্ত্রী নির্দেশ দিলেই তিনি তার বক্তব্য থেকে সরে আসবেন।’ মহানগর যুবদলের আহ্বায়ক মাকছুদুল আলম খন্দকার খোরশেদ বলেন, ‘এখন আমাদের ঈমান আকিদা রক্ষার লড়াই শুরু হয়ে গেছে। প্রয়োজনে ডিআইটি চত্বরকে শাহবাগ করা হবে। এখান থেকেই রক্ত দিয়ে হলেও লতিফ সিদ্দিকীর বিচার ত্বরান্বিত করতে হবে। পাঞ্জাবি পরলে আর দাড়ি রাখলেই প্রশাসনের লোকজন জঙ্গি হিসেবে ট্রিট করে। এ অবস্থা থেকে আমাদের মুক্তি পেতে হবে।’ হেফাজত নেতা মাওলানা ফেরদাউসুর রহমান বলেন, ‘নারায়ণগঞ্জ হেফাজত মরে নাই। আগের চেয়ে আরো বেশি শক্তিশালী হয়েছে। সামনে আরো শক্তিশালী ও দৃঢ় হবে। রাসুলের ইজ্জত রক্ষা করতে রক্ত দিতেও পিছপা হবে না।’ তিনি প্রশ্ন রেখে বলেন, ‘ইসলাম রক্ষায় আমরা যখন আন্দোলন করেছিলাম তখন আমাদের বিরুদ্ধে ডজন ডজন মামলা হয়েছে। অথচ নারায়ণগঞ্জে এখনো লতিফের বিরুদ্ধে কোনো মামলা হলো না।’ হেফাজত নেতা দেলোয়ার হোসেন বলেন, ‘প্রধানমন্ত্রীকে কটূক্তি করার অপরাধে এক যুবকের সাত বছরের জেল হলেও দেড়শ কোটি মানুষের রাসুলকে নিয়ে কটূক্তি করার পরেও কেন লতিফ সিদ্দিকীকে গ্রেপ্তার করা হচ্ছে না সে প্রশ্ন রয়েই যাচ্ছে।’ অন্যদের মধ্যে বক্তব্য দেন- ইমরান আল হাদী, মুফতি আবুল কাশেম, আবুল খায়ের, ফরিদ আহমেদ, জহিরউদ্দিন ফারুকী, আবদুর রহমান, মুসা কাশেমী প্রমুখ। ‘মানি না মানবো না, মানতে পারি না, আল্লাহ রাসুলের অবমাননা’ দাবানল শিল্পী গোষ্ঠীর আনিস আনসারির কণ্ঠে ইসলামি সঙ্গীত পরিবেশনের সময় ডিআইটি বাণিজ্যিক এলাকায় বহু মানুষ সুর মেলায়। এসময় স্লোগান দেয়া হয়, ‘ফাঁসি ফাঁসি চাই কুলাঙ্গার লতিফ সিদ্দিকীর ফাঁসি চাই’, নাস্তিকদের আস্তানা নারায়ণগঞ্জে থাকবে না, প্রয়োজনে আবারো রক্তে রঞ্জিত হবে নারায়ণগঞ্জ।’ ৩ অক্টোবর ২০১৪-বাংলা মেইল২৪
নিউজ লিংক-লতিফের মাথার দাম ৫ লাখ টাকা-হেফাজত

নাস্তিক কতল ওয়াজিব হয়ে গেছে-আল্লাম শফি
হেফাজতে ইসলাম বাংলাদেশের আমির আল্লামা শাহ আহমদ শফী বলেছেন, ‘আমরা তোমাদের প্রধানমন্ত্রীকে গালি দিই নাই, শুধু শুধু আমাদের দিকে চোখ বড় করে তাকাও কেন? নাস্তিকরা তোমরা মুরতাদ হয়ে গেছ, তোমাদের কতল (হত্যা) করা আমাদের ওপর ওয়াজিব হয়ে গেছে।’
আল্লামা শফী আরও বলেন, ‘হেফাজতে ইসলাম কাউকে গদিতে বসাতে-নামাতে আন্দোলনে নামে নাই। আমরা আন্দোলন করছি ১৩ দফা মানার জন্য। সরকার, আওয়ামী লীগ, ছাত্রলীগের সঙ্গে আমাদের কোনো বিরোধ নাই। তারা মুসলমান হলে আমাদের ১৩ দফা মেনে নেবে। ১৩ দফা মানলে ভালো, না মানলে নাই।’
গতকাল শুক্রবার বেলা সাড়ে তিনটায় কক্সবাজারের পেকুয়া উপজেলার প্রধান বাণিজ্যিক কেন্দ্র আলহাজ কবির আহমদ চৌধুরী বাজারের হকার-ব্যবসায়ী আয়োজিত ইসলামি মহাসম্মেলনে আল্লামা শফী প্রধান অতিথির বক্তব্যে এসব কথা বলেন।
আল্লামা শফী বলেন, ‘তারা কোথায় কী স্বপ্ন দেখেছে, কওমি মাদ্রাসার মধ্যে জঙ্গি আছে। স্কুল-কলেজে তো দুই দল মারামারি-গোলাগুলি করে, জঙ্গি বললে তাদেরই বলতে হবে। বাংলাদেশের কোনো মাদ্রাসার মধ্যে দুই দল মারামারি-গোলাগুলি করেছে, এ রকম প্রমাণ দিতে পারলে আমি তাদের পুরস্কৃত করব।’ তিনি বলেন, ‘নাস্তিকদের গালি দিলে কারও গায়ে লাগলে আমার করার কিছু নাই। আল্লাহর দেশে থাকতে হলে আল্লাহকে না দেখে আল্লাহর অস্তিত্ব মানতে হবে, না হলে তুমি আল্লাহর দেশে থাকতে পারবে না।’
ইসলামি মহাসম্মেলনে সভাপতিত্ব করেন পেকুয়া আশরাফুল উলুম মাদ্রাসার প্রতিষ্ঠাতা পরিচালক মাওলানা জালাল আহমদ।-১৯ এপ্রিল ২০১৪। -দৈনিক প্রথম আলো
নিউজ লিংক-নাস্তিক কতল ওয়াজিব হয়ে গেছে-আল্লাম শফি

