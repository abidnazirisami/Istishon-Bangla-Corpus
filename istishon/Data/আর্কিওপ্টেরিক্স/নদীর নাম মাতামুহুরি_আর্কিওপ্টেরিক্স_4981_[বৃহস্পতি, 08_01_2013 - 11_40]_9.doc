নদীর নাম মাতামুহুরি


আমাদের নৌকা স্রোতের প্রতিকুলে এগিয়ে চলছে। ইঞ্জিনের শব্দ চারপাশের সবুজ নিস্তব্ধতাকে ছারখার করতে করতে এগিয়ে চলেছে। শব্দে গাছপালা বিরক্ত হয় কিনা তা জানা নেই। তবে বানর আর পাখির ব্যাপক আপত্তি। তাই নৌকার শব্দ পেতেই তারা নদীর কুল থেকে গায়েব হয়ে যাচ্ছিলো। আমাদের নৌকার গন্তব্য পোয়ামুহুরি। আলী কদমের শেষ আর্মি ক্যাম্প এখানেই। তবে আর্মি ক্যাম্প দেখতে যাওয়ার মত পাগল আমাদের দলে কেউই নেই। তবে কেন এই বান্দরবানের শেষ সীমায় আমাদের যাত্রা? গন্তব্য একটাই- বরষায় পোয়ামুহুরি আর রূপমুহুরি নামের দু’টি ঝরনার রূপ দর্শন।
ভোরবেলায় আমাদের নৌযাত্রা শুরু হল। তখন বর্ষাকাল। তাই নৌকা ছাড়া পোয়ামুহুরি যাওয়া অসম্ভব। শীতকালে পুরো ১ দিন লাগে হেঁটে যেতে। এর আগে আর্মি পারমিশনের একটা সূক্ষ্ম ঝামেলা ছিল। সেটা খুব সহজেই পেরিয়ে যাওয়া গেলো। তারপর শুরু হল পাহাড়ের রাজ্যে আমাদের নৌযাত্রা। নদীর নাম মাতামুহুরি। আলীকদমের মায়ানমার সীমানা ঘেঁষা কোন এক স্থান থেকে এই নদীর উৎপত্তি। আর এই নদী লামা আলিকদম হয়ে দক্ষিণ-পূর্ব দিকে কক্সবাজারের চকরিয়া দিয়ে বেরিয়ে মিশে গেছে বঙ্গোপসাগরে।
আমরা বঙ্গোপসাগর নয়, যাচ্ছি আরও উপরে- উজানে। যত গভীরে যাই, পাহাড় আরও বড় হতে থাকে, সেই সাথে গাছগুলোও। একেকটা গাছ এতই বয়সী যে ৪-৫ জন মানুষ মিলেও তাকে ঘিরে ধরতে পারবেনা। হয়ত এই গাছগুলো আগেকার দিনের ভ্রমণপিপাসুদেরও ছায়া দিয়েছে, যারা দুর্গম এই এলাকায় প্রথম পা রেখেছিল। আবিষ্কারের নেশায় কেবল ছুটে এসেছিল আদিবাসী অধ্যুষিত এই এলাকায়। নমস্য সেই মানুষগুলো, নমস্য এই গাছগুলো। কালের পরিবর্তনের সাক্ষী হিশেবে দাঁড়িয়ে থাক তারা আরও কয়েক শতাব্দী। নদীর দুই পারের গাছগুলো দেখতে দেখতে সময় বেশ ভালই কাটছিল। মেঘ আর সূর্যের লুকোচুরি খেলায় প্রকৃতি আরও মুগ্ধতায় ভরিয়ে দিচ্ছিল আমাদের।
এই মুগ্ধতা আরও বেড়ে গেল বিভিন্ন পাখির দেখা পেয়ে। যাত্রার শুরুতেই পেয়ে গেলাম এক জোড়া নদী টিটি, আইইউসিএন-এর লাল তালিকায় বিপন্ন আখ্যা পেয়েছে। পাহাড়ি খাল, ঝিরির ধারে এদের দেখা পাওয়া যায়। যাত্রার শুরুতে এই পাখির দেখা পেয়ে মনটা সবার ভালো হয়ে গেলো। কিছুক্ষণ বাদে আরও বিস্ময় অপেক্ষা করছিল আমাদের জন্য। বাংলাদেশের বিরল আবাসিক পাখি মেঘ হও মাছরাঙা আমাদের নৌকার পাশ ঘেঁসে উড়ে গেলো। ইংরেজিতে এই পাখির নাম স্টর্ক বিলড কিংফিশার। চমৎকার দেখতে এই পাখিটির ছবি তুলতেই ব্যস্ত হয়ে পড়লাম নৌকার সব মানুষ।
পথে আরও দেখা মিলল এক ঝাঁক বানরের। পোয়ামুহুরি যাওয়ার পথে ২টা আর্মি ক্যাম্প পড়ে। আর্মি ক্যাম্প এ হাজিরা দিয়ে টেস্টি স্যালাইন, চাইনিজ-ফ্রেঞ্চ ফ্রাই, পিয়াজু আর আম কাঁঠালের আথিতেয়তায় আমরা মুগ্ধ হলাম। মজার ব্যাপার দুই ক্যাম্পেই আথিতেয়ার নমুনা এক! একই মেনু! (পরে রাতে পোয়ামুহুরি আর্মি ক্যাম্পেও এই একই মেনুর খাবার ছিল)। ফরাসি আলু ভাজার ভক্ত এই আমিও বিরক্ত হয়ে গেলাম আলুর উপরে।
প্রায় শেষ বিকেলে আমরা পৌঁছলাম পোয়ামুহুরি বাজারে। বাজারের পাশেই ঝরনা। তাই আলো থাকতে থাকতে ছুট দিলাম ঝরনা দেখতে। বাজার থেকে খুব একটা দূরে নয় এই ঝরনা। তবে পথটা বেশ দুর্গম। কিছুদিন আগে বন্যা হয়ে গিয়েছে এলাকায়, তাই ডালপালা, বাঁশের ভাঙ্গা কঞ্চি কোমরপানির পথটাকে বেশ কঠিন করে ফেলেছে। মাঝে আবার বিশাল গর্ত। উপর থেকে বড় গাছ আর বাঁশের সাহায্যে চটপট ব্রিজ বানিয়ে পেরিয়ে গেলাম সেই গর্ত। মনে তাও ভয়, এলাম তো আলোতে, অন্ধকারে ফেরত যাওয়া যাবে তো? আরও খানিকক্ষণ পানি, জোঁক আর পিছলা পাথরের সাথে মারামারিতে বিজয়ী হয়ে সামনে তাকাতেই দেখি সেই কাঙ্ক্ষিত ঝরনা। প্রায় ২০০ ফুট উপর থেকে পানি এসে পড়ছে। পানির এই পতনের বিরাম নেই। এই ঝরনা শীতকালে মৃত থাকে, পানি বলতে গেলে নেই হয়ে যায়। তাই আমাদের এই বর্ষাযাত্রা। পানিতে ঝাপাঝাপি শেষ করে আমরা ফিরে গেলাম পোয়ামুহুরি বাজারে। তাই আপাত গল্প শেষ ভাবলেও গল্পের শুরু হল এখানে!
স্থানীয় ইউনিয়ন পর্ষদ মেম্বার একজন মুরং। পুরো আলিকদম এলাকা জুড়ে বাঙ্গালিদের পরেই সংখ্যাগরিষ্ঠ তারা। তিনি জানালেন আমাদের হাতে সময় থাকলে তিনি আমাদের নিয়ে যেতে পারেন মাতামুহুরির উৎসে। সেটা নাকি বাংলাদেশের সীমান্তেই, মায়ানমারে নয়! নৌকায় নাকি মাত্র ৩-৪ ঘনটার পথ। তাই পরিকল্পনায় বদল, পরদিন যাওয়া হবে মাতামুহুরির উৎসে, পাহাড়ভাঙ্গায়। এর অর্থ বাংলাদেশের একান্ত নিজের নদী শঙ্খ আর একলা নয়, মাতামুহুরিও রয়েছে!
পরদিন ভোরবেলা, আবার আমাদের যাত্রা শুরু হল। ভোর ৬টায় আমাদের বহর প্রস্তুত হল মাতামুহুরির উদ্দেশে। সময়ের সাথে পাহাড়ি নদীর স্রোতের তীব্রতা বারতে লাগলো। কোথাও কোমর পানি আবার ঠিক পাশেই বিশাল খাদ, ফলে নদীর কোথাও তৈরি হয়েছে চক্র, আবার কোথাও বড় পাথরে পানির স্রোত তীব্র ধাক্কা খেয়ে ফুসে উঠছে। দেখতে দেখতে চলে এলাম মাছখুম।
বান্দরবানের স্থানীয় ভাষায় খুম মানে গভীর পানি। মেম্বার জানিয়ে দিলেন, এই খুমে জাল ফেললে ১ মন ওজনের একেকটি মাছ পাওয়া যায়। এই খুমের দু পাশে পাহাড় যেন চেপে ধরতে চায় নদীটাকে। খুম পেরিয়েই ইন্দুমুখ। ইন্দুমুখের পাশ দিয়ে একটি ছড়া এসে মিশেছে নদীতে। আরও খানিকটা দূরে গিয়ে পেলাম সিন্ধুমুখ। ইন্ধুমুখ-সিন্ধুমুখ, দুই জায়াগাতেই ৩০-৪০ ঘর মুরঙদের আবাস, আর নদীর দুই কুলেই জুম ধান, কলা ইত্যাদির চাস করছে তারা। আর খানিক পর পর তাই ছোট ছোট বসতী রয়েছে তাদের। ফলে মুরং জীবনধারা সম্পর্কে ধারনা নিতে নিতে আমরা এক জায়গায় এসে আটকে গেলাম।
হাটতে হবে এবার। মেম্বার জানালেন আধ ঘনটা হাটলেই পাওয়া যাবে পাহারভাঙ্গা। নতুন উদ্যমে তাই শুরু হল আমাদের পথচলা। সিন্ধুমুখপাড়া পেরিয়ে আবার পানিতে নামলাম আমরা। তীব্র স্রোতের সাথে শুরু হল লড়াই। আমরা একজন আরেকজনের হাত ধরে সেকল তৈরি করে পেরিয়ে এলাম সেই স্রোতের নদী। এরপর খানিকটা এগুতেই দেখা গেল একটা পাহাড় জলধারাকে ২ ভাগে ভাগ করে ফেলেছে। বামের দিকের ছড়াটার নাম বামের ছড়া, আর দান দিকেরটা ফাতরা ছড়া নামে পরিচিত। তাহলে মাতামুহুরি কই গেলো? মেম্বার আর সিন্ধুপারা থেকে আসা মানুষগুলো আমাদের বলল, এই পাহাড়টার নামই পাহাড়ভাঙ্গা। আর এই ২ ছড়া মিলে তৈরি করেছে মাতামুহুরি। এই ছোট হাটুপানির এই ছড়া দুটো থেকে বিশাল মাতামুহুরি নদীর উৎপত্তি, বিশ্বাস করতে মন চায় না। মেম্বারকে কথাটা বলতেই তিনি শান্তভাবে বুঝিয়ে দিলেন, এই ছড়া দুটোর ওপাশে কোথাও মাতামুহুরি নামে নদী নেই, সবাই বামের ছড়া আর ফাতরার ছড়া বলেই ডাকে এই দুটো স্রোতকে, তাই এখানেই, যেখানে ছড়া দুটো মিলেছে, সেখানেই কি নদীটা শুরু হয়নি? অকাট্য যুক্তি। তাই মনের সব শঙ্কা ধুয়ে মুরঙদের বিশ্বাসে নিজেকে পবিত্র করতে ও থুরাই দেবতার আশীর্বাদের জন্য ডুব দিলাম মাতামুহুরির উৎসে।
(উৎসে যখন যাই তখন ক্যামেরা ব্যাগে রেখে যাই, কারণ হাটা পাথে বেশ অনেক বার হাটুপানির তীব্র স্রোতে পড়তে হয়েছিল, হউম্যান চেইন করে আমরা সেই জায়গাগুলো পার হয়েছিলাম- গরীব মানুষ- ক্যামেরা একটাই, টাকা হইলে সামনে আরেকবার ক্যামেরা কেনা যাবে- কিন্তু ক্যামেরা গলায় ঝুলিয়ে ঐ ক্যামেরা বাচাতে গিয়ে নিজে মারা গেলে আর জীবন কেনা সম্ভব না!! তাই উৎসের কোন ছবি নেই এখানে!!!! ) 

