আসেন, পরিচিত হই! 


ইস্টিশনে এটা আমার প্রথম পোস্ট। তাই আসেন পরিচিত হই।
প্রথমেই জানিয়ে রাখা ভাল- আমার পায়ের তলায় শর্ষের পরিমাণ যথেষ্ট। যার ফলে কোথাও স্থির থাকি না। সময় পেলেই ব্যাকপ্যাক নিয়ে বেরিয়ে পড়ার বাতিক আছে। সঙ্গে থাকে ক্যামেরা। পাখি দেখে বেড়াই আর ছবি তুলি। এই ইস্টিশনের যাত্রীরা আমার কাছে দেশ ও জাতির উদ্দেশ্যে প্রকৃতি আর ভ্রমণ বিষয়ক বয়ান ছাড়া আর কোন বয়ান পাবেন না- তা নিশ্চিত। তয় পাকিমনা আর ধর্মান্ধদের ছেড়ে কথা কই না।
আমি যেই নামে এইখানে আছি তা হল পৃথিবীর প্রথম পাখি- আর্কিওপ্টেরিক্স। এটা নিয়ে বয়ান দিব আরেকদিন। আজ তক আমার ক্যামেরায় ধরা পড়েছে ২২৩ প্রজাতির পাখি- বাংলাদেশ আর ভারতের উত্তর বঙ্গ মিলিয়ে।সাধ আছে মৃত্যুর আগে এই সংখ্যাটা হাজারে নেওয়ার।
খাওয়া দাওয়ার ব্যাপারে বাছ বিচার নেই।(সো রান্না করতে যারা ভাল পান- তারা দাওয়াত করতে পারেন আসন্ন ঈদ মৌসুমে)  খেয়ে বেড়াই জেলায় জেলায়- এমনকী মাটন চটপটিও চেখে দেখার সুযোগ হয়েছে দক্ষিণের এক জেলায়! রাস্তার খাবার, ঘরের খাবার, রেস্টোর্যায়ন্টের খাবার সবই চলে।
কাজ করি প্রকৃতি নিয়েই। টুকটাক লেখালেখির বাতিক (কিঞ্চিত আত্মপ্রচার!) , সেই সুবাদে কিছু আন্তর্জাতিক ভ্রমণ লেখকদের সাথে দেখা করার সুযোগ হয়েছে ভারত সরকারের আতিথেয়তায় (মুখটা খারাপ করলাম না- পশ্চিম বাংলা ট্যুরিজম বোর্ডের রেফারেন্স থাকা সত্ত্বেও আমাকে কখনোই একবারে ভিসা দেয় নাই)।
বাংলাদেশে আমার প্রিয় জায়গা আমার বিছানা। তারপর- সুন্দরবন, আর রেমা- কালেঙ্গা অভয়ারণ্য।আজ পর্যন্ত ভারতের যেসব জায়গা আমার পদধূলি পেয়ে ধন্য হয়েছে তার মধ্যে কালিম্পং।
আমি তো অনেক কিছুই বলে দিলাম- এবার আপনারা কন……

