হঠাৎ সুন্দরবনে!


সুন্দরবনে বেড়াতে গিয়েছি আজ পর্যন্ত একবার, ২০১১ সালে! কিন্তু এরপর ২০১২ সাল থেকে এখন পর্যন্ত প্রতি মাসে অন্তত সাতটা দিন আমাকে সুন্দরবনেই থাকতে হয়েছে কাজের সুবাদে।কিন্তু প্রথমবারের মত সুন্দরী সুন্দরবন দেখার সেই অনুভূতি আর কখনো আসেনি। প্রথম প্রেমে পড়ার মতই সেই অনুভূতি। সেই অনুভূতি লিখেছিলাম একটি পত্রিকায়- লেখাটি এখানে দেয়া হল প্রথম পর্ব হিসেবে। দ্বিতীয় পর্বে সুন্দরবনে কাজ করার অভিজ্ঞতা থেকে অন্য সুন্দরবন ঘুরিয়ে আনার ইচ্ছে থাকল।
পর্ব ১
সুন্দরবন যাওয়ার সুযোগটা হঠাৎ করেই চলে এল। একদিনের নোটিশে বেরিয়ে পড়তে হল। সঙ্গী ট্যুর গাইডস এসোসিয়েশন অফ বাংলাদেশের হর্তাকর্তারা। সে কারণেই সুযোগটা হাতছাড়া করা বুদ্ধিমানের কাজ হবে না ভেবে বেরিয়ে পড়লাম। রাত ১২ টায় বাস ঢাকা ছেড়ে চলল মংলার দিকে। শুরুতেই বিপত্তি। কলাবাগান থেকে বাস ছেড়ে গাবতলীতে যাত্রী তোলার জন্য ৫ মিনিটের বিরতিতে হারিয়ে গেল বাসের এক যাত্রী। প্রায় আধঘন্টা ধরে খুঁজেও পাওয়া গেল না তাকে। অগত্যা তাকে ফেলেই আবার যাত্রা শুরু হল। তবে সবার মনেই কু-ডাক দিতে থাকল। যাত্রার শুরুতেই বাধা। না জানি পুরো সফরে আর কী কী অপেক্ষা করছে আমাদের জন্য। বেশি দেরি করতে হল না- আরিচা ঘাটে ফেরির জন্য প্রায় দেড় ঘন্টা অপেক্ষা আমাদের আশঙ্কাকে সত্যি প্রমাণিত করে দিল। ভোর ছয়টায় মংলা বন্দর পর্যন্ত পৌঁছনো পর্যন্ত আর কোন ঝামেলা পোহাতে হয়নি।
মংলায় নামার সাথে সাথে ঘোষণা এল- যাদের যা যা প্রয়োজন কিনে নিন। সিগ্রেট, চকোলেট ইত্যাদি ইত্যাদি কিনতে ব্যস্ত হয়ে গেল সবাই। কেনাকাটা শেষে সাতটায় উঠে পড়লাম আমাদের ছোট্ট প্রমোদতরীতে। পেলিক্যান নামের এই প্রমোদ তরী ছোট গ্রুপের জন্য তৈরি। বড়জোর ২৪ জনের ঠাঁই হয়। আমাদের জন্য একদম পারফেক্ট। আমরা ছিলাম প্রায় ১৫ জন, আর তরীর সারেং, বাবুর্চি সব মিলে আরো জনা পাঁচেক। প্রমোদতরীতে উঠেই সবাই লেগে গেলাম নাস্তা করতে। পাউরুটি, জেলি, মাখন, ডিম আর কফি দিয়ে জম্পেশ নাস্তা করতেই করতেই মংলা ছেড়ে সুন্দরবনের দিকে রওনা হল আমাদের তরী।
মংলা বন্দরের নদীর নামটাও মংলা। সামনেই বাণিয়াশান্তা- ওখানে মংলা নদী মিশেছে পশুর নদীর সাথে। বাণিয়াশান্তা পিছে ফেলে আমাদের লঞ্চ এগিয়ে চলল করমজলের দিকে। করমজলে একটি বণ্যপ্রাণী প্রজনন কেন্দ্র আছে। এখানেই কচ্ছপ, কুমির আর হরিণের প্রজনন করা হয়। তবে আমরা সেখানে নামলাম না। এগিয়ে গেলাম আরো সামনের দিকে। করমজল ছেড়ে একটু এগোতেই দেখা গেল এক হরিণছানা। একমনে পাতা চিবোচ্ছিল নদীর ধারে। তখনো ক্যামেরা নিয়ে প্রস্তুত হইনি। ফলে অসাধারণ এক ছবি হাতছাড়া হয়ে গেল। সহযাত্রী একজন বলে উঠলেন, সবে তো শুরু। দেখার আছে আরো অনেক। আশায় বুক বাধলাম। চিলা নামের এক গ্রাম পড়ল পথে। গোলপাতার ছাউনি দেয়া ঘর সব। এর মাঝেই একটা পুরনো আদলের দোতলা বাড়ি। দূরবীন দিয়ে বেশি কিছু বোঝা গেল না। কে জানি বলল, এখানকার প্রভাবশালী জমিদার কেদার রায়ের তৈরি কুঠি ছিল ওটা। সত্য মিথ্যা যাচাইয়ের সুযোগ ছিল না। আবার অনেকদূর নদী আর জঙ্গল দেখতে দেখতে এগিয়ে চলল আমাদের লঞ্চ। জয়মনি নামের আরো একটি গ্রাম চোখে পড়ল। সুন্দরবনের একদম লাগোয়া গ্রাম। ফলে প্রায়ই বাঘ হানা দেয় সেখানে। একজন বাঘ বিশারদ আমাকে বলেছিলেন, বাঘ দেখতে হলে শীতকালে এক সপ্তাহ জয়মনি থাকলেই হবে। জয়মনি গ্রামের সবাই জেলে। গ্রামটা নদীর কূল ঘেষে লম্বালম্বি ভাবে চলে গেছে। আর প্রত্যেকটা বাড়ির সামনেই বাধা দু-তিনটা করে নৌকা। জয়মনি এলাকাটা পার হতেই পড়ল ভীষণ জঙ্গল। গেওয়া, সুন্দরী, গোলপাতা গাছের প্রাচুর্য চোখে পড়ার মত। মাঝে মাঝে চোখে পড়ল টাইগার ফার্ন আর হেতাল গাছ। এই দুটো গাছের আড়ালে বাঘ থাকে। তাই অনেক উৎসুক হয়ে তাকিয়ে ছিলাম। মধ্যাহ্ণভোজন পর্যন্ত কিছুই চোখে এল না। তবে গাইডের মত আমাদের সাথে ভেসে চলেছিল একটা বক। আরো বেশ কিছু পাখি চোখে পড়ল। মাছরাঙা, সুঁইচোরা, পানকৌড়ি সহ আরো অনেক পাখি। নদীতেও কুমির দেখার আশায় চেয়ে ছিলাম অনেকক্ষণ। তাও চোখে পড়েনি।
দুপুরে আয়েশ করে মুরগী, লালশাক, ডাল আর সব্জি দিয়ে ভাত খেতে খেতেই পৌঁছে গেলাম সুপতি। ওখান থেকে আমাদের সাথে উঠলেন দু’জন ফরেস্ট গার্ড। মোকাদ্দেস মিয়া আর নজরুল ইসলাম। এ দুজনের মুখে সুন্দরবনের বাঘের গল্প শুনতে বসে গেলাম আমরা। আমাদের মত উৎসুক শ্রোতা পেয়ে তারাও বেশ খুশি। আমার সাংবাদিক পরিচয় পেয়ে তারা জানালেন তাদের ক্ষোভের কথা। ঝুকি ভাতা নেই, রেশন নেই তাদের। হরিণটানা হয়ে যখন দুধমুখী পৌঁছুলাম, তখন জঙ্গল অনেক ঘন হয়ে এসেছে, আঁধারও ঘনিয়ে এসেছে। পাশে দেখলাম একটা গাছে সাদা শার্ট ঝোলান। নজরুল ইসলাম জানালেন, ওখানে এক বাওয়ালি বাঘের আক্রমণে মারা গেছে কিছুদিন আগে। জঙ্গলের নিয়ম হল আক্রমণের স্থানে আক্রান্ত ব্যক্তির কাপড় ঝুলিয়ে অন্যকে সতর্ক করে দেওয়া। কটকাতে গিয়ে পৌঁছুতে আমাদের প্রায় রাত আটটা বেজে গেল। এর মাঝেই আমরা পেলিক্যানের সার্চ লাইট দিয়ে নদীর দুই ধারের হাজারখানেক হরিণের মার্বেলরঙা চোখের ঝলক দেখে নিয়েছি। ছাদে বসে অগণিত তারা দেখতে দেখতে রাতের খাবার খেয়ে নিলাম। আর ফরেস্ট গার্ড নজরুল আমাদের শোনাতে লাগল কিছুদিন আগে বাঘের আক্রমণে মারা যাওয়া এক হতভাগ্যের গল্প।
পরদিন সকালে উঠে আমাদের গন্তব্য ছিল জামতলার ওয়াচ টাওয়ার। প্রথম দফায় ওয়াচ টাওয়ার পর্যন্ত গিয়ে ফিরে আসা। নাস্তা করে আবার জামতলা সী বিচে যাওয়ার পরিকল্পনা ছিল। হলোও তাই। প্রথম দফায় ওয়াচ টাওয়ার থেকে দেখা গেল শ’খানেক হরিণ। যতদূর পর্যন্ত চোখ যায়- ততোদূরই হরিণ। হরিণ দেখে ফেরত চলে এলাম লঞ্চে। বেলের শরবত দিয়ে আমাদের আপ্যায়িত করলেন আমাদের এই সফরের আয়োজক বুলু ভাই। রিভারেইন নামের একটি ভ্রমণ প্রতিষ্ঠানের কর্ণাধার তিনি। আর ট্যুর গাইডস এসোসিয়েশন অফ বাংলাদেশের সভাপতি। নাশতা শেষেই তিনি আবার তাগাদা দিলেন সী বিচ দেখতে যাওয়ার। সী বিচে যাওয়ার পথে আমরা বেশ বোটকা গন্ধ পেলাম। বাতাসের উল্টো দিকে ছিলাম। আমাদের প্রবীণ গার্ড বললেন, এই গন্ধটা মামার। মামা আমাদের ফলো করছে। সবাই কাছাকাছি একলাইনে হাটেন। ফলে ছবি তোলায় ক্ষ্যান্ত দিয়ে হাটতে লাগলাম। এর মধ্যেই কিছু জংলি ফুল, পাতা, মাছরাঙা, হরিণ আমার ক্যামেরায় ঢুকে গেছে। একটা সময়ে চলে এলাম সী বিচে। সী বিচে অপেক্ষা করছিল বিস্ময়। আমাদের আগেই বন বিভাগের কর্মকর্তারা গিয়ে তিনটি বাঘের পায়ের ছাপ মার্ক করে রেখেছেন। বস কর্মকর্তাদের সাথে কথা হল। খেদ ঝরলো তাদের কন্ঠে- পর্যটকদের ব্যবহার নিয়ে। পুরো সী বিচের এখানে ওখানে ছড়ানো ছিল পলিথিন, চিপস আর বিস্কুটের প্যাকেট, সিগ্রেটের ফিল্টার। পর্যটকরা সচেতন না হলে দেশে ইকো ট্যুরিজম সম্ভব না বলে জানালেন তিনি। আমাদের সাথে থাকা বিভিন্ন ট্যুর কোম্পানির কর্মকর্তারাও কথা দিলেন, পর্যটকদের সচেতন করে দেবেন। সমুদ্রে ঝাপাঝাপি করে দুপুর নাগাদ ফেরত এলাম আমাদের লঞ্চে। ফেরার পথে চোখে পড়লো একজোড়া বাংলা শকুন। কাছে যেতেই বোঝা গেল রাতে একদল শূকর তান্ডব জালিয়েছে মাটিতে। ওখানেই খাবার খুঁজছিল তারা। ক্যামেরার আওতার বাইরে থাকায় আর ছবি তোলা হল না। ওয়াচ টাওয়ারের কাছে আসতে চোখে পড়ল এক হতভাগ্য হরিণের মৃতদেহ। বাঘের শিকার হয়েছিল দু-তিনদিন আগে। ফেরার পথে কটকার অফিস পাড়ায় গিয়ে সিডরের তান্ডবের খানিকটা রূপ দেখতে পেলাম। আর ছিল হরিণ, সুই চোরা, সাদা বুক মাছরাঙা, ছোট পানচিল, খয়রামাথা গাংচিল, কাস্তেচরা আর ছোট চাহা। তবে যে পাখিটা সবচে বিস্মিত করেছে তা হল সিন্ধু ঈগল। আর প্রায়ই চোখে পড়েছে ডলফিন। তবে পানির উপরে লাফ দেয়নি কোনটাই, তাই ছবি তুলতে না পারার আফসোসটা রয়েই গেল।
আবহাওয়া খারাপ দেখে আর বেশি দেরি করলাম না। ফেরত আসতে শুরু করলাম ঢাকার দিকে- নদীপথে। বলেশ্বর নদী দিয়ে বাগেরহাটের সন্ন্যাসীবাজার বিরতি দিয়ে পরদিন তুশখালি, পাথরঘাটা, কাউখালি, শেখেরহাট, ঝালকাঠি হয়ে বরিশাল হয়ে ভাসান চরে আবার রাতের বিরতি দিয়ে ঢাকায় পৌঁছুলাম দুই দিন পর। সে অন্য এক গল্প, অন্য এক অভিজ্ঞতা। ওটা না হয় তোলা থাক পরে অন্য কোন এক সময়ের জন্য, যখন বলা হবে বাংলাদেশের নদীর গল্প।

সুন্দরবনের নদীর বাঁক

এই খালের নাম ভারানির খাল (এই নামে আরো প্রচুর খাল আছে সুন্দরবনে- আগে পিছে প্রিফিক্স সাফিক্স যোগ করে যেমন মরা ভারানি, এইড়া ভারানি, ভারানির কাটা ইত্যাদি)

প্রাণের মায়া তুচ্ছ করে কাকড়া ধরতে আসা জেলেরা

এইগুলান সবই গাছ- সামনে পানি :ভেংচি: 

বানিয়াশান্তা গ্রাম

আরো একটা নদীর বাঁক

গোলপাতার কারবারিদের ণৌকা

ধলাপেট সিন্ধু ঈগল

সবুজ সুইচোর/ বাশপাতা পাখি

খয়রামাথা সুইচোর

বড় বক

আমাদের চেনা শঙ্খচিল

সাদাঘাড় মাছরাঙা 

মদনটাক- আইইউসিএন রেডলিস্টে এই পাখিটাকে বিপন্ন ঘোষণা করা হয়েছে। 

ওয়াচটাওয়ার থেকে একফালি সুন্দরবন

একে একে হরিণেরা আসিতেছে গভীর বনের পথ ছেড়ে,
সকল জলের শব্দ পিছে ফেলে অন্য এক আশ্বাসের খোঁজে
দাঁতের — নখের কথা ভূলে গিয়ে তাদের বোনের কাছে অই
সুন্দরী গাছের নীচে — জোছনায়!

কাল মৃগী আসিবে ফিরিয়া;
সকালে — আলোয় তারে দেখা যাবে 

পল্লবের ফাঁকে ফাঁকে-বনে বনে-হরিণের চোখে;
হরিণেরা খেলা করে হাওয়া আর মুক্তার আলোকে।

স্বপ্নের ভিতরে বুঝি–ফাল্গুনের জোছনার ভিতরে।
দেখিলাম পলাশের বনে খেলা করে
হরিণেরা; রূপালি চাঁদের হাত শিশিরে পাতায়;
বাতাস ঝরিছে ডানা — মুক্তা ঝ’রে যায়

সন্ধ্যা হয়, চারিদিকে শান্ত নীরবতা

মামাকে পাইনি, তবে পায়ের ছাপ তো আছে 

