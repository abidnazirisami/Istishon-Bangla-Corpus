কনক সখী পাখি


 
কনক সখি, কনক সখি,
সবাই তোমায় বলছে ও কি!
শালিক চড়াই কাক ছাতারে
সক্কলকে হকচকিয়ে
বণিক বধূ কেবল তুমি
গয়না বেড়াও চকমকিয়ে?
মিথ্যা কথা, তুমি কেবল
ভ্রমরকেশী কাজল-চোখী
সবুজ পাতায় লুকিয়ে বেড়াও
কনক সখি, কনক সখি।
- শ্রী বলাই চাঁদ মুখোপাধ্যায় (বনফুল) এর ‘ডানা’ উপন্যাস থেকে।

যে পাখিটার বন্দনা শুনলেন- তার নাম কনক সখি। নামটা বনফুলের দেওয়া। সোজাসুজি যে নামটা- হলদে পাখি সেটাতেও বনফুলের অবদান। আর আগে থেকে প্রচলিত নামখানি বেনেবউ। এই পাখিটি নিয়ে ডানা উপন্যাসে বনফুলের কলম চলেছে এভাবে- ‘হঠাৎ পাশের ঝোপ থেকে কে যেন বলে উঠল ‘ক্যেউ’। ……….. অদ্ভুত মিষ্টি স্বর। মনে হল, মানুষের কন্ঠে যেন কয়ে উঠল কেউ। ………….. সামনের আমগাছে বসে আছে হলদে পাখিটা। মাথাটি কালো, ডানার ধারে ধারে কালো, ঠোঁটটি লাল, বাকি সবটা হলদে। চমৎকার হলদে, স্বর্ণসন্নিভ।……বেনেবউ? নামটা অবশ্য খুব লাগসই। ধনী বনিকগৃহিনীর সর্বাঙ্গ সোনায় মোড়া, কালো মুখটি ঢাকতে পারেননি কেবল সোনা দিয়ে, পান খেয়ে ঠোঁট দুটি হয়েছে টকটকে লাল। লাগসই হলেও নিামটা বেশি বস্তুতান্ত্রিক। ওর মধ্যে পরশ্রীকাতরতার ছোঁয়াচ রয়েছে যেন একটু,……. তার চেয়ে সোজাসুজি ‘হলদে পাখি’ নামটা মন্দ নয়। কিন্তু অমন চমৎকার স্বর্ণকান্তির, অমন চঞ্চল সজীবতার কোনও মর্যাদাই ফুটছে না ও নামে। ‘কনক সখি’ নাম দিলে কেমন হয়? বেনেবউ উড়ে এসে বসল কাছের একটা ডালে।……… তারপরই এই কবিতার সৃষ্টি- ডানা উপন্যাসের কবি ও শখের পাখি পর্যবেক্ষকের কলমে।

তবে এই পাখির বেনেবউ নামকরণের পিছনে একটি গল্প আছে। এক বেনেবাড়ির সাত ছেলের সাত বউ। সকালবেলাই সাত ছেলে কাজে বেরিয়ে যায়, ফেরে সেই সন্ধ্যাবেলায়। এসেই সাতভাই একসঙ্গে খেতে বসে। সাত বউকে সাত রকমের ব্যঞ্জন রাঁধতে হয়। বউদের মধ্যে যার রান্না যেদিন খারাপ হয সে মার খায় সাত ভাইয়ের হাতে। সেদিন ডাল রাঁধার ভার ছিল বেনেদের ছোট বউয়ের। ছোট বউ ডালে যতই হলুদ দেয় কিছুতেই আর রঙ হয় না। কী রকম যেন ফেকাসে দেখতে লাগে। অন্য বউদের ডেকে বলে- দেখ না দিদি , কিছুতেই রঙ হচ্ছেনা, কী যে করি? তারাও দেখে সত্যিই, ডালে রঙ হচ্ছে না। এদিকে ছোটছেলে ভয়ানক গোঁয়ারগোবিন্দ। ডালে রঙ না হলে মহা হুলুস্থুল করে। থালা ছুঁড়ে দেয়। বড় ভাইদের বউদের পর্যন্ত চ্যালাকাঠ দিয়ে পিটাতে কসুর করে না। খুন্তি দিয়েও মাঝে মধ্যে ছ্যাঁকা দেয়। সেই ছোটছেলের বউয়েরই আজ ডালে রঙ আসছে না। শেষে ভয়ে মনের দুঃখে ওই ডালের হাঁড়ি দু’হাতে মাথায় মেরে ভাঙতেই ছোট বউ একটি পাখি হয়ে উড়ে গেল। সেই পাখিই বেনেবউ। যেসব জায়গায় পোড়া মাটির হাঁড়ির কালো দাগ লেগে ছিল সেসব জায়গা কালো, আর বাকিটা ডালের হলুদ রং।
এই পাখির নামের অভাব নেই। নামের সাথে মিলিয়ে নাম রয়েছে গাদাখানিক- ইষ্টিকুটিুম, গেরস্তের খোকা হোক, কেষ্ট গোকূল ইত্যাদি। ইংরেজি নাম Black-hooded Oriole, বৈজ্ঞানিক নাম Oriolus xanthornus. ৫টি উপপ্রজাতির মধ্যে Oriolus xanthornus xanthornus বাংলাদেশে পাওয়া যায়। 

বেনেবউ পাখিটা লম্বায় প্রায় ৯ ইঞ্চি।আপাতভাবে ছেলে মেয়ে দেখতে একই রকম। ভালোমত খেয়াল করলে রঙের তারতম্য চোখে পড়ে। মেয়ে পাখিটার কালো অংশটা কুচকুচে কালো হয় না- যেটা ছেলে পাখির হয়।
পোকা, ফল, ফুলের মধু কিছুতেই আপত্তি নেই বেনেবউয়ের। বেনেবউ বন, বনের পাশের গ্রাম, গাছপালা ভরা বাগানে অহরহ দেখা যায়। মার্চ-আগস্ট এদের প্রজননকাল। এ সময়ে গাছের ডালে আঁশ আর মাকড়সার জাল মিলিয়ে গভীর বাটির আকৃতির বাসা তৈরি করে। এক সঙ্গে ২-৪টি বেগুণীরঙা ডিম পাড়ে।

কালোমাথা বেনেবউ বাংলাদেশ ছাড়াও ভারত, নেপাল, ভূটান, শ্রীলঙ্কা, চীন, মিয়ানমার, থাইল্যান্ড, মালয়েশিয়া, ইন্দোনেশিয়া ও চীনে পাওয়া যায়।

