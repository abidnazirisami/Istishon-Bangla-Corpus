অশ্রু ( প্রথম পর্ব ) 


নীলা একটা প্রাইভেট ফার্মে চাকুরী করে । মাত্র ১ বছর হলো সে ভার্সিটি থেকে পাশ করে বের হয়েছে । চাকুরী পাওয়ার পরে এইটাই তার প্রথম ঈদ । বাবা অবসরপ্রাপ্ত । মা গৃহিণী । পরিবারে আরো রয়েছে তার ছোট এক ভাই আর বোন । আগে তাদের পরিবারটি কেবল নীলার বাবার মধ্যম আয়ের উপরে নির্ভর করে চলতো । গতবছর উনি অবসর নেওয়ার পরে কয়েকমাস ওনার জমানো টাকা দিয়ে চলতে হয় । এরপরেই নীলার চাকরিটা তাদের পরিবারের জন্য আশীর্বাদ হয়ে উঠে । মোটামোটি ভালো বেতনের চাকরি । সারাজীবন মধ্যম ভাবে জীবন কাটানো নীলার পরিবারের জন্য তাই খুব একটা সমস্যা হয়ে উঠেনি । 
প্রতি মাস শেষে বেতনটা পেয়ে মার হাতে তুলে দেয় নীলা । বাকি কাজটা তার মা-ই করেন । নীলার বাবা-মা তার বিয়ের জন্য চাপাচাপি করেছেন কিন্তু নীলা রাজি হয়নি । তার ছোট ভাইটা বুয়েটে পড়ছে । পড়া শেষ হতে আরো বছর তিনেক লাগবে । নীলা সাফ জানিয়ে দিয়েছে এই তিন বছরের আগে সে বিয়ের পিঁড়িতে বসবে না । অনিচ্ছাসত্ত্বেও তার বাবা-মা কে এই সিদ্ধান্ত মেনে নিতে হয়েছে । 
অফিসে নীলার পরিচিতি বেশ । হাসি-খুশি, আন্তরিক, নিয়মানুবর্তী সব মিলিয়ে যাকে আমরা স্মার্ট বলি নীলা সেইরকমই । অফিসে এমন কেউ নেই যে নীলাকে পছন্দ করে না । ঈদের আর মাত্র ৩ দিন বাকি । নীলার অফিসের সবার ঈদ বোনাস দিয়ে দেওয়া হয়েছে । আজকে নীলাও ঈদ বোনাসটা পেয়ে গেছে । ২৫ হাজার টাকা । এই বোনাস দিয়ে কি করবে সেই চিন্তায় তার সময় কাটে না । মনে মনে হিসাব করতে বসে বাবার জন্য ২ টা পাঞ্জাবি কিনবে । সেই কবে থেকে ১টা পুরান পাঞ্জাবি দিয়ে উনি দিন কাটাচ্ছেন !! ভাইয়ের জন্য কয়েকটা ভালো টি-শার্ট আর একটা পাঞ্জাবি । ছেলেটা ভার্সিটিতে যায় প্রতিদিন একটা শার্ট পড়ে !! মায়ের জন্য একটা সুন্দর শাড়ি, ছোট বোনের জন্য একটা জামা আর নিজের জন্য ?? থাক নিজেরটা নিয়ে ভাবতে চায় না নীলা । আজকে একটা জরুরী মিটিং থাকায় সে আটকে গেছে । প্রতিদিন বাসায় গিয়ে ইফতার করতে পারলেও আজকে সে রাতের আগে যেতে পারছে না । 
রাত সাড়ে ৯টা । সাধারণ সময়ের ঢাকা আর এই সময়ের ঢাকার মধ্যে পার্থক্য রয়েছে । ঈদের আগে প্রায় ফাকা হয়ে গেছে । চেনা শহরটাকে এখন অনেক অচেনা মনে হয় । অফিসের গেট থেকে গার্ড রিকশা করে দিলো । কিছুদূর যেতেই পিছু নিলো একটা সিএনজি । নীলার এইসবের কোন ভাবনাই নেই । সে তার বোনাসের টাকা দিয়ে কি করবে সেই চিন্তায় বিভোর হয়ে আছে । বারবার হাত দিয়ে ছুঁয়ে দেখছে টাকাটা আছে তো !! ঈদের কেনাকাটা করে বাড়তি যা থাকবে তা দিয়ে কি করা যায় মনে মনে এখন সে তাই ভাবছে । আর ভাবছে কালকে সকালেই মার্কেটে যেতে হবে । নাইলে পরে যদি পছন্দমত জিনিস পাওয়া না যায় ! প্রায় ১০ মিনিট ধরে পিছু নেওয়া সিএনজি এইবার হটাত করেই সামনে এসে রিকশার গতিরোধ করলো । এতক্ষণে রিকশা মূল-সড়কে থাকলেও এখন একটা গলির ভিতরে চলে এসেছিল । সিএনজির দুই পাশ থেকে দুই ব্যক্তি নেমে একজন এসে নীলার ব্যাগে হাত দিলো । বিস্মিত নীলা প্রাণপণে চেষ্টা করতে লাগলো ব্যাগটা নিজের কাছে রাখতে । হটাত করেই ওই আগন্তুক ছুরি বের করে সোজা নীলার পেটের উপর আঘাত করলো । তীব্র যন্ত্রণায় জ্ঞান হারালো সে । 
চোখ মেললো নীলা । অস্পষ্ট ভাবে মনে পরলো ছিনতাইয়ের কথা । উঠে বসতেই টের পেলো হাসপাতালের বেডে শুয়ে আছে সে । পাশে চোখ পড়লো মায়ের উপর । এরপরেই দেখলো বাব , ভাই-বোন সবাই রয়েছে তার পাশে । মা নীলাকে উঠতে দেখেই আল্লাহের কাছে শুকরিয়া জানিয়ে নীলাকে জড়িয়ে ধরলেন । মায়ের স্পর্শ পেতেই চোখ অশ্রুসজল হয়ে উঠলো নীলার । মা সাত্ত্বনা দিয়ে বলেন, এখন " আমি এসে গেছি, তোর কোন ভয় নেই । " কিন্তু নীলার চোখে তো ভয়ের অশ্রু নেই, নেই কয়টা টাকা হারানোর শোকের অশ্রু । তার চোখের অশ্রু তার স্বপ্ন ভঙ্গের যন্ত্রণার, তার প্রিয়জনদের মুখে একটু হাসি ফোটাতে না পারার আক্ষেপের । 

