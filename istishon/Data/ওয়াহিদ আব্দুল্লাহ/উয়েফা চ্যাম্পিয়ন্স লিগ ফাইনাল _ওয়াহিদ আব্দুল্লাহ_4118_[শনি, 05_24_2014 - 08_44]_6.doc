উয়েফা চ্যাম্পিয়ন্স লিগ ফাইনাল 


আজ রাতে উয়েফা চ্যাম্পিয়ন্স লিগের ফাইনালে মুখোমুখি হবে মাদ্রিদের দুই নগর প্রতিদ্বন্দ্বী রিয়াল আর অ্যাটলেটিকো । চ্যাম্পিয়ন্স লিগের ইতিহাসে এই প্রথম একই শহরের দুই ক্লাব ফাইনালে মুখোমুখি হচ্ছে । এই পর্যন্ত এই টুর্নামেন্টে রিয়াল ৯ বার শিরোপা জিতলেও কখনই জিততে পারেনি অ্যাটলেটিকো । অপরদিকে গত ২০০২ সালে সর্বশেষ এই প্রতিযোগিতায় চ্যাম্পিয়ন হয়েছিল রিয়াল । পুরো বিশ্বকে অবাক করে রিয়াল আর বার্সাকে টপকে লা-লিগার বর্তমান চ্যাম্পিয়ন অ্যাটলেটিকো চ্যাম্পিয়ন্স লিগেও অসাধারণ ফর্মে রয়েছে । এই পর্যন্ত তারা ১২ ম্যাচেই অপরাজিত রয়েছে । অন্যদিকে সেমি-ফাইনালে গত মৌসুমের চ্যাম্পিয়ন বায়ার্নকে উড়িয়ে দিয়ে ফাইনালে আসা রিয়ালও রয়েছে দারুণ ফর্মে । লা-লিগায় নিজেদের দুই ম্যাচের মধ্যে একটি জয় আরেকটি ড্র করেছিল অ্যাটলেটিকো । অন্যদিকে " কোপা ডেল রে " এর সেমি-ফাইনালে দুই লেগ মিলিয়ে ৫-০ গোলে অ্যাটলেটিকো কে উড়িয়ে ফাইনালে গিয়েছিল রিয়াল । 
রিয়ালের তুরুপের তাস রোনালদো এরই মধ্যে রেকর্ড গড়ে ১৬ গোল করে ফেলেছেন এই টুর্নামেন্টে । তার উপর খেলা লিসবনে । রোনালদোর জন্মস্থান । তাই আজকে আবারো এই পর্তুগিজ তারকাকে আটকাতে হলে অ্যাটলেটিকোকে বাড়তি কিছু করে দেখাতে হবে । তবে চোটের কারণে শঙ্কা থাকছে স্ট্রাইকার করিম বেনজেমাকে নিয়ে। রোনালদো-বেলের দায়িত্ব তাই বেড়ে গেছে আরও। নিষেধাজ্ঞার কারণে জাবি আলোনসো নেই, এটা নিশ্চিত হয়ে গিয়েছিল আগেই। মাঝমাঠে তাঁর বিকল্প হিসেবে হয়তো স্যামি খেদিরা কিংবা ইয়ারামেন্দিকে খেলানোর কথা ভাবছেন কোচ কার্লো আনচেলত্তি। রক্ষণে সংশয় আছে পেপেকে নিয়েও । বিকল্প ভাবতে হচ্ছে অ্যাটলেটিকো কোচ ডিয়েগো সিমিওনেকেও। সার্বিয়া থেকে চিকিৎসা নিয়ে ফিরলেও দলের সেরা স্ট্রাইকার ডিয়েগো কস্তা একাদশে থাকবেন কি না, এ নিয়ে সংশয় যথেষ্টই। শঙ্কা কাটেনি মিডফিল্ডার আরদা তুরানকে নিয়েও। শেষ পর্যন্ত যদি খেলতে না পারেন, তাহলে এ দুজনের জায়গা নেবেন ফরোয়ার্ড আদ্রিয়ান লোপেজ ও মিডফিল্ডার রাউল গার্সিয়া । 
রিয়াল জিতলে তিনটি চ্যাম্পিয়নস লিগ জেতা ইতিহাসের দ্বিতীয় কোচ হবেন কার্লো আনচেলত্তি। অ্যাটলেটিকোর ১১১ বছরের ইতিহাসে প্রথম চ্যাম্পিয়নস লিগ জেতানো কোচ হওয়ার সুযোগ সিমিওনের সামনে । ফাইনালের আগে দুই কোচই প্রতিপক্ষকে সম্মান জানিয়ে নিজেদের জয়ের আশাবাদ ব্যাক্ত করেছেন । তাই আজকেও একটি জমজমাট ফাইনাল দেখতে যাচ্ছে পুরা বিশ্ব । 
লিসবন থেকে ফিরেই কি ইকার ক্যাসিয়াস চলে যাবেন মাদ্রিদের সিবেলিস স্কয়ারে? সাদা মূর্তিটার গলায় কি ঝুলিয়ে দেবেন রিয়াল মাদ্রিদের স্কার্ফ? নাকি ফুয়েন্তো দে নেপচুনে জলের দেবতার মূর্তির গলায় অ্যাটলেটিকো মাদ্রিদের স্কার্ফ পরাবেন অধিনায়ক গাবি? মাদ্রিদে হয়তো তখন উৎসবের রং হবে লাল-সাদা । টুর্নামেন্টের ইতিহাসের সেরা দলটা কি দশম বারের মত ট্রফি জিতে নিজেদের রেকর্ডকে আরো সুদৃঢ় করবে? নাকি চমক জাগানিয়া দল অ্যাটলেটিকো নিজেদের ইতিহাসে প্রথমবারের মত শিরোপা জিতবে? কে জানে কি ঘটবে! সব প্রশ্নের উত্তর পাওয়া যাবে আজ রাতেই ( ২৫ তারিখ ) ১২ টা ৪৫ থেকে ।

