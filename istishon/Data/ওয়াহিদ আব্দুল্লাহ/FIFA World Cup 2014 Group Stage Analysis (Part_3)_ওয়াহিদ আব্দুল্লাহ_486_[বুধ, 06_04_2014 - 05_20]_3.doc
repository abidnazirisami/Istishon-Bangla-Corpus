FIFA World Cup 2014 Group Stage Analysis (Part_3)


 আজকের পর্বে বিশ্লেষণ করবো গ্রুপ ই এবং গ্রুপ এফ এর । 
# Group E 
Teams : Switzerland,France,Ecuador,Honduras 
নামের বিবেচনায় গ্রুপের ফেভারিট দল ফ্রান্স । কিন্তু ফিফা র‍্যাংকিং বলছে ভিন্নটা । র‍্যাংকিং এ সুইজারল্যান্ড এর অবস্থান ৮ম যেখানে ফ্রান্সের অবস্থান ১৬শ এ । অর্থাৎ সেই হিসাবে গ্রুপের ফেভারিট দল হচ্ছে সুইজারল্যান্ড । কিন্তু এভরা, লরেস, রিবেরি, বেনজেমাদের মত তারকাদের নিয়ে দল গড়া ফ্রান্সকে আপনি খালি র‍্যাংকিং এর দোহাই দিয়ে পিছিয়ে রাখতে পারবেন না । অন্যদিকে তারকাবহুল না হলেও নিজেদের মধ্যে দারুণ সমন্বয়ের মাধ্যমে ফুটবল যে ১১ জনের খেলা সেইটারই প্রমাণ রাখতে সক্ষম সুইজারল্যান্ড । এই সুইজারল্যান্ডই কিন্তু গত বিশ্বকাপের চ্যাম্পিয়ন দল স্পেনকে পরাজিত করে চমক দেখিয়েছিল । আর তাই গ্রুপের প্রথম স্থান নিয়ে ফ্রান্স এবং সুইজারল্যান্ডের লড়াইটা যে হবে হাড্ডাহাড্ডি তা অনেকটাই অনুমেয় । 
দুই ফেভারিটের কথা ভাবতে ভাবতে আবার অন্য দুই দলের কথা ভুলে যাবেন না কিন্তু । ইকুয়েডর আর হন্ডুরাস ফিফা র‍্যাংকিং এ যথাক্রমে ২৮ ও ৩১ তম অবস্থানে রয়েছে । সুতরাং এই দুই দলের লড়াইটাও হবে জমজমাট । আর লাতিন আমেরিকার পরিচিত কন্ডিশনে বাড়তি সুবিধা পাবে ইকুয়েডর । আর এই সুবিধা কাজে লাগিয়ে যদি ওয়াল্টার আর অ্যান্তোনিয়া ভ্যালেন্সিয়ার মত খেলোয়াড়রা জ্বলে উঠতে পারেন তাহলে তা অপর তিন দলের জন্য মারাত্বক চিন্তার বিষয় হবে । 
সব দিক বিবেচনায় হন্ডুরাস গ্রুপের আন্ডারডগ দল হয়ে যায় । কিন্তু উত্তর আমেরিকার এই দল যে ছেড়ে কথা বলবে না তা সহজেই অনুমেয় । আর লাতিন আমেরিকাতে ইউরোপিয়ান দলগুলোর চেয়ে আমেরিকার দলগুলো যে বাড়তি সুবিধা পায় তা কেনা জানে ! তাই বিশ্ববাসীর এক চোখ থাকবে এই গ্রুপের উপরে যদি কোন অঘটন দেখা দেয় । বলা তো যায় না । আর গ্রুপের সব দলেরই সতর্ক নজর যে তাদের উপরে থাকবে বলাই বাহুল্য কেননা র‍্যাংকিং এর ৩১তম দল নিশ্চয় এমনি এমনি হওয়া যায় না । সবমিলিয়ে দারুণ একটা লড়াই এই গ্রুপ থেকে আপনি আশা করতেই পারেন । 
# Group F 
Teams : Argentina,Bosnia and Herzegovina,Iran,Nigeria 
আর্জেন্টিনা সমর্থকদের স্বস্তির কারণ যে এইবার তাদেরকে আর গ্রুপ অফ ডেথে পড়তে হয়নি । তা নাহলে বেশিরভাগ সময়েই আর্জেন্টিনার ভাগ্যেই গ্রুপ অফ ডেথ পড়ে । তবে এইবার বোধহয় ভাগ্য তাদের সহায় হয়েছে কেননা ফেভারিটদের মধ্যে তারাই সবচেয়ে সহজ গ্রুপে পড়েছে । লিওনেল মেসি, গঞ্জালো হিগুয়েন,সার্জিও আগুয়েরো আর ডি-মারিয়ার মত তারকা নামকরা খেলোয়াড়দের নিয়ে আর্জেন্টাইন আক্রমণভাগ । মনে করা হচ্ছে বিশ্বকাপের সবচেয়ে ভয়ংকর আক্রমণভাগ তাদেরই । তবে দুর্দান্ত আক্রমণভাগ থাকলে কি হবে কোচ সাবেলার কপালে চিন্তার ভাজ ফেলছে আর্জেন্টিনার রক্ষণ । বাছাইপর্বের ১৫ ম্যাচে মাত্র ৪ ম্যাচে ক্লিনশিট পাওয়া আর্জেন্টিনার রক্ষণের দুর্দশা যে কতখানি তা কেবল পরিসংখ্যান দিয়ে অনুমান করা যাবে না । আর তাই এই শেষ সময়ের প্রস্তুতিতে তারা ব্যস্ত তাদের রক্ষণভাগ গোছানোর কাজে । 
গ্রুপের ২য় দল বসনিয়া । র‍্যাংকিং বলছে তারা বিশ্বের ২৫তম দল । এই দলে তেমন তারকা খেলোয়াড় হয়তো নেই কিন্তু আছে দারুণ সমন্বয় আর আছে অদম্য মানসিকতা । যুদ্ধ-বিদ্ধস্ত এই দেশের মানসিকতা কেমন হবে তা আমরা আমাদের নিকটবর্তী আফগানিস্তানের কথা ভাবলেই অনুমান করতে পারবো । গ্রুপের ৩য় দল এশিয়ান পরাশক্তি ইরান, র‍্যাংকিং এ যাদের অবস্থান ৩৭ এ । দলে তারকা খেলোয়াড় না থাকলেও মোটামুটি একটা ভারসাম্যপুর্ণ দল ইরানের । তবে লাতিন আমেরিকার কন্ডিশনে তারা কেমন করে সেইটা দেখার অপেক্ষায় থাকবে বিশ্ববাসী । 
গ্রুপের শেষ দল নাইজেরিয়া । র‍্যাংকিং এর ৪৪ তম দল বলে তাদেরকে শেষ দল বলছি কিন্তু আসলে গ্রুপের ২য় স্থানের লড়াইয়ের জন্য অন্যতম ফেভারিট তারা । যদিও সাম্প্রতিক ফর্ম ভালো নেই কিন্তু তাদের রয়েছে জন ওবি মাইকেল, ভিক্টর মসেস আর ভিক্টর ওবিনার মত তারকা খেলোয়াড় , তারা যদি সময়মত জ্বলে উঠতে পারে তাহলে দুর্বল রক্ষণ বিশিষ্ট আর্জেন্টিনার জন্য তা দুশ্চিন্তার কারণ হয়ে উঠবে । যদিও এই গ্রুপে তেমন কোন জমজমাট লড়াই হওয়ার কথা নয় তাও চমকের আসরে কোন জায়গা থেকে চমক আসবে কে বলতে পারে ! আর ফুটবলপ্রেমীরা অপেক্ষায় থাকবে ওই চমকের আশাতেই । 
to be continued...

