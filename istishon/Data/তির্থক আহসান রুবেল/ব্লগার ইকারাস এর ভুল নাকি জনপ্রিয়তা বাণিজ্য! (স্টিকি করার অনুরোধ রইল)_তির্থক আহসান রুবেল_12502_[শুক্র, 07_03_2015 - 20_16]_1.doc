ব্লগার ইকারাস এর ভুল নাকি জনপ্রিয়তা বাণিজ্য! (স্টিকি করার অনুরোধ রইল)


গত ২৫/০৬/২০১৫ বিকেল ৫:৪৩ মিনিটে ইস্টিশন ব্লগে ‘রানা প্লাজা নিয়ে এক ধনীর দুলালীর বাণিজ্য’ শিরোনামে একটি ব্লগ পোস্ট করেন। যা ইতিমধ্যে প্রায় ৩ হাজার হিট এবং অসখ্য শেয়ার হয়েছে। যা দুটোর যে কোন একটি ব্যপার প্রমাণ করে। ১. ইকারাস জনপ্রিয় ব্লগার, ২. মানুষ চায় অন্যায় বাণিজ্য বা মানবিক বিপর্যয় নিয়ে বাণিজ্য বন্ধ হোক, উন্মোচিত হোক এসব বাণিজ্যের পেছনের মানুষজনের মুখোশ।
লেখাটি সামনে পড়তেই মনোযোগ দিয়ে পড়লাম এবং কিছু ফাঁকফোকড় আবিস্কার করলাম। সম্মানিত ব্লগার এবং অতিথি পাঠকগণ অনুগ্রহপূর্বক আমার পুরো লেখাটি পড়বেন। আশা করছি আপনারাও আমার শিরোনাম এবং লেখার তাৎপর্য বুঝতে পারবেন। তারপর না হয় আপনারাই বিবেচনা করলেন কোনটা সত্য।
নারীর প্রতি অসম্মানজনক ভাবধারা:
প্রথমেই যে ব্যপারটি সামনে আনবো তা হচ্ছে, ব্লগার ইকারাস সম্পূর্ণভাবে নারীর প্রতি অমর্যাদাশীল থেকে লেখাটি লিখেছেন। একজন নারীকে তিনি ধনীর দুলালী, ফিটিংবাজ শব্দে শুধু সম্বোধন করেছেন তা না! তিনি তার ব্যক্তিগত জীবনে ডিভোর্সের প্রসঙ্গও টেনে এনেছেন এই নারীকে ইতর, ছোটলোক, চরিত্রহীন কিংবা ভন্ড বোঝাতে। শব্দগুলোর ব্যবহারিক প্রয়োগই সে মর্ম বহন করে। ডিভোর্স মানেই খারাপ! কথাটা খুব চমৎকার পুরুষতান্ত্রিক এবং মৌলবাদ সমাজে। একজন নারীর প্রতি শ্রদ্ধাশীল থেকেও তার অপকর্ম প্রকাশ করার উপায় নেই, এমনটা আমি মানতে নারাজ।
ধনীর দুলালী বনাম আভিজাত্য:
এবার আসছি ধনীর দুলালী শব্দটার ক্ষেত্রে। ঠিক কতটা অর্থবিত্ত থাকলে একজন মানুষ ধনীর দুলালী হয় বা তার মানদন্ড কি সেটা আমার জানা নেই। তবে হেমা পারিবারিকভাবেই ভাবনারও অধিক অভিজাত পরিবার। অর্থ-সম্পদ-সম্মান সব দিক থেকেই। আপনি মাফিয়াটাইপ কিছু বোঝাতে উনার স্বামীকে মিডিয়া মুঘল বলেছেন। অথচ বাংলাদেশের মিডিয়া অঙ্গনে উনার স্বামী একজন মহীরুহ। সততা এবং কর্ম দিয়েই উনার এই অর্জন। শুধুমাত্র উনার নামের ওজনে টেলিভিশন মিডিয়ার তরুণকর্মীরা উনাকে আদর্শের জায়গায় শুধু রেখেছেন, তা না! উনার আন্ডারে কাজ করার জন্য উন্মুখ হয়ে থাকে তরুণ কর্মীরা।
সেলস রিপ্রেজেন্টেটিভ থেকে ৭ বছরে ম্যানেজার হবার আসল গোমর:
নিজের পৈত্রিক ব্যবসায় তিনি সরাসরি ডিরেক্টর পোস্ট না নিয়ে বরং ব্যবসাটাকে বোঝার স্বার্থে তিনি মাঠ পর্যায়ে কাজ করেছেন। হয়েছেন সেলস রিপ্রেজেন্টেটিভ। সাত বছর সারাদেশ ছুটে বেরিয়েছেন ব্যবসাকে দাড় করাতে। অতপর একদিন নিজেকে প্রমাণ করে ম্যানেজার পোস্টে অফিসে বসা শুরু করেন। উনার পৈত্রিক ব্যবসা প্রতিষ্ঠানই সর্বপ্রথম এদেশে চায়না মটর সাইকেল আমদানী করেন ৩০ বছর আগে।
সাপ্তাহিকের প্রতিবেদন এবং পেছনের গল্প:
আপনি শুরু করেছেন সাপ্তাহিকের আনিস রায়হানের একটি খবর দিয়ে। কিন্তু ঘটনাটা আসলে কি ছিল! সাপ্তাহিক ম্যগাজিনটি থেকে ফোন দিয়ে নিজের পরিচয় দিয়ে সরাসরি তার কাছে রানা প্লাজা সম্পর্কিত উনার ফাউন্ডেশন ‘স্নেহা’ আয়-ব্যয়ের হিসাব জানতে চাওয়া হয়। চেনাজানা ব্যতিত একটা ফোনের উপর কোন ভরসায় আপনি সেসব জানাবেন! ফোনটা আসলেই সাপ্তাহিক থেকে এসেছে? যে ফোন করেছে, সে কি আসলেই সাপ্তহিকের কেউ? তার বিভিন্ন প্রশ্নের উত্তরে তাকে স্নেহার অফিসে আমন্ত্রণ জানানো হয়। কিন্তু তিনি কি গিয়েছিলেন? আপনি হলে কি করতেন এখানে? 
গ্রামীনফোন ক্যাম্পেইন- ভিত্তি আমি’র গল্প:
গ্রামীনফোনের ‘বাধা পেরোনোর গল্প’ বলে যে প্রজেক্ট, তাতে তারা হেমা’র ইন্টারভিউ নিয়েছেন। তার ভিশন-মিশন সম্পর্কে জানিয়েছেন। কাজেই সেখানে তার নিজের কথা আসবে সেটাই স্বাভাবিক। কাজেই সেখানে আমি আমি আমিতে সমস্যা কোথায়? তিনি কি নিজে একটা ভিডিও বানিয়ে সেটা ইউটিউবে ছেড়েছেন?
অপরের ওয়েব কি হ্যাক করে নিজের নাম বসানো:
Social Business Pedia নামক একটা ওয়েবের স্কীনশট আপনি দিয়েছেন। সেখানে লেখা আছে গ্রামীন টেলিকম ট্রাস্ট ইনভেস্ট করেছে এবং আইডিয়া ‘স্নেহা’। আপনার কি ধারণা আপনার সাইটে এডিট করে আমি আমার নাম বসাতে পারবো? স্নেহা থেকে রানা প্লাজার কিছু কর্মীর পূন:বাসনের জন্য একটি প্রকল্প পরিকল্পনা করা হয়। যেটাতে ড. ইউনূসের গ্রামীণ টেলিকম ট্রাস্ট ইনভেস্টে আগ্রহী হয়ে উঠে। পরবর্তীতে দু পক্ষ মতৈক্যে পৌঁছতে না পারায় সেট পরিকল্পনাতেই রয়ে যায়।
একটি গাড়ি এবং স্বপ্নে পাওয়া লিফট:
আপনি একটা গাড়ির ছবি দিয়ে বলেছেন গাড়ি কেনা হয়েছে ব্লা ব্লা ব্লা! গাড়িটি কি আসলেই কেনা হয়েছে? নাকি প্রজেক্টের প্ল্যাণ হিসেবে তাদের ফেসবুক পেজ https://www.facebook.com/SnehaFoundation এ গাড়ির ছবি দেয়া হয়েছে। তার মানে আপনি লেখাটা পড়েননি বা তথ্য বিকৃতি করেছেন। আর গাড়িটি কেন প্রয়োজন প্রজেক্টে? কারণ যে স্কুলটির পরিকল্পনা করা হয়েছে, তা শুধুমাত্র অক্ষরজ্ঞানের জন্য নয়। শিক্ষার্থীদের আধুনিক শিক্ষায় শিক্ষিত করতে প্রতিদিন ঢাকা থেকে মেধাবী, স্মার্ট, ইংরেজী ও গণিত শেখাতে পারবে ইত্যাদি গুণ থাকা শিক্ষকদের সাভার পর্যন্ত আনা নেয়ার জন্য। তবে এটা এখনো শুধুই পরিকল্পনার অংশ। অর্থাৎ ফেসবুকের ছবি ছাড়া গাড়িটির আর কোন অস্তিত্ব নেই। কিন্তু আপনি দেখে ফেলেছেন গাড়িটি। জানি না আপনাকে কখনো লিফট দিয়েছে কিনা! এখন আপনার মনে হয়ত প্রশ্ন আসছে যে, গরীবের পুলাপাইনের এত ইংরেজী শেখার দরকার কি! টাকা গুনার মতো অংক জানলেই তো হয়! এখানেই স্নেহার ভিন্ন ভাবনা। আপনি কি জানেন, এদেশের বড় বড় কন্সট্রাকশন বা হাইওয়ের নির্মাণ কাজে বড় বড় ক্র্যান, লিফটার ইত্যাদি চালাতে মূলত ভারত থেকে অপারেটর এমনকি ড্রাইভার পর্যন্ত আনা হয়। কারণ প্রজেক্ট ইঞ্জিনিয়ারদের বেশীরভাগই বিদেশী। ফলে তাদের সাথে ইংরেজী বলতে পারে না এখানকার শ্রমিকেরা। এই গরীবের/এতিম ছেলে-মেয়েগুলো শুধুমাত্র ইংরেজী বলতে পারলেই দেশের চাকরী দেশের ছেলে-মেয়েদের জন্যই থাকবে।
ফ্রিজ দেথে আপনি নিজেই জমে গেলেন:
আপনি ফ্রিজ এবং ফ্রিজারের ছবি দিয়ে তার যৌক্তিকতা নিয়ে প্রশ্ন তুলেছেন। সেখানে আপনার জন্য তথ্য হচ্ছে যখন স্কুলের প্রজেক্ট নিয়ে ‘স্নেহা’ দৌড়ঝাপ করছে, তখন হেমা’র এক বন্ধু তার বাড়ির অতিরিক্ত এই দুটো জিনিস বাচ্চাদের খাবারের কাঁচামাল রাখার জন্য গিফট করেছিলেন। 
রানাপ্লাজার গন্ধে মৌ মৌ কার ঘর:
আপনি বলেছেন রানা প্লাজা ভাঙ্গার সাথে সাথে তিনি কানাডা থেকে এসে হাজির। কথাটা পুরোটাই আপনার ভ্রান্ত ধারণা। কারণ প্রায় ৮ বছর কানাডা থাকার পর তিনি ২০১১ তে বাংলাদেশে ফিরে আসেন। তারপর থেকে তিনি দেশেই আছে। ভাই গো, রানাপ্লাজা ২০১১ নয়, ২০১৩ তে ভেঙ্গেছিল...
এবার আসি স্কুল প্রসঙ্গে। স্কুলের ব্যপারটি এরকম যে, রানাপ্লাজা দূর্ঘটনার পরবর্তীকালে স্নেহা ১৩২ জন শিশুর স্পন্সরশীফ ৩৬৫ ডলার করে জমা করে। যা প্রতিমাসে শিশু বা অভিভাবকদের ব্যাংক একাউন্টে জমা দেয়া হয়। এই ‘সাপোর্ট’ চলেছে পুরো এক বছর। ২য় বছরে এসে স্পন্সরের সংখ্যা ১৩২ জন থেকে নেমে দাঁড়ায় মাত্র ২০ জনে। তাহলে বাকি ১১২ জনের পড়াশোনা কি বন্ধ হয়ে যাবে?! এখানেই স্নেহা সিদ্ধান্ত নেয় বাচ্চাদের জন্য স্কুল গড়ার। আপনার গাড়ি আর খাবারের ছবি এই পরিকল্পনারই অংশ। এই লিঙ্ককেই প্ল্যাণ এই লিঙ্কে দেখুন পাবেন সকল স্পন্সরের নাম। যা আপনি এড়িয়ে গেছেন। এই পরিকল্পনার প্রাথমিক ধাপ হিসেবে প্রথম বছরেই স্থাপন করা হয় একটি আফটার স্কুল ফেসিলিটিস। এই লিঙ্কে দেখুন শিশুরা যে যার স্কুলেই যাচ্ছে। আর তার খরচ বহন করছে স্নেহা। বাচ্চারা তাদের স্কুলের ক্লাস শেষ করে এখানে এসে দুপুরের খাবার খেতো। তারপর তাদের মাল্টিমিডিয়া পদ্ধতিতে শিশুতোষ অক্ষরজ্ঞান বা ইংরেজী শেখার ভিডিওর মাধ্যমে পড়ানো হতো। বাচ্চারা মূলত তাদের সুবিধামতো বাড়ির পাশে অবস্থিত School EX, জ্ঞানবিকাশ এবং মিশনারী স্কুলে পড়ছে। সেখানে ১২০০ থেকে ৮০০ টাকাও কারো কারো স্কুলের বেতন, যা স্নেহা বহন করছে। এখানে উল্লেখ্য যে, স্পন্সদের তালিকা সুস্পস্টভাবে নামে নামে দেয়া আছে ২০১৩ সাল থেকে।
এখানে জানিয়ে রাখছি যে, আফটার স্কুল ফেসিলিটিটি রোজার ছুটিতে বন্ধ আছে। এ সময়ে স্কুলটি শিশুদের সুবিধার্থে ইমান্দীপুরে স্থানান্তর করা হচ্ছে। কারণ বর্তমান স্কুলটির অবস্থান তাদের বাসস্থান থেকে বেশ দূরে। অগাস্ট মাস থেকে স্কুলটি ইমান্দীপুরে আবার শুরু হচ্ছে। মজার ব্যপার হচ্ছে, স্কুলটি শিক্ষার্থীদের সুবিধার জন্য স্থানান্তর করে যেই না নতুন করে শুরু হতে যাচ্ছে, এমন সময় এরকম একটি পোস্ট!! ডাল কালা নাকি কালা ডাল! খোদা মালুম... এখানে একটা কথা আবারো বলতে চাই যে, After School Project বন্ধ আছে। কিন্তু বাচ্চারা যে যেখানে পড়ালেখা করতো, সে সেখানেই পড়াশোনা করছে স্নেহার খরচে।
২ কোটি টাকার রাত কাবারী স্বপ্ন:
আপনি ২ কোটি টাকার হিসাবটা কোথায় পেলেন, তা আপনিই জানেন। তবে উপরের হিসেব মতে খরচের মোট অঙ্ক হচ্ছে ১৩৫ (শিশু)×৩৬৫ (দিন)×৮০ (ডলারের দাম, আপনারটাই ধরলাম। যদিও উনার হিসাব কানাডিয়ান ডলারে)। কত হলো?? ৩৯ লক্ষ ৪২ হাজার মাত্র। এখানে ব্যপার হলো, আপনি স্নেহার অন্য প্রজেক্টের সাথে এই স্কুল প্রজেক্টকে গুলিয়ে ফেলেছেন। সে কথায় পরে আসছি।
একজন ভাল শিক্ষককে কত সম্মানী দেয়া উচিত:
আপনি শিক্ষকের বেতন উল্লেখ করেছেন ৩০,০০০/- কথা সত্য। কারণ এটা প্রিন্সিপলের বেতন। শিক্ষকদের বেতন ধরা হয়েছে ১৫ হাজার এবং ৭ হাজার টাকা। এর মাঝে যারা ১৫ হাজার পাবে, তারা শিশুদের পুরোপুরি তত্বাবধানে রাখবেন। কিন্তু আপনি সবার বেতন বলেছেন ৩০ হাজার। আপনি শিক্ষক চেয়ে যে বিজ্ঞাপনটি দেয়া হয়েছিল সেটা আবারো দেখবেন। আপনি সময় করে আরেকবার ফেসবুক পেজের তথ্য এবং ছবিগুলোর ক্যাপসন পড়ে নেবেন। এখন বলতেই পারেন যে, ১৫ হাজারই বা কেন! কারণটা আগেই বলেছি, বাচ্চাদের ভাল শিক্ষকের কাছে মানুষ করানো। কোন শিক্ষক যেন এখানে চাকরীটাকে বেকার জীবনের আপদকালীন চাহিদা মেটানোর অস্ত্র হিসেবে না নিয়ে স্থায়ীভাবে থেকে যাবার চিন্তা করতে পারেন সেজন্য। আবার অন্যদিকে আপনি শ্রমিকদের বেতন ৪,৮০০ বলেছেন। কথা সত্য। কিন্তু যেটা উল্লেখ করতে ভুলে গেছেন, তা হলো এই অঙ্কটা ছিল সর্বনিম্ন। ব্যাগ ফ্যাক্টরীতে দক্ষতাভেদে ৪৮০০-৮০০০ পর্যন্ত পারিশ্রমিক দেয়া হয়েছে। যেখানে কোন বকেয়া কখনই ছিল না। কিন্তু ফ্যাক্টরীটি ফেইল করায় সেখানে স্নেহা বর্তমানে ১৫ জন শ্রমিক নিয়ে একটি এম্ব্রোয়ডারী ট্রেনিং ফেসিলিটি চালাচ্ছে। এই ট্রেনিং এর সময় বর্তমানে প্রশিক্ষণরত ১৫ জন শ্রমিক ৪০০০ টাকা করে ভাতা পাচ্ছেন। যা ট্রেনিং শেষে ৮০০০ এ উন্নীত করা হচ্ছে। এনাম মেডিক্যালের সামনে স্নেহা ট্রেনিং ফেসিলিটি ঘুরে আসতে পারেন। 
আপনাকে আরেকটা খারাপ খবর দেই। রানা প্লাজা ধ্বংসের পর প্রথম ৮ মাস স্নেহা ফাউন্ডেশন ১০০ পরিবারের ভরণপোষণ করেছে। (এই লিঙ্কে দেখুন)+ তবে হতেই পারে যে, এসব কাজের কাজ কিছুই না। সবার কাছে তো সব কাজ কাজের কাজ হবে না! স্বাভাবিক...
আপনি খাবারের ছবি দিয়েছেন। যেখানে ডাল-ভাত-সবজি দেখা যাচ্ছে। কিন্তু তার পরের ছবিতেই দুধ এবং ডিম ছিল। সেটা আপনার নজরে পড়েনি।
ইকারাসের লেখায় একজন নেশাখোর রাজুর কথা উঠে এসেছে। যা সম্পূর্ণ মিথ্যে তথ্য বলেই জানি। শুধু একটা কথাই এখানে বলবো যে, রাজু স্নেহার সাথে জড়িত বা সেবা নেয়া প্রতিটি পরিবার এবং শিশুকে খুব ভাল করে চেনে জানে। এমনকি তারা তাকে খুব ভাল করে চেনে। কারণ রাজু রানা প্লাজা ধ্বংসের দিন থেকে সেখানকার আহত-নিহত শ্রমিক পরিবারকে সেবা দিয়ে যাচ্ছে। রাজু সেখানকার স্থায়ী বাসিন্দা নয়। রাজু বহুপূর্ব থেকেই স্নেহার সাথে জড়িত। তার বিগত দিনের কর্মযোগ্যতা এবং সততার জন্যই সে এই প্রজেক্টের সাথে খুব অতপ্রতোভাবে জড়িত।
আপনি নাটক বানানোর কথা বললেন। নাটকটির লিঙ্ক কি দেবেন! তাতে সবাই নাটক দেখে কিছুক্ষণ বিনোদন নিলো! কে কে অভিনয় করেছে? মোশারফ করীম কি ছিল তাতে!
আপনাকে আরেকটা তথ্য দিয়ে রাখি। স্নেহার পেছনে হেমা এবং পরিবারের অন্যান্য সদস্যরা যে শ্রম এবং সময় বিনিয়োগ করে, তার জন্য কোন পারিশ্রমিক নেন না তারা। বাংলাদেশের আর কয়টা এনজিওর কথা বলতে পারবেন, যারা মালিক বা এ জাতীয় কিছু হয়েছেন কিন্তু নিজেদের নামে মোটা বেতন ধরেননি! স্নেহাতে ৭ জন বেতনভুক্ত কর্মচারী আছেন। আর যখন যে ডোনেশন আসে, তার পুরোটাই স্নেহার ফান্ডেই যায়। নিজেদের জীবনযাপনের জন্য নয়। কারণ একদম শুরুতেই বলেছি যে, বড়লোকের চেয়েও বড়কিছু এই পরিবারটি বংশপরম্পরায়।
আপনার জন্য আরো কয়েকটা তথ্য দিচ্ছি ইকারাস। আগেই বলেছি, আপনি দুটো ভিন্ন প্রজেক্টের মধ্যে লেজেগোবরে করে ফেলেছেন। আপনি After School Project এবং স্নেহার মূল লক্ষ ‘চিলড্রেনস হোম’ (রাজেন্দ্রপুরে অবস্থিত) দুটোকে গুলিয়ে ফেলেছেন। হয়ত যিনি আপনাকে জানিয়েছে সে ঠিকমতো জানায়নি। বা আপনি তথ্য বিকৃত করেছেন। বা নিজেই বুঝেননি। স্নেহা রানাপ্লাজা ধ্বংস হবার বহু আগে থেকেই প্রতিষ্ঠিত। স্নেহার নিজস্ব যে প্রজেক্ট সেটা রাজেন্দ্রপুরে। পৈত্রিকসূত্রে পাওয়া ২১ বিঘা জমির পুরোটাই হেমা স্নেহার কাজের জন্য দিয়েছেন। একটা স্বপ্ন নিয়ে আজ বহু বছর ধরে কাজ করছেন তারা। সেখানে একটি Children’s Home গড়ে তুলছেন ২০১২ সাল থেকে। সেখানে পিতৃ-মাতৃপরিচয়হীন সদ্যজাত শিশুরা (রানা প্লাজার সাথে এই প্রজেক্টের কোন সম্পৃক্ততা নেই) বড় হয়ে উঠবে আধুনিক শিক্ষায় শিক্ষিত হয়ে। সেখানে যে শিশুরা বড় হয়ে উঠবে তাদের ২০ বছর বয়স পর্যন্ত সেখানে পড়ালেখা করানো হবে। আর তাদের সেই খরচ তুলে আনতে সেখানে একটি অর্গানিক ফার্ম গড়ে তুলেছেন তারা। এটা কোন বাগানবাড়ি নয়। বাচ্চাদের থাকার জায়গাটি যেন মনোমুগ্ধকর কিছু হয়ে উঠে, সে প্রচেষ্টা মাত্র। কারণ এটা কোন শিশু-কিশোর সংশোধনাগার নয় যে, মিনি ক্যান্টমেন্ট বা জেলখানা বানানো হবে সেখানে। সেখানে শিশুদের মানসিক-শারিরিকভাবে পর্যাপ্ত বিকাশের জন্য সেখানে সবুজের সমারোহ এবং প্রকৃতিক পরিবেশ সুনিশ্চিত করার এক দু:স্বপ্নকে সত্য করতে লড়ছেন তারা।
সম্মানীত পাঠকগণ, আপনাদের কাছে অনুরোধ রইল, স্নেহা ফাউন্ডেশনের সম্পর্কে আরো জানতে লিঙ্কের এ্যলবামে বা সরাসরি তার ফেসবুক পেজে একটু সময় দিয়ে ঘুরে আসবেন। যার লিঙ্ক হচ্ছে: ফেসবুক পেজে স্নেহার কার্যক্রমের এবং ভবিষ্যত পরিকল্পনার ছবি
সর্বশেষ: আপনি বাচ্চাদের আনন্দ-উৎসবের ছবি, পড়ার ছবি কিছুই দেন নাই। ফেসবুকের পেজের কোনকিছুই আপনার পোস্ট দেয়ার পরে আসে নাই। বরং সেগুলো কমপক্ষে বছরখানেক আগের। আপনি অভিযোগের পর অভিযোগ তুলেছেন। কিন্তু কোনটারই প্রমাণ দেন নাই। বরং মনগড়া কতগুলো গল্প হাজির করেছেন। ফলে স্বাভাবিকভাবেই প্রশ্ন জাগছে যে, কেউ কি আপনাকে বিভ্রান্ত করেছে? নাকি একজন ব্লগার হিসেবে আপনার যে জনপ্রিয়তা, সেটাকে কাজে লাগিয়ে কারো ভাড়াটে হিসেবে টুপাইস কামিয়েছেন সেটা আপনিই জানেন। তবে আপনার কাছে অনুরোধ, আপনার অভিযোগের ব্যপারে কোন প্রমাণ থাকলে তা হাজির করুন। অথবা ভুল স্বীকার করে নতুন পোস্ট দেন এবং একজন নারীকে অসম্মান করার দরুণ ক্ষমা প্রার্থনা করবেন। যেহেতু ব্লগের মাধ্যমে অসম্মান করেছেন, সেহেতু ব্লগেই সেটা করবেন আশা রাখছি। আমি সম্মানীত এডমিন প্যানেলের কাছে আমার অনুরোধ, ইকারাসের লেখাটির পাশাপাশি এই লেখাটিকেও স্টিকি করা হোক। যাতে যে হাজার তিনেক প্রায় পঠিত হয়েছে, সেই পাঠকেরা এই লেখাটাও পড়তে পারে। একই সাথে ইকারাস যদি প্রমাণ অথবা ক্ষমা এই দুটোর যে কোন একটা হাজির না করে, তবে ব্লগের গুণগতমান বজায় রাখতে আপনাদের পক্ষ থেকে ব্যবস্থা নেবেন এবং তা জানাবেন বলে আশা করছি।
বি.দ্র.: উপরে দেয়া ফেসবুক পেজটি প্রিয় পাঠকদের আমন্ত্রণ জানাচ্ছি। আপনারা একটি আনকরা হাতের বিকৃত তথ্যে ভরা লেখা পড়ে নানা রকম মন্তব্য করেছেন। সেটাকে আপনাদের মানবতা প্রেম হিসেবেই দেখছি। আশা রাখছি আমার লেখাটিকে মূল্যায়ন করবেন আপনাদের বিবেক দিয়ে। আর অভিযোগ যেহেতু ইকারাসের, তাই প্রমাণটা তাকেই হাজির করতে হবে। এখানে আমার প্রমাণ হাজিরের সুযোগ নেই। সেই সাথে আরেকটা চ্যালেঞ্জও দিচ্ছি, পথচারী নামক অতিথি মন্তব্য করেছেন যে, ৩০০০ টাকায় সেখানে রাত থাকা যায় রাজেন্দ্রপুরের “রিসোর্ট”-এ। আপনি যদি সেখানে থেকে আসতে পারেন, নিশ্চয়ই আপনাকে কোন মানি রিসিট বা কিছু দেবে। সেটার ছবি আপনি ব্লগে প্রকাশ করবেন। আমি আপনার পুরো খরচ দিয়ে দেবো। আমাকে খুঁজে পাবেন খুব সহজে। আমার আইডেন্টিটি খুব সহজ। ফেসবুকেই আমার ডিটেইল পাবেন আপনি এবং আপনারা। কাজেই আপনি আমার চ্যালেঞ্জ নিতে পারেন। আপনার সম্পর্কে ব্যক্তিগতভাবে কিছু বলতে চাচ্ছি না।

