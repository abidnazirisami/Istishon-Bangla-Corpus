অভিজিৎ হত্যাকান্ড - 'ন্যায় বিচার' ও 'লাশের রাজনীতি'


বাংলাদেশে এখন নাস্তিকের জীবনের বিশেষ দাম নাই। জীবন গেলে যে বিচার মিলবে তেমন সম্ভাবনাও নাই। বাংলাদেশের নাস্তিকদের জন্যে এই মুহুর্তে মক্কা মদিনায় হজ্জে গমন অথবা জার্মানীতে হিজরত ব্যতিত নিজ নিরাপত্তা সম্বন্ধে নিশ্চিত হওনেরও কোন উপায় নাই। আজকের এই অবস্থার গোড়া হলো শাহবাগ। শাহবাগীরা কাদের মোল্লার ফাঁসির স্লোগান তুলে যে আন্দোলন শুরু করেছিল তার মধেই নাস্তিকদের আজকের দূর্দশার সূত্রপাত। কাদের মোল্লার ফাঁসির জন্যে দায়ি হলো কসাই কাদের, শাহবাগীরা নয়। অর্থাৎ কাদের মোল্লা একাত্তরে যে ভুমিকা নিয়েছে, যে অপরাধ করেছে তার জন্যেই তার ফাঁসি হয়েছে। শাহবাগীরা তাকে ধরে বেধে ফাঁসিতে ঝুলায় নাই। এটা সত্যি যে শাহবাগে আন্দোলন না হলে কসাই কাদের ওরফে কাদের মোল্লা’র ফাঁসি হতো না। তার তো যাবৎজীবন কারাদন্ডের রায় হয়েছিল। শাহবাগ আন্দোলনের সাফল্য ছিল বাদীপক্ষের আপিল করার ক্ষমতা লাভ, আর সেই আপিল থেকেই কাদের মোল্লার ফাঁসির রায় মিলেছিল। কাদের মোল্লা’র দল ও অনুসারীরা তার মৃত্যুর জন্যে তাই শাহবাগীদেরকেই দায়ি করে থাকে। তাদের এই দাবি ঠিক নয়। একাত্তরে কাদের মোল্লার কৃতকর্মের শাস্তি নিশ্চিত করার পথে শাহবাগের আন্দোলনকারীরা একটা ভুমিকা রেখেছে মাত্র। তারা বিচার প্রক্রিয়ায় রাজনৈতিক আপোষের সম্ভাবনাকে চিহ্নিত করেছিল এবং আইনের দুর্বলতা চোখে আঙুল দিয়ে দেখিয়ে দিয়েছিল। বেআইনী কোনকিছু তারা করে নাই, আইন নিজেদের হাতেও তুলে নেয় নাই। একটি রাষ্ট্রের নাগরিকদের অধিকারের আওতার মধ্যে তারা আন্দোলন করেছে এবং নিজেদের দাবি জানিয়েছে। সেই দাবি আদায় হয়েছে বলেই বাদীপক্ষ আপিল করতে পেরেছে। আপিলে রায় পরিবর্তিত হয়েছে। কাদের মোল্লার ফাঁসি হয়েছে। পুরোপুরি আইনী প্রক্রিয়া মেনেই একাত্তরের এই যুদ্ধাপরাধীকে ফাঁসিতে ঝুলানো হয়েছে। জামাত-শিবির এই ঘটনাটিকে ‘জুডিশিয়াল কিলিং’ বলে প্রচার করে থাকে। কিন্তু হত্যাকান্ড বললেও এটি একটি বৈধ হত্যাকান্ড। পৃথিবীর কিছু দেশের সরকার এবং কিছু মানবাধিকার সংগঠন এখন আর কোন অপরাধের শাস্তি হিসাবে হত্যাকান্ড যথার্থ মনে করেন না, এদের প্রতিনিধী কেউ কেউ কাদের মোল্লার ফাঁসির বিরুদ্ধে তাদের আপত্তির কথা জানিয়েছিলেন। বাংলাদেশে যেহেতু শাস্তি হিসাবে ফাঁসিতে ঝুলিয়ে হত্যা করার বিধান আছে, সুতরাং ঐ আপত্তি বাংলাদেশ আমলে নেয় নাই। যারা আপত্তি জানিয়েছিলেন, তারাও বাংলাদেশের সার্বভৌমত্বের প্রতি সম্মানপূর্বক এই নিয়ে আর কথা বাড়ায় নাই। জামাত-শিবিরের দুনিয়া জোরা লবিং, অর্থ-সম্পদ কোন কাজে লাগে নাই। সুতরাং, কাদের মোল্লার ফাঁসি হয়েছে। এবং স্বাভাবিকভাবেই এই ফাঁসিটি বৈধতা অর্জন করেছে। মুখে স্বিকার না করলেও, জামাত-শিবির এই বিষয়টি মেনে নিয়েছে। না মেনে নিয়ে উপায় কি? 
কিন্তু শাহবাগীদেরকে তো ছেড়ে দেয়া যায় না। আরো বিশেষভাবে বলতে গেলে শাহবাগী ব্লগারদের উপরই কসাই কাদেরের অনুসারী অনুরাগীদের প্রধান আক্রোশ। এরমধ্যে বেছে নেয়া হলো নাস্তিক ব্লগারদের। রাজীব হায়দারকে হত্যা করা হলো। হত্যার পর তার লেখা ছড়িয়ে দেয়া হলো বাংলাদেশের আনাচে কানাচে। তারপর একে একে অন্য নাস্তিকদের লেখাও ছড়ানো হলো। মাঠে নামলো হেফাজত। ‘রাজাকারের ফাঁসি চাই’ স্লোগানের বিপরীতে হাজির করা হলো ‘নাস্তিকের ফাঁসি চাই’ স্লোগান। রাজাকারের বিপরীতে নাস্তিক হাজির করা হলো। রাজীব হত্যাকান্ডের দায় স্বিকার করেছে ইসলামপন্থী সন্ত্রাসীরা। তাও সারাদেশে মোটামুটি যা প্রচার ও প্রতিষ্ঠা করা হলো, তা হলো যে রাজীব হত্যাকান্ডের জন্যে আসলে রাজীবই দায়ি। আল্লাহ রাসুলের বিরুদ্ধে ঐসব বাজে কথা লিখেছে বলেই তাকে মরতে হয়েছে। কাদের মোল্লা’র ফাঁসির দায় শাহবাগীদের উপরে চাপানো যায় নাই, কিন্তু নাস্তিক শাহবাগী হত্যাকান্ডের দায় নাস্তিক শাহবাগীর ঘাড়েই চাপানো গেছে। নাস্তিকদের ফাঁসি দাবি করে দেশজুরে আন্দোলন গড়ে তুলে এও বুঝিয়ে দেয়া হলো যে ভবিষ্যতে নাস্তিক হত্যার দায় নাস্তিকদের ঘাড়েই চাপানো হবে। রাজীবের পরিবার আওয়ামী পরিবার। এই ছেলের হত্যাকান্ডের পর প্রধানমন্ত্রী শেখ হাসিনা তার বাড়িতে গিয়েছিলেন সান্তনা দিতে। কিন্তু তার নাস্তিক পরিচয় এবং লেখালেখি সামনে আসার পর দেখা গেলো তার হত্যার বিচার দাবিতে আর কাউকে খুঁজে পাওয়া যাচ্ছে না। প্রধানমন্ত্রীও ভুলে গেলেন। খুনিরাও একরকম নৈতিক বৈধতা পেয়ে গেলো। অবস্থা এমন হয়ে গেলো যে খুনের আস্বামীকে জামিন দেয়া হলেও তা নিয়ে কারো কোন মাথা ব্যাথা দেখা গেলো না। রাজীব হত্যার দায় অত্যন্ত সফলভাবে রাজীবের ঘাড়েই চাপানো গেছে।অভিজিৎ হত্যাকান্ডের দায় যে অভিজিৎএর ঘাড়ে চাপানো যায় নাই (চেষ্টা হয়েছে যদিও) তাই এখন পর্যন্ত আমাদের সৌভাগ্য বলা যায়। 
একাত্তরে পাক বাহিনী ও তাদের দালালদের হাতে যারা নিহত হয়েছেন, তাদের লাশ নিয়া রাজনীতি এবং তাদের জন্যে ন্যায় বিচারের আন্দোলন এই দুইয়ের ইতিহাসই বাংলাদেশে অনেকদিনের। যুদ্ধাপরাধের বিচার দাবির আন্দোলন যারা অতীতে করেছেন এবং এখনো করেন তারা মূলত ন্যায় বিচারের আন্দোলন করেন। আর একাত্তরের লাশ নিয়া যারা রাজনীতি করেন তাদের কাছে ন্যায় বিচার মূখ্য নয়, লাশের রাজনীতি করে ক্ষমতায় যাওয়া অথবা ক্ষমতায় টিকে থাকাই তাদের প্রধান লক্ষ্য। একাত্তরের লাশ নিয়ে বাংলাদেশে সবচাইতে বেশি যেই দলটি রাজনীতি করে সেটি হলো আওয়ামী লীগ। শাহবাগ আন্দোলনে সমর্থন দিয়ে এবং তাতে নিজেদের নিয়ন্ত্রন প্রতিষ্ঠা করেই আওয়ামী লীগ দলটি নিজেদের রাজনৈতিক ক্ষমতা সংহত করেছে এবং যুদ্ধাপরাধের বিচার সম্পন্ন করার মুলা ঝুলিয়েই ক্ষমতায় টিকে থাকার জন্যে গুরুত্বপূর্ণ সমর্থন আদায় করে নিয়েছে। কিন্তু ৫ জানুয়ারির একপাক্ষিক নির্বাচনের পর ক্ষমতায় টিকে থাকার জন্যে নাস্তিক শাহবাগীদের চাইতে ইসলামিস্ট হেফাজতিরাই আওয়ামী লীগের জন্যে বেশি গুরুত্বপূর্ণ হয়ে উঠেছে। তাই হেফাজতিদের নগদ জমি ও অর্থ লাভ হয়েছে, এবং আওয়ামী লীগ ও ছাত্রলীগ আল্লামা শফি ঘোষিত হেফাজতের বন্ধু হয়েছে। হেফাজতের মর্জি অনুযায়ি এখন বাংলা একাডেমির বইমেলা চলে। লাশের রাজনীতিতে হেফাজত বেশ কামিয়াব হয়েছে। আলেম ও মাদ্রাসা ছাত্রদের লাশের রাজনীতি করেই তাদের শক্তি বৃদ্ধি ঘটেছে। তবে গত কয়েক বছরে লাশের রাজনীতি সবচাইতে বড়ভাবে করেছে জামাতে ইসলামী। নিজেরা মানুষ খুন করে এবং নিজেদের কর্মীদের মৃত্যুর মুখে ঠেলে দিয়ে আওয়ামী লীগ সরকারকে মানবতাবিরোধী অপরাধী প্রমান করে নিজেদের নেতাদের যুদ্ধাপরাধ ও মানবতাবিরোধী অপরাধ লাঘোব করাই তাদের উদ্দেশ্য ছিল। লাশের রাজনীতিতে জামাতের দক্ষতা তাই বিশেষভাবে উল্লেখযোগ্য। 
লাশ নিয়ে রাজনীতি বাংলাদেশের নাস্তিকেরাও করে, তাদের পশ্চিমা গুরুদের অনুকরণে। কোথাও কোন ইসলামী সন্ত্রাসীর হাতে কোন হত্যাকান্ড ঘটলেই তারা সেই হত্যাকান্ডের দায় দুনিয়ার সকল মুসলমানে ঘাড়ে চাপিয়ে দেয়ার রাজনীতি করে থাকেন। এরসাথে সাবেক মার্কিন প্রেসিডেন্ট জর্জ বুশের লাশের রাজনীতির মিল আছে। এই ধরণের লাশের রাজনীতি টুইন টাওয়ারে আল কায়েদার হামলার অপরাধে ইরাকে সামরিক হামলার বৈধতা দাবি করে। অভিজিৎ হত্যাকান্ডের বিচার দাবির আন্দোলন প্রথম থেকেই পথ হারিয়েছে। অভিজিৎ রায় বাংলাদেশের একজন প্রতিভাবান বিজ্ঞান লেখক ছিলেন। ইশ্বর চিন্তার দিক থেকে ‘নাস্তিক’ হিসাবেও তার একটি পরিচয় আছে। আর বাংলাদেশে নাস্তিক হত্যার বিচার আদায় করা প্রায় অসম্ভব একটি কাজ হয়ে গেছে বলা যায়, যেহেতু এখন পর্যন্ত একটি হত্যাকান্ডেরও কোন বিচার পাওয়া যায় নাই। বাংলাদেশের নাস্তিক'রা অনলাইনে যতোই তর্জন গর্জন করুক, নিজেদের খুনের বিচার আদায় করে নেয়ার মতো শক্তি সামর্থ তাদের আছে এমন প্রমান এখনো পাওয়া যায় নাই। তার বদলে নাস্তিকদের মধ্যে লাশের রাজনীতিতে পারদর্শী অপেক্ষাকৃত ধর্মতন্ত্রী একটা গ্রুপের আবির্ভাব ঘটেছে যারা অভিজিৎ হত্যার জন্যে অনলাইনে যার তার দিকে সন্দেহের তীর ছুড়ে নতুন নতুন তত্ত্ব তৈরি করে মিডিয়ার জন্যে কিছু মুখরোচক 'কাহিনী' এবং পুলিশের হাতে বারবার দেখানো যাবে এমন কিছু 'কুমিরের বাচ্চা' তুলে দিচ্ছে। পুলিশ এবং এফবিআই বলছে অভিজিৎকে হতা করেছে ইসলামিস্ট সন্ত্রাসীরা। আর এরা কারো ফেসবুক প্রোফাইলে ‘সুন্নি মুসলমান’ পরিচয় দেখলেও তাকে হত্যাকান্ডে জড়িত বলে সন্দেহ করছে। নাস্তিকতায় এরা যেহেতু খুবি ধার্মিক কিসিমের তাই এই আচরণ অস্বাভাবিক নয়। ন্যায় বিচার আদায় করে নেয়ার সচেতন কোন প্রয়াসের চাইতে লাশের রাজনীতি করে নিজ ধর্মতন্ত্রের বাহুবল প্রদর্শন ও নিজের সাথে যাদের মেলেনা, তাদের কে 'সাইবার বুলি'র শিকার বানানোই তাই অভিজিৎএর মৃত্যুর পর এদের প্রধান কাজ হয়ে উঠেছে। জামাত-হেফাজতিরা শাহবাগী হত্যার দায় শাহবাগীদের ঘাড়েই চাপিয়েছিল। আর এরা বিজ্ঞান লেখক হত্যার দায় আরেকজন বিজ্ঞান লেখকের ঘাড়ে চাপাচ্ছেন। 
যারা ন্যায় বিচারের আন্দোলন করেন এবং লাশের রাজনীতি করেন না, তারা ভালোমতোই জানেন যে অভিজিৎ হত্যার ন্যায় বিচার কোন বিচ্ছিন্ন বিষয় নয়। একাত্তরের হত্যাকান্ডের বিচার এর সাথে জড়িয়ে গেছে। গত কয়েক বছরে আওয়ামী লীগ-বিএনপি-জামাত-হেফাজতের যৌথ প্রযোজনায় দেশজুরে যেসব হত্যাকান্ড ঘটেছে সেসবের ন্যায় বিচারও এর থেকে বিচ্ছিন্ন প্রসঙ্গ নয়। স্বয়ং রাষ্ট্র যাতে লাশের রাজনীতিতে জড়িত না হয় এবং আস্তিক নাস্তিক নির্বিশেষে সকল নাগরিকের হত্যাকান্ডের ক্ষেত্রে ন্যায় বিচার নিশ্চিত করে তাই আমাদের দাবি। স্বাধীনতার ঘোষনাপত্রেও এই দাবি ছিল, মুক্তিযুদ্ধের চেতনা এই দাবিই করে। অভিজিৎ হত্যার আশু বিচার চাই, তার লাশ নিয়া রাজনীতি নয়। রাজনীতি হলে তা ইতিহাসের পাতায় লেখা থাকবে। আর বিচার না করলে মনে রাখবেন, আজ হউক বা কাল বিচার হবেই। কাদের মোল্লার বিচার তার প্রমান।

