মাহদী থেকে মার্ক্স ও 'জগতের লাঞ্ছিত'। পর্ব -১ 



আব্বাসিয় খেলাফতের আমলে, ৮৬৯ সালে দক্ষিন ইরাকে জাঞ্জ বিদ্রোহ নামে একটি বড় ধরণের দাস বিদ্রোহ শুরু হয়, বিদ্রোহ চলে ৮৮৩ সাল পর্যন্ত প্রায় পনের বছর। এই বিদ্রোহ সামলে উঠতে আব্বাসিয়দের যথেষ্ট বেগ পেতে হয়েছে, একাধিক পরাজয় এবং বহু ক্ষয় ক্ষতির সম্মুখিন হয়ে তারপর বিদ্রোহ দমন করা গেছে। আরবরা মূলত পূর্ব আফ্রিকার বান্টুদেরকে জাঞ্জ নাম দিয়েছিল। তবে গড়পরতা এই শব্দটি ইংলিশ ‘নিগ্রো’ শব্দের মতো আফ্রিকার কালো অধিবাসীদের বুঝাতে ব্যবহার করা হতো। নিগ্রো শব্দটির মতোই জাঞ্জ শব্দটি নেহায়েত একটি জাতিবাচক শব্দ ছিল না, এর সাথে রেসিজমের সম্পর্ক আছে। জাঞ্জ মানে অসভ্য, বর্বর, নিন্মবুদ্ধিসম্পন্ন, আল্লাহর গজবে ‘কালো ও কুৎসিত’ চেহারা নিয়ে জন্ম নেয়া পশুর কাছাকাছি স্তরের মানুষ, এই ধরণের রেসিয়াল ডিসকোর্সের উপস্থিতি আরব সমাজে ছিল। যদিও ইসলামের নবী মুহাম্মদ মক্কায় যে সামাজিক আন্দোলনের সুচনা করেছিলেন তা সাদা- কালো, আরব-অনারবের ভেদকে অস্বিকার করেছিল, আরবের প্রাচীন গোত্র ব্যবস্থাকে চ্যালেঞ্জ জানিয়ে ‘উম্মাহ’ কায়েম করেছিল, এবং এই সংগ্রামের শুরুর দিকের সদস্যের বড় অংশই ছিল সমাজের দুর্বল, দাস ও বঞ্চিত মানুষেরা, কিন্তু ইসলামের রাজনৈতিক বিজয় সম্পন্ন হওয়ার পথে এবং সম্পন্ন হওয়ার পর এই সংগ্রামের চেতনা দুর্বল হয়ে গিয়েছিল। তৎকালিন আরবের সবচাইতে শক্তিশালী গোত্র কুরাইশদের বিরুদ্ধে দীর্ঘদিন সংগ্রাম করে মুহাম্মদ ইসলাম কায়েম করেছেন, কিন্তু মুহাম্মদের মৃত্যুর পর মুসলিম দুনিয়ায় কুরাইশ শ্রেষ্ঠত্ব ও কর্তৃত্ব প্রতিষ্ঠা হয়েছিল এবং তা টিকেছিল শত শত বছর। মুহাম্মদ আরবের সব গোত্রকে এক করে গোত্র ব্যবস্থাই বিলুপ্ত করার প্রয়াস চালিয়েছিলেন, কিন্তু তার মৃত্যুর পর আরব গোত্রগুলো শুধু টিকেই ছিল না, বরং ইসলামের নামে অনারবদের উপর নিজ নিজ সামন্ততন্ত্র প্রতিষ্ঠা করেছে এবং সুপ্রিমেসির জন্যে একে অপরের সাথে জাহেলিয়ার মতোই যুদ্ধ বিগ্রহ চালিয়ে গেছে। উমাইয়া খেলাফতের আমলে আরবদের জাতিগত শ্রেষ্ঠত্ব প্রতিষ্ঠিত হয়েছিল বিজেতা অনারব মুসলমানদের দেশগুলোতে। অনারবরা মুসলমান হলেও ছিল সমাজের দ্বিতীয় শ্রেণীর নাগরিক। আব্বাসিয় খেলাফতের সময় এই অবস্থার পরিবর্তন ঘটে এবং তুর্কি, ইরানী ও ভারতিয় জাতিগোষ্ঠির মানুষ নাগরিক অধিকার এবং রাজনৈতিক ক্ষমতার দিক থেকে প্রায় আরবদের সমকক্ষতা অর্জন করে। অবশ্য উম্মাহর সর্বোচ্চ খলিফার পদ তখন পর্যন্ত আরব এবং কুরাইশদের দখলেই ছিল। তবে তুর্কি ও ইরানীদের অবস্থার পরিবর্তন ঘটলেও অধিকাংশ আফ্রিকানরা ছিল সামাজিকভাবে শোষিত এবং বঞ্চিত জনগোষ্ঠির অংশ। উমাইয়া ও আব্বাসিয় খেলাফতের সময় লাখ লাখ আফ্রিকানকে দাস হিসাবে আরব দেশগুলোতে আমদানি করা হয়। কায়িক পরিশ্রমের জন্যে শ্রমিক হিসাবে এবং খলিফার বাহিনীর সৈন্য হিসাবে এই দাসরা ব্যবহৃত হতো। দাস অথবা মুক্ত, যাই হোক না কেনো, আফ্রিকানরা ছিল সেই সময়কার মুসলিম দুনিয়ার সবচাইতে বঞ্চিত ও শোষিত নাগরিকদের একাংশ। যদিও বিলাল ইবনে রাবাহ’র মতো আফ্রিকান ক্রিতদাস ছিলেন মুহাম্মদের সবচাইতে বিশ্বস্ত সাহাবীদের একজন এবং ইসলামের প্রথম মুয়াজ্জিন, কিন্তু তাতে আরব সমাজে প্রচলিত রেসিজম বিলুপ্ত হয়ে যায় নাই (এখনো হয় নাই)। আব্বাসিয় খেলাফতের আমলেও কালো আফ্রিকানরা ছিল তাই নানারকম রেসিয়াল ডিসকোর্স এবং বৈষম্যের শিকার। 
লোকসমাজে প্রচলিত এইসব রেসিয়াল ডিসকোর্সকে মোকাবেলা করার প্রচেষ্টা দেখা যায় আফ্রিকান বংশদ্ভুত আরব পন্ডিত ‘আল জাহিজে’র লেখায়। আবু উসমান আল জাহিজ (৭৭৬-৮৬৯) ছিলেন আব্বাসিয় আমলের একজন প্রতিভাবান ও জনপ্রিয় গদ্য লেখক। ক্লাসিক আরবী গদ্য ও ব্যকরনে তিনি একজন প্রবাদপুরুষ। বসরায় আফ্রিকান বংশদ্ভুত দরীদ্র কিন্তু শিক্ষানুরাগী একটি পরিবারে তার জন্ম হয়েছিল। জীবনের শুরুর দিকে তিনি ছিলেন জেলে, মাছ ধরে জীবিকা নির্বাহ করতেন। আফ্রিকান বংশদ্ভুত হলেও বসরার লিবারাল পরিবেশে তার প্রতিভার স্বিকৃতি ঠিকই পেয়েছেন। লেখক হিসাবে বিখ্যাত হওয়ার পর বাকি জীবন আধুনিক কালের প্রফেশনাল লেখকদের মতো শুধু বই লিখেই জীবিকা অর্জন করেছেন। আধুনিক কালে ফ্রেঞ্চ উপনিবেশ মার্টিনিকের আফ্রিকান দাস বংশদ্ভুত বুদ্ধিজীবী ফ্রানৎস ফাঁনো যেমন কলোনিয়ালিজম এবং কলোনিয়াল রেসিজমের সাইকোএনালিসিস করে ‘ব্লাক স্কিন হোয়াইট মাস্ক’ লিখেছিলেন তেমনি আল জাহিজ তার যুগের মুসলিম দুনিয়ায় প্রচলিত সাদা বনাম কালোর মিরর ইমেজ জাতীয় বিভিন্ন ডিসকোর্স মোকাবেলায় লিখেছিলেন ‘রিসালাত মুফাখারাত আল সুদান আলা আল বিদান’ (সাদাদের তুলনায় কালোদের শ্রেষ্ঠত্ব প্রসঙ্গে)। কোন কোন ক্ষেত্রে কালোরা সাদাদের চাইতে শ্রেষ্ঠ সেসবের ফিরিস্তির পাশাপাশি কালো আফ্রিকানদের সম্পর্কে প্রচলিত বিভিন্ন ভুল ধারণা, কুসংস্কার এবং সামাজিক বৈষম্যমূলক বিভিন্ন ডিসকোর্সের মোকাবেলা করতে গিয়ে তিনি বইটি লিখেছিলেন। কিতাব আল বিদান থেকে কিছু লাইন তুলে দিচ্ছি –“ জাঞ্জদের পক্ষ থেকে আরবদের বলছিঃ তোমরা এতোই মূর্খ যে যেখানে জাহিলিয়ার যুগেও আরব নারীদের বিয়ে করার ক্ষেত্রে তোমরা আমাদের সমকক্ষ ভাবতে, সেখানে ইসলাম আসার পরেও তোমরা এখন ভাবো এ ধরণের বিয়ে খারাপ। ...জাঞ্জদের পক্ষ থেকে বলি, আল্লাহ অভিশাপ দিয়ে কুৎসিত বানিয়ে কালোদের তৈড়ি করে নাই। যে প্রাকৃতিক পরিবেশে তাদের জন্ম হয়েছে তার প্রভাবেই তারা কালো” (আলা আল বিদান)
আল জাহিজ ছিলেন একজন প্রাণীবিদ (zoologist), এবং পৃথিবীর ইতিহাসে প্রথম এনভায়রনমেন্টল ডিটারমিনিস্টদের একজন। চারপাশের প্রকৃতি ও পরিবেশের সাথে মোকাবেলা ও এডাপ্টেশনের মাধ্যমেই যে প্রাণের বিকাশ ঘটে এই বিষয়টা তিনি বিস্তারিত ব্যাখ্যা করে গেছেন। এই কারনে অনেকেই তাকে ভুলকরে মধ্যযুগের একজন বিবর্তনবাদী বলে দাবি করে থাকেন। কালোরা যে আল্লাহর অভিশাপে কালো নয়, বরং তাদের চারপাশের প্রকৃতির কারনেই তাদের চামড়া কালো এই বিষয়টা আল জাহিজই প্রথমবারের মতো জোর গলায় দাবি করেছিলেন। ব্লাক স্কিন হোয়াইট মাস্কে আমরা দেখি ফ্রানৎস ফাঁনো তার সময়কার ইউরোপিয় সাদা চামড়ার মানুষের মাঝে প্রচলিত সাদা-কালো নারী পুরুষের মধ্যকার ইন্টারেশিয়াল প্রেম ও বিবাহ সংক্রান্ত যেসব রেসিয়াল ডিসকোর্স প্রচলিত ছিল তা মোকাবেলা করছেন। আল জাহিজ মোকাবেলা করেছেন তার সময়ে প্রচলিত আরবদের ‘সাদ-কালো’ বিবাহ সংক্রান্ত রেসিয়াল ডিসকোর্সের। জাহিজ একজন প্রতিভাবান ধর্মতাত্ত্বিক ছিলেন, কিন্তু তার ধর্মতাত্ত্বিক লেখাগুলো এখন আর পাওয়া যায় না। তিনি মুতাজিলা ছিলেন বিধায় অধিকাংশ মুতাজিলা ধর্মতাত্ত্বিকদের মতো তার ধর্মতত্ত্ব বিষয়ক লেখাগুলোও পরবর্তি যুগে সংরক্ষন করা হয় নাই। কিন্তু তার প্রাণিবিদ্যা বিষয়ক বই ‘কিতাব আল হাইওয়ান’ এবং স্যাটায়ার গদ্যের বই ‘কিতাব আল বুখালা’ আধুনিক যুগেও বহুল পঠিত।
বসরায় জন্ম হলেও বাগদাদের বায়তুল হিকমা কেন্দ্রীক বুদ্ধিবৃত্তিক আন্দোলনে অংশ নিতে জাহিজ বাগদাদে চলে যান। তার সময়কার অধিকাংশ পন্ডিতদের মতো তিনি খলিফার দরবারের অনুগ্রাহি ছিলেন না। তার বদলে স্বাধীন ও জনপ্রিয় লেখক হিসাবে বাগদাদে পরিচিতি পান। তবে তার উপর আব্বাসিয় খলিফাদের সুনজর ছিল। আব্বাসিয় খলিফাদের রাজনৈতিক মর্জি অনুযায়ী তিনি বহু গদ্য রচনা করেছেন। খলিফা আল মামুন একবার তাকে নিজ পুত্রের শিক্ষক নিযুক্ত করতে চেয়েছিলেন। এতে বোঝা যায় যে মধ্যযুগের আফ্রিকান আরবরা সমাজের দরীদ্র ও বঞ্চিত অংশ হলেও কেউ প্রতিভাবান হলে তার কাজের মর্যাদা পাওয়ার মতো সুযোগ সুবিধা সেই সময়ের মুসলিম সমাজে ছিল, অন্তত বসরা এবং বাগদাদে যে ছিল তা নিঃসন্দেহে বলা যায়। দুইশর মতো বই লিখে জাহিজ তার ক্যারিয়ারের সমাপ্তি টানেন। শেষ বয়সে তিনি বসরায় ফিরে আসেন। ৮৬৯ সালে বসরার আশেপাশের খনি ও খামারের দাস শ্রমিকরা বিদ্রোহ শুরু করে। এই বছরের শুরুতেই জাহিজ মৃত্যুবরণ করেন। তার বয়স নব্বই পেরিয়ে গিয়েছিল। তার ব্যক্তিগত পাঠাগারে বই জমে গিয়ে বড় বড় স্তুপ তৈড়ি হয়েছিল। এমনি একটি বইয়ের স্তুপ তার গায়ের উপর পরায় আক্ষরিকভাবেই বইয়ের নিচে চাপা পরে তিনি মারা যান। জাহিজ একদিকে আফ্রিকান সিমপ্যাথিস্ট এবং অপরদিকে আব্বাসিয় লয়ালিস্ট ছিলেন, বেঁচে থাকলে জাঞ্জ বিদ্রোহকে তিনি কিভাবে দেখতেন বা কিভাবে মোকাবেলা করতেন তা এখন আর জানার উপায় নাই। 
জাঞ্জ বিদ্রোহ শুধু আফ্রিকান দাসদের বিদ্রোহ ছিল না। এই বিদ্রোহে আরব এবং ভারতীয় দাসরাও অংশ নিয়েছিল। আবার দাস নয় এমন আফ্রিকান নাগরিকরা এবং বসরার আশেপাশের আরব বেদুইনরা এই বিদ্রোহে কেন্দ্রিয় ভুমিকা পালন করেছিল। সমাজের নিন্মবর্গের কিছু মানুষের নেতৃত্বে এই বিদ্রোহের সুচনা হয় এবং হাজার হাজার আফ্রিকান দাস মুক্ত করে বিদ্রোহীরা দলভারী করেছিল। বিদ্রোহের শুরুটা ছিল রক্তক্ষয়ি এবং নৃশংস। বিদ্রোহের পর দেখা গেলো মুক্তি পাওয়া বিদ্রোহী দাসরা নিজেরাই যুদ্ধে আটক করা নারীদের দাসী হিসাবে নিলামে তুলছেন। গেরিলা কায়াদায় বারবার আব্বাসিয় সেনাবাহিনীর বিরুদ্ধে প্রতিরোধ যুদ্ধে বিজয়ী হওয়ার পরেও আদর্শগত দুর্বলতাতেই এই বিদ্রোহ ভেতর থেকে ভেঙে পরতে থাকে এবং ক্রমাগত অজনপ্রিয় হয়ে শেষ পর্যন্ত আব্বাসিয়দের কাছে পরাজিত হয়। তবে এই বিদ্রোহ এক ধরণের ধর্মীয় ও সামাজিক বিপ্লবী আদর্শের প্রচার করেই শুরু হয়েছিল। এইসব প্রচার প্রচারণার মূলে ছিলেন বিদ্রোহের নায়ক ‘আলী বিন মুহাম্মদ’। আলী বিন মুহাম্মদ এই বিদ্রোহী নেতার আসল নাম ছিল কি না সেই সন্দেহ করা যায়। বিষয়টা ঢাকার শহুরে মধ্যবিত্ত্ব বিপ্লবীদের শখ করে ‘লেনিন’ ডাকনাম নেয়ার মতো হতে পারে। আলী এবং মুহাম্মদ নামেরও সেই সময়ে এইরকম বিপ্লবী আবেদন ছিল সমাজের বিভিন্ন নিন্মবর্গের ও সামাজিকভাবে বঞ্চিত বিভিন্ন গোষ্ঠির মানুষের মাঝে। এই বিষয়ে এই লেখার পরবর্তিতে বিস্তারিত আলোচনা করবো। আলী বিন মুহাম্মদ সমাজের অপেক্ষাকৃত নিচু তলার মানুষ ছিলেন সন্দেহ নাই। তার দাদা ছিলেন আরব, দাদী ছিলেন একজন আফ্রিকান ক্রিতদাস। তার পিতা মাতা দুজনেই মুক্ত মানুষ ছিলেন। আলী বিন মুহাম্মদ ছিলেন কিছুটা বিপ্লবী সভাবের। তিনি নিয়মিত আফ্রিকান এবং অন্যান্য দাসদের ভালো মন্দ, অভাব অভিযোগের খোঁজ খবর নিতেন। বিদ্রোহের শুরুতে তিনি প্রচার করা শুরু করেন, আল্লাহ তাকে দাসদের শৃঙ্খল মুক্ত করার জন্যে পাঠিয়েছেন। আলী বিন মুহাম্মদ ছিলেন বিপ্লবী সভাবের, তবে লুম্পেন বিপ্লবী সভাবের। তিনি নিজেকে আলী বংশিয় একজন বিদ্রোহী ইয়াহিয়া ইবনে উমরের পূনরাবির্ভাব বলে দাবি করতে থাকেন। ইসলামের নবীর পরিবারের সাথে নিজেকে যুক্ত করে সামাজিক মর্যাদা ও রাজনৈতিক বৈধতা বৃদ্ধি করার জন্যে তিনি এই দাবি করেছিলেন না কি সাধারণ মানুষের মাঝে প্রচলিত ‘মাহদি’ কেন্দ্রীক ধর্ম বিশ্বাসের সাথে যুক্ত করে তার বিদ্রোহের আদর্শিক শক্তি বাড়াতে চেয়েছিলেন, না কি দুইটাই করতে চেয়েছিলেন তা নিশ্চিত করে বলার উপায় নাই। ইয়াহিয়া ইবনে উমর ছিলেন আলী বংশদ্ভুত একজন বিদ্রোহী ইমাম, যিনি আব্বাসিয়দের বিরুদ্ধে বিদ্রোহ করেছিলেন। বিদ্রোহটি সাধারণ মানুষের কাছে জনপ্রিয় হয়ে উঠেছিল। জায়েদি শিয়ারা ‘ইয়াহিয়া ইবনে উমর’কে ইমাম মাহদী বলে প্রচার করা শুরু করেছিল। মুসলিম সমাজের অপেক্ষাকৃত দরীদ্র, বঞ্চিত ও শোষিতদের মাঝে মাহদীর আবির্ভাবের প্রতি বিশ্বাস ছিল প্রবল। নবীর বংশ থেকে একজন মাহদীর আবির্ভাব ঘটবে যিনি সমগ্র পৃথিবীতে ন্যায় বিচার ও মানুষের মাঝ্যে সাম্য প্রতিষ্ঠা করবেন এই বিশ্বাস অনেককে আশার আলো দেখিয়েছে, অনেককে বিদ্রোহী করেছে। কিন্তু সম্ভাব্য মাহদী ইয়াহিয়া ইবনে উমর ৮৬৫ সালে আব্বাসিয় সেনাবাহিনীর সাথে যুদ্ধে পরাজিত ও নিহত হন। এরপর তার অনুসারীরা প্রচার করতে থাকেন যে তিনি ‘গায়েব’ হয়ে গেছেন এবং কেয়ামতের পূর্বে তিনি আবার হাজির হবেন। মাহদীবাদের ইতিহাস সম্বন্ধে যারা অবগত আছেন তারা জানেন যে এই ঘটনা কোন নতুন অথবা বিচ্ছিন্ন ঘটনা ছিল না। 
(চলবে) 

