নিরাপদ নাস্তিকতাবাদ 



নাস্তিক, নাস্তিকতা ও নাস্তিকতাবাদঃ
নও-নাস্তিক বনাম বাম-নাস্তিক বিতর্ক
নাস্তিক কাকে বলে? ইংরেজি এথিস্ট শব্দের অনুবাদে নাস্তিক হলো সেই ব্যক্তি যিনি কোন খোদার অস্তিত্বে বিশ্বাস করেন না। দুনিয়ায় বিভিন্ন ধর্মে বিভিন্ন খোদার ধারণা আছে। বহুত্ববাদী ধর্মগুলোতে বহু খোদার ধারণা আছে, একত্ববাদী ধর্মগুলোতে একজন খোদা। জগতের কোন খোদার অস্তিত্বেই যে বিশ্বাস করে না, সেই প্রকৃতপক্ষে নাস্তিক। তবে নাস্তিক শব্দের অর্থ চিরকাল এমনি ছিল তা নয়। আস্তিক ও নাস্তিক দুইটাই সংস্কৃত থেকে ধার করা শব্দ। উৎসগত অর্থ বিচারে আস্তিক হলো ‘যা আছে তার অস্তিত্বে যে বিশ্বাস করে’, আর নাস্তিক অর্থ হল ‘যা আছে তার অস্তিত্বে যে বিশ্বাস করে না’। ‘যতীন সরকার’ তার সাক্ষাৎকারে এই সংজ্ঞা অনুসারেই কথা বলেছিলেন। প্রাচীন ভারতে বেদের অনুসারী ও অনুরাগী ব্রাহ্মন শ্রেনীর পন্ডিতরা ‘নাস্তিক’ বলতে তাদেরকেই চিহ্নিত করেছেন, যারা বেদের প্রামানিকতায় বিশ্বাস করে না। এইক্ষেত্রে ইশ্বরের অস্তিত্বে বিশ্বাস অথবা অবিশ্বাস বিচার করা হয় নাই। যেমন প্রাচীন ভারতের সাংখ্য দর্শন ও মিমাংশা দর্শন ইশ্বরে বিশ্বাসের দিক থেকে নাস্তিক, কিন্তু বেদের প্রামানিকতার বিরুদ্ধে না হওয়ায় তাদেরকে আস্তিক গন্য করা হতো। অন্যদিকে বৌদ্ধ, জৈন ইত্যাদি ধর্ম ও দর্শনের অনুসারীরা বেদের প্রামানিকতার বিরুদ্ধে ছিল বলেই তাদেরকে নাস্তিক গন্য করা হতো। তবে এই লেখায় আলোচনার সুবিধার্থে আমরা নাস্তিক বলতে ‘কোন খোদার অস্তিত্ব যার বিশ্বাস নাই’ তাকেই ধরে নেবো। 
নাস্তিক হওয়ার জন্যে খুব বেশি জ্ঞানী হওয়ার দরকার নাই। মুক্তমন নিয়ে চিন্তা করতে সক্ষম এবং ‘কমন সেন্স’ আছে এইরকম যে কোন মানুষের পক্ষেই নাস্তিক হওয়া সম্ভব। নাস্তিক হওয়ার জন্যে দর্শন ও বিজ্ঞানের বিভিন্ন শাখায় অগাধ জ্ঞান থাকা লাগে না, অল্প জ্ঞান থাকলেও চলবে। হাজার বছর আগেও কোন কেতাবি পড়ালেখা ছাড়াই অথবা সামান্য পড়ালেখা নিয়েই মানুষ নাস্তিক হতে পেরেছে, শ্রেফ মুক্তবুদ্ধি আর সাধারণ জ্ঞানের জোরে। আমি ইসলাম ধর্মের বিভিন্ন বিশ্বাসের প্রতি জিজ্ঞাসু ছিলাম খুবি ছোটকাল থেকে, যতোদূর পর্যন্ত নিজের চিন্তার স্মৃতি আছে, তখন থেকেই। ক্লাস নাইনে থাকতে সকল সংশয় ছেড়ে নিজেকে নাস্তিক ঘোষনা করেছিলাম। গতকাল ইন্টারমিডিয়েট পড়ুয়া একজনের সাথে কথা হলো যে ক্লাস সিক্সে থাকতে ধর্মে এবং ক্লাস এইটে থাকতে খোদায় অবিশ্বাসী হয়েছে। নাস্তিক হওয়ার জন্যে যে স্কুলের শিক্ষার্থীর অধিক জ্ঞান দরকার পড়ে না, সেই বিষয়ে আমার অধিকাংশ নাস্তিক বন্ধুই একমত হবেন, কারন তারাও স্কুলে থাকতেই নাস্তিক হয়েছেন। যেমন, আসিফ মহিউদ্দীনের কথা ধরা যায়, আমার জানা মতে আমার কাছাকাছি বয়সেই সে নাস্তিক হয়েছে। 
নাস্তিক অর্থ যদি হয় ‘কোন খোদার অস্তিত্বে যার বিশ্বাস নাই’ তাহলে ‘নাস্তিকতা’ মানে হলো ‘কোন খোদার অস্তিত্বে বিশ্বাস না করা’। এর বেশি কিছু না। অর্থাৎ, একজন ব্যক্তি নাস্তিক মানে সে কোন খোদার অস্তিত্বে বিশ্বাস করে না, এইটুকুই। এর বাদে ঐ ব্যক্তির অন্য কোন চিন্তা ভাবনা, দর্শন, মতাদর্শ ইত্যাদি আমরা নিশ্চিত করে বলতে পারি না। এইক্ষেত্রে বর্তমান সময়ের নও-নাস্তিকদের ভাড় (comedian) প্রতিনিধি বিল মাহের সাহেবের সংজ্ঞাটি আমার কাছে সঠিক মনে হয়েছে। নাস্তিকতা কোন ধর্ম কি না এই প্রশ্নের উত্তরে তিনি স্বভাবসুলভ রসবোধ সহকারে জবাব দিয়েছেন যে – 
নাস্তিকতা যদি ধর্ম হয় তাহলে সংযোম একটি সেক্স পজিশন। দুনিয়ার সকল নাস্তিকদের মধ্যে একমাত্র মিল হলো যে তারা কেউ কোন খোদা অথবা অতিপ্রাকৃতিক সত্ত্বার অস্তিত্বে বিশ্বাস করে না।
কথা সত্য। এর বাদে নাস্তিকদের মধ্যে তো কোন সুনির্দিষ্ট মিল নাই। ইশ্বরে অবিশ্বাসী নাস্তিকদের বহুরকম জীবন দর্শন আছে। আছে বিভিন্ন রাজনৈতিক অবস্থান ও মতাদর্শ। সুতরাং একজন নাস্তিকের সাথে যখন আরেকজন নাস্তিকের বিতর্ক, ক্যাচাল এমনকি দ্বন্দ তৈরি হয় তখন সেটা সাধারণত ইশ্বরের অস্তিত্ব বিষয়ক কোন স্বিদ্ধান্তের কারনে হয় না। একজন কম ও একজন বেশি নাস্তিক এই কারনে হয় না। ইশ্বরের অস্তিত্বে অবিশ্বাসে কম বা বেশি বলে কিছু নাই। বিতর্ক, ক্যাচাল এবং দ্বন্দ যখন হয় তখন হয় সাধারণত তাদের মধ্যকার সামাজিক ও রাজনৈতিক দৃষ্টিভঙ্গী, কর্মকান্ড ও মতাদর্শের পার্থক্যের কারনে। যেমন একজন সমাজতন্ত্র সমর্থক নাস্তিক এবং একজন পুঁজিবাদ সমর্থ নাস্তিকের অবস্থান রাজনৈতিকভাবে দুই মেরুতে অবস্থিত। বুর্জোয়া গণতান্ত্রিক বিপ্লবের সময় এই দুই বিপরীত রাজনীতির ধারক নাস্তিকের মধ্যে ঐক্য হতে পারে, বাকিসময়ে এদের অবস্থান একেবারে পরস্পরবিরোধী হওয়াই স্বাভাবিক। সুতরাং, বাংলাদেশী নাস্তিকদের মধ্যে দ্বন্দ ও ঝগড়া দেখে যারা ঐক্য নিয়া উদ্বিগ্ন হয়ে পরেন, তাদের আসলে মাথায় রাখতে হবে দ্বন্দগুলো কোন জায়গায় এবং কি বিষয়ে। ঐসব ক্ষেত্রে আদৌ কোন ঐক্য প্রতিষ্ঠা সম্ভব কি না? অথবা আদৌ তার কোন দরকার আছে কি না? 
যে কোন খোদার অস্তিত্বে বিশ্বাস করে না, সেই ‘নাস্তিক’। কিন্তু ‘নাস্তিক’ শব্দটি অনেকের কাছে একটি পরিচয়ও বটে। অনেকেই নিজের পরিচয় দেন ‘নাস্তিক’ বলে। অর্থাৎ, খোদার অস্তিত্ব বিষয়ক স্বিদ্ধান্তটিকে তিনি নিজ পরিচয়েও ধারণ করেন। কিন্তু খোদার অস্তিত্বে অবিশ্বাসী সকল ‘নাস্তিক’ই এই শব্দটিকে পরিচয় হিসাবে গ্রহন করেন বা খুব গুরুত্বপূর্ণ মনে করেন তা নয়। মূলত এই কারনেই আমরা নাস্তিক পরিচয়টি যাদেরকে গর্বভরে প্রচার করতে দেখি, তারা সমাজের সকল নাস্তিকদের একটা অংশ মাত্র। বাংলাদেশের ক্ষেত্রেও তাই। নাস্তিকতা নিয়ে গর্ব অথবা নাস্তিক পরিচয়টিকে গুরুত্ব দেয়ার একটা সাধারণ বয়সও আছে। সাধারণত তরুণ নাস্তিকদের মধ্যে এই প্রবনতা বেশি। তবে তারুণ্য যেমন শুধু বয়সের উপর নির্ভরশীল নয়, নাস্তিক পরিচয়টিও তেমনি। আবার এমন অনেক নাস্তিক আছেন, যাদের নাস্তিকতা তাদের জীবনের একটি অংশ মাত্র, প্রধান বিষয় নয়। নাস্তিক পরিচয়টিও তাদের কাছে খুব গুরুত্বপূর্ণ কিছু নয়, অথবা একেবারেই গুরুত্বহীণ। কারন একটা মানুষের তো একটা মাত্র পরিচয় থাকে না, থাকে বহু পরিচয়। ধর্মীয় পরিচয়, রাষ্ট্রিয় পরিচয়, জাতীয় পরিচয়, বংশ পরিচয়, রাজনৈতিক পরিচয়, সেক্সুয়াল অরিয়েন্টেশন সংক্রান্ত পরিচয়, এইরকম নানাবিধ পরিচয় একটা মানুষের থাকতে পারে। একজন মানুষ একিসাথে বাঙালি, মুসলমান ও সমকামী হইতে পারে। কিন্তু এইসব পরিচয়ের মধ্যে কোন পরিচয় তিনি উচু মর্যাদা দিবেন আর কোন পরিচয় নিচু মর্যাদা দিবেন, কোন পরিচয়কে গুরুত্ব দেবেন অথবা কোন পরিচয় বর্জন করবেন অথবা নতুন কোন পরিচয় দিয়ে পুরনো কোন পরিচয়কে প্রতিস্থাপন করবেন এইসব একেকজনের ক্ষেত্রে একেক রকম। এইক্ষেত্রে তার পারিপার্শিক অবস্থা এবং রাজনৈতিক মতাদর্শ গুরুত্বপূর্ণ ভুমিকা পালন করতে পারে। যেমন একজন ব্যক্তি একিসাথে নাস্তিক এবং কমিউনিস্ট হতে পারেন, কিন্তু প্রধানত কমিউনিস্ট পরিচয়েই নিজেকে পরিচিত করতে পারেন। এটা তার রাজনীতির অংশ। কমিউনিস্ট পরিচয় থেকে আমরা একজন ব্যক্তির রাজনীতি সম্বন্ধে ধারণা পাই, আমরা আন্দাজ করতে পারি তিনি কি ধরণের সমাজ বা রাষ্ট্র চান, অথবা তিনি যে দিনশেষে রাষ্ট্রের বিলোপ ও সমাজের উত্থানে বিশ্বাসী সেটাও জানতে পারি। কিন্তু ঐ একি ব্যক্তি যদি ‘নাস্তিক’ পরিচয়টি দেয়, আমরা শুধু জানতে পারি যে ‘তিনি কোন খোদার অস্তিত্বে বিশ্বাস করেন না’, এইটুকুই। জীবন ও জগৎ সম্বন্ধে একজন মানুষের বিভিন্ন ইস্যুতে বিভিন্ন ধারণা ও বিশ্বাস আছে, খোদার অস্তিত্ব সম্পর্কে ধারণা ও বিশ্বাস তার মধ্যে একটা মাত্র। খোদার অস্তিত্বে বিশ্বাস করেন না, এমন অনেকের কাছেই ‘নাস্তিকতা’ বিষয়টি তার অনেকগুলো ধারণা ও বিশ্বাসের একটি মাত্র, এবং সবচাইতে গুরুত্বপূর্ণ নয়। কারণ, মেটাফিজিকাল খোদার অস্তিত্বে অনাস্থার চাইতে আরো গুরুত্বপূর্ণ বিভিন্ন ধারণা তার চিন্তা জগতে থাকতে পারে, যেগুলা প্রতিষ্ঠা করা ও যেইসব ধারণা ও বিশ্বাসের সাথে নিজের পরিচয়কে যুক্ত করা তার কাছে বেশি গুরুত্বপূর্ণ মনে হতে পারে। 
তবে ‘খোদা’ খুবি শক্তিশালী একটা ধারণা। খোদায় বিশ্বাস কেন্দ্রিক সকল ধর্ম সম্প্রদায়ে জন্মগ্রহণকারী একজন ব্যক্তির জীবনে ‘খোদা’র চাইতে শক্তিশালী কিছু নাই। সুতরাং, খোদায় বিশ্বাস হাড়ানো তার জীবনে একটি গুরুত্বপূর্ণ ঘটনা। যেই ধারণা ও বিশ্বাসকে তার সমাজ ও পরিবার তার চিন্তা চেতনার একেবারে কেন্দ্রে স্থাপন করে দিয়েছে, যেই ধারণা ও বিশ্বাস তার ভালো-মন্দের বোধ, নীতি-নৈতিকতা ইত্যাদি নিয়ন্ত্রন করতে চায় পদে পদে, সেই ধারণা ও বিশ্বাস থেকে বের হয়ে আসাটা তার কাছে একটা বিরাট ব্যাপার। রীতিমত একটা বীরত্বের কাজ। নাস্তিকতা তাই একধরণের বিদ্রোহ হয়ে উঠতে পারে। যিনি নাস্তিক পরিচয়টি ধারণ করেন, তিনি একজন বিদ্রোহীও বটে। তবে বিদ্রোহ আর বিপ্লব এক জিনিস না। যারা বিপ্লবী রাজনীতি করেন বা করতে চান, তাদের নাস্তিকতা তাই বিদ্রোহী নাস্তিকদের চাইতে আলাদা। এমনিতে জগতে বহু ধরণের, বহু মতাদর্শের নাস্তিক আছে, এবং এদের মধ্যে একমাত্র সাধারণ মিল হচ্ছে ‘খোদায় অবিশ্বাস’। বাংলাদেশের সব নাস্তিকদের দুইটা মোটা দাগে ভাগ করার তাই আমি বিরোধী। কিন্তু বাংলাদেশের নাস্তিকরা অনলাইনকেন্দ্রীক বিতর্কে মোটামুটি দুইটি ভাগ হিসাবেই আবির্ভুত হয়েছে। এর একভাগের নাম যদি হয় ‘বাম নাস্তিক’ তো অপর ভাগ হলো ‘নও নাস্তিক’ (new atheists)। যদিও বাংলাদেশে বাম নাস্তিকদের মধ্যে কমিউনিস্ট, এনার্কিস্ট, পোস্ট মডার্নিস্ট, পোস্ট কলোনিয়ালিস্ট বিভিধ চিন্তার মানুষ আছে তাও আলোচনার খাতিরে তাদের সাধারণ মিলগুলোকেই আমরা ‘বাম নাস্তিকতা’র আওতায় আলাপ করবো। নও-নাস্তিক হিসাবে পরিচিতদের চিন্তাও আমার কাছে যথেষ্ট ডাইভার্স মনে হয়েছে, তবে সাম্প্রতিক সময়ে যেই সাধারণ বিষয়গুলাতে তারা একমত এবং বাম-নাস্তিকদের বিরুদ্ধে, সেই বিষয়গুলা আমরা গুরুত্ব দেবো। 
নাস্তিকতা যেহেতু খোদায় অবিশ্বাসের অধিক কিছু না তাই নাস্তিকতাবাদ বলতে জগতে একক কিছুর কল্পনা করা কঠিন। নাস্তিকতা প্রচার অথবা আস্তিকদের নাস্তিক বানানোর প্রচেষ্টা, অর্থাৎ কনভার্শন নাস্তিকতাবাদের একটা অংশ নিঃসন্দেহে। এরবাদে আর কি কি বস্তু নাস্তিকতাবাদের অন্তর্গত এবং বহির্ভুত হতে পারে তা নিয়া যেসব প্রস্তাব ও বিতর্ক হয়, এখন যেমন বাংলা ব্লগে হচ্ছে এটাকেও নাস্তিকতাবাদ বলা যেতে পারে। তবে সর্বপরি আন্তর্জাতিকভাবে এবং বাংলাদেশেও বর্তমানে ‘নাস্তিকতাবাদ’ একটা ফেনোমেনা। এই ফেনোমেনার সাথে ইসলামী সন্ত্রাসবাদের ফেনোমেনাটি একেবারে মুখোমুখি সংঘর্ষে লিপ্ত হয়েছে বাংলাদেশে। সন্ত্রাসীদের হাতে নাস্তিক খুন বাংলাদেশে এখন একটি সাধারণ ঘটনায় পরিণত হয়েছে। এই সংঘর্ষ আবার একটা বড় গ্লোবাল ফেনোমেনার অংশ। ইসলামী সন্ত্রাসবাদ পৃথিবীর অনেক দেশের জন্যেই বর্তমানে একটি নিরাপত্তা (security) সমস্যা। বাংলাদেশের জাতীয় নিরাপত্তার জন্যেও এই সন্ত্রাসবাদ হুমকিস্বরূপ। দেশ ও দুনিয়ার এই নিরাপত্তা সমস্যাটিকে মোকাবেলা করাও অনেক নাস্তিক ‘নাস্তিকতাবাদে’র কর্মসূচির অন্তর্ভুক্ত একটি বিষয় বলে মনে করেন, বিশেষ করে নও-নাস্তিকরা। বিল মাহের সাহেব যদিও নাস্তিকদের মধ্যে ‘খোদায় অবিশ্বাস’ একমাত্র মিল বলে রায় দিয়েছেন, কিন্তু সন্ত্রাসবাদের বিরুদ্ধে নিরাপত্তার রাজনীতিতে বিল মাহেরসহ অন্যান্য নও-নাস্তিকদের ‘নাস্তিকতাবাদে’ একটা মিল আছে। দেশ ও দুনিয়ার নিরাপত্তার স্বার্থে তারা শুধু ইসলামী সন্ত্রাসবাদ নয়, ইসলামের বিরুদ্ধেই একটা যুদ্ধ ঘোষনা করেছেন। এই নাস্তিকতাবাদের ডিসকোর্স হচ্ছে, বর্তমান পৃথিবীর সবচাইতে বড় বিপদ হলো - ইসলামবাদ, আর সবচাইতে নিরাপদ বস্তু হলো - নাস্তিকতাবাদ। অর্থাৎ, নিরাপত্তার রাজনীতি আমাদের আলোচ্য নাস্তিকতাবাদের অংশ হয়ে উঠেছে। যে নাস্তিকতাবাদ সন্ত্রাসের বিরুদ্ধে নিরাপত্তার রাজনীতি করে তাকেই ‘নিরাপদ নাস্তিকতাবাদ’ বলছি। কল্লা বাচিয়ে কিভাবে নিরাপদে নাস্তিকতা করা যায় তার কোন ফর্মুলা এই লেখায় দেয়া হবে না। বামপন্থীরাও ইসলামী মৌলবাদ ও সন্ত্রাসকে নিরাপত্তার জন্যে হুমকি বলেই মনে করে। কিন্তু যেহেতু বামপন্থীদের সুস্পষ্ট রাজনৈতিক দর্শন ও দৃষ্টিভঙ্গী এবং সেই অনুযায়ি কর্মসূচী আছে, তাই তারা নিরাপত্তার রাজনীতিকে ‘নাস্তিকতাবাদে’র মতো অস্পষ্ট কিছুর সাথে যুক্ত করেন না। জাতীয় নিরাপত্তার জন্যে মৌলবাদ ও সন্ত্রাসবাদকে তারা সমস্যা মনে করেন বটে, তবে নাস্তিকতাবাদ নামক কিছু দিয়ে অথবা পুরো ইসলামের বিরুদ্ধেই যুদ্ধ করে মৌলবাদ ও সন্ত্রাসবাদের মোকাবেলা করা সম্ভব নয় বলেই তাদের ধারনা। আর সাম্রাজ্যবাদী যুদ্ধকে ছাড় দিয়ে শুধু সন্ত্রাসবাদের সমালোচনা করা সন্ত্রাসবাদের শক্তিবৃদ্ধির নামান্তর বলেই তারা মনে করেন।

(চলবে)

