ক্রান্তিকালে গুরুর সঙ্গে নিজের বুঝাপড়া 


বাংলার হিন্দুরা পানিকে জল বলেন, মুসলমানরা জলকে পানি। কিন্তু বাংলার বাইরে সবাই, হিন্দু-মুসলমান উভয়েই পানি বলেন। এই জল-পানি নিয়ে বাংলার হিন্দু-মুসলমানরা একশ বছর লড়াই করছে। যাহা জল তাহাই পানি। যাহা পানি তাহাই জল। এখন আমাদের এখানে কি হচ্ছে। দেশের প্রকৃত সমস্যাগুলো, লড়াইয়ের যে ক্ষেত্রগুলো আছে সেখানে কেউ যেতে চাইছে না বলে কতগুলো প্রতীক তৈরি হয়েছে। যে কোন ইতিহাসকে দলীয়করণ করার এই যে অনুদারতা, অসত্যতা, এর কারণ ইতিহাস বলতে তারা জনগণের ইতিহাস বোঝেন না। বোঝেন দলের ইতিহাস, ব্যক্তির ইতিহাস। ইতিহাস তো জনগণের ইতিহাস হবে। কিন্তু এখানে নেতা এবং দলের ইতিহাস সবাই তুলে আনছেন। এর কারণ হচ্ছে, সংঘাতের আসল ক্ষেত্র থেকে, জনগণকে সংঘাতের প্রতীকে ফেরত নেয়া। যেমন আমরা বাঙালী না বাংলাদেশী, বাঙালি না মুসলমান? এগুলো একটা থেকে আর একটার বিরোধী নয়। আমরা যেমন বাঙালি, তেমনি বেশিরভাগ লোক মুসলমান। আমরা যেমন বাংলাদেশী তেমনি বাঙালিও। কিন্তু এগুলো তৈরি করা হচ্ছে, ক্ষমতার মালিকানা কে নেবে, এখান থেকেই ইতিহাস বিকৃতিটা সৃষ্টি করা হচ্ছে। - আহমদ ছফা (সাক্ষাৎকার, ফেব্রুয়ারী ১৯৯৯)
দেশের বৃহৎ দুই রাজনৈতিক দল যখন ‘উন্নয়নের জোয়ার’ আর ‘ডিজিটাল বাংলাদেশ’এর কথা বলেন তখন একেবারে ফাঁপা বুলি তো দেন না। তাদের সন্তানরা রাজপুত্র রাজকন্যার মতো সারা দেশ যেভাবে দাবিয়ে বেরান,পশ্চিমা রাষ্ট্রে যেভাবে তারা সম্পদ প্রতিপত্তি এবং খায় খাতির গড়ে তোলেন তাতে অন্তত স্বাধীনতার সুফল এই দুই দলের নেতৃস্থানীয় ব্যক্তিবর্গ যে ভোগ করেন না এইটা বলা বোধহয় ডাহা মিথ্যা কথাই হবে। এতে আমাদের সমস্যা কি?আমরা কি চেয়েছি স্বাধীনতার সুফল মুষ্টিমেয় কিছু মানুষ না বরং আপামর জনসাধারণ ভোগ করুক? এই চাওয়াটা অবশ্য অনৈতিক না। আমরা বাঙালিরা চাষার জাত। চাষ বাস আমাদের হাজার বছরের পেশা। যেই ফসলের জন্য শুধু ঘাম না রক্ত এবং ইজ্জত দিয়েছি সেই ফসল আমাদের ঘরে না উঠে যদি ওঠে মুষ্টিমেয় জোতদারের ঘরে আপত্তি এবং আক্ষেপ তাতে হওয়ারই কথা। স্বাধীনতার ফসল জনগণের সম্পত্তি, মুক্তিযুদ্ধে অংশ গ্রহণ করেছে বাঙলার আপামর গণমানুষ, স্বাধীনতার মালিকানাও তাই জনগণের, বিশেষ কোন দল বা শ্রেণীর না।.................................... গত ২০ বছর ধরে এই দুই দল মুক্তিযুদ্ধের ইতিহাস, মুক্তিযুদ্ধে অবদান, সর্বোপরি বাঙালির মুক্তিযুদ্ধের চেতনায় নিজ নিজ মালিকানা প্রতিষ্ঠার দ্বন্দে লিপ্ত। জনগণ, মুক্তিযুদ্ধ, মুক্তিযুদ্ধের চেতনা, মুক্তিযুদ্ধের ইতিহাস এই শব্দগুলোকে এরা এমন ভাবে ব্যাবহার করে যাতে মনে হয় এই দুই দল বাদে বাংলাদেশে প্রকৃত কোন দেশপ্রেমীক নাই, মুক্তিযোদ্ধা নাই, সর্বপোরি মানুষ নাই। জনগণকে মিথ্যা প্রতিশ্রুতি দিয়ে এই দুই দলই প্রতিনিয়ত ইস্ট ইন্ডিয়া কোম্পানির নতুন প্রতিরূপ কনকো, ফিলিপ্স, শেভরন, এশিয়া এনার্জি ইত্যাদি বহুজাতিক কোম্পানির সাথে আতাতে লিপ্ত। - পারভেজ আলম (মালিকানা, মে ২০১১)
জাতির একটা অর্থনৈতিক মেরুদণ্ড কোন সরকার তৈরি করতে পারে নি। পরিবর্তে এখানে একটা ট্রেডিং ক্লাস তৈরি হয়েছে এবং এ ট্রেডিং ক্লাসটা টিকে আছে, ট্রেডিং পলিটিক্স-এর কারণে। ট্রেডিং ব্যবসায়ীরা দু’ভাবে জনগণকে শোষণ করে। প্রথমত তারা যখন বাইরে কাচামাল রফতানি করে এবং দ্বিতীয়ত যখন বাইরে থেকে ফিনিসড গুডস আমদানি করে। সমস্ত বামদলগুলোকে একসাথে বসাবার চেষ্টা করেছি, মতবিনিময়ের ব্যবস্থা করতে চাইছি এবং বুদ্ধিজীবীদের দিয়ে একটা কিছু করাতে চাইছি। কিন্তু একবার যদি সুবিধাবাদের দিকে রাজনীতিটা চলে যায়, তবে সেখান থেকে রাজনীতিকে ফিরিয়ে আনা খুবই মুশকিল। বামপন্থীরা এখন যেটা করছে, তা হল, একটা অংশ হয়তো বিএনপি’র সাথে, অন্য অংশটি আওয়ামী লীগের এ্যালাইজ(allies)
হিশেবে কাজ করছে। এগুলো সবই আত্মধ্বংসী। -আহমদ ছফা (সাক্ষাৎকার, ফেব্রুয়ারী ১৯৯৯)
উপনিবেশ মোটামুটি তিন দিক দিয়ে পশ্চিমা শিল্প বিপ্লবে প্রত্যক্ষ ভুমিকা রেখেছে –
১। উপনিবেশ থেকে উপনিবেশক পেয়েছে কাঁচামাল।
২। উপনিবেশ থেকে উপনিবেশক পেয়েছে সস্তা শ্রম।
৩। উপনিবেশগুলোতে উপনিবেশক পেয়েছে নিজেদের প্রক্রিয়াজাত পণ্যের বাজার।
পশ্চিমা প্রথম দুনিয়ার সাথে বাংলাদেশের মতো তথাকথিত তৃতীয় দুনিয়ার রাষ্ট্রগুলোর অর্থনৈতিক সম্পর্ক এখন পর্যন্ত এই কাঠামো ঘিরেই আবর্তিত হচ্ছে। এক কালে মশলা আর মসলিন কাপড়ে ধনী বাংলাদেশকে গোলাম বানিয়ে সম্পদের পাহাড় গড়ে তুলেছে ব্রিটিশ উপনিবেশ। শুরুতে দেশীয় মশলা শিল্পের উপরে কর্তৃত্ব প্রতিষ্ঠা, দেশীয় পোষাক শিল্প ধ্বংস করে দেয়া, তারপরে বিরাট লাভের আফিম ব্যবসার জন্যে জোর করে আমাদের মাটি আর কৃষকের স্বস্তা শ্রম ব্যবহার করা, ইউরোপের শিল্প বিকাশের জন্যে দরকারি কাঁচামাল ‘নীল’ আমাদের মাটিতে আমাদের কৃষকদের দিয়ে চাষ করিয়ে নেয়া এবং সবশেষে নিজেদের উৎপাদিত পণ্যের বাজার হিসাবে আমাদের দেশকেই ব্যবহার করে ব্রিটিশরা দুনিয়ার সর্বশ্রেষ্ঠ শক্তিতে পরিণত হতে পেরেছিল। আমাদের রক্ত চুষেই ব্রিটিশ সাম্রাজ্য বেরে উঠেছিল, আমাদের রক্ত চুষেই মার্কিন সাম্রাজ্যবাদের টিকে থাকতে হবে। আর তাই আমার দেশের খনিজ সম্পদ আমার দেশের শ্রমিকদের দিয়ে স্বস্তায় তুলে নিয়ে বিপূল পরিমান লাভে আবার আমার দেশের বাজারেই তা বিক্রি করছে শেভরন, তাল্লো, অক্সিডেন্টালএর মতো নয়া ইস্ট ইন্ডিয়া কোম্পানিগুলো। আর সেই কাতারে যুক্ত হয়ে আরো বড় ধরণের লুটপাটের পায়তারা করছে কনকো ফিলিপস, এশিয়া এনার্জির মতো কোম্পানিগুলো। আর এদের যাবতিয় লুটপাটে সামান্য ভাগের বিনিময়ে জনগণের স্বার্থকে জলাঞ্জলি দিতে উঠেপরে লেগেছে আমাদের তথাকথিত গণতান্ত্রিক শাসক শ্রেনী। পশ্চিমা লুটপাটের সহযোগী এই নয়া মিরজাফর শ্রেণীর চরিত্র আমাদের উদঘাটন করতে হবে, বুঝে নিতে হবে নয়া উপনিবেশের সাথে এর খায় খাতিরের পেছনের কাহিনী। - পারভেজ আলম (জ্বালানি সম্পদের রাজনীতি, পক্ষ বিপক্ষ লক্ষ্য, নভেম্বর ২০১১)
আওয়ামীলীগএর জয়এর ভাগ যদি এই দেশের মানুষ না পায় তাইলে তার পরাজয়এর দায় এবং গ্লানিও এই দেশের মানুষ নেয়ার দরকার নাই। এই পরিস্থিতির পরিবর্তন হওয়া দরকার। এই নিদারুন বাস্তবতার পরিবর্তন হওয়া দরকার। সূদীর্ঘ মুক্তিসংগ্রামের পথ ধরে একাত্ত্বরের মুক্তিযুদ্ধ হইছে, খেটে খাওয়া শোষিত বাঙালির বিপ্লব ছিল একাত্ত্বরের মুক্তিযুদ্ধ। কিন্তু সেই বিপ্লব বেহাত হইছে। আর তাই স্বাধীন দেশের পতাকা, মানচিত্র, সংবিধান এবং সংসদ হইছে কিন্তু সূদীর্ঘকালের শোষন বঞ্চনার প্রাত্যহিক জীবানাচারের যেই নিদারুন বাস্তবতা সেই বাস্তবতার কোন পরিবর্তন হয়নাই।..................যতদিন আমরা আওয়ামীলীগএর পরাজয়এর দায় এবং গ্লানি এবং সেই আসন্ন পরাজয়এর উদ্বেগ নিজেদের করে নিবো ততদিন এই নিদারুন বাস্তবতার কোন পরিবর্তন হবেনা, মুক্তিযুদ্ধের মিথের মৃতদেহের উপর সত্যের পতাকা উড়বেনা, যুদ্ধাপরাধের বিচার হবেনা। আওয়ামীলীগএর পরাজয় সত্ত্বেও যেইদিন এই দেশের জনগণ জিতে যাবে সেইদিন বিপ্লব সম্পন্ন হবে। সুতরাং, আওয়ামীলীগএর পরাজয়ের বদলে জনগণের পরাজয় নিয়া উদ্বিগ্ন হন। আওয়ামীলীগএর পরাজয়েও যাতে জনগণের পরাজয় না হয় সেই লক্ষ্যে সত্য এবং মুক্তির কাজ জারি রাখেন। আর আরেকটা জিনিস মনে রাইখেন, জনগণের জয়ের লক্ষ্যে যারা কাজ করেনা ভবিষ্যত প্রজন্ম তাদেরকে রাজাকার হিসাবে চিহ্নিত করে। - পারভেজ আলম (আওয়ামীলীগের বিজয় যেকারনে আমাদের নয়, আগস্ট ২০১২) 
মার্কসবাদ যদি জগতে ব্যর্থও হয়,শ্রেণী সংগ্রাম তো ব্যর্থ হবার কথা নয়। মার্কসবাদকে যারা সমাজ পরিবর্তনের একমাত্র টুলস হিশেবে মনে করে এবং যারা দেখছেন যে তাদের টুলসটা আর কাজ করছে না,অনিবার্যভাবেই তখন তারা উদ্যম এবং আকাঙ্খা হারিয়ে ফেলবেন। কিন্তু মার্কসবাদ সমাজে কাজ না করলেও নির্যাতিত শ্রেণীর সংগ্রাম কি বসে থাকবে? -আহমদ ছফা (সাক্ষাৎকার, ফেব্রুয়ারী ১৯৯৯)
উপনিবেশ থেকে সস্তা কাঁচামাল, সস্তা শ্রম সংগ্রহ করে আবার উদ্ধৃত প্রক্রিয়াজাত পণ্যের বাজার হিসাবে উপনিবেশকেই ব্যবহার করা, এই করেই শিল্পবিপ্লবের চারা থেকে গাছ আর গাছ থেকে মহিরুহ হয়ে ওঠা। আধুনিক ইউরোপের ঐশ্বর্যময় কাহিনীতে আমরা বাঙালিরা ঘানিটানা দাস, সত্যিকারের প্রলেতারিয়েত, সাব অল্টার্ন, ফ্রাঞ্জ ফানো যারে বলছেন, “জগতের লাঞ্ছিত”। উপনিবেশে মানুষ নিজভূমেই হয় পরবাসী, নিজের জমির মালিকানাই যে শুধু তার থাকে না তা না, থাকে না নিজের শরীরের ওপর মালিকানা, সবশেষে নিজের মনের মালিকানা হারিয়ে সে হয় সত্যিকারের লাঞ্ছিত। ২৩ জুন, ১৭৫৭ সাল থেকে উপনিবেশের লাঞ্ছিত মানুষ হিসাবে নিজ ভূমি আর দেহ মনের মালিকানা হারানো বাঙালীর তারপর থেকে তাবৎ মুক্তিসংগ্রাম এই মালিকানার মুক্তিসংগ্রাম, নিজ ভূমি আর সত্ত্বার মালিকানা ফেরত পাওয়ার সংগ্রাম। পারভেজ আলম (মালিকানা, মে ২০১১)
বামপন্থীদের সংগ্রাম থেকেই বাঙালি জাতীয়তার বোধটি এখানেই অঙ্কুরিত হয়েছিল এবং তাদের নেতা ও কর্মীদের পরিচর্যায় তার বিকাশ। সেই কারণেই নানা অত্যাচার ও নির্যাতন তাদের এক সময় ভোগ করতে হয়েছে। শুনতে হয়েছে পাকিস্তান সংহতির শত্রু, বিদেশী গুপ্তচর, ইসলামের দুশমন ইত্যাদি অভিযোগ। কিন্তু সঠিক সময়ে সঠিক অবস্থান না নিতে পারার কারণে সে সবই ব্যর্থ হয়, সৃষ্টি হয় এক ব্যাপক গণবিচ্ছিন্নতা। আজ সেই গণবিচ্ছিন্নতারই ভিতরে রয়েছে এখনকার বামপন্থীরা। -আহমদ ছফা (সাক্ষাৎকার, ফেব্রুয়ারী ১৯৯৯)
এমন একটা সময়ে আমরা আজকে এই আলাপটা করছি, যখন পশ্চিমা আধিপত্ত্ববাদী সংস্কৃতি এবং ঔপনিবেশিক আগ্রাসনের বিরুদ্ধে আমাদের লড়াই করতে হচ্ছে। জার্মানিতে জাতীয়তাবাদের বিকাশ হইছিল ইউরোপিয় জাতিগুলার মধ্যে ঔপনিবেশিকতায় শ্রেষ্ঠত্বের বাসনা নিয়া, এর চরিত্র আধিপত্ত্ববাদী ও শোষনমূলক। অন্যদিকে বাঙলায় জাতীয়তাবাদের বিকাশ ঔপনিবেশিকতার বিরুদ্ধে লড়াই করতে গিয়া, ক্রম বি-উপনিবেশায়নের প্রক্রিয়ায়, এর চরিত্র সংগ্রামী ও বিপ্লবী। ‘জাতীয়তাবাদ’ শব্দটারে স্থানকাল নিরপেক্ষভাবে বিবেচনা করাটা একটা পশ্চিমা প্রভাবদুষ্ট ঔপনিবেশিক ফ্যালাসি মাত্র। তার উপর আমাদের অবস্থা এখন হইছে নিৎসের ‘গরু’র মতন, যেই গরুর কোন স্মরণশক্তি নাই, ভোগ আর ভোগের জাবর কাটা যার একমাত্র নির্বান। -পারভেজ আলম (গরুর কোন দুঃখ নাই, ফেব্রুয়ারী ২০১২)

