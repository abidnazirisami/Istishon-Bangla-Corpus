ব্লগার হত্যাকান্ডঃ হেফাজতে ইসলামের রাজনৈতিক ও ধর্মীয় অবস্থান 



মহানবীর অবমাননা অর্থাৎ ব্লাশফেমির অভিযোগ তুলে বাংলাদেশের সেকুলার ব্লগার ও শাহবাগ আন্দোলনের কর্মীদের বিরুদ্ধে ঘৃনা ছড়ানো ও তাদের ফাঁসির দাবিতে ২০১৩ সালে হেফাজতে ইসলাম যে আন্দোলন গড়ে তুলেছিল তার ধারাবাহিকতা এখনো অব্যাহত আছে। হেফাজতে ইসলামের এই আন্দোলন বাংলাদেশের ইতিহাসে একটি গুরুত্বপূর্ণ ঘটনা যার বহু বিচার বিশ্লেষন হয়েছে এবং ভবিষ্যতেও হবে। নাস্তিকতা ইস্যু হাজির করে ব্লগারদের ফাঁসির দাবি এবং হত্যাকান্ডে প্ররোচনা দেয়ার সূত্রপাত জাতীয়ভাবে তাদের মাধ্যমেই শুরু হয়েছে। এই ঘটনাটির একটি পুঙ্খানুপুঙ্খ বিচার বিশ্লেষন করা দরকার, যা এই লেখায় খুব সামান্যই করা হবে। এই লেখার মূল উদ্দেশ্য চলমান ব্লগার হত্যাকান্ড বিষয়ে হেফাজতে ইসলামে’র রাজনৈতিক, ধর্মতাত্ত্বিক ও আইনগত অবস্থানের একটি তুলনামূলক আলোচনা করা। 
শুরুতেই আইনগত দিক বিবেচনা করা যাক। ব্লাশফেমির অপরাধে ফাঁসির দাবিতে হেফাজতে ইসলামের আইনগত অবস্থান সুস্পষ্ট। তারা বাংলাদেশের আইনেই নাস্তিক ব্লগারদের ফাঁসির বিধান চান। কিন্তু ব্লাশফেমির অপরাধে মৃতুদন্ডের এই দাবির উৎস হিসাবে তারা ইসলামী আইনকে হাজির করেছেন। হেফাজতে ইসলামের আমির আল্লামা আহমেদ শফি এক জনসভায় বলেছিলেন যে নাস্তিকদের হত্যা করা ওয়াজিব হয়ে গেছে। তার পরিচালিত হাটহাজারি মাদ্রাসা যা হেফাজতে ইসলামের মূল ঘাটি, সেখান থেকে “মহানবী (সা.)কে কটাক্ষকারীর শরয়ী বিধান” নামে একটি ফতোয়া জারি করা হয়েছিল যাতে কোরান, হাদিস, ইজমা ও বিভিন্ন মজহাবের অবস্থান ব্যাখ্যা করার মাধ্যমে মহানবীর কটাক্ষকারীদের একমাত্র সাজা মৃত্যুদন্ড দাবি করা হয়েছে। পুরো ফতোয়াটি নিয়েই বিশদ আলোচনার দরকার আছে, কিন্তু এই লেখায় পুরোটা করা সম্ভব হবে কি না নিশ্চিত নই। শুরুতে ফতোয়ায় উল্লেখিত হাদিস অংশটুকু নিয়ে আলোচনা করবো। ইসলামী আইনের ক্ষেত্রে হাদিসই প্রধান ব্যবহারিক উৎস, কারণ হাদিসগুলাতে পরিস্কার শাস্তির বিধান পাওয়া যায়। পাশাপাশি ফতোয়ার উল্লেখিত একটি হাদিস কটুক্তিকারীদের বিচার বহির্ভুত হত্যাকান্ডের পক্ষে সমর্থন দেয়, যা হেফাজতে ইসলামের আইনগত ও রাজনৈতিক অবস্থানের মধ্যে তুলনামূলক আলোচনা করতে আমাদেরকে সহায়তা করবে। হাদিস দুটি ফতোয়া থেকে সরাসরি কপি করে দিলাম - 
১. ইমাম নাসাঈ (রাহ.) হযরত আনাস( রাযি.) এর সূত্রে সহীহ সনদে বর্ণনা করেন-
“নবী করীম (সা.) (মক্কা বিজয়ের সময়) মক্কাতে প্রবেশ করেন, তখন তাঁর মাথায় টুপি ছিলো। তাঁকে সংবাদ দেয়া হলো, ইবনে খতল (যে রসূল (সা.)কে বিভিন্নভাবে কষ্ট দিতো) কাবার গিলাফ জড়িয়ে আছে। তিনি নির্দেশ দিলেন, তোমরা তাকে হত্যা কর।” (সুনানে নাসাঈ: হাদীস নং ২৮৬৭)
২. ইমাম আবু দাউদ (রাহ.) হযরত আলী (রা.) এর সূত্রে বর্ণনা করেন-
“এক ইয়াহুদী নারী নবী করীম (সা.)কে গাল-মন্দ করতো এবং তাঁর সমালোচনা করতো। একদিন এক ব্যক্তি তাকে শ্বাসরুদ্ধ করে হত্যা করে। তখন রসূল (সা.) তার রক্ত মূল্য বাতিল ঘোষণা করেন।” (সুনানে আবু দাউদ: হাদীস নং ৪৩৬৪)
হাদিস দুটির নিচে ফতোয়ার লেখকদ্বয় বলেছেন -উপরিউক্ত হাদীসসমূহ থেকে প্রতীয়মান হয় যে, যারা রসূলুল্লাহ (সা.)কে কোনভাবে কষ্ট দিবে তাদের বিধান হলো মৃত্যুদন্ড। প্রথম হাদীসে রসূল (সা.) হত্যা করার নির্দেশ দিয়েছেন এবং দ্বিতীয় হাদীসও আলোচ্যবিষয়ে সুস্পষ্ট।
এবার হাদিস দুইটি বিচার বিশ্লেষন করা যাক। প্রথম হাদিসে মক্কা বিজয়ের সময়কার একটি ঘটনা বর্ণনা করা হয়েছে, যেখানে দেখা যাচ্ছে যে ইবনে খতল নামে একজন ব্যক্তির বিরুদ্ধে মহানবী হত্যাকান্ডের নির্দেশ দিয়েছেন। কিন্তু কোন অপরাধে এই শাস্তি? হেফাজতে ইসলামের ফতোয়ায় উল্লেখিত হাদিসটিতে ইবনে খতলের নামের পাশে ব্রাকেটের মধ্যে বলা হয়েছে যে এই ব্যক্তি মহানবীকে বিভিন্ন সময়ে কস্ট দিতো। ব্রাকেটের এই কথাটুকু ফতোয়া লেখকদের মতামত, সুনানে নাসাই গ্রন্থের মূল হাদিসটিতে এই মতামত দেয়া নাই। সুনানে নাসাই গ্রন্থে মহানবীর কটুক্তিকারীদের শাস্তির কোন অধ্যায়েও এই হাদিসটি উল্লেখ করা নাই, হাদিসটি বরং হজ্জ বিষয়ক অধ্যায়ের অন্তর্গত। সরাসরি সুনানে নাসাই হাদিস গ্রন্থটি থেকে এই হাদিসটি পড়লে তাই কারো পক্ষেই এই স্বিদ্ধান্তে উপনিত হওয়া সম্ভব নয় যে এই হাদিসটি মহানবীর বিরুদ্ধে কটুক্তিকারী তথা ব্লাশফেমারদের শাস্তি হতে পারে। বুখারি শরিফেও এই হাদিসটি আছে, তাতেও এই হাদিসটিকে ব্লাশফেমির শাস্তি হিসাবে উল্লেখ করা নাই। ইমাম বুখারিও হাদিসটিকে রেখেছেন হজ্জ বিষয়ক অধ্যায়ে। অর্থাৎ, বুখারি শরিফ মোতাবেক, এই হাদিসের সাথে ব্লাশফেমির নয়, হজ্জ সংশ্লিষ্ট কোন অপরাধের সম্পর্ক আছে। সবচাইতে পুরাতন হাদিস গ্রন্থ বলে স্বিকৃত ইমাম মালিকের ‘মুয়াত্তা’র মধ্যেও এই হাদিসটি আছে। মুয়াত্তায় উল্লেখিত হাদিসটি বুখারি বা নাসাই-এর উল্লেখিত হাদিসের মতো মহানবীর হত্যার নির্দেশের মধ্যে দিয়ে শেষ হয় নাই। আরেকটি বাড়তি লাইন আছে যাতে বলা হয়েছে “ আল্লাহর নবী, তার উপর শান্তি বর্ষিত হোক, তিনি ঐ সময় ইহরাম পরিহিত অবস্থায় ছিলেন না, এবং আল্লাহই ভালো জানেন”। মুয়াত্তার এই হাদিস থেকে পরিস্কার বুঝা যায় যে ইমাম মালিকের সময়ে এই হাদিসটির মূল আলোচনা ছিল হজ্জের সময় অথবা মক্কা নগরি কিংবা কা’বা শরিফের নিকটে হত্যাকান্ডের বৈধতা সম্পর্কে। 
এই বৈধতার আলোচনাটি তৎকালিন সময়কার উমাইয়া খেলাফত বিরোধী বিভিন্ন আন্দোলনের সাথে যুক্ত বিতর্কের অন্তর্ভুক্ত হতে পারে। সিরিয়া নিবাসী উমাইয়া খলিফা আবদ আল মালিক ইবনে মারওয়ান তার সেনাপতি হাজ্জাজ বিন ইউসুফ-কে ৬৯২ সালে মক্কা নিবাসী বিদ্রোহী খলিফা আবদুল্লাহ ইবনে জুবায়েরকে শায়েস্তা করতে পাঠান। হাজ্জাজ বিন ইউসুফ শুরুতে মক্কা অবরোধ করেন এবং শেষ পর্যন্ত ক্যাটাপাল্ট (পাথর ছোড়ার কামান) ব্যবহার করে মক্কা নগরিতে হামলা চালান যা হজ্জের মাস পর্যন্ত অব্যাহত ছিল এবং কাবার নিকটেই সম্মুখ যুদ্ধে আবদুল্লাহ ইবনে জুবায়ের এবং বিদ্রোহীদের হত্যা করা হয়। এই ঘটনার প্রায় প্রায় বিশ বছর পর ইমাম মালিক ইবনে আনাস মদিনায় জন্মগ্রহণ করেন এবং তার জীবদ্দসায় উমাইয়া বিরোধী বিদ্রোহ ছিল তুঙ্গে এবং এক পর্যায়ে আব্বাসিয়রা ক্ষমতা দখল করতে সক্ষম হয়। আবদুল্লাহ ইবনে জুবায়ের ছিলেন বিখ্যাত সাহাবি জুবায়ের ইবনা আওয়াম-এর পুত্র এবং মহানবীর হিজরতের পর মদিনায় জন্ম হওয়া প্রথম মুসলিম। কারবালায় ইমাম হুসেইনের হত্যাকান্ডের মতোই মক্কায় তার হত্যাকান্ড উমাইয়া বিরোধী বিদ্রোহীদের রাজনৈতিক প্রচারণায় ব্যবহৃত হতো। উমাইয়ারা খুব সম্ভবত ইবনে খতলের হত্যাকান্ডের নির্দেশ সম্বলিত এই কাহিনিটি মক্কায় হজ্জের মাসে তাদের চালানো হত্যাকান্ডের বৈধতার পক্ষে প্রমান হিসাবে ব্যবহার করেছিল। ইমাম মালিক হয়তো সেই বিতর্কের অংশ হিসাবেই হাদিসটি উল্লেখ করেছেন। এই ঐতিহাসিক প্রেক্ষাপট সম্বন্ধে কারো সন্দেহ থাকলেও মুয়াত্তা, বুখারি শরিফ এবং সুনানে নাসাই হাদিস গ্রন্থ থেকে এই ব্যাপারে নিশ্চিত হওয়া যায় যে এই হাদিসটি মূলত হজ্জের মাসে হত্যাকান্ড সম্পর্কৃত, হাটহাজারি মাদ্রাসার ফতোয়ায় উল্লেখিত ব্লাশফেমি ও এপোস্টেসির বিচারের সাথে নয়।
তাহলে হাটহাজারি মাদ্রাসার এই বিবেচনার উৎস কি? এসব হাদিস গ্রন্থে না হলেও ইবনে ইসহাকের লেখা মহানবীর জীবনি ‘সিরাত রাসুলুল্লাহ’য় ইবনে খতলের যেসব অপরাধের বিবরণ পাওয়া যায় তার মধ্যে ইসলাম ত্যাগ (এপোস্টেসি)ও আছে এবং তার দুই দাসী মহানবীর কটুক্তি (ব্লাশফেমি)র অপরাধে দোষি ছিল বলে উল্লেখ করা হয়েছে। খুব সম্ভবত এই সিরাত গ্রন্থই হাটহাজারির বিবেচনার উৎস। সিরাত রাসুলুল্লাহর কাহিনী মোতাবেক ইবনে খতল নামক একজন ব্যক্তি ইসলাম ধর্ম গ্রহণ করেছিলেন। মহানবী তাকে আনসারদের একটি গোত্রের কাছে যাকাত তুলতে পাঠান। যাত্রাপথে এক জায়গায় বিশ্রাম করার সময় ইবনে খতল তার একজন কর্মচারিকে একটি ছাগল জবাই করে রান্না করার নির্দেশ দিয়ে ঘুমিয়ে পড়েন। ঘুম থেকে উঠে যখন তিনি দেখেন যে তার নির্দেশ পালন হয় নাই তখন রাগের মাথায় ঐ কর্মচারীকে হত্যা করেন। ঐ কর্মচারী ছিল একজন মুক্ত দাস এবং মুসলমান। এই হত্যাকান্ডের শাস্তি থেকে বাঁচতে ইবনে খতল মুহাম্মদের পক্ষ তথা ইসলাম ত্যাগ করে। সিরাত রাসুলাল্লাহ’র কাহিনী মোতাবেক ইবনে খতলকে হত্যা করা হয়েছিল এবং সেইসাথে তার দুই দাসীকেও হত্যা করা হয়েছিল যারা মহানবীর বিরুদ্ধে গান গেয়ে কুৎসা রটাতো। এই দুই দাসীর মধ্যে একজনের নাম উল্লেখ করা হয়েছে ‘ফারতানা’। 
কিন্তু সিরাত গ্রন্থের বিবেচনাই যদি গ্রহণ করা হবে তাহলে হাটহাজারি মাদ্রাসার এই ফতোয়ায় সোর্স হিসাবে তা উল্লেখ নাই কেনো? খুব সম্ভবত ইসলামী আইনের উৎস হিসাবে সিরাত গ্রন্থগুলোর অথরিটি প্রশ্নবিদ্ধ বলেই তারা তা উল্লেখ করে নাই। কিন্তু সুনানে নাসাই যেহেতু ‘সহি ছয়’ কথিত হাদিস গ্রন্থগুলোর একটি তাই এই গ্রন্থের হাদিস উল্লেখ করেছে। কিন্তু এই গ্রন্থের হজ্জ সংক্রান্ত অধ্যায়ের হাদিসের মধ্যে ইবনে ইসহাকের সিরাত গ্রন্থের বিবেচনা ব্রাকেটে আবদ্ধ করে ঢুকিয়ে দিয়েছে। যেহেতু বাংলাদেশের অধিকাংশ মানুষই ইসলামী আইন সম্বন্ধে ধারণা রাখে খুব কম, তাই এই ধরণের অসৎ পান্ডিত্বের কারণে বাংলাদেশী ওলামাদের কোন প্রশ্নের মুখে পড়তে হয় না। ইবনে ইসহাকের সিরাত গ্রন্থটিকে ইতিহাস ও আইনের উৎস হিসাবে বিবেচনা করা বুদ্ধিমানের কাজ নয় এই বিষয়ে শুধু সেকুলার ইতিহাস গবেষনাকারীরাই নয় বরং বহু মুসলিম আলেম ওলামাও একমত। যদি তার উল্লেখিত এই কাহিনিটি পুরোপুরি সত্যও হয়ে থাকে তারপরেও এর মাধ্যমে আসলে এপোস্টেসির শাস্তি সম্বন্ধে নিশ্চিত হওয়া যায় না। কারণ, এই কাহিনী অনুসারেও তার প্রথম ও প্রধান অপরাধ ছিল হত্যাকান্ড, এপোস্টেসি নয়। ইবনে খতল যেহেতু একজন মুক্ত ও মুসলমান ব্যক্তিকে হত্যা করেছিলেন তাই অবধারিতভাবেই তার শাস্তি ছিল মৃত্যুদন্ড। আরেকটি বিষয় খেয়াল রাখা দরকার যে, মক্কা বিজয়ের সময় মহানবী সাধারণ ক্ষমা ঘোষনা করলেও হত্যার নির্দেশ দিয়েছেন এমন যে কয়জন ব্যক্তির নাম পাওয়া যায় তার মধ্যে আবদুল্লাহ সা’দ নামের একজন ব্যক্তির বিরুদ্ধেও এপোস্টেসির অভিযোগ ছিল। উল্লেখ করা দরকার যে, আবদুল্লাহ সা’দকে ক্ষমা করে দেয়া হয়েছিল। (চলবে) 
( সিরিজ লেখা এবং সামনের পর্বে আরো বিস্তারিত থাকবে। সবদিক বিবেচনায় পোস্টে আলোচ্য বিষয়ের বাইরে ভিন্ন কোন আলোচনা কামনা করছি না)
তথ্যসূত্রঃhttp://www.darululoom-hathazari.com/bangla/fotowa_cat.phphttp://ahadith.co.uk/searchresults.php?page=411&q=she+asked+Allah+a+son&...http://www.gowister.com/hadith/nasai/2878/http://www.searchtruth.com/searchHadith.php?keyword=Ibn+Khatal&translato...

