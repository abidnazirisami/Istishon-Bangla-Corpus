বঙ্গবন্ধুকে আওয়ামী শ্রেণীস্বার্থ মুক্ত হওয়া দরকার যে কারনে


“অনুন্নত রাষ্ট্রের (সাবেক উপনিবেশ) বুর্জোয়া স্বৈরতন্ত্রের মূল শক্তি একজন জনপ্রিয় নেতার অস্তিত্ব, এই নেতার উপর নির্ভর করে এই শ্রেণী শক্তিশালী হয়। আমরা জানি যে, উন্নত রাষ্ট্রগুলোতে বুর্জোয়া রাষ্ট্রযন্ত্রের মূল ভিত্তি বুর্জোয়াদের অর্থনৈতিক শক্তি। কিন্তু উপনিবেশ থেকে জন্ম নেয়া অনুন্নত রাষ্ট্রের ঘটনা ভিন্ন, এসব রাষ্ট্রে বুর্জোয়াদের নির্ভর করতে হয় তাদের জনপ্রিয় নেতার উপর, যেই নেতা মূলত তার নৈতিক চরিত্রের জন্যে জনপ্রিয় হন। এই নেতার ছায়ায় থেকে নতুন জন্ম নেয়া এসব রাষ্ট্রের দরিদ্র, মধ্যবিত্ত্ব বু্র্জোয়ারা ধনি হওয়ার মিশনে নামেন”। - পিটফল অফ দি ন্যাশনাল কনসাশনেস, ফ্রানৎস ফাঁনো
সহযোদ্ধা এবং সহব্লগার আনিস রায়হান সম্প্রতি বঙ্গবন্ধু শেখ মুজিবুর রহমানের কিছু ভুমিকার সমালোচনা করে একটি স্ট্যাটাস দিয়েছেন। তবে স্ট্যাটাসটি শুরু হয়েছে অনলাইন আওয়ামীলীগারদের বঙ্গবন্ধুর মহত্ব প্রচারের বিষয়টি উল্লেখ করে। অর্থাৎ আনিস বঙ্গবন্ধু বিষয়ে প্রচারিত অনলাইন আওয়ামী ডিসকোর্সের বাইরে একটা মতামত দিতে চাচ্ছেন। আমি স্ট্যাটাস পড়ে বললাম, ঠিকাছে কিন্তু বঙ্গবন্ধুর বিষয়ে আরো সাবধানে কথাবার্তা বলতে হবে। কিন্তু বলে তারপরে ঠিকমতো বুঝাতে পারলাম না কি ধরণের সাবধানতা অবলম্বন করতে হবে। সমাজে টিকে থেকে কোথায় কোন কথা বলতে হয় সেইটুকু আক্কেল জ্ঞান হওয়ার পরে আমরা শহুরে সুচতুর মধ্যবিত্ত্ব বুর্জোয়ারা খুব সহজেই ‘সাবধান’ হয়ে যেতে পারি। ব্যাপারটা অনেকটা প্রবৃত্তির মতো হয়ে গেছে। আনিস রায়হান এটা শিখেনাই বুঝা যায়। সে এখনো একজন অপরিণত বুর্জোয়া। তাই বঙ্গবন্ধুকে নিয়া লিখতে গিয়া উপযুক্ত সাবধানতা অবলম্বন করে নাই। 
সাবধানতা কি রকম হতে পারে তার বিচার করার আগে আগে সাবধানতা কেনো অবলম্বন করতে হবে সেটা বুঝা দরকার। দুইট কারনের উল্লেখ করা যায়। প্রথমত, বাংলাদেশে বঙ্গবন্ধু বিষয়ে বহু মানুষের আবেগ অত্যন্ত প্রবল। অনেক বাঙালি মুসলিমকে চিনি যারা দুইজন ব্যক্তির সমালোচনা অথবা অসম্মান সহ্য করতে পারেন না, একজন হলেন মহানবী অপরজন হচ্ছেন বঙ্গবন্ধু। জাতীয় মুক্তি সংগ্রামের নেতা হিসাবে বঙ্গবন্ধু একজন ব্যক্তির চেয়ে বেশি কিছু, জাতীয় চেতনার প্রতিক হয়ে ওঠেন। দ্বিতীয়ত, বঙ্গবন্ধুর বিরুদ্ধে যারা সমালোচনার নামে রাজনৈতিক প্রয়োজনে মিথ্যাচার করেন ও প্রোপাগান্ডা ছড়ান তাদেরকে শক্তিশালী করার একটা ভয় আছে। কিন্তু তাই বলে বঙ্গবন্ধুর সমালোচনা করা বন্ধ করার কোন কারন নাই, বরং তার রাজনৈতিক নেতৃত্বের সঠিক সমালোচনা না করে বাংলাদেশ সামনে আগাতে পারবে কিনা সন্দেহ আছে। সেইসাথে বঙ্গবন্ধুর সমালোচনা করলেই যারা গলা টিপতে আসেন, ছাগু ট্যাগ দিতে আসেন তাদের শ্রেণী চরিত্র সম্বন্ধেও পরিস্কার ধারণা রাখা দরকার। এদের সাথে বঙ্গবন্ধুর সম্পর্কটা বুঝা আরো বেশি গুরুত্বপূর্ণ। ফ্রানৎস ফাঁনোর স্মরণ করলাম কম কথাতে সেইটা বুঝাতেই। পিটফল অব দি ন্যাশনাল কনসাশনেস হলো ফাঁনোর বিখ্যাত বই ‘রেচেড অব দি আর্থ’এর একটি অধ্যায়। উপনিবেশ হতে সদ্য স্বাধীন রাষ্ট্রগুলার বুর্জোয়াদের শ্রেণী চরিত্র বিশ্লেষনে এই অধ্যায়টি অমূল্য। এই বুর্জোয়াদের শক্তির উৎস ‘জনপ্রিয় নেতা’। কারন পশ্চিমা বুর্জোয়াদের মতো তাদের অর্থনৈতিক শক্তি নাই, তারা দরিদ্র ও অপরিণত বুর্জোয়া। এবং তাদের মিশন ধনি বুর্জোয়া হওয়া, তবে পরিণত হওয়া নয় কারণ এই বিষয়ে তাদের কোন ধারণা নাই। জনপ্রিয় নেতার শক্তিতেই তারা রাজনীতি করেন। এই নেতার ইমেজ রক্ষায় তারা উগ্র, কিন্তু এই নেতার সঠিক সমালোচনার মধ্য দিয়া সামনে আগানের রাস্তা খোঁজার প্রচেষ্টা তাদের নাই। বাংলাদেশ কোথায় পথ হারাইছিলো সেই খোঁজ না নিলে ঠিক পথ খুঁজে পাওয়া যাবেনা। সেই চেষ্টা তাদের নাই। অনলাইন আওয়ামীলীগারদের চরিত্রও এই। এদের অনেকেই বিখ্যাত চটি সাহিত্যিক, কেউ মাস্তান, কেউ গালিবাজ, যার মধ্যে এইসবগুলা গুন আছে সেতো অনলাইন আওয়ামী সেলিব্রেটি। কিন্তু বঙ্গবন্ধু এবং মুক্তিযুদ্ধ থেকে শক্তি নিয়ে এরা বহাল তবিয়তে টিকে আছে, দাপটে অনলাইন জগৎ শাসন করছে। আওয়ামীলীগের চুনোপুটি থেকে শুরু করে সভানেত্রীকেও বঙ্গবন্ধুর শক্তির উপর নির্ভর করে রাজনীতি করতে হয়, বঙ্গবন্ধু বিগত হওয়ার এতোদিন পরেও। 
“The leader is all the more necessary in that there is no party” –
Frantz Fanon
পার্টি না থাকা বলতে ফাঁনো কি বুঝাইছেন সেই আলাপে যাওয়ার আগে আহমদ ছফা’কে একবার স্মরণ করতে চাই। ফাঁনো মূলত উপনিবেশ থেকে সদ্য স্বাধীনতা প্রাপ্ত রাষ্ট্রগুলোর রাজনৈতিক নেতৃত্বের শ্রেণী চরিত্র নিয়া একটি গড়পরতা থিসিস তৈরি করেছেন। আর ছফা বাংলাদেশের প্রেক্ষাপটে এই শ্রেণীটাকে চিহ্নিত করতে পেরেছিলেন। ছফার ভাষায় এই শ্রেণীটি মুক্তিযুদ্ধের পর পর “আওয়ামীলীগের রাজনৈতিক দৌলতে দুধের সড়ের মতো ভেসে উঠেছিলো’। দেশের মানুষকে দারিদ্রে নিমজ্জিত রেখে এই শ্রেণীটির হঠাৎ ধনি হওয়াটা এতোটাই চোখে পরার মতো ছিলো যার সাথে দুধের সড়ের মতো ভেসে ওঠার তুলনাটা খুবি জুতসই। জনগণের চোখে তা ধরা পরতে সময় লাগে নাই। মুক্তিযুদ্ধে আওয়ামীলীগের গুরুত্বপূর্ণ অবদান থাকলেও খুবি দ্রুত এই দলটির প্রতি জনগণের আস্থাহীণতার কারন বুঝতে তাই কষ্ট করতে হয়না। বঙ্গবন্ধুর পরিস্থিতিও খানিকটা বুঝা হয়। তিনি চোরের দল পাইছেন বলে আক্ষেপ করেও কেনো চোরের দল ত্যাগ করতে পারেন নাই সেই ট্রাজেডি বুঝতেও ফাঁনোর থিসিস আমাদের দরকার। আবারো তাই ফাঁনোর উদ্ধৃতি দেয়া যাক - 
“জনগণের কাছে এই জনপ্রিয় নেতা একজন আধা-বাস্তব চরিত্র, একজন জীবন্ত কিংবদন্তী, যিনি ঔপনিবেশিক শক্তি এবং পরাধীনতার বিরুদ্ধে দীর্ঘদিন সংগ্রাম করেছেন। জনগণ এই দেশপ্রেমী নেতার উপর নিজেদের স্বপ্ন এবং বিশ্বাস অর্পন করে। স্বাধীনতার পূর্বে এই নেতা একটু একটু করে হয়ে ওঠেন জনগণের মুক্তি, রাজনৈতিক স্বাধীনতা এবং জাতীয় সম্মানের মূর্ত প্রতিক। কিন্তু স্বাধীনতা অর্জিত হওয়ার পর থেকেই পরিস্থিতি বদলে যেতে থাকে। জনগণের পবিত্র হাতে রুটি, রুজি এবং রাষ্ট্রের মালিকানা তুলে দেয়ার বদলে নেতা এইসময় তার আসল অবস্থান প্রকাশ করেন, আর তা হচ্ছে নয়া রাষ্ট্রের বুর্জোয়া মুনাফাখোড় যারা মুক্তি সংগ্রাম থেকে মুনাফা তুলে নেয়ার জন্যে অধৈর্য্য হয়ে আছে তিনি আসলে তাদের জেনারেল প্রেসিডেন্ট”। - পিটফল অফ দি ন্যাশনাল কনসাশনেস
বঙ্গবন্ধু কি তাইলে নেহায়েতই আওয়ামী চোরেদের নেতা। সেটা বুঝলে ফাঁনোকে ভুল বোঝা হবে। ফ্রানৎস ফাঁনোর উপর মার্ক্সিস্ট প্রভাব প্রবল ছিলো। উপনিবেশের জনগণের মুক্তি সংগ্রামের রাজনীতিকে তিনি পুরোদোস্তুর শ্রেণী সংগ্রামের জায়গা থেকে ব্যাখ্যা করেছেন। বঙ্গবন্ধু মানুষ হিশাবে কেমন সেটা এক আলাপ, কিন্তু শ্রেণীগতভাবে তিনি শেষ পর্যন্ত কাদের নেতায় পরিনত হয়েছিলেন সেটাই বাস্তব রাজনীতির কথা। কিন্তু তিনিতো জাতীয় মুক্তি সংগ্রামের প্রতিকও বটে, তাইলে আওয়ামী শ্রেণী রাজনীতির বলয় থেকে বঙ্গবন্ধুকে মুক্ত করে এদেশের গণমানুষের নেতা অথবা প্রতিকে কিভাবে পরিণত করা যায়? তার জন্যে প্রথমেই বঙ্গবন্ধুকে তাবৎ মিথ এবং কিংবদন্তি থেকে মুক্ত করে সঠিক ইতিহাসের আলোকে বিচার করতে হবে। এই কাজটা আওয়ামীলীগ করতে দিতে চায়না। বরং বঙ্গবন্ধুর আধা বাস্তব চরিত্র বিক্রি করে, এবং সেই চরিত্র রক্ষা করেই তাদের মিশন সাক্সেসফুল করতে হয়, হবে। বঙ্গবন্ধুর ট্রাজেডিটুকু বুঝতে ফ্রানৎস ফাঁনোর আরো কিছু উক্তি তুলে না ধরলেই না। 
“এই নেতা অবশ্য অনেকক্ষেত্রেই জনগণের স্বার্থের প্রশ্নে তার উদ্দেশ্য এবং ঘোষনার ক্ষেত্রে সৎ। কিন্তু তার পদক্ষেপ ও কর্মসূচিগুলো ক্রমেই তাকে পরিণত করে নয়া বুর্জোয়া এবং প্রাক্তন ঔপনিবেশিক প্রভুদের স্বার্থের একজন রক্ষক। হৃদয়ের যেই সততা, যা ছিল তার প্রধানতম গুন, সেই সততার বলে তিনি একদিন জনগনের মন জয় করেছিলেন, সেই সততা একটু একটু করে নাই হতে থাকে। জনগণের সাথে তার দুরত্ব বৃদ্ধি পেতে থাকে, এক পর্যায়ে জনগণের সাথে তার আর কোন সম্পর্ক এবং যোগাযোগ থাকেনা। জনগণের প্রতিবাদকে এসময় তিনি অবিশ্বাসের চোখে দেখতে থাকেন। তিনি বিশ্বাস করতে শুরু করেন যে জনগণ তার কর্তৃত্বকে ঘৃনা করছে এবং তার দীর্ঘদিনের অবদান ও ত্যাগকে প্রশ্নবিদ্ধ করছে”। - পিটফল অফ দি ন্যাশনাল কনসাশনেস 
উল্লেখ্যযে ফাঁনোর রেচেড অফ দি আর্থ প্রকাশ পায় বাংলাদেশের মুক্তিযুদ্ধের এক দশক আগে, ১৯৬১ সালে। বঙ্গবন্ধুকে তিনি আদৌ চিনতেন বলে মনে হয়না। কারন এই বই প্রকাশের কিছুকাল পরেই ফাঁনো মৃত্যুবরণ করেন। আর এই কারনেই ফাঁনো আমাদের কাছে এতোটা গুরুত্বপূর্ণ। তিনি আফ্রিকার বিভিন্ন রাষ্ট্রের উপনিবেশ বিরোধী মুক্তিসংগ্রামের পক্ষে মৃত্যুর পূর্ব পর্যন্ত কথা বলেছেন, সরাসরি আলজেরিয়ার মুক্তি সংগ্রামের অংশগ্রহণ করেছেন। তার চোখের সামনে বেশকিছু আফ্রিকান রাষ্ট্র স্বাধীন হয়েছে। আবার উপনিবেশ থেকে স্বাধীন হয়েই পরেছে নয়া উপনিবেশের খপ্পরে। নয়া উপনিবেশকে সবার আগে যে অল্পকয়েকজন মানুষ চিনতে পেরেছিলেন ফাঁনো তাদের অন্যতম। এই কারনেই উপনিবেশ থেকে স্বাধীন হওয়া রাষ্ট্রগুলাতেও কিভাবে নয়া উপনিবেশ টিকে থাকে তা নিয়া তিনি চিন্তিত ছিলেন, এবং উত্তরে যা যা লিখে গেছেন তা আমাদের মতো সাবেক উপনিবেশ হিশাবে পরিচিত ভুখন্ডগুলার জন্যে অত্যন্ত গুরুত্বপূর্ণ। বিশেষ করে আমরা যারা নিজেদের গণপ্রজাতন্ত্রী দাবি করে থাকি। ফাঁনো জনপ্রিয় নেতার যে থিসিস লিখেছেন পিটফল অফ দি ন্যাশনাল কনসাশনেস অধ্যায়ে তা শুধু বঙ্গবন্ধুকে বুঝতে কিংবা আওয়ামীলীগকে বুঝতে আমাদের সহায়ক হবে তাই না, বরং বিএনপির রাজনীতি বুঝতেও সুবিধা হবে, সুবিধা হবে এদের শ্রেণী চরিত্র সম্বন্ধে পরিস্কার ধারণা লাভ করতে। আর এই কারনেই বঙ্গবন্ধুর সমালোচনা করতে গেলে এখনো উপযুক্ত সাবধানতা অবলম্বন না করে উপায় নাই। রাজনৈতিক বিশ্লেষনের নামে বহু ময়লা জমা আছে, সেগুলা আগে পরিস্কার করতে হবে। 

