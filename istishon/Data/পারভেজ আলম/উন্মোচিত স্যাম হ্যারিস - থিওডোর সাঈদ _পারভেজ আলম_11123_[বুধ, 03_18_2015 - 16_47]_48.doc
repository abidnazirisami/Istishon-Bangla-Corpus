উন্মোচিত স্যাম হ্যারিস - থিওডোর সাঈদ 



অতিরিক্ত ধর্মপ্রাণের মস্তিষ্ক শয়তানের ভাই। ধর্মতত্ত্বের দুনিয়ায় মডারেটদের চাইতে অন্ধবিশ্বাসীকেই দলে টানা সহজ। কারন তারা নিজ মনোজগতে সেকুলার দুনিয়ার শয়তানি আগ্রাসনের ভয়ে সর্বদা ভিত সন্ত্রস্ত থাকে। মৌলবাদের সাথে বান্দরামি করার যে কি বিপত্তি আমি তা নিজের জীবন থেকে শিখেছি। আজ থেকে বহু বছর আগে, যে সময় আল্লাহর অস্তিত্বে বিশ্বাস হারাই নাই, যখন আমি একজন ধর্মপ্রাণ মুসলমান ছিলাম, তখন দুনিয়াবি আকর্ষণ ত্যাগ করার জন্যে প্রায়ই মসজিদে আশ্রয় নিতাম। কারণ, নিয়মিত সুরাখানা আর ক্লাবে গমন করে আমার ইমানে টান লাগতো খুব। মডারেট মুসলমানদের সেই ভয় নাই, তারা ভাবে যে ইসলামের মৌলিক বিষয়গুলোতে বিশ্বাস থাকলে হুইস্কির বোতলে ডুব দিয়েও তাদের ইমান নষ্ট হবে না। কিন্তু আমার কপাল খারাপ যে ইসলাম সম্বন্ধে আমার পড়াশোনা ছিল সালাফি ঘরানার, তাই তাদের পুরোততন্ত্রের প্রতিই আমি আকৃষ্ট হয়েছিলাম। কিন্তু আমার আক্ষরিক ধর্মব্যাখ্যার মাঝেই যে এর ধ্বংসের বীজ রোপিত ছিল তা পরে বুঝেছি। কারণ, কোরান যদি সত্য সত্যই আল্লাহর আক্ষরিক ও অপরিবর্তনীয় বানী হতো, তাহলে আমি খুশি মনে দোযখের অপেক্ষাকৃত উষ্ণ আবহাওয়ায় বসে ঘামতাম। 
যতোদিনে আমি স্যাম হ্যারিসের লেখা হাতে পেয়েছি, ততোদিনে নাস্তিকী ঐতিহ্যের বাঘা বাঘা সব লেখক যেমন রাসেল (bertrand Russell), মেঙ্কেন (H. L. Mencken), ইঙ্গারসল (robert ingersoll) প্রমুখ যুক্তির মশালধারীদের মাধ্যমে যথেষ্ট প্রভাবিত হয়েছি এবং সকল প্রকার অতিপ্রাকৃতিক ধ্যান ধারণা সমাজ থেকে দূরীভূত করার জন্য লিখতে শুরু করেছি। আমার পছন্দের গর্বিত ইশ্বর হন্তারকদের তালিকায় হ্যারিসকে যুক্ত করার ব্যাপারে আমি আগ্রহি হয়েছিলাম। তাকে পছন্দ করা কঠিন কাজ নয়। তার গদ্যের হাত অত্যন্ত ভালো, সুন্দর শব্দের ব্যবহারে তিনি সিদ্ধহস্ত। উঁচুমানের বুদ্ধিজীবী হতে গেলে এইসব গুনাবলী কাজে আসে। 
কিন্তু স্যাম হ্যারিস এবং তার লেখার যেকোন পর্যালোচনাই রাজনীতির পর্যালোচনা হতে বাধ্য। সেই পর্যালোচনার পরই আমরা তার ধর্ম বিষয়ে চিন্তা ভাবনা বিচার করতে পারবো, যেসব চিন্তার জন্যে তিনি খ্যাতি লাভ করেছেন। হ্যারিস সম্প্রতি ট্যাবলেট পত্রিকায় একটি খোলামেলা সাক্ষাৎকার দিয়েছেন। এই সাক্ষাৎকারটি মধ্যপ্রাচ্য, ইসরায়েল এবং পাশ্চাত্যের সাথে মুসলমানদের সম্পর্ক নিয়ে তার চিন্তা ভাবনা বুঝার জন্যে অত্যন্ত কার্যকর। এই সাক্ষাৎকারে তিনি বলেছেনঃ 
ইসরায়েলীরা এমন এক জাতের মানুষের মোকাবেলা করতে বাধ্য হচ্ছে যারা সর্বোচ্চ সংখ্যক নিরস্ত্র মানুষকে বোমাবাজি করে হত্যা করার জন্যে নিজেদেরকেই উড়িয়ে দিতে পারে এবং যারা এমন কি নিজেদের শিশুদেরকেও মানব বর্ম হিসাবে ব্যবহার করতে পারে। এরা হাসপাতাল অথবা ইস্কুলের সিমানায় দাঁড়িয়ে ইসরায়েলের উপর মিসাইল ছোড়ে, যাতে পালটা আঘাতে সর্বোচ্চ সংখ্যক নিরপরাধ মানুষ নিহত হয়। এর চাইতে স্বার্থপর কিছু কল্পনা করা যায় না। অথচ তারপরও, পাশ্চাত্যের লিবারালদের নৈতিক দৃষ্টিভঙ্গি হলো যে- সংঘর্ষের ক্ষয়ক্ষতির ব্যাপারে দুই পক্ষের মধ্যে ইসরায়েল অপেক্ষাকৃত নির্দয় পক্ষ।
এই দাবি তিনি এর আগে তার বই ‘বিশ্বাসের সমাপ্তি’ (the end of faith, 2005)তে করেছেন। এই বইয়ে তিনি লিখেছেন যে ইসরায়েল প্যালেস্টাইনের জনগণের মানবাধিকারকে উচ্চ মর্যাদা দিয়ে থাকে। কিন্তু তার এই দাবির তথ্যসূত্র কি? তথ্যসূত্র হলেন এলান ডারশুইটজ (Alan Dershowitz)। এই বিখ্যাত জায়োনবাদী (zionist) উকিলের প্রভাব বইটিতে লক্ষ্য করার মতো, গুরুত্ব দিয়ে তার উদ্ধৃতি বইটিতে ব্যবহার করা হয়েছে। হ্যারিসের নির্যাতনমূলক রক্ষনতত্ত্বের গোড়া এখানেই। ডারশুইটজ নিজেও যে হ্যারিসের বইটির প্রচার করেছেন, তা এমনি এমনি করেন নাই। কিন্তু ইসরায়েলের নৈতিক উচ্চতার প্রমান হিসাবে হ্যারিস যে দাবি করছেন “শত্রুদের শিশু হত্যা করতে হচ্ছে বলে তারা নিজেরাই দুঃখিত”, এই দাবির সত্যতা কতোটুকু? 
মানবাধিকার সংগঠন এমনেস্টি ইন্টারন্যাশনালকে তথ্যসূত্র হিসাবে বিবেচনা করা যাক। ২০০৮ সালে সংগঠিত গাজা যুদ্ধ সম্পর্কে তাদের তদন্ত থেকে উদঘাটন হয়েছে যেঃ 
এমনেস্টি ইন্টারন্যাশনাল গত বৃহস্পতিবার ইসরায়েলি সেনাবাহিনীকে যুদ্ধাপরাধের অভিযোগে অভিযুক্ত করেছে, কারণ তারা শিশুদেরকে মানববর্ম হিসাবে ব্যবহার করেছে এবং গাজা উপত্যকায় আগ্রাসন চালানোর সময় নিরস্ত্র জনগণের উপর অন্যায় হামলা চালিয়েছে।

তাহলে আরবরা নিজেদের শিশুদের পেছনে আশ্রয় নেয়, হ্যারিসের এই দাবির কি হবে? যদিও হামাস এই যুদ্ধের সময় ইসরায়েলে রকেট হামলা চালিয়েছে, কিন্তু এমনেস্টির ভাষ্যমতেঃ 
হামাস মানববর্ম ব্যবহার করেছে ইসরায়েলের এই দাবি এমনেস্টি ইন্টারন্যাশনাল সমর্থন করে না। ফিলিস্তিনের যোদ্ধারা নিরস্ত্র জনগণকে সামরিক কাজের বর্ম হিসাবে ব্যবহারের জন্যে পরিচালনা করেছে অথবা যোদ্ধাদের উপস্থিতি আছে এমন কোন ভবনে জনগণকে আটকে রেখেছে কিংবা যোদ্ধাদের পরিচালিত কোন ভবন থেকে তাদের বের হতে বাধা দিয়েছে এইরকম কোন প্রমান এমনেস্টি ইন্টারন্যাশনাল পায় নাই।

জাতিসঙ্ঘের মানবাধিকার কাউন্সিলের প্রভাবশালী গোল্ডস্টোন রিপোর্টের সহলেখক ডেসমন্ড ট্রেভারস (Desmond Travers) বলেছেনঃ 

হামাস জনগণকে বর্ম হিসাবে ব্যবহার করেছে এমন কোন প্রমান আমরা পাই নাই। আমি অবশ্য এমন প্রমান পেতে পারি বলে আশা করেছিলাম, কিন্তু পাই নাই। অস্ত্র ও গোলাবারুদের মজুদ করার জন্যে মসজিদ ব্যবহার করা হয়েছে, এমন কোন প্রমানও আমরা পাই নাই।
আরবদের দূর্দশার প্রতি সহানুভুতিশিল হওয়ার অভিযোগে যিনি সারা দুনিয়ার মুসলমানদের প্রবল সমালোচনা করেন সেই স্যাম হ্যারিস ইসরায়েল রাষ্ট্রের প্রতি তার সমর্থন দেখাতে মোটেই পিছপা হন না। ইসরায়েলের গুনাবলী ও তার শত্রুদের দূস্কৃতি হ্যারিসের লেখায় বার বার উঠে আসে। ‘বিশ্বাসের সমাপ্তি’ বইটি শুরু হয়েছে একটি নাটকিয় দৃশ্যের চিত্রায়নের মাধ্যমে, যাতে একজন তরুন বোমা লাগানো সুইসাইড ভেস্ট গায়ে পরে একটি বাসে উঠে পরেছে। এরপর বোমাটি বিস্ফরিত হলো, নিরপরাধ জনতা নিহত হলো, এবং স্যাম হ্যারিস অত্যন্ত জ্ঞানী লোকের মতো প্রশ্ন ছুড়ে দিলেন – “ এই তরুণ ছেলেটার ধর্ম কি? উত্তরটা অনুমান করা এতো সহজ কেনো? নিঃসন্দেহে নিজের জীবন বাজি রাখার মতো এতো সহজ কেনো”?
এর উত্তরে অবশ্য ইতিহাসবীদরা বলবেন – মোটেই সহজ না। 
হ্যারিসের এই বইটি লেখা হয়েছে ২০০১ সালের ১১ সেপ্টেম্বরের ঘটনার পর। হ্যারিস আশা করেছেন যে ৯/১১এর ট্রমার কারণে সহজ উত্তর হবে – ‘মুসলিম’। কিন্তু এই প্রশ্নটি যদি ২০০১ সালের ১০ সেপ্টেম্বর করা হতো? তাহলে সবচাইতে সম্ভাব্য উত্তর হতো ‘হিন্দু তামিল টাইগার’, যারা প্রায় চারশ আত্মঘাতি বোমা হামলার ঘটনা ঘটিয়েছে। এই প্রশ্ন যদি ১৯৪৫ সালে করা হতো, তাহলে উত্তর হতো – বৌদ্ধধর্মীয় কামিকাজি, অথবা ইস্টার্ন ফ্রন্টে জার্মান লুফটওয়াফের সুইসাইড স্কোয়াড। 
(চলবে) 
(২০১২ সালে থিওডোর সাঈদ লিখিত এই প্রবন্ধটি বেশকিছুদিন যাবৎ অনুবাদ করা জরুরি মনে করছিলাম এর সাম্প্রতিক গুরুত্বের কারনে। হারজিত সিরিজ এবং এই অনুবাদ দুইটাই ধারাবাহিকভাবে চলবে) 

