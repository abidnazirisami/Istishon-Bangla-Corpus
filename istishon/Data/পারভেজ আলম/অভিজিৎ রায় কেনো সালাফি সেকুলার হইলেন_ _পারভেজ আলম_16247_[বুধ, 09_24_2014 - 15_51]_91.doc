অভিজিৎ রায় কেনো সালাফি সেকুলার হইলেন_ 


আজ থেকে এক দশক আগে অভিজিৎ রায় আমাদের কাছে একজন প্রেরণার নাম ছিলেন। এখনো অনেকে তরুণ মুক্তমনার প্রেরণার উৎস তিনি। বাংলা অনলাইনের সেই অন্ধকার যুগে তিনি মুক্তমনার মতো একটি উজ্জ্বল প্রদিপ দিয়া দশদিক আলোকিত করেছেন। বিজ্ঞানমনস্ক ও মুক্তমনা হয়ে ওঠার ক্ষেত্রে আমাদের প্রজন্মের বহু তরুনকে তিনি তার লেখার মাধ্যমে উজ্জিবিত করেছেন। বিজ্ঞানমনস্ক ও মুক্তমনা হওয়া মানে ‘মডার্ন’ তথা আধুনিক হয়ে ওঠা। বাংলাদেশের মানুষ পোষাকে আধুনিক হলেও মনমানসিকতায় এখনো আধুনিক হয়ে উঠতে পেরেছে তা বলার উপায় নাই। আধুনিক হতে পারে নাই বলেই বাংলাদেশে এখনো গণততন্ত্র দুর্বল, বিচার ব্যবস্থার স্বাধীনতা প্রশ্নবিদ্ধ, ধর্মনিরপেক্ষতা আক্রান্ত এবং এখানে মত প্রকাশের স্বাধীনতা নাই। গণতন্ত্র ও ধর্মনিরপেক্ষতা আধুনিক রাষ্ট্রের বৈশিষ্ট। মুক্তিযুদ্ধের আকাঙ্খা অনুযায়ী ধর্মনিরপেক্ষ ও গণতান্ত্রিক আধুনিক রাষ্ট্র গঠন করতে গেলে জনগণের মধ্যে মুক্তবুদ্ধির চর্চা ও বিজ্ঞানমনস্কতার বিকাশ ঘটানো জরুরি। অভিজিৎ রায় এবং মুক্তমনা সেই জরুরি কাজটাতে গুরুত্বপূর্ণ ভুমিকা পালন করে যাচ্ছেন অনেক দিন যাবৎ। আমি নিজেকে একজন শতভাগ সেকুলার ব্যক্তি মনে করি। সেকুলারিজমের প্রতি এই ভালোবাসায় মুক্তমনার অবদান জীবনেও অস্বিকার করবো না। অভিজিৎ রায়েরও না। কিন্তু আজকে আমি তার কিছু কঠিন সমালোচনা করতে চাই। আমার সমালোচনাকে কেউ নিন্দা আন্দাজ না করলে খুশি হবো। 
অভিজিৎ রায় সম্প্রতি মুক্তমনা ব্লগে ‘From Farabi to ISIS: The Virus of Faith is Indeed Real!’ অর্থাৎ ‘ফারাবি থেকে আইসিসঃ বিশ্বাসের ভাইরাস আসলেই সত্য’ নামে একটি লেখা লিখেছেন। লেখাটি যথেষ্ট বড়। পুরো লেখাটি আমার আলোচনার বিষয়বস্তুও না। লেখাটিতে ফারাবির ফতোয়াবাজি, বাংলাদেশের নাস্তিক ব্লগারদের উপর মৌলবাদীদের হামলা, সরকারি নির্যাতন, বাক স্বাধীনতা প্রসঙ্গ, অভিজিৎ রায়ের বই ‘বিশ্বাসের ভাইরাস’ ও রকমারিডটকম প্রসঙ্গসহ বিভিন্ন বিষয় এসেছে যা নিয়ে আমার এই লেখায় কিছু বলার নাই। আগ্রহী পাঠকরা মূল লেখাটি পড়ে নেবেন। আমি শুধু অভিজিৎ রায় তার এই লেখায় ধর্ম ও টেরোরিজম বিষয়ে যে তাত্ত্বিক ব্যাখ্যা দিয়েছেন এবং টেরোরিজম সমস্যা সমাধানের যেধরনের আভাস দিয়েছেন তা নিয়ে কিছু কথা বলতে চাই। লেখাটি পড়ে আমি যা বুঝেছি তার সারমর্ম নিচে স্বিদ্ধান্ত আকাড়ে তুলে ধরছি। অভিজিৎ রায় বলতে চাচ্ছেন যে – 
১। ধর্ম সংক্রান্ত ‘মিম’ সমাজে জৈবিক ভাইরাসের মতো আচরণ করতে পারে। অর্থাৎ, ধর্ম, ধর্মীয় বিশ্বাস অথবা ধর্মীয় মতবাদগুলো সমাজদেহে ঠিক সেইরকম আচরণ করে যেইরকম আচরণ ভাইরাস ও অন্যান্য পরজীবিরা মানবদেহে করে থাকে। 
২। টেরোরিজম হলো ভাইরাস আক্রান্ত মানসিকতার প্রকাশ। অর্থাৎ টেরোরিস্টরা ধর্মীয় বিশ্বাসের ভাইরাসে আক্রান্ত হয়ে সন্ত্রাসী কার্যকলাপ করে এবং এই ভাইরাস ছড়িয়ে গিয়ে তা মানব সমাজে মহামারি আকাড় ধারণ করতে পারে। যেমনটা বর্তমান পৃথিবীতে হয়েছে। 
৩। মস্তিস্কে পরজীবি আক্রান্ত হয়ে যেমন একটি ঘাস ফরিং আত্মহত্যা করতে পারে, তেমনি মনজগতে ভাইরাস আক্রান্ত হয়ে একজন মানুষ এরোপ্লেন নিয়ে মার্কিন যুক্তরাষ্ট্রের টুইন টাওয়ারের উপরে পরে আত্মহত্যা করতে পারে। 
৪। ইরাক ও সিরিয়ার টেরোরিস্ট সংগঠন আইসিস হলো বিশ্বাসের ভাইরাসের সামাজিক প্রকাশ।
৫। আইসিসের ইসলামই প্রকৃত ইসলাম। দুনিয়ার অধিকাংশ মুসলমান ইসলাম বলতে যা বুঝে বা বুঝায় তা সঠিক ইসলাম নয়। আইসিস ইসলাম বলতে যা বুঝে এবং বুঝায় তাই সঠিক ইসলাম। 
৬। টেরোরিজম মহামারির সমাধানে মার্কিন যুক্তরাষ্ট্রের রাষ্ট্রপতিরা আন্তরিক নয়। 
অভিজিৎ রায়ের টেরোরিজম সংক্রান্ত এই বিশ্বাসের ভাইরাস তত্ত্ব প্রধানত মিমেটিক্সের উপর নির্ভরশীল। তিনি তার লেখায় তা উল্লেখও করেছেন। জৈবিক বিবর্তনে জিন যেই ভুমিকা পালন করে, সামাজিক বা সাংস্কৃতিক বিবর্তনে সেই ভুমিকা পালন করে ‘মিম’, এই হলো মিমতত্ত্বের সার কথা। অর্থাৎ, কালচারাল ইভোলুশনও ডারউইনিয় ‘সিলেকশন’ পদ্ধতি অনুসরণ করে। সমসাময়িক কগনেটিভ সায়েন্সের দুনিয়ায় মিমেটিক্স বা মিমতত্ত্ব কেন্দ্র করে অনেক আগ্রহ উদ্দিপক কিছু আলোচনা ও প্রস্তাবনা বিভিন পন্ডিত ব্যক্তি করেছেন। তবে মিম তত্ত্ব জনপ্রিয় হয়েছে মূলত রিচার্ড ডকিন্সের বই ‘দা সেলফিশ জিন’এর সুবাদে। মিমতত্ত্ব আমারও একটি অত্যন্ত আগ্রহের বিষয়। তবে আগ্রহের বিষয় হলেও, মিমতত্ত্বের উপর অভিজিৎ রায়ের যেই পরিমান ভরশা ও ‘বিশ্বাস’ দেখা যাচ্ছে আমার তার ধারে কাছেও নাই। কারন দিনশেষে মিমতত্ত্ব এখন পর্যন্ত অবশ্যই একটি তত্ত্ব। কোন প্রমানিত বৈজ্ঞানিক সত্য না। মিম বিষয়টাকে বৈজ্ঞানিকভাবে ও সামাজিকভাবে ব্যাখ্যা করাও সহজ কাজ না। জিনের যেমন ডিএনএর মতো কোড স্ক্রিপ্ট আছে, মিমএর ক্ষেত্রে তেমন কিছু কিছুর অস্তিত্ব আমরা জানি না। সাংস্কৃতিক বিবর্তনের যে বহুমাত্রিকতা তা ব্যাখ্যায় এই তত্ত্ব এখন পর্যন্ত খুব সফল তা বলার উপায় নাই। এর চাইতে সফল তত্ত্ব আছে। তবে রিচার্ড ডকিন্সস মিমতত্ত্বের মধ্যমে ধর্মকে ব্যাখ্যা করতে গেছেন, তারপর আরো কয়েকজন এই কাজে অনেকদুর এগিয়ে গেছেন। অভিজিৎ রায় তার লেখায় এসব কথা উল্লেখ করেছেন। অভিজিৎ রায় এবং উল্লেখ্য লেখকরা প্রস্তাব করছেন যে ধর্ম সংক্রান্ত ‘মিম’গুলোকে ভাইরাসের সাথে তুলনা করা উচিত। আমি যেহেতু এই লেখকদের লেখা পড়ি নাই, তাই তারা কোন ব্যাখ্যা দিয়েছেন কি না জানি না। তবে বুকে বোমা বেধে আত্মহত্যা ধর্মের নামেও হয়, জাতীয়তাবাদের নামেও হয়। ধর্মযুদ্ধ ও ধর্মের নামে আগ্রাসনের যেমন বহু ইতিহাস আছে, তেমনি গণতন্ত্র, স্বাধীনতা ও সাম্যের নামে যুদ্ধ ও আগ্রাসনের ইতিহাস কম নাই। তাহলে, ধর্মীয় মিমের মতো জাতীয়তাবাদের মিমকেও কি ‘ভাইরাস’ বলা যেতে পারে? এই যে আধুনিক দুনিয়ায় জাতীয়তাবাদী চেতনায় উদ্দুদ্ধ হয়ে বহু মানুষ নিজে খুন হয়ে গেলো, অন্যকে খুন করলো এবং এইভাবে বিশ্বব্যাপি বহু জাতিরাষ্ট্র প্রতিষ্ঠা হয়ে গেলো, এই ঘটনাকে কি জাতীয়তাবাদী ভাইরাসের মহামারি বলা যায়। ধর্মীয় মিম ছাড়া আর কি কি মিম মানব সমাজের ভাইরাস বলে আলোচ্য লেখকরা মনে করেন আমার জানার ইচ্ছা। আমি আপাতত শুধু অভিজিৎ রায়ের কাছে প্রশ্ন রাখলাম। 
অভিজিৎ রায়ের লেখা থেকে আরেকটা জিনিস আমার কাছে পরিস্কার হয় নাই। তিনি কি ‘বিশ্বাস’ জিনিসটাকেই ভাইরাস বলছেন, না কি শুধু ‘ধর্মীয় বিশ্বাস’কে ভাইরাস বলছেন, না কি ধর্মীয় টেক্সটকে ভাইরাস বলছেন। তবে এটা পরিস্কার হয়েছে যে তিনি টেরোরিজমের উৎস মনে করেন ধর্মগ্রন্থ তথা ধর্মীয় টেক্সটকে। এইক্ষেত্রে, যারা ইসলামকে শান্তির ধর্ম হিসাবে প্রচার করতে চায়, তাদের সাথে অভিজিৎ রায় একমত নন। তিনি কুরানের বিভিন্ন আয়াত উল্লেখ করে বলতে চেয়েছেন যে, টেরোরিজমের উৎসাহ কুরান শরিফেই দেয়া আছে। ইসলাম ধর্ম এবং কুরান শরিফের উপর যারা বিশ্বাস রাখে এইসব আয়াত পড়ে তাদের মগজ ‘ভাইরাসে’ আক্রান্ত হয় এবং তা কার্যক্ষেত্রে টেরোরিজমের জন্ম দেয়। কিন্তু দুনিয়ার সকল মুসলমানই কেনো এই ভাইরাসে আক্রান্ত হচ্ছে না অথবা আক্রান্ত হলেও কার্যক্ষেত্রে তার কোন প্রকাশ ঘটাচ্ছে না সেই প্রশ্নটি আসে। অভিজিৎ রায় অবশ্য একটা জবাব অবশ্য দিয়েছেন। কেনো পৃথিবীর অধিকাংশ মুসলমান শান্তিপ্রিয় এবং টেরোরিস্ট নয়, সেই প্রশ্নের জবাব হিসাবে তিনি লিখেছেন 
“Of course I know, most of the Muslims are not terrorists, they are peaceful. The reason behind is, they do not follow Quran literally.”
আমি এইক্ষেত্রে অভিজিৎ রায়ের সাথে একমত। একমত না হয়ে উপায় নাই। বর্তমান দুনিয়ায় ইসলামিক টেরোরিজম সংক্রান্ত বাস্তব অভিজ্ঞতাও তাই বলে। টেরোরিজম সম্বন্ধে অধিকাংশ মুসলিম পন্ডিতরাও একি ধরণের মতামত ব্যক্ত করে থাকেন। মুসলমানদের মধ্যে বিশেষ কিছু মতাদর্শিক ধারা আছে, যারা কুরানের শতভাগ লিটারাল ইন্টারপ্রিটেশনে বিশ্বাস করে। কুরানের এই কট্টর অক্ষরবাদী ব্যাখ্যা যারা করে তারা মুসলিম দুনিয়ায় ‘সালাফি’ নামে পরিচিত। জিহাদ সংক্রান্ত ফতোয়াবাজিতে সালাফিদের ইতিহাস বহুত পুরোনো, সেই ইবনে তাইমিয়ার সময় থেকে। ‘আল কায়েদা’ এবং ‘আইসিস’ এই দুইটি সংগঠনই ‘সালাফি জিহাদী’ সংগঠন। বর্তমান বিশ্বের যতোগুলো বড় ইসলামী সন্ত্রাসবাদী সংগঠন আছে তার অধিকাংশই সালাফি জিহাদী সংগঠন। তবে কুরানকে যারা লিটারালি অনুসরণ করেন তারা সবাই যে জিহাদী তা সত্য না। সকল সালাফিই জিহাদী নয়। সালাফিদের মধ্যে জিহাদী ও জিহাদ বিরোধী ভাগ আছে। জিহাদ বিরোধীরা জিহাদী সালাফিদের বিরুদ্ধে ফতোয়াও দিয়ে থাকেন। যেমন সৌদী আরবের একজন নামকড়া সালাফি আলেম ‘আবদুল্লাহ আল নাজমি’ সম্প্রতি আইসিসের সমালোচনা করে তাদেরকে ‘তাকফিরি’ বলে ঘোষনা করেছেন। দুনিয়ার অধিকাংশ মুসলমান পন্ডিতদের কাছে ‘তাকফিরি’ একটি নেতিবাচক বিশেষন। ইসলামী পরিভাষায়, তাকফিরি বলতে তাদেরকে বুঝায় যারা কথায় কথায় অন্যদেরকে কাফির বলে ফতোয়া দেয় এবং কাফির ফতোয়া দিয়ে কতল করা জায়েজ বলে মনে করে। ইসলামের ইতিহাসে প্রথম তাকফিরি গোষ্ঠি হিসাবে চিহ্নিত করা হয় ‘খারেজি’দেরকে। খারেজিরা নিজেদেরকে বাদে বাকিসব মুসলমানকেই কাফির ঘোষনা করতো এবং তাদের কতল করা জায়েজ মনে করতো। আধুনিক সালাফি জিহাদী সংগঠনগুলোও একি কাজ করে থাকে। খারেজিদের থেকে শুরু করে আধুনিক সালাফি জিহাদীদেরকে তাকফিরি গন্য করে সমালোচনা হাজার বছর ধরে হয়ে আসছে। এই সমালোচনা মুসলমানরাই করছে। 
কুরানের কট্টর অক্ষরবাদী ব্যাখ্যা ও তাকফিরের সমালোচনার ইতিহাস প্রাচিন। চতুর্থ খলিফা আলী এবং মুয়াবিয়ার মধ্যে সিফফিনের যুদ্ধের সময় প্রথম তাকফিরি গোষ্ঠি ‘খারেজি’দের আবির্ভাবের সময় থেকেই মূলধারার মুসলমানরা কট্টর তাকফিরিদের বিরুদ্ধে নিজেদের যুক্তি তুলে ধরতে বাধ্য হয়। সিফফিনের যুদ্ধের সময় খারেজিরা যখন ‘আল্লাহ ছাড়া কোন শাসক নাই’ এবং ‘কুরান ছাড়া কোন বিচারক নাই’ এই জাতীয় স্লোগান দিয়ে আলীর বিরোধীতা শুরু করেছিল তখন তাদের সাথে আলীর একটি বিতর্কের কাহিনী পাওয়া যায়। আলী একটি কুরান শরিফকে জনসমাজের সামনে রেখে সেই কুরানকে বলেছিলেন আল্লাহর আইন জনগণকে বুঝিয়ে দেয়ার জন্যে। কুরান তো কথা বলতে পারে না, সে আলীর প্রশ্নের জবাব কিভাবে দেবে? জনগণ এই প্রশ্ন তোলার পর আলী সায় দিয়ে বলেছিলেন, কুরান হলো কাগজ আর কালি, কুরান নিজে থেকে কিছু বলতে পারে না। কুরান থেকে আইনের ব্যাখ্যা দিতে পারে খালি মানুষ, তার নিজের বুঝ বুদ্ধির আওতা অনুযায়ী। এখন পর্যন্ত সারা দুনিয়ায় সালাফিরা ছাড়া মুসলমানদের অন্য কোন মতাদর্শিক ধারা কুরানের শতভাগ লিটারাল ইন্টারপ্রিটেশন অনুসরণ করে না। কুরনের যেসব আয়াত মুহাম্মদের সমসাময়িক কালে বিভিন্ন যুদ্ধের সময় নাজিল হয়েছিল সেইসব আয়াতকে বর্তমান দুনিয়ার অমুসলিমদের বিরুদ্ধে যুদ্ধের জন্যে ব্যবহার করা যাবে, এই প্রসঙ্গেও দুনিয়ার অধিকাংশ মুসলমান আলেম একমত হবেন না। আধুনিক সালাফিদের আবির্ভাব হয়েছে মূলত আবদুল ওয়াহাবের ওয়াহাবী আন্দোলন থেকে। আধুনিক সালাফিদের আবির্ভাব কালে সিরিয়ার বিখ্যাত হানাফি উলামা ইবনে আবেদিন তাদেরকে তাকফিরি বলে অভিহিত করেছিলেন। বর্তমানেও আইসিসকে সালাফি এবং তাকফিরি বলে সমালোচনা করে সারা দুনিয়াতেই মুসলিমদের প্রতিনিধিত্বকারী বিভিন্ন সংগঠন ও ব্যক্তি সম্প্রতি নিজেদের বক্তব্য প্রকাশ করেছেন। যেমন ভারতের সুন্নি সংগঠন ‘রাজা একাডেমি’ কিছুদিন আগে ভারতিয় মিডিয়াগুলোতে প্রতিবাদলিপি পাঠিয়েছিল এই বলে যে, আইসিস একটি ওয়াহাবি সালাফি সংগঠন, মিডিয়ায় যেনো তাদেরকে সুন্নি হিসাবে প্রচার না করা হয়। তুর্কির সর্বোচ্চ ইসলামী আলেমের পদাধিকারী ‘মেহমেত গোরমেজ’ কিছুদিন আগে আইসিসের কঠোর সমালোচনা করেছেন এবং তাদের খেলাফত কি কি কারনে অবৈধ এবং অযৌক্তিক তার ইসলামী এবং সমাজতাত্ত্বিক ব্যাখ্যা দিয়ে বক্তব্য দিয়েছেন। এখানে উল্লেখ করা দরকার যে, ইরাক-সিরিয়ায় বর্তমানে যা হচ্ছে তার পেছনকার কারন অর্থনৈতিক, সামাজিক ও রাজনৈতিক বলে গোরমেজ উল্লেখ করেছেন। গোরমেজের ব্যাখ্যা হলো, দীর্ঘদিনের স্বৈরশাসন এবং বিদেশী শাসনের ফলে যে সামাজিক অস্তিরতা ও রাগ পুঞ্জিভুত হয়েছে ধর্মীয় চেহারা নিয়ে তা প্রকাশ পেয়েছে মাত্র। মধ্যপ্রাচ্য পরিস্থিতি নিয়ে যারা গবেষনা করেন, তারা অনেকেই গোরমেজের সাথে একমত হবেন। ইরাকে সাদ্দাম হোসেইনের আমলে স্বৈরতন্ত্র ছিল বটে, কিন্তু আইসিসের মতো সালাফি জিহাদীদের কর্তৃত্ব ছিল না। নব্বই দশকের আগেও সালাফিরা ছিল, কিন্তু তখনো তারা এতোটা জিহাদী হয়ে উঠে নাই। ইরাকে মার্কিন দখলদারিত্বের মধ্যেই আইসিসের জন্ম হয়েছে। তার আগে ইরাকে কুরানের লিটারাল ব্যাখ্যাকারি সালাফিরা ছিল বটে, কিন্তু তারা জিহাদী আইসিস ছিল না। রাশিয়ার সালাফি জিহাদী সংগঠন ‘ককেশাস আমিরাত’এর উদাহরণও এইক্ষেত্রে উল্লেখ করা যেতে পারে। নব্বই দশকে বাংলাদেশের ঘরে ঘরে পরিচিত নাম ছিলেন চেচনিয়ান জাতীয়তাবাদী নেতা ‘জওহর দুদায়েভ’। চেচনিয়ার স্বাধীনতা সংগ্রাম ছিল সুফিবাদী মুসলমানদের জাতীয়তাবাদী আন্দোলন। দুদায়েভসহ অধিকাংশ জাতীয়তাবাদী নেতা রাশিয়ার হাতে নিহত হওয়ার পর চেচনিয়ার স্বাধীনতা আন্দোলন এখন সালাফি জিহাদী ককেশাস আমিরাতের টেরোরিজমে পরিণত হয়েছে। প্রাচ্যের মুসলিম সংখ্যাগরিষ্ঠ দেশগুলোতে কখনো ইউরোপের মতো এনলাইটেনমেন্ট নির্ভর বুর্জোয়া বিপ্লব সংগঠিত হয় নাই। এই দেশগুলো গণতান্ত্রিক আধুনিক রাষ্ট্রের ধারণা পেয়েছে ইউরোপিয় কলোনিয়াল শাসক শ্রেণীর কাছে। সমাজ বিপ্লব না হওয়ায় সমাজের ক্ষুদ্র শিক্ষিত শ্রেণীই কেবল আধুনিক ও সেকুলার হতে পেরেছে। গণতন্ত্রের নামে এসব অধিকাংশ রাষ্ট্রেই স্বৈরতন্ত্র প্রতিষ্ঠা হয়েছে। বিভিন্ন রাজনৈতিক কারনে এসব রাষ্ট্র কখনোই পশ্চিমের রাজনৈতিক নিয়ন্ত্রনমুক্ত ছিল না, এখনো নাই। বুর্জোয়া সমাজ বিপ্লব না হওয়ায় আর পশ্চিমা হস্তক্ষেপে এসব দেশে আধুনিক গণতন্ত্রের নামে যা ছিল, তাও এখন ধ্বসে পরেছে। এই রাজনৈতিক শূণ্যতার মধ্যেই আইসিসের জন্ম হয়েছে। এইসব ঐতিহসিক, রাজনৈতিক ও অর্থনৈতিক বিষয়গুলো বাদ রেখে অভিজিৎ রায়ের মতো একজন বিজ্ঞানমনস্ক ব্যক্তি কেনো কেবলি ধর্মগ্রন্থে টেরোরিজমের উৎস খুঁজছেন তা আমার বোধগম্য হয় না, তাও আবার ব্যাখ্যা করছেন ‘বিশ্বাসের ভাইরাস’ নামক এমন একটি তত্ত্বের মাধ্যমে যা আবার নির্ভর করে ‘মিমতত্ত্বে’র মতো এমন একটি তত্ত্বের উপর যা ভবিষ্যতে ভুল অথবা সিউডো সায়েন্টিফিক হিসাবে লিস্টেড হবে না তা নিশ্চিত করে বলার উপায় নাই। কেনো কুরানের লিটারাল ব্যাখ্যা করেও কিছু সালাফি শান্তিপ্রিয় থেকে যাচ্ছে, কিন্তু বাকিরা কেনো যুদ্ধ করছে এর ব্যাখ্যা ‘বিশ্বাসের ভাইরাস’ তত্ত্ব দিয়ে অভিজিৎ রায় কিভাবে দেবেন তা জানার আগ্রহবোধ করি। 
অবশ্য মিমতত্ত্বের সঠিকতা নিয়া বিতর্ক আমার এই লেখার প্রধান উদ্দেশ্য নয়। আমার এই লেখার প্রধান উদ্দেশ্য একটি প্রশ্ন করা। কিছুদিন আগে আসিফ মহিউদ্দীন বাংলাদেশে আসার পর এক সন্ধ্যায় আসিফের সাথেও এই বিষয়ে তর্ক হয়েছিল এবং তাকেও কাছাকাছি ধরণের প্রশ্ন করেছিলাম। সারা দুনিয়ার ৬০ ভাগের বেশি মুসলিম বসবাস করে দক্ষিন ও দক্ষিন পূর্ব এশিয়ায়। দুনিয়ার মাত্র মাত্র ২০ শতাংস বসবাস করে মধ্যপ্রাচ্যের আরব দেশগুলোতে। দুনিয়ার অধিকাংশ সালাফিরা বসবাস করে এই আরব দেশগুলোতেই। তবে এই আরব দেশগুলোতেও সালাফিরা সংখ্যাগরিষ্ঠ নয়। যেমন সৌদি আরবে সালাফিরা ক্ষমতায় প্রধান হলেও তারা মোট জনসংখ্যার ২২ শতাংস মাত্র। সারা দুনিয়ার মুসলমানদের মধ্যে সালাফিরা কতো শতাংস হবে আমি জানি না, তবে তারা মোট মুসলিম জনসংখ্যার ছোট্ট একটা অংশ তা নিঃসন্দেহে বলা যায়। আর সালাফি জিহাদীরা তার চেয়েও ক্ষুদ্র একটা অংশ। দুনিয়ার অধিকাংশ মুসলমানরা সালাফি জিহাদী ইসলামকে সঠিক ইসলাম মনে করে না, সারা পৃথিবীর বহু মুসলমান আলেম তাদেরকে তাকফিরি ও অনৈসলামিক বলে সমালোচনা করে থাকে। কোন এক অদ্ভুত কারনে অভিজিৎ রায় মনে করেন যে দুনিয়ার অধিকাংশ মুসলমানের ইসলাম সঠিক ইসলাম নয়, বরং সালাফি জিহাদী আইসিসের ইসলামই সঠিক ইসলাম। সালাফিরা কুরানের কট্টর লিটারাল ইন্টারপ্রিটেশনে বিশ্বাস করে, আইনের ক্ষেত্রে তারা মূলত হাম্বলি মাজহাবপন্থী হওয়ায় দুনিয়ার অন্য মুসলমানদের চেয়ে অনেক বেশি পরিমান হাদিসকে তারা সহিহ বলে গন্য করে (প্রায় ৫০ হাজার)। এবং তারা কুরান হাদিসের বাইরে অন্যকিছুকে আইনের উৎস হিসাবে স্বিকার করে না। দুনিয়ার অধিকাংশ মুসলমানই ইসলাম সম্বন্ধে সালাফিদের সাথে একমত না। কিন্তু অভিজিৎ রায়ের মতো একজন সেকুলার ব্যক্তি ইসলাম বিষয়ে সালাফিদের সাথে পুরাপুরি একমত। অভিজিৎ রায় কেনো ইসলাম বিষয়ে একজন সালাফি সেকুলার হইলেন তা আমার প্রধান প্রশ্ন। 
পাশাপাশি একটি অপ্রধান প্রশ্ন আছে। টেরোরিজম মহামারির চিকিৎসায় অভিজিৎ রায় ইরাক ও সিরিয়ায় মার্কিন যুক্তরাষ্ট্রের রাষ্ট্রপতির হস্তক্ষেপ আশা করছেন তার লেখা থেকে তাই বুঝলাম। যেই রাষ্ট্রের হস্তক্ষেপের ফলে ইরাক ও সিরিয়ায় আইসিসের জন্ম হলো সেই রাষ্ট্রের হস্তক্ষেপে কিভাবে টেরোরিজম সমস্যার সমাধান হবে বলে তিনি মনে করেন? কুরানের যেসব আয়াতকে তিনি টেরোরিজমের একমাত্র উৎস বলে দাবি করছেন সেসব আয়াতের বিরুদ্ধে বারাক ওবামার কি ধরণের পদক্ষেপ নেয়া উচিত বলে তিনি মনে করেন? 

