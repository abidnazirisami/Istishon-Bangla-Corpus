সহি ইসলামঃ কানার হাতি অথবা রাজনৈতিক ডিসকোর্স 


 ‘সহি ইসলাম’ জিনিসটা কি? এই ভেজাল দুনিয়ায় ‘সহি’ বলিয়া কি কিছু আছে নাকি মশাই?
অভিজিৎ রায়, আসিফ মহিউদ্দিন যখন ইসলামিক নানা ঘটনা উল্লেখ করে জানান দেন- এটাই সহি ইসলাম, তখন ঠিক একমত পোষণ করতে পারি না। বাস্তবে, আমার মতে ‘সহি ইসলাম’ বলে কিছুই নেই। কোন ‘সহি’ ই আসলে সহি নয়। সহি হিন্দুইজম, সহি ইহুদি, সহি খ্রিস্টানিজম- এসব বলে কিছুই নাই। কেননা, সমস্তই মানুষের তৈরি, একটা নির্দিষ্ট সময়ে, নির্দিষ্ট ভূখন্ডে- মানুষের হাত ধরে এসব ধর্মের উতপত্তি, আরো অসংখ্য মানুষের হাত ধরে এসব ধর্মের দেশ কালের সীমা পাড়ি দেয়া … সুতরাং প্রতিটা পর্যায়েই এগুলোর পরিবর্তন, পরিবর্ধন, সংযোজন, বিয়োজন ঘটেছে- এমনকি অনেক ধর্মের উৎপত্তিকালকেও যদি ধরি- সেখানে এক বা একাধিক মানুষের আস্ত জীবনকালে নানা ঘটনা, নানা পরিস্থিতিতে ভিন্ন ভিন্ন আচরণ, বক্তব্য দেখা যায়- যেগুলো ধর্ম হিসেবে স্থান পেলে- সেসবের মধ্যে ঠিক কোনটি সহি- কোনটি অসহি এমন বিপাকে পড়তে হয়! হিন্দুরা এককালে গরু খেলেও, ইন্দোনেশিয়ার বালির হিন্দুরা আজকেও গরু খেলেও- বলতে পারি না যে, বালির হিন্দুদের গরু খাওয়াই সহি বা ভারতের হিন্দুদের গরু মাতাকে না হত্যা করাই সহি। ইসলামের কোরআন এর লিটারাল ব্যাখ্যাকেও সহি বলতে পারি না, কেননা ওসমান আমলে এরকম আরো অনেক খন্ড কোরআন পুড়ে ধ্বংস করা হয়েছে। নবীর জীবনকেও সহি ইসলাম বলতে পারি না, কেননা তিনি নিজেই তো একেক সময়ে একেক আচরণ করেছেন। মক্কায় থাকা অবস্থায় যখন চাপে ছিলেন- তখন আল্লাহ প্রেম, মানব প্রেম এর বানী ছেড়েছেন- যার যার ধর্ম তার তার- এসব ভালো ভালো কথা বলেছেন, আবার যখন মদীনায় গিয়ে ক্ষমতার কাছাকাছি গেলেন- আরো ক্ষমতা করায়ত্ত্ব করতে গিয়ে ঠিক উল্টো কাজ করেছেন- রাজনীতির প্রয়োজনে হিংসার বানী ছড়িয়েছেন। নিজের প্রয়োজনমত, সুবিধামত আল্লাহর বানী পয়দা করেছেন- কোনটাকে সহি বলবো? নবী মারা যাবার পর পরেই তার সাহাবীদের মধ্যে, আত্মীয়দের মধ্যে খেলাফত নিয়ে ক্যাচাল হয়েছে। সাহাবীদের মধ্যেই কোরআনের ব্যাখ্যা নিয়ে, হাদীস নিয়ে মতপার্থক্য হয়েছে, কোরআন সংকলন নিয়ে তীব্র মতপার্থক্য হয়েছে; ক্ষমতায় থাকা খলিফাদের রাজনীতির স্বার্থেই যেসব কোরআন হাদীস টিকেছে- সেগুলো পরবর্তী আমলে যেতে পেরেছে! খলিফাদের বেশিরভাগই মুসলমানের হাতে খুন হয়েছেন। কারবালায় দুই গ্রুপ মুসলিমের মধ্যে ভয়ানক যুদ্ধ হয়েছে। এইসব সাহাবীরাই তো মুহম্মদ সাঃ পরবর্তী ইসলামকে পরবর্তী যুগে নিয়ে গিয়েছে। ফলে, কোনটা সহি- কিভাবে সিদ্ধান্ত নেই? ফলে, আমার মতে যার কাছে যেভাবে ইসলাম গিয়েছে- সেটাকেই সে সহি ভাবতেই পারে!
- নাস্তিকের ধর্মকথা (সালাফি সেক্যুলার, সহিহ ইসলাম, কোরআনের contextual পাঠ, বিশ্বাসের ভাইরাস ও বিবিধ বিষয়ে সাম্প্রতিক বিতর্ক প্রসঙ্গে)
উপরের কথাগুলো ব্লগার 'নাস্তিকের ধর্মকথা' লিখেছিলেন। সহি ইসলাম সম্পর্কে নাস্তিকের ধর্মকথার এই বক্তব্যের সাথে আমি অনেকাংশেই একমত। স্থান কাল ভেদে সহি ইসলামের একটি একক ও নিরবিচ্ছিন্ন রূপ অনেকেই কল্পনা করে থাকেন, কিন্তু বাস্তবে এইরকম কোন একক, নিরবিচ্ছিন্ন ‘সহি ইসলামে’র খোঁজ পাওয়া আজ অবধি সম্ভব হয় নাই। বিশ্বজোরা বিভিন্ন মজহাবি ধারা, উপধারা এবং একেবারেই আমধারার মুসলমানদের ইসলামের মধ্যে কিছু সাধারণ মিল বের করার চেষ্টা হতে পারে, কিন্তু আদৌ ‘সহি ইসলাম’ বলতে কোন কিছু খুঁজে পাওয়া সম্ভব কি না সেই সন্দেহ থেকেই যায়। জার্মান দার্শনিক নিৎসে তার শেষ দিকের লেখালেখিতে খ্রিষ্ঠান ধর্ম বিশেষ করে খ্রিষ্ঠান নৈতিকতার উৎস সন্ধ্যনে যথেষ্ঠ সময় ব্যয় করেছেন, বিশেষ করে তার প্রভাবশালি বই ‘অন জেনোলজি অফ মরালিটি’তে। নিৎসে সত্য অথবা সহি ধারণার সম্ভাবনাকে প্রশ্নবিদ্ধ করেছিলেনন, তার দাবি অনুসারে মানুষের প্রেক্ষিত (perspective) এবং ব্যাখ্যা(interpretation)র বাইরে কোন সহি ধারণার অস্তিত্ব নাই। নিৎসের মতে জগতের সব ধর্মের একটি bi-partite কাঠামো আছে, খ্রিষ্ঠান ধর্মেরও তাই। অর্থাৎ খ্রিষ্ঠান ধর্মের কিছু পূর্ব থেকে প্রচলিত চর্চা, আচরণ, দৃষ্ঠিভঙ্গী এবং অনুভুতি ছিল যেসবের উপর পরবর্তিতে নতুন অর্থ বা ব্যাখ্যা চাপিয়ে দেয়া হয়েছে যা অতীতে অনুপস্থিত ছিল। নিৎসে মত দিয়েছেন যে, খ্রিষ্ঠান ধর্ম বলতে প্রথমে ছিল ঈসা প্রবর্তিত অথবা উম্মাতি ঈসার জীবনাচার বা দ্বীন, পরে এই দ্বীনের সাথে যুক্ত হয়েছে দ্বীন সম্পর্কে সাধু পলের ব্যাখ্যা (interpretation)। ঈসার দ্বীন আর পলের দ্বীন ব্যাখ্যা এই দুই মিলে গড়ে উঠেছে খ্রিষ্ঠান ধর্ম। নিৎসের ভাষায়, খ্রিষ্ঠান ধর্মের প্রকৃত ইতিহাস হলো ঈসার দ্বীন পলের হাতে ছিনতাই হওয়ার ইতিহাস। এখানে নিৎসে মূলত ক্যাথলিক খ্রিষ্ঠান ধর্মের ইতিহাসের কথা বলছেন। এমনিতে খ্রিষ্ঠান ধর্মে সাধু পলের ব্যাখ্যার বাইরে অর্থডক্স, প্রটেস্টান্টসহ ঈসার দ্বীনের বহু ব্যাখ্যার অস্তিত্ব এবং ইতিহাস আছে। কিন্তু এই ব্যাখ্যার বাইরে আদী অকৃত্তিম খ্রিষ্ঠান ধর্ম এবং খ্রিষ্ঠান নৈতিকতার উৎস কি? নিৎসে কি ঈসার দ্বিন সহি খ্রিষ্ঠান ধর্ম বুঝিয়েছেন, যা সাধু পল ছিনতাই করেছেন? নিৎসে বরং খ্রিষ্ঠান নৈতিকতার উৎস খুঁজতে গিয়ে খ্রিষ্ঠান ধর্মের এলাকা ছেড়ে ইহুদী ধর্মের এলাকায় প্রবেশ করতে বাধ্য হয়েছিলেন। তার মতে, খ্রিষ্ঠান নৈতিকতার ইতিহাস হলো ‘নৈতিকতায় দাস বিদ্রোহের ইতিহাস’ এবং এর শুরুটা হয়েছে ইহুদী ধর্মাবলম্বি বিশেষ করে ইহুদী পুরোহিতদের মাঝে। 
ইসলাম ধর্মের উৎস খুঁজতে গেলেও আমরা ইসলামের একটি bi-partite কাঠামো দেখতে পাই। অর্থাৎ মুহাম্মদি দ্বিন এবং এই দ্বিনের শিয়া, সুন্নি, সুফি ইত্যাদি ধারা ও উপধারার ব্যাখ্যা মিলে হলো ইসলাম। আবার চারটি আইনি মাজহাবের ব্যাখ্যা একজোট হয়ে সুন্নি ইসলাম। মুহাম্মদের মৃত্যুর পর তার রাজনৈতিক প্রতিনিধিত্বের দাবিদার ছিলেন আবু বকর এবং আলী। শিয়ারা আলীকেই প্রথম বৈধ ইমাম মনে করে, সুন্নিরা আবু বকরকে প্রথম বৈধ খলিফা। অথচ শিয়া এবং সুন্নি সম্প্রদায় বলতে আমরা যা বুঝি তার জন্ম হয়েছে আবু বকর এবং আলী দুইজনের মৃত্যুর পর, অর্থাৎ তাদের ভবিষ্যত প্রজন্মের ক্ষমতা কেন্দ্রিক সংগ্রাম ও সংঘাতের ধারাবাহিকতায়। সহি ইসলাম খুজতে গেলে তাই আমরা উৎস হিসাবে মুহাম্মদের কাছে পৌছানোর আগে শুরুতে বহু এবং সবশেষে অন্তত দুই পক্ষের ব্যাখ্যা পাই। সকল ব্যাখ্যা বাদ দিয়ে শুধু টেক্সটের মাঝে ইসলামের খোঁজ করতে চায় সালাফিরা, কিন্তু খোঁজ নিলে সেই টেক্সটের মাঝে নাম জানা ও না জানা বহু মানুষের ব্যাখ্যা এবং আকাঙ্খার ছাপ পাওয়া যাবে। এতসব রাজনৈতিক, সামাজিক ও অর্থনৈতিক প্রেক্ষিত ও ব্যাখ্যা বাদ দিয়ে খোদ ‘মুহাম্মদের জীবন’ থেকে সহি ইসলাম খুঁজে বের করে আনাও কঠিন হয়ে পরে। নাস্তিকের ধর্মকথা যেমন বলেছেন, ‘নবীর জীবনকেও সহি ইসলাম বলতে পারি না, কেননা তিনি নিজেই তো একেক সময়ে একেক আচরণ করেছেন’, এর সাথে একটু দ্বিমত করে বলতে চাই যে, নবী কি করেছেন আর কি বলেছেন তা আমরা জানি পরবর্তী যুগের বিভিন্ন পক্ষের মুসলমানদের প্রেক্ষিত এবং ব্যাখ্যা থেকে। এইসব এড়িয়ে নবীর জীবন সম্বন্ধে সঠিক তথ্য জানাও একটি কঠিন কাজ। পাশাপাশি কেবল নবী মুহাম্মদের জীবন থেকেই সহি ইসলামের খোঁজ পাওয়া যাবে বলেও মনে হয় না, কারণ ইসলাম আকাশ থেকে পরে নাই, মাটি থেকে জন্ম নিয়েছে। সুতরাং, ইসলামের খোঁজ নিতে গেলে আমাদেরকে অপর ইব্রাহিমী ধর্ম ইহুদী এবং খ্রীষ্ঠান ধর্মের এলাকাতেও প্রবেশ করতে হবে। অবশ্য ইসলামের মধ্যে এই ধারার চিন্তাও প্রচলিত আছে যে মুহাম্মদ আদৌ কোন নতুন ধর্মের প্রচার করতে আসেন নাই, তিনি আবহমান ইব্রাহিমী ধর্মের একজন নবী (অথবা 'ইন্টারপ্রেটর') ছিলেন। সেই হিসাবে ইসলাম’কে ছয় শতকের আরব দুনিয়ার প্রেক্ষিতে ইব্রাহিমী ধর্মসমূহের মুহাম্মদি ব্যাখ্যা ধরে নিলে ‘সহি ইসলাম’ খোঁজার অনাবশ্যক সমস্যা অতিক্রম করা সম্ভব হয়।
বিভিন্ন প্রেক্ষিত এবং ব্যাখ্যার বাইরে কোন সহি ধারণার অস্তিত্ব আছে কি না সেই প্রশ্ন ফ্রেডরিক নিৎসেই প্রথম তোলেন নাই। ভারতীয় উপমহাদেশে এই ধরণের দার্শনিক চিন্তা হাজার বছর ধরে প্রচলিত আছে। জৈন ধর্মের অন্যতম ভিত্তী হলো ‘অনেকান্তবাদ’ ("no-one-perspective-ism) । জৈন ধর্মগুরু মহাবীরের শিক্ষামূলক ‘কানার হাতি দেখা’র গল্পের সাথে অনেকেই পরিচিত আছেন। একদল কানা একটি হাতিকে ছুয়ে দেখে হাতি সম্পর্কে ধারণা লাভ করতে গিয়েছিল। কোন কানাই যেহেতু পুরা হাতিটিকে ধরে দেখতে পারে নাই, তাই একেকজনের বর্ণনায় হাতি হয়ে গেলো একেক রকম। যে কানা হাতির লেজ ধরেছে, সে বললো হাতি একটি দড়ির মতো প্রাণী, যে হাতির ঠ্যাং ধরেছে সে বললো হাতি হলো মোটা গাছের গুড়ির মতো, যে হাতির সুর ধরলো সে বললো হাতি হলো সাঁপের মতো, এইরকম বহু কানার বহু ব্যাখ্যা। সহি ইসলাম জিনিসটাও এই কানার হাতি’র মতোই। তবে এখানে যেই বিষয়টা বুঝা দরকার তা হলো যে, কানা হওয়া দোষের কিছু না। দোষ হলো, যখন হাতির স্বরূপ নিয়ে কানারা যুদ্ধ শুরু করে। সমস্যা হয় যখন কোন এক কানার ‘সহি ইসলাম’ রাজনৈতিক ডিসকোর্সে পরিণত হয়ে অন্যসব কানার ইসলামকে অস্বিকার এবং অপর কানাদেরকে দমন করতে চায় তখন। পরমত অসহিষ্ণু ও বিদ্বেষী এই কানাদেরকে আমরা মৌলবাদী বলি। ভারতবর্ষে বিশেষ করে বাঙলায় এই ধরণের মৌলবাদ অতীতে কম ছিল প্রাচীন জৈন ও বৌদ্ধ ধর্মের সত্যের বহুত্ববাদী ঐতিহ্যের প্রভাবে। পাশাপাশি এই অঞ্চলে ইসলামের সুফিবাদী ব্যাখ্যার আবির্ভাব ঘটেছিল। জৈন ও বৌদ্ধ ধর্মের সহিত্ব বিষয়ে বহুত্ববাদী ঐতিহ্যময় বাঙলায় ইসলাম আবির্ভাবের দীর্ঘদিন পর পর্যন্ত বাঙালি মুসলমানরা আল্লাহকে ডেকেছে ‘নিরাকার নিরঞ্জন’ নামে। সৈয়দ সুলতানের মতো সুফি সাহিত্যিকরা বৌদ্ধ ধর্মের ‘শূণ্য’ এবং ইসলামের ‘আল্লাহ’কে একাকার করে ফেলেছেন। আল্লাহর নিরাকরত্ব বাঙালি মুসলমানের ধর্মচিন্তার কেন্দ্রীয় বিষয় হয়ে উঠেছিল, যেই ঐতিহ্য আজ অবধি বহমান। সালাফি মুসলমানের আল্লাহ যতোটা সাকার, বাঙালি মুসলমানের আল্লাহ ততোটাই নিরাকার। সালাফিদের মতো বিভিন্ন অতীতমুখি অর্থডক্স ধারার মুসলমানদের পাশাপাশি এখনকার আধুনিক ও তথাকথিত নাস্তিক লেখকদের অনেকেই ‘এই জাতীয় ইসলাম সহি ইসলাম নয়’ বলে প্রচারণা চালিয়ে থাকেন। কিন্তু এই ধরণের সহি ও বেঠিক ইসলাম সংক্রান্ত ফতোয়াবাজী সেকুলারদের কর্তব্য হতে পারে না। কানা মৌলবাদীদের রাজনৈতিক প্রচার প্রচারণা ও কর্মসূচীর বাইরে সহি ইসলাম বলতে একক কিছুর দাবি নিয়ে কেউ দাঁড়ায় না। একটি ধর্ম তখনি গণমানুষের ধর্ম হয়ে ওঠে যখন সেই ধর্মটি গণমানুষের ঐতিহ্যের সাথে খাপ খাইয়ে নেয়ার সক্ষমতা রাখে। ইসলাম ধর্ম তার প্রাথমিক যুগে গড়ে উঠেছিল আরব ঐতিহ্য, নৈতিকতা ও আচার আচরণের সাথে খাপ খাইয়ে। পরবর্তিতে দুনিয়ার বিভিন্ন অঞ্চল ও ঐতিহ্যের মানুষের মাঝে জায়গা করে নেয়ার মতো ফ্লেক্সিবিলিটি ছিল বলেই ধর্মটি পৃথিবীর এতো বিভিন্ন অঞ্চল ও সংস্কৃতির মানুষের ধর্ম হতে পেরেছে।
যারা পৃথিবীময় ছড়িয়ে থাকা মুসলিম জনগোষ্ঠির বহুত্বকে অস্বিকার করে কোন বিশেষ গোষ্ঠির প্রচারিত ইসলামকে সহি এবং অন্যদের ইসলামকে ‘আধা’ অথবা ‘মডারেট’ ইসলাম বলে প্রচার করেন তারা দিনশেষে মৌলবাদের পক্ষেই প্রচারণা চালান। অনেকক্ষেত্রে দেখা যায় ‘সহি ইসলাম’ নামক ডিসকোর্স রক্ষায় তারা মুসলমানদের চাইতে অধিক তৎপর। এইধরণের প্রচারণা আমাদের সময়কার সাম্প্রদায়িক বিভেদ দূর করার ক্ষেত্রে কোন কাজে আসছে না, বরং দিনে দিনে সাম্প্রদায়িক ডিসকোর্সগুলোকেই শক্তিশালী করছে। ইসলামের পক্ষে অথবা বিপক্ষে কথা বলে যারা দিনে দিনে ইসলামের একটি একক এবং সহি রূপ তৈড়ির চেষ্টা করছেন তারা দুনিয়া জুরে ছড়িয়ে ছিটিয়ে থাকা মুসলমানদের বহুত্বকে অস্বিকার করে সাম্প্রদায়িক সংঘাতের মতাদর্শিক ডিসকোর্সগুলোকে শক্তিশালি করছেন। আধুনিক যুগে এসে বিভিন্ন ধারণা, ধর্ম, ডিসকোর্স ইত্যাদি যে একক এবং টোটালিটারিয়ান রূপ লাভ করার চেষ্টা করছে তেমনটা অতীতে আর কখনোই হয় নাই। গণমাধ্যমের প্রযুক্তিগত উন্নয়ন বিশেষ করে ইন্টারনেটের আবির্ভাবে বহুত্বের বিরুদ্ধে মৌলবাদের এই আগ্রাসন এখন আগের চাইতে অনেক বেশি শক্তিশালী। আজ থেকে একশ বছর আগেও চেচনিয়ার মুসলমানরা নিজেদের ইসলামপূর্ব ঐতিহ্যের মধ্যে বসবাস করতো, এখনো তারা আল্লাহকে ডাকে তাদের পুরনো দেবতার নামে। নব্বই দশকে চেচনিয়ার জাতীয়তাবাদী ও সুফি ঘড়ানার মুসলমানরা রাশিয়ার বিরুদ্ধে মুক্তিযুদ্ধ চালিয়েছিল। রাশিয়ার হাতে তাদের জাতীয়তাবাদী নেতাদের অধিকাংশই নিহত হওয়ার পর চেচনিয়ার জাতীয়তাবাদী আন্দোলন এখন সালাফি মৌলবাদী ককেশাস আমিরাতের জিহাদী সন্ত্রাসে পরিণত হয়েছে। এর পেছনে যেমন রাশিয়ার আধিপত্ববাদী ও সাম্রাজ্যবাদী প্রকল্প দায়ি, তেমনি দুনিয়া জোরা ‘সহি ইসলামে’র ডিসকোর্সের ক্ষমতায়নও দায়ি। চেচেনদের ঘটনা একটা উদাহরণ মাত্র, সারা দুনিয়াতেই এই বিষয়গুলো এখন ঘটছে, বাংলাদেশেও তাই। যারা প্রচার করেন যে বাঙালি মুসলমান, চেচেন মুসলমান, শিয়া মুসলমান অথবা আলাওয়িত মুসলমানরা সহি মুসলমান নয়, শুধুমাত্র সৌদি আরব অথবা আইসিসের মুসলমানরাই সহি, তারা সালাফি হন অথবা সেকুলার, দিনশেষে এরা সবাই ইসলামী মৌলবাদের প্রচার প্রসারে কাজ করে যাচ্ছেন। এদের উদ্যেশ্যেই ফকির লালন গেয়েছেন – 
এক কানা কয় আর এক কানারে
চল এবার ভব পারে।।
নিজে কানা
পথ চেনে না
পরকে ডাকে বারং বার
এসব দেখি কানার হাট বাজার।

