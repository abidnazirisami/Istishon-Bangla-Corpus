অভিজিৎ রায়ের কাছে যা চাইলাম, আর যা পাইলাম 


আমি অনলাইনে কোন তর্ক বিতর্ক অথবা ক্যাচালে জড়ানো থেকে বিরত আছি অনেকদিন যাবৎ। তর্ক এবং ক্যাচালে অনেক সময় ও শ্রম দিতে হয়। আমার সময় এবং শক্তিতে কিছু লিমিটেশনের কারনে তাই ক্যাচাল এড়িয়ে চলি। তারপরও আমি অভিজিৎ রায়ের মতো একজন বড় মাপের লেখক ও সামাজিক ব্যক্তিত্বের একটি লেখার সমালোচনা করেছি। সমালোচনাকে যাতে কেউ নিন্দা জ্ঞান না করেন সেই অনুরোধ রেখেছি। কিন্তু সমালোচনায় কঠোর হওয়া যাবে না, এমন কোন নিয়ম নাই। যতোক্ষন পর্যন্ত আমি তার লেখা ও বক্তব্যের বাইরে গিয়ে তাকে ব্যক্তিগতভাবে আক্রমন করছিনা ততক্ষন পর্যন্ত আমি সমালোচক হিসাবে নিজের সততার দাবি করতে পারি। এতে তর্ক বিতর্ক হবে, জানতাম। কিঞ্চিত ক্যাচালও হইতে পারে, সেই আন্দাজ ছিল। মুক্তমনায় আরজ আলী মাতুব্বর পাঠাগারের সম্মেলনের সময় চাঁদাবাজি পোস্ট দিয়েছিলাম। অভিজিৎ রায় তখন যে আমাদের পাঠাগারে চাঁদা দিয়েছেন এই ঘটনাটি ইতিমধ্যে নিশ্চয় আপনারা সবাই অভিজিৎ রায়ের মাধ্যমে একাধিকবার অবগত হয়েছেন। অভিজিৎ রায়ের সাথে আমার কারণে পাঠাগারের সম্পর্ক খারাপ হলে পাঠাগারের অন্যান্য কার্যনির্বাহী সদস্যরা আমার উপরে ক্ষুন্ন হইতে পারে সেই আশংকাও ছিল। তারপরেও আমি কিছুটা সময় ও শক্তি ব্যবহার করে লেখাটি লিখে ফেললাম। এতো ঝুকি নিয়েও লেখাটি যে লিখলাম, তার নিশ্চয় কোন উদ্দেশ্য আছে। আমি কি উদ্দেশ্যে লিখেছিলাম তা পরে বলি। আপাতত অভিজিৎ রায়ের একটি লেখা থেকে আমি আমার সম্পুর্ণ ভিন্ন একটি উদ্দেশ্যের কথা জানতে পারলাম। 
অভিজিৎ রায়ের লেখা থেকে জানতে পারলাম, ফারাবি আমাকে হত্যার ফতোয়া জারি করার পর থেকে আমি ভয় পেয়ে গিয়ে ফারাবীর বিরুদ্ধে আর কিছু লেখি না। শুধু তাই নয়, তারপর থেকে নাকি ফারাবীর বিরুদ্ধে কেউ কিছু লিখলেই আমি তার বিরুদ্ধে ঝাপিয়ে পারি। আমি আরো জানতে পারলাম, তার লেখাটিতে ফারাবীর কথা আছে বলেই নাকি আমি এর সমালোচনা করেছি। শুধু তাই নয়, কেবল খুন হওয়ার ভয়েই আমি এসব কাজ করছি কি না তাতেও সন্দেহ আছে। কারন ফারাবীর সাথে নাকি আমার আত্মিয়তার সম্পর্কও থাকতে পারে। অভিজিৎ রায়ের মতো লেখকের আঙুল দিয়ে এই ধরণের ব্যক্তি আক্রমন বের হতে দেখবো সেই ধারণা আগে থাকলে অবশ্য এই লেখাটি লিখতাম কি না সন্দেহ আছে। অনলাইনের হাজার হাজার মানুষের মাঝে খুব কম মানুষই আমাকে ব্যক্তিগতভাবে চেনে। অনেকেই এই ধরণের মিথ্যাকে সত্য ভেবে বসে থাকতে পারেন, তাই বাধ্য হয়ে এই ধরণের ছেলে মানুষি আক্রমনের জবাব লিখতে হচ্ছে। প্রথমত, ফারাবি আমাকে হত্যার ফতোয়া দেয়ার আগেও আমি ফারাবীকে নিয়ে তেমন কিছু লিখেছি বলে মনে পরে না। ফারাবী একটি জীবন্ত কার্টুন চরিত্র হিসাবে বাঙলার অনলাইন নাস্তিক কূলের কাছে এককালে খুব জনপ্রিয় ছিল। তাকে নিয়ে হাসাহাসি, মাতামাতি করে এবং বহুক্ষেত্রে অতিরিক্ত গুরুত্ব দিয়ে এখন তাকে বাঙলার অনলাইনের অপেক্ষাকৃত মধ্যযুগীয় চিন্তাধারার তরুণদের একজন ধর্মীয় নেতায় পরিণত করা হয়েছে। আমি ভেবেছিলাম, ফারাবী নেহাত একটি ভোদাই। পরে যখন সে রাজীবের জানাজা পড়ানো ইমামের বিরুদ্ধে ফতোয়া দিলো তখন বুঝেছি সে একজন খারাপ ভোদাই। আরো পরে বুঝেছি, সে নেহত ভোদাই নয়, কিছু কিছু ক্ষেত্রে সে যথেষ্ট চালাক। এইসব কিছুই আন্দাজ করেছি অনলাইনে ফারাবী ফেনোমেনা দেখে। ব্যক্তিগতভাবে আমি ফারাবির কোন পোস্টে অথবা ফারাবির কোন লেখা নিয়ে কখনো কিছু লেখি নাই। সে আমার ফ্রেন্ডলিস্টে নাই। আমি তাকে ইগনোর করার স্বিদ্ধান্ত নিয়েছিলাম। কিন্তু গত বছর বাংলাদেশের নাস্তিক ব্লগারদের যখন জেলে ঢুকানো হলো তার কিছুদিন পরে আমি ফারাবীকে আমার একটি স্ট্যাটাসে উল্লেখ করেছিলাম। সময়টা ছিল বাঙলার মুক্তমনা ও নাস্তিক ঘড়ানার ব্লগারদের জন্যে মহা দূর্যোগের। একটা বড় সংখ্যক ব্লগার সেই সময় লেখা বন্ধ করে দিসেন। ভয়ে অনেকের আঙুল দিয়ে তাদের স্বাভাবিক লেখা বন্ধ হয়ে গিয়েছিল। যেই ধরণের লেখার কারনে গ্রেফতার হওয়ার আশংকা আছে সেই ধরণের লেখা অনেকেই ধুম ধাম ড্রাফট করে ফেললেন। আমিও সামু ব্লগে আমার একটা লেখা ড্রাফট করলাম। যদিও নিখাদ স্যাটায়ার ছিল লেখাটা, কিন্তু বাংলাদেশে সেই সময় রসিকতার জায়গা ছিল না। সেই সময় অনেকে এমনকি অনলাইনে আসাই বন্ধ করে দিলেন। লিস্টে আমারো নাম ছিল, গ্রেফতার আমিও হইতে পারতাম। তবুও সেই সময় একটিভিজম এক চুল কমাইলাম না। আমরা তখন নিয়মিত ব্লগারদের মুক্তির দাবিতে ফেসবুকে, শাহবাগে, প্রেসক্লাবে, কোর্ট কাচারিতে আন্দোলন করে যাচ্ছিলাম। এইসব ইভেন্ট, ইভেন্টের আপডেট ইত্যাদিতে অনেকে কমেন্ট করতো আমি নাস্তিক ব্লগারদের মুক্তির দাবিতে আন্দোলন করছি, কিন্তু ফারাবীর মুক্তির দাবি কেনো জানাচ্ছি না। ফারাবী মানুষ হত্যার ফতোয়া দিয়েছে, নাস্তিক ব্লগাররা সেইরকম কিছু করে নাই। সুতরাং এক পাল্লায় মাপার কোন উপায় নাই। কিন্তু তাদের পালটা যুক্তি ছিল যে ফারাবি কোন জামিন অযোগ্য অপরাধ করে নাই, সুতরাং তাকে অন্যায় ভাবে আটকে রাখা হয়েছে। শাহবাগ মুভমেন্টের সময় ‘রাষ্ট্রের কাছে ন্যায় বিচার’ চাওয়ার বিষয়টা মাথায় আছড় করেছিল। তাই একদিন একটি স্ট্যাটাসে নাস্তিক ব্লগারদের মুক্তি দাবির পাশাপাশি ফারাবীর নামও উল্লেখ করেছিলাম। এই ঘটনাটিকে ফারাবীকে বাঁচানোর চেষ্টা বলা যায় কি না জানি না। কিন্তু তখনো ফারাবী আমাকে হত্যার ফতোয়া দেয় নাই। এবং ফতোয়া দেয়ার পরে আমি কখনো তারে কোন কিছুতে বাঁচাইতে গেছি অথবা কেউ ফারাবীরে নিয়া কিছু লিখলে তার বিরুদ্ধে ঝাপায়া পরেছি এইটা ডাহা মিথ্যা অভিযোগ। অভিজিৎ রায় কার কাছে এই কথা শুনে লিখেছেন আমি জানি না। যার কাছেই শুনে থাকেন, এইরকম কিছু প্রমান করতে পারবেন না। 
ফারাবী যেই সময় আমাকে হত্যার হুমকি দিল সেই সময়ে আমি ব্যক্তিগতভাবে খুবি বিষন্ন সময় পার করছিলাম। যারা আমার কাছের মানুষ তারা জানেন। যেমন আমার বন্ধু আসিফ মহিউদ্দীন জানেন। নিজের কাছে নিজের জীবন সেই সময় খুব মূল্যবান কিছু মনে হতো না। ফারাবীর হত্যার হুমকি আমি তাই যথেষ্ট নির্বিকার ভাবে গ্রহণ করেছিলাম। দূর্যোগের মুহুর্তে আমি ভয় পাই না কি মাথা গরম করি না কি ঠান্ডা মাথায় থাকি তাও আসিফ মহিউদ্দীন ভালো জানেন। রাজীব হায়দার খুন হওয়ার রাতের কথা মনে পরে গেলো। খুন হওয়ার একটু পরেই মোবাইলে ম্যাসেজ পেয়ে খবরটা জানতে পারলাম। খবরটা পেয়ে যথেষ্ট আতংকিত হয়েছিলাম। আমার সাথে ছিল তখন আসিফ মহিউদ্দীন আর অনন্য আজাদ। আসিফ খবর শুনেই মাথা খারাপ আচরণ করা শুরু করলো, সে তখন রাজীবের লাশের কাছে যাবেই যাবে। আসিফ তার কিছুদিন আগে হাসপাতালের বিছানা থেকে উঠেছে। ছুড়ির ঘা তখনো ঠিক মতো শুকায় নাই, ব্যান্ডেজ পরে ঘুড়ে বেরায়। এই পরিস্থিতি দেখে আমি দ্রুত মাথা ঠান্ডা করলাম। আসিফরে বুঝায়া মাথা ঠান্ডা কইরা অনন্যরে সহ একটা সিএনজিতে বাসায় পাঠায়া দিলাম। আমি তারপর আরো দুইজনরে সাথে নিয়ে বাসায় ফিরেছি। সেই সময় নিজের জীবনের ভয় যথেষ্ট ছিল। নানান রকম লিস্টে নাম দেখে বেশ কিছুদিন আতংক এবং সাথে লোকজন নিয়ে ঘুড়াফেরা করতাম। তারপর আস্তে আস্তে অভ্যস্ত হয়ে গেলাম। যেহেতু বাংলাদেশেই থাকি এবং যেহেতু সরকারি প্রোটোকল পাই নাই, তাই এডপ্ট করে নিতে হয়েছে। ফারাবীর হত্যার হুমকি যখন পাইলাম তখন নিজের নির্লিপ্ততায় নিজেই অবাক হয়েছি। আজকে এইরকম একটি ব্যক্তিগত আক্রমন ও মিথ্যাচার সমৃদ্ধ একটি পোস্ট আমার বিরুদ্ধে দেয়া হলো এবং আসিফ মহিউদ্দীন সেই পোস্টটি শেয়ার দিলেন, এতে আমি আরো বেশি অবাক হয়েছি। আমি কোথায় থাকি, আমার আত্মিয় স্বজন কারা এবং আমি কার ভয়ে কি করতে এবং কি করা থেকে বিরত থাকতে পারি, সেটা আসিফের খুব ভালো জানার কথা। আসিফকে যখন গ্রেফতার করা হয়েছে, আক্রমন করা হয়েছে, কখনো ভয় পেয়ে তার পক্ষে দাঁড়ানো বন্ধ করেছিলাম কি না এটা তিনি ভালো জানেন। 
যাই হউক, ফারাবী আমাকে হত্যার ফতোয়া দেয়ার কয়েক মাস পরে একটা ঘটনা ঘটেছিল। সে ফেসবুকে ম্যাসেজ করে আমার কাছে মাফ চাইলো, বললো সে ভুল করেছে। আমি তারে বললাম ভুল তো পাবলিকলি করছেন, ভুল স্বিকারও পাবলিকলি করা উচিৎ। সে করবে বলে চলে গেলো। এই কাজ করার মতো সততা তার আছে বলে আমার মনে হয় নাই। সে করেও নাই। আমিও বলা যায় তাকে প্রায় ভুলেই গেছিলাম। এই ঘটনাটি যে সত্য তার প্রমানসাপেক্ষে এই চ্যাটের স্ক্রিনশটটি দিচ্ছি। সাধারণত সুন্দরী মেয়েরা ফারাবীর সাথে চ্যাটের স্ক্রিনশট দিয়ে থাকেন। আমাকেও দিতে হতে পারে জানলে আমি অভিজিৎ রায়ের লেখার সমালোচনা করতাম কি না এখন ভাবছি।
আমাকে ভিন্ন কিছু লিখতে হবে বলে আশা করেছিলাম। অভিজিৎ রায়ের সাথে আমার এর আগেও দুইবার তর্ক হয়েছে। দুইটি তর্কই আমি উপভোগ করেছি। তখন এই ধরণের ব্যক্তিগত আক্রমন এবং মিথ্যাচারের মোকাবেলা করতে হয় নাই। এবার হবে তাও ভাবি নাই। অভিজিৎ রায় মিমতত্ত্বের উপর ভিত্তি করে টেরোরিজমের ব্যাখ্যা দিয়েছেন। মিমতত্ত্বের মতো একটি কগনিটিভ সায়েন্সের থিওরি, যেটি এখনো সর্বজনের কাছে গ্রহণযোগ্য নয় তার মাধ্যমে টেরোরিজমের মতো একটি সামাজিক ও রাজনৈতিক ফেনোমেনার ব্যাখ্যা দেয়া উচিত কি না সেই বিষয়ে আমার নৈতিক প্রশ্ন আছে। অতীতে বিজ্ঞানের নামে ইউজেনিক্সের মতো তত্ত্ব মানব সমাজের উন্নয়নে ব্যবহার করতে গিয়ে নাজি জার্মানি ও মার্কিন যুক্তরাষ্ট্র মানবতার বিরুদ্ধে ভয়ঙ্কর অপরাধ সংগঠিত করেছে। অভিজিৎ রায় মিমতত্ত্বের ব্যবহার করে টেরোরিস্টদেরকে ভাইরাস আক্রান্ত রোগী হিসাবে চিহ্নিত করেছেন। শুধু সেখানে থামলেও চলতো। তিনি এই রোগীদের তুলনা করেছেন পরজীবী আক্রান্ত জোম্বিসম পিপড়াদের সাথে। জোম্বি পিপড়া তো খালি নিজেই মরে, অন্যদের মারে না। মুসলমানরা কুরান পড়ে ভাইরাস আক্রান্ত হলে এমন জোম্বি হয় যে আরো হাজার হাজার মানুষ মেরে ফেলে। এখন এই মুসলমান জোম্বিদের ব্যাপারে কি করা যায়। যারা দি ওয়াকিং ডেড দেখেন অথবা অন্যান্য জোম্বি মুভি দেখেছেন, তারা জানেন যে জোম্বিদেরকে কোন দয়া মায়া দেখাইতে নাই, এদেরকে শ্রেফ মাথায় গুলি করে মেরে ফেলতে হয়। জোম্বিদেরকে দয়া মায়া দেখাইতে গেলে আপনাকেই মরতে হবে। অভিজিৎ রায় এই মুসলিম জোম্বিদের দমন করার ক্ষেত্রে মার্কিন যুক্তরাষ্ট্রের প্রেসিডেন্টকে নায়ক হিসাবে আশা করছেন। বারাক ওবামা ইসলামকে শান্তির ধর্ম বলার কারনে তিনি মনঃক্ষুন্ন হয়েছেন। তিনি জোর গলায় দাবি করেছেন যে, আইসিস সহিহ ইসলামের পথেই আছে। যদিও উনি মেনে নিয়েছেন যে, দুনিয়ার অধিকাংশ মুসলমানরা শান্তিপ্রিয় এবং তারা আইসিসের মতো কুরানের লিটারাল ব্যাখ্যা করে না, কিন্তু তিনি পাশাপাশি এও দাবি করে গেছেন যে আইসিসের ইসলাম সহিহ ইসলাম। এইক্ষেত্রে দুনিয়ার অধিকাংশ মুসলমানরা যাই বলুক না কেনো, তিনি তা ধর্তব্য মনে করেন না। তিনি বরং সালাফি জিহাদীদের মতো কুরানের লিটারাল ব্যাখ্যাকে সঠিক ইসলাম বলে মনে করেন। 
আমি এর সমালোচনা করে লিখেছিলাম। টেরোরিজমের মতো একটি সমস্যা যার কারনে প্রতিদিন নিরপরাধ মানুষ নিহত হচ্ছে তাকে শুধু ভাইরাসের বহিঃপ্রকাশ বললেও কথা ছিল। অভিজিৎ রায় এই রোগের চিকিৎসায় কোন মেডিসিনের কথা বলেন নাই। তিনি বরং ওবামার রাজনৈতিক হস্তক্ষেপের আশা করেছেন। সমস্যাটি রাজনৈতিক, সমাধানটিও রাজনৈতিক হবে তাতে কোন সন্দেহ নাই। কিন্তু তিনি টেরোরিস্টদের বানিয়েছেন রোগী, এক্ষেত্রে তার কাছে কুরানই যথেষ্ট, রাজনীতির হিসাব করেন নাই। কিন্তু চিকিৎসা আশা করেন রাজনৈতিক। অথচ ইরাকে আইসিসের টেরোরিজমের উৎপত্তির পেছনে মার্কিন যুক্তরাষ্ট্রের রাজনৈতিক পলিসি একটি প্রত্যক্ষ ভুমিকা পালন করেছে সেই ইতিহাসটি উনি ধর্তব্য মনে করেন না। আমি অভিজিৎ রায়ের মতো গুছিয়ে রেফারেন্স দিয়ে লেখি না বলে আমার লেখার মান কম হয় বলে আজকে মুহাম্মদ গোলাম সারওয়ার ভাই বলেছেন। মান কমার ভয়ে নয়, তবে বেহুদা তর্ক এড়ানোর জন্যে আমি সাম্প্রতিক সময়ের দুইটি টেরোরিজম সংক্রন্ত গবেষনার উল্লেখ করছি। একটি হলো অস্ট্রেলিয়ার ফ্লিন্ডার্স বিশ্ববিদ্যালয়ের ‘সুইসায়েড টেরোরিজম ডাটবেজ’ প্রজেক্ট। অপরটি হচ্ছে ‘ইউনিভার্সিটি অফ শিকাগো’স প্রজেক্ট অন সিকিউরিটি অন টেরোরিজম’। দুইটি গবেষনাতেই আশির দশক থেকে এখন পর্যন্ত সংগঠিত আত্মঘাতি বোমা হামলাগুলার ডকুমেন্টেশন করা হয়েছে। প্রথম গবেষনার স্বিদ্ধান্ত হলো ধর্মীয় মৌলবাদের চেয়ে রাজনীতিই টেরোরিজমের উত্থানে প্রধান ভুমিকা পালন করেছে। দ্বিতীয় গবেষনার স্বিদ্ধান্ত হলো নব্বই শতাংস আত্মঘাতি বোমা হামলার ঘটনা ঘটেছে কোন না কোন ‘অকুপায়িং ফোর্স’এর উপস্থিতিতে। মধ্যপ্রাচ্য পরিস্থিতি নিয়ে যারা খবর রাখেন তারা ভালোমতোই জানেন যে আইসিসের জন্ম হয়েছে একটি রাজনৈতিক ভ্যাকুয়ামের মাঝে এবং মার্কিন অকুপেশনের মাঝখানে। সাদ্দাম হোসেইনকে ক্ষমতাচ্যুত করার পাশাপাশি সেকুলার ইরাক রাষ্ট্রটিকেও শেষ করে দেয়া হয়েছে। সুন্নিরা পরিণত হয়েছে ইরাকের সমাজের একটি চাকড়ি বাকড়ি সামাজিক নিরাপত্তা বঞ্চিত দরিদ্র সম্প্রদায়ে। টেরোরিজমের সব সামাজিক এবং রাজনৈতিক ফ্যাক্টরগুলো উপস্থিত হওয়ার পরই ইসলামের পতাকা উড়িয়ে আইসিসের আবির্ভাব হয়েছে। কুর্দিস্তানের স্বাধীনতা সংগ্রামও ইসলামের পতাকা উড়িয়ে শুরু হয়েছিল। এখন তারা একটি আধুনিক রাষ্ট্র গঠনের দিকে আগাচ্ছে। আইসিসের বিরুদ্ধে সবচেয়ে মুখোমুখি লড়াইটি চালাচ্ছে নারী পুরুষের সম্মিলিত কুর্দি পেশমেগরা বাহিনী। 
ইসলামী কুর্দিস্তানের স্বাধীনতা সংগ্রাম কিভাবে জাতীয়তাবাদী হয়ে গেলো এবং জাতীয়তাবাদী ইরাক কিভাবে টেরোরিস্ট খেলাফতে পরিণত হলো সেই প্রশ্ন আর নতুন করে অভিজিৎ রায়কে করতে চাই না। আমার আগের পোস্টেই অনেকগুলা প্রশ্ন ছিল যেগুলার উত্তর পাই নাই। আমি ভাবছিলাম মিমতত্ত্ব নিয়ে কিছু তর্ক করা হবে, ইসলাম প্রশ্নে এবং বর্তমান সংঘাতের দুনিয়ায় শান্তি প্রতিষ্ঠায় একজন সেকুলারের ভুমিকা কি হবে তা নিয়া হয়তো আলোচনা করা হবে। কিন্তু অভিজিৎ রায় আমার সমালোচনার জবাব দিতে গিয়ে আমার ব্যাপারে কিছু মিথ্যা তথ্য প্রচার করলেন। তারপর তিনি, ইসলামের একেবারে প্রাথমিক যুগের ইতিহাস থেকে বর্তমান সময় পর্যন্ত ইতিহাসের বহু ঘটনা তুলে ধরে আগের সুরেই দাবি করে গেছেন যে আইসিসের সাথে সহিহ ইসলামের সম্পর্ক অবিচ্ছেদ্য। বুঝা যাচ্ছে যে, এইক্ষেত্রে আইসিস বিরোধী মুসলমানদের দাবি, অর্থাৎ যারা দাবি করেন যে আইসিসের ইসলাম সহিহ ইসলাম নয় তাদের দাবি তিনি কোন অবস্থাতেই মেনে নেবেন না। তিনি টেরোরিস্টদের দাবির সাথেই একমত থাকবেন। সবকিছু মিলিয়ে ক্যাচালটা যেইরকম হলো তাতে আমি নতুন করে ভিন্ন কিছু আশাও করছি না। 

