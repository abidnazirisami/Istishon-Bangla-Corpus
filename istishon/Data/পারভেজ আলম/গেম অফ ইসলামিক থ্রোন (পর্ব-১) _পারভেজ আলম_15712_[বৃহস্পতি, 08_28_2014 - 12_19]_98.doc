গেম অফ ইসলামিক থ্রোন (পর্ব-১) 


৬৬১ সালে জানুয়ারীর ২৯ তারিখে কুফা’র মসজিদুল আজমে ফজরের নামাজে সিজদারত অবস্থায় চতুর্থ খলিফা ও ইসলামের নবী হজরত মুহাম্মদ (স) এর চাচাতো ভাই আলী ইবনে আবু তালিব একজন খারেজি আততায়ির হাতে গুরুতর আহত হইলেন। বিষ মাখানো ছুড়ি দিয়ে তার মাথায় আঘাত করা হয়। মুসলিম উম্মাহর খলিফা হইলেও আলীর শত্রুর অভাব ছিল না। তার প্রধান শত্রু মুয়াবিয়া ইবনে আবু সুফিয়ান কখনোই আলীর খেলাফত মেনে নেন নাই এবং সিরিয়া থেকে প্রতিনিয়ত আলী এবং তার রাজনৈতিক অনুগত বিভিন্ন অঞ্চলের প্রশাসকদের বিরুদ্ধে লড়াই চালিয়ে যাচ্ছিলেন। কিন্তু আলী নিহত হইলেন খারেজিদের হাতে, যারা একসময় মুয়াবিয়ার বিরুদ্ধে আলীর পক্ষ নিয়ে যুদ্ধ করেছেন। আলী যেসময় নিহত হইলেন ততোদিনে মুয়াবিয়া মিশর, হেজাজ, ইয়েমেন এমনকি ইরাকের বিভিন্ন অঞ্চলে নিজের প্রভুত্ব প্রতিষ্ঠিত করে ফেলেছেন, এবং আলীর পক্ষে যুদ্ধ করে মুয়াবিয়াকে বাধা দেয়ার মতো অনুসারি অথবা বন্ধুর সংখ্যা খুব বেশি ছিল না। যারা আলীকে সমর্থন করতেন তাদের অনেকেই মুয়াবিয়াকে অপছন্দ করতেন বিধায় আলীর প্রতি অনুগত ছিলেন। কিন্তু আলীর জন্যে লড়াই করে শহীদ হওয়ার বাসনা ততোদিনে স্থিমিত হয়েছে। কারন, মুসলিম উম্মাহর নেতৃত্বের লড়াইয়ে ততোদিনে রক্ত ঝড়েছে অনেক, নিহত হয়েছেন বহু। মুসলমানদের মধ্যে অনবরত এই ক্ষমতার লড়াইকে মুসলিম ঐতিহাসিকরা বলেন ইসলামের ইতিহাসে ‘প্রথম ফিতনা’। আলী নিহত হওয়ার পর মুয়াবিয়া আমিরুল মুমিনিন তথা খলিফা হয়ে বসলেন, এবং প্রথম ফিতনার সমাপ্তি হইলো। 
ফিতনার শুরু তৃতীয় খলিফা উসমান ইবনে আফফান হত্যা কেন্দ্র করে। যদিও আবু বকর, উমর, ওসমান এবং আলী ইসলামের এই প্রথম চারজন খলিফাকে সুন্নি মুসলমানরা খলিফায়ের রাশেদিন অর্থাৎ ‘ন্যায়পরায়ন খলিফা’ উপাধিতে ভুষিত করেছেন, কিন্তু খলিফা উসমানের ন্যায়পরায়নতা নিয়া তার সময়ে অনেকেরই সন্দেহ ছিল। তার বিরুদ্ধে স্বজনপ্রীতির অভিযোগ ছিল সবচেয়ে প্রবল। তিনি তার গোত্র বনু উমাইয়ার সদস্যদের বিভিন্ন অঞ্চলের প্রশাসক এবং খেলাফতের বিভিন্ন গুরুদায়িত্বে অর্পন করেছিলেন। এই প্রশাসকদের মধ্যে কয়েকজনের বিরুদ্ধে দূর্ণীতি ও অন্যান্য অভিযোগ ছিল। এসব অভিযোগ আমলে নিয়ে সুবিচার করতে তিনি ব্যর্থ হয়েছিলেন। অন্যদিকে অভিযোগকারী অথবা প্রতিবাদকারীদের অনেকেই পালটা অত্যাচারিত হয়েছেন। অত্যাচারিতের মধ্যে কেউ কেউ মুহাম্মদের ঘনিষ্ট সাহাবী ছিলেন, সততা ও ধর্মনিষ্ঠতার জন্যে যারা বিখ্যাত ছিলেন। সব মিলিয়ে মুসলিম উম্মাহর কেন্দ্র থেকে শুরু করে বিভিন্ন অঞ্চলে উসমানের বিরুদ্ধে ক্ষোভ দানা বেধে উঠতে থাকে। সুন্নি এপোলোজিস্টরা প্রথম চার খলিফার ন্যায়পরায়নতা ব্যাখ্যায় উসমানের ব্যর্থতার দায়ভার অন্যদের ঘাড়ে চাপালেও এইসব ইতিহাস কেউই অস্বিকার করেন না। নিহত হওয়ার সময় বনু উমাইয়া গোত্রের পরিজনরা ছাড়া খলিফা উসমানের বন্ধু ও সমর্থক খুব বেশি কেউ ছিল না। উসমান হত্যা, খলিফা হিসাবে আলীর নির্বাচন এবং উসমান হত্যার বিচার দাবি কেন্দ্র করেই প্রথম ফিতনার সূত্রপাত। বিশ্বাসীদের মাতা, মুহাম্মদের স্ত্রী আয়েশার নেতৃত্বে অপর দুই বিখ্যাত সাহাবি তালহা এবং জুবায়ের উসমান হত্যার বিচার দাবিতে আলীর বিরুদ্ধে যুদ্ধ করেন। আয়েশা বনাম আলীর এই যুদ্ধ ‘জঙ্গে জামাল’ নামে ইতিহাসে পরিচিত। মজার বিষয় হচ্ছে, উসমান বিরোধী রাজনীতি এবং তার নির্মম হত্যাকান্ডের পেছনের রাজনীতিতে এই চারজনেরই কম বেশি দায় আছে। চারজনের বিরুদ্ধেই কেউ না কেউ উসমান হত্যায় কোন না কোনভাবে যুক্ত থাকার অথবা উসমান হত্যার প্ররোচনার অভিযোগ করেছেন। এসব অভিযোগ প্রমানিত নয়, তবে এই চারজনই যে হত্যাকান্ডের পূর্বে উসমানকে একরকম পরিত্যাগ করেছিলেন তা ঐতিহাসিক সত্য। চারজনের মধ্যে একমাত্র আলীই উসমানকে রক্ষার কিছুটা চেষ্টা করেছেন এবং তার নিরাপত্তার ব্যবস্থা করেছেন। কিন্তু উসমান হত্যার পর খুনিদের বিচার করতে ব্যর্থ হওয়ায় বাকি তিনজন তার বিরুদ্ধে বিদ্রোহ তৈরি করতে সক্ষম হয়েছিলেন। 
মহানবীর স্ত্রী এবং প্রথম খলিফা আবু বকরের কন্যা আয়েশা মুসলমানদের মধ্যে যথেষ্ট প্রভাবশালি ছিলেন, ধর্মিয় এবং রাজনৈতিক দুইক্ষেত্রেই। প্রথম দুই খলিফার দরবারেই উপদেষ্টা হিসাবে তার যথেষ্ট গুরুত্ব ছিল। উসমানের খেলাফতের প্রথম দুই বছর তিনি রাজনীতিতে অংশগ্রহণ না করলেও আম্মার ইবনে ইয়াসিরের উপর উসমানের অত্যাচারের ঘটনা কেন্দ্র করে তিনি উসমান বিরোধী রাজনীতিতে আবির্ভুত হন। আম্মার ছিলেন প্রথম মুসলমানদের একজন, ইসলামের প্রথম শহীদ সুমাইয়ার পুত্র। মুহাম্মদের মৃত্যুর পর তিনি আবু বকরের খেলাফতের পক্ষে ছিলেন না, বরং আলীকে সমর্থন দেন। আলী নিজেই পরে আবু বকরকে সমর্থন দেন, ফলে আলীর পক্ষের সাহাবারাও নিজেদের শক্ত অবস্থান ত্যাগ করে। আম্মার খলিফা উমরের সময় কিছুদিন কুফার প্রশাসকের ভুমিকাও পালন করেন। উসমানের শাসনের বিরুদ্ধে খোলাখুলি সমালোচনা করার অপরাধে উসমানের নির্দেশে তাকে পেটানো হয়। এই ঘটনায় খিপ্ত হয়ে আয়েশা জনসম্মখে উসমানের সমালোচনা শুরু করেন। এছারাও খলিফা উসমান বিখ্যাত সাহাবি সাদ ইবনে আবি ওয়াক্কাসকে সরিয়ে নিজের সৎ ভাই আল ওয়ালিদকে কুফার প্রশাসক করায় অনেকেই ক্ষিপ্ত হন। আল ওয়ালিদ একদিন মদ খেয়ে ফজরের নামাজ পড়াতে গিয়ে দুই রাকাত বেশি পড়িয়েছেন এই অভিযোগ আসলেও উসমান তার বিরুদ্ধে কোন ব্যবস্থা না নিলে অনেকেই অভিযোগ নিয়ে আয়েশার কাছে যান। এই ঘটনা কেন্দ্র করে উসমান এবং আয়েশা বিতর্কে জড়িয়ে পড়েন। উসমান শেষ পর্যন্ত ‘আল্লাহ আয়েশাকে ঘরের ভেতরে থাকতে বলেছেন’ এই মন্তব্য করে আয়েশাকে অনধিকার চর্চা করতে মানা করেন। এই ঘটনা কেন্দ্র করে জনগণ দুইভাগে ভাগ হয়ে যায়। একভাগ মনে করেন আল্লাহ নারীদেরকে বিশেষ করে মুহাম্মদের স্ত্রীদের ঘরে থাকতে বলেছেন, রাজনীতির ময়দানে নয়। আরেকভাগের মতামত ছিল, ইসলামী আইন বিষয়ে আয়েশার অধিক জ্ঞানী ও উপযুক্ত বেশি কেউ ছিল না, তাই আয়েশা তার অধিকার অনুযায়িই কাজ করেছেন। উসমান বিরোধী বিদ্রোহ যখন তুঙ্গে তখন বিদ্রোহের অন্যতম কেন্দ্র মিশরে একটি চিঠি ছড়িয়ে পরে যেই চিঠিতে আয়েশাসহ মুহাম্মদের কয়েকজন স্ত্রী উসমানের বিরুদ্ধে বিদ্রোহ এবং উসমান হত্যার জন্যে মুসলমানদের প্ররোচনা দিয়েছেন। আয়েশা অবশ্য এই চিঠির সাথে নিজের যুক্ত থাকার কথা অস্বিকার করেন। ঐতিহাসিকরা এই চিঠিটি জাল এবং মুহাম্মদ ইবনে আবু হুদাইফা এটি তৈরি করেন বলে ধারণা করে থাকেন। উসমান যখন মদিনায় নিজ বাড়িতে বিদ্রোহীদের মাধ্যমে অবরুদ্ধ হন এবং পরিস্থিতি যখন নিয়ন্ত্রনের বাইরে চলে যায়, আয়েশা তখন বিদ্রোহীদের ভুমিকার খুশি ছিলেন না। এই পরিস্থিতিতে তিনি মক্কা যাওয়ার প্রস্তুতি নেন। উসমান যখন নিশ্চিত হলেন যে আয়েশা তার বিরুদ্ধে বিদ্রোহীদের পক্ষ নেবেন না, তখন তিনি আয়েশাকে মদিনায় থেকে যাওয়ার অনুরোধ করেন। জনগণের উপরে আয়েশার প্রভাবের কারনে উসমানের পক্ষে আয়েশা ভুমিকা রাখতে পারেন এই ছিল উসমানের আশা। কিন্তু আয়েশা মক্কা রওয়ানা দিলেন। 
৬৫৬ সালে মিশর, কুফা এবং বসরায় বিদ্রোহ দাবানলের মতো ছড়িয়ে পরে। বিদ্রোহীরা উসমানের অপসারণ এবং নতুন খলিফা নির্বাচনের দাবি করে। নতুন খলিফা হিসাবে যেই তিনজনের নাম আসে তারা হলেন আলী ইবনে আবু তালিব, তালহা ইবনে উবায়েদাল্লাহ এবং জুবায়ের ইবনে আল আওয়াম। তিনজনই মুহাম্মদের ঘনিষ্ট সাহাবি ছিলেন। মিশরের বিদ্রোহীদের মধ্যে আলী সমর্থক, কুফার বিদ্রোহীদের মধ্যে জুবায়েরের এবং বসরায় তালহার সমর্থকরা বেশি ছিল। শুরুতে মিশর থেকে এবং পরবর্তিতে কুফা ও বসরা থেকে বিদ্রোহীরা মদিনায় এসে উসমানের বাড়ি অবরোধ করে। মিশরের বিদ্রোহীরা মদিনায় পৌছানোর পর উসমান আলীকে অনুরোধ করেন খলিফার হয়ে বিদ্রোহীদের সাথে সমঝোতা করার জন্যে। আলী ধর্মীয় ও অন্যান্য বিষয়ে উসমানের পলিসির বিরোধী ছিলেন। কিন্তু তিনি খলিফার হয়ে বিদ্রোহীদের সাথে মধ্যস্ততা করতে রাজি হন। কিন্তু খলিফার হয়ে কাজ করার ক্ষেত্রে আলীর জন্যে সবচেয়ে বড় সমস্যা ছিলেন উসমানের চাচাতো ভাই ও সেক্রেটারি মারওয়ান ইবনে আল হাকাম। খলিফার উপর মারওয়ানের যথেষ্ট প্রভাব ছিল অন্যদিকে বিদ্রোহ সামাল দেয়ার ক্ষেত্রে আলী এবং মারওয়ানের দৃষ্টিভঙ্গী ছিল পুরোপুরি আলাদা। মিশরের বিদ্রোহীদের সাথে মধ্যস্ততায় আলীকে বেছে নেয়ার অন্যতম কারন হলো তাদের মধ্যে আলীর সমর্থন। মিশরের বিদ্রোহীদের অন্যতম নেতা ছিলেন মুহাম্মদ ইবনে আবু বকর। তিনি প্রথম খলিফা আবু বকরের পুত্র। আবু বকরের মৃত্যুর পর তার মা আসমা বিনতে উমাইস আলীকে বিয়ে করেন। আলী মুহাম্মদ ইবনে আবু বকরকে পুত্র হিসাবে লালন পালন করেন। আলী তাকে ও মিশরের বিদ্রোহীদের শান্ত করতে সমর্থ হন এবং খলিফার পক্ষ হয়ে তাদের দাবি মেনে নেয়ার প্রতিজ্ঞা করেন। বিদ্রোহীরা মিশরের পথে রওনা দেয়। কিন্তু মিশর ফেরার পথে একজন দূত মারফত তারা একটি চিঠি হস্তগত করে যাতে খলিফা উসমানের পক্ষ থেকে মিশরের প্রশাসককে নির্দেশ দেয়া হয়েছে মুহাম্মদ ইবনে আবু বকর সহ বিদ্রোহীদের কয়েকজনকে হত্যা করার জন্যে। বিদ্রোহীরা ক্ষুদ্ধ হয়ে আবার মদিনায় ফেরত আসে। আলী চিঠির কথা জিজ্ঞেস করলে উসমান এই ধরণের কোন চিঠি পাঠানোর কথা অস্বিকার করেন। সুন্নি ঐতিহাসিকদের মতে চিঠিটি ওসমান পাঠান নাই, পাঠিয়েছিলেন তার সেক্রেটারি মারওয়ান। মারওয়ান নামটি পাঠকদের মনের রাখার জন্যে অনুরোধ করছি, এই সিরিজের পরের ঘটনাবলি বুঝতে কাজে আসবে। এই পর্যায়ে আলী মধ্যস্ততাকারীর দায়িত্ব থেকে নিজেকে সরিয়ে নেন এবং নিজের পুত্র হাসান এবং হুসাইন’কে খলিফার দেহরক্ষী হিসাবে পাঠিয়ে দেন। 
৬৫৬ সালের ১৭ জুলাই বিদ্রোহীরা উসমানের বাড়িতে আগুন লাগিয়ে দেয় এবং মুহাম্মদ ইবনে আবু বকরের নেতৃত্বাধীন বিদ্রোহীদের একটি দল উসমানের বাড়িতে জোর করে ঢুকে পরে। এই দলের হাতেই উসমান নিহত হন। নিহত হওয়ার সময় তিনি কুরআন পাঠ করছিলেন বলে জানা যায়। (চলবে) 
গেম অফ ইসলামিক থ্রোন। পর্ব -২গেম অফ ইসলামিক থ্রোন। পর্ব -৩গেম অফ ইসলামিক থ্রোন। পর্ব -৪গেম অফ ইসলামিক থ্রোন। পর্ব -৫

