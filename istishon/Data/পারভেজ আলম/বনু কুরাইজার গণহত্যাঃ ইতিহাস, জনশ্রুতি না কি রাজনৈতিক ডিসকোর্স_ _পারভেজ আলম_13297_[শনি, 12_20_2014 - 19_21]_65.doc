বনু কুরাইজার গণহত্যাঃ ইতিহাস, জনশ্রুতি না কি রাজনৈতিক ডিসকোর্স_ 



এক
পাকিস্তানে একটি মিলিটারি স্কুলে হামলা চালিয়ে পাকিস্তানী তালিবানরা শতাধিক শিশু হত্যা করেছে। যে কোন বিচারে এটি একটি জঘন্য ও বর্বর অপরাধ। পাকিস্তানী তালিবানরা যেহেতু ইসলামকে তাদের রাজনীতির ভিত্তি হিসাবে প্রচার করে সুতরাং নিরস্ত্র ও নিরপরাধ শিশু হত্যার এই অপরাধটিকেও তারা ইসলামসম্মত মনে করে ধারণা করা যায়। তবে তাদের জ্ঞাতি ভাই আফগান তালিবানরা তাদের এই হত্যাকান্ড ইসলামসম্মত নয় বলে দাবি করেছে। যদিও আফগানিস্তানের তালিবারা বহু নিরস্ত্র ও নিরপরাধ মানুষকে হত্যা করেছে কিন্তু পাকিস্তানের তালিবানদের সমালোচনা করে তারা দাবি করছে যে সচেতনভাবে নিরস্ত্র নারী ও শিশু হত্যা ইসলামসম্মত কাজ নয়। এইভাবে নিরস্ত্র নারী শিশু হত্যা ইসলামে জায়েজ কি না সেই বিষয়ে দুই দেশের তালিবানদের মধ্যে কোন বিতর্ক হয়েছে কি না নিশ্চিত নই। তবে ফেসবুক এবং অনলাইনের কিছু সোর্স দাবি করছে এইরকম একটা বিতর্ক হয়েছে। আফগানদের সমালোচনার জবাবে পাকিস্তানের তালিবানরা নাকি দাবি করেছে যে তারা ইসলামসম্মতভাবেই শিশু হত্যা করেছে। বনু কুরাইজার ইহুদী নিধনের ইতিহাস টেনে তারা না কি দাবি করেছে যে সাবালক (নাভির নিচে যার চুল গজিয়েছে) শিশু হত্যা ইসলামসম্মত পদ্ধতিতেই হয়েছে। স্বয়ং মহানবীই না কি বনু কুরাইজার সাবালক সকল পুরুষকে হত্যার, সেই হিসাবে শিশু হত্যার নির্দেশ দিয়েছিলেন। সাবালকত্বের মানদন্ড ধরা হয়েছিল নাভির নিচে চুল গজানো, সেই হিসাবে সদ্য বয়ঃসন্ধিতে হাজির হওয়া বালকদেরকেও খুন করা হয়েছে। তালিবানরা আসলেই এই দাবি করেছে কি না নিশ্চিত নই, যেহেতু কোন নির্ভরযোগ্য সংবাদপত্রে খবরটি পাই নাই। তবে মুহাম্মদ নিজে বনু কুরাইজার শিশুদেরকে এইভাবে হত্যা করতে নির্দেশ দিয়েছেন কি না সেই প্রশ্নটি থেকে যায়। এমনিতে ১৪০০ বছর আগের আরবদের একজন ধর্মীয় ও রাজনৈতিক নেতা হিসাবে মুহাম্মদ কি করেছেন আর কি করেন নাই তা আমাদের সময়কার রাজনৈতিক ও মতাদর্শিক বিতর্কের বিষয় হওয়ার কথা না, কিন্তু দূর্ভাগ্যজনকভাবে তাই হয়ে দাঁড়িয়েছে। মুসলমানদের একাংশ তার জীবন ও কাজ থেকেই বর্তমানের নৈতিকতা ও আইনের মানদন্ড আবিস্কারের কথা বলছে, মুহাম্মদ সম্বন্ধে এদের জানার প্রধান উৎস মূলত হাদিস এবং সিরাতুন নবী গোছের ইতিহাস গ্রন্থ। যারা মুহাম্মদ এবং ইসলামকে অপছন্দ করেন, মুসলমানদের মতো তারাও মুহাম্মদকে একটি ধর্মনৈতিক চোখ দিয়ে দেখেন। তারাও হাদিস এবং সিরাত গ্রন্থগুলোকে উৎস মেনেই মুহাম্মদের একটি নেতিবাচক ভাবমূর্তি দাঁড় করানোর চেষ্টা করেন। দুই পক্ষের টানাটানিতে ঐতিহাসিক উৎস হিসাবে হাদিস শাস্ত্র ও সিরাত গ্রন্থগুলোর গুরুত্ব বাড়ে। তাতে তালিবান, আইসিসদের লাভ হয় বটে। কিন্তু সেকুলারদের কি লাভ হয় জানা নাই। মুহাম্মদের চরিত্র ও ভাবমূর্তি বিষয়ক এই টানাটানিতে বনু কুরাইজার ইহুদী নিধনের কাহিনিটি আধুনিক দুনিয়ায় বহুল ব্যবহৃত, আলোচিত, লিখিত ও পঠিত একটি কাহিনি হয়ে উঠেছে। ইতিহাস চর্চা যেহেতু দিনশেষে অতীতের নয়, বরং বর্তমানের বিষয়, এবং ইসলাম যেহেতু বর্তমান দুনিয়ার রাজনীতিতে একটি কেন্দ্রিয় ফেনোমেনা তাই বনু কুরাইজার ইহুদী নিধনের ইতিহাস আমাদের সময়ে গুরুত্বপূর্ণ হয়েছে। দুনিয়ার অধিকাংশ মুসলমানের জীবনে ‘কুরান হাদিসের আইন’ একটি ডিসকোর্স মাত্র। মুসলমানদের মধ্যে হাদিস শাস্ত্র সম্পর্কে ক্রিটিকাল বিচার বিশ্লেষনের অভাব থাকায় বনু কুরাইজার ইহুদী নিধনের কাহিনিটি তারা অস্বিকার করতে পারে না, কিন্তু তালিবান, আল কায়েদা কিংবা আইসিসের মতো র্যাুডিকাল ইসলামিস্টরা বাদে সাধারণ মুসলমানরা এই কাহিনী জানে না, অথবা জানলেও ভুলে যাওয়ার কিংবা কোন একটা যুক্তি দাঁড় করানোর চেষ্টা করে (যেমন মুহাম্মদ আসলে ইহুদীদের আইন অনুযায়ী এই বিচার করেছেন, কিংবা বিচারটি ইহুদীদের পছন্দের বিচারক করেছেন)। ইহুদী নিধনের এই কাহিনী হাদিস এবং সিরাত গ্রন্থ থেকে নির্বিচারে গ্রহণ এবং প্রচার করার ক্ষেত্রে নাস্তিক এবং সেকুলারদের একাংশের আগ্রহ বেশি। নিখাদ ঐতিহাসিক বিচার বিবেচনায় আগ্রহী হলে মুহাম্মদের ভাবমূর্তি অথবা চরিত্র নির্নয়ের মতো কোন নৈতিক প্রকল্প থেকে আমাদের দূরে থকা উচিৎ। সুতরাং, হাদিস শাস্ত্র ও সিরাত গ্রন্থের কোন কাহিনীকে নির্বিচারে গ্রহণ করা আমাদের কাজ হতে পারে না। 
দুই
বনু কুরাইজার ইহুদীদের সাথে যুদ্ধ ও তাদের গণহত্যার কাহিনীর উৎস তিনটি - কুরান, হাদিস শাস্ত্র এবং সিরাত গ্রন্থ। সবচাইতে প্রধান ও বিস্তারিত উৎস ইবনে ইসহাক (৭০৪-৭৬৭) লিখিত ‘সিরাত রাসুলাল্লাহ’। ইবনে ইসহাকের লেখা মূল গ্রন্থটি হাড়িয়ে গেছে, কিন্তু ইবনে হিশাম এবং আল তাবারীর ইতিহাসের উৎস হিসাবে ইবনে ইসহাকের লেখা নবী জীবনিটি আমরা পাই। ইবনে ইসহাকের ইতিহাস মতে, ৬২৭ খ্রিষ্ঠাব্দের ফেব্রুয়ারী থেকে মার্চ মাস পর্যন্ত সময়ের মধ্যে মুহাম্মদের সেনা বাহিনী বনু কুরাইজার ইহুদীদের অবরোধ করে রাখে। খন্দকের যুদ্ধের পর পর এই ঘটনা ঘটে। খন্দকের যুদ্ধের সময় মুহাম্মদের সাথে চুক্তিভঙ্গ করে বনু কুরাইজার ইহুদীরা কুরাইশদের পক্ষে গিয়েছিল বা যাওয়ার চেষ্টা করেছিল এই ধরণের অভিযোগে অবরোধটি করা হয়। অবরোধের এক পর্যায়ে ইহুদীরা নিঃশর্ত আত্মসমর্পন করে এবং বিচারে তাদের সকল পুরুষকে হত্যা ও সকল নারী ও শিশুকে দাস বানানোর রায় দেয়া হয়। বনু কুরাইজার ইচ্ছা অনুযায়ী বিচার করেছিলেন সা’দ ইবনে মুয়াদ নামে মদিনার একজন নেতা। বিচার অনুযায়ী বনু কুরাইজার সকল ইহুদী পুরুষকে হত্যা করা হয় এবং পুরুষত্বের মানদন্ড ধরা হয়েছিল সাবালকত্ব। সর্বমোট কতোজন নিহত হয়েছিলেন সেই বিষয়ে সঠিক তথ্য পাওয়া যায় না। সিরাত গ্রন্থগুলোতে ৬০০/৮০০/৯০০ ইত্যাদি সংখ্যা পাওয়া যায়, ইদানিংকার লেখকরা লেখেন আট অথবা নয়শ। বুখারি, মুসলিম, আবু দাউদ ইত্যাদি হাদিস সংকলনে বনু কুরাইজার যুদ্ধের কিছু বর্ণনা পাওয়া যায় তবে তা সিরাত গ্রন্থগুলোর মতো বিস্তারিত নয় এবং হাদিস শাস্ত্রে নিহতদের সংখ্যা উল্লেখ নাই। সবচাইতে পুরাতন সোর্স হলো কুরান শরিফ। সবচাইতে ছোট বর্ণনা আছে সবচাইতে পুরাতন সোর্স কুরান শরিফে। তবে এই বর্ণনাতে যেহেতু ‘বনু কুরাইজা’র নাম নাই সুতরাং এই বর্ণনা আদৌ বনু কুরাইজা সংক্রান্ত কি না সেই বিষয়ে নিঃসন্দেহ হওয়ার উপায় নাই। কুরানের আয়াতটি নিচে তুলে দিলাম – 
“এবং আহলে কিতাবদের মধ্যে যারা তাদেরকে সাহায্য করেছে, আল্লাহ তাদেরকে তাদের দূর্গ থেকে নামিয়ে এনেছেন এবং তাদের হৃদয়ে ভীতির সঞ্চার করেছেন। যাতে তোমরা তাদের কয়েকজনকে হত্যা এবং কয়েকজনকে বন্দী বানাতে পারো” (সুরা আল আহজাব, আয়াত ২৬)

কুরানের এই আয়াত থেকে জানা যায় যে মক্কার কুরাইশদেরকে আহলে কিতাব (খ্রিষ্ঠান অথবা ইহুদী)দের কোন একটি দল সহযোগিতা করেছিল, যার ফলশ্রুতিতে তাদের বিরুদ্ধে মুসলমানরা যুদ্ধ করেছে, তাদের একাংশকে হত্যা এবং একাংশকে বন্দী করেছে। ইবনে কাথিরসহ অধিকাংশ তফসিরকারদের মতামত হলো এটা বনু কুরাইজার সাথে যুদ্ধের কাহিনী। সেই হিসাবে এই আয়াত বনু কুরাইজার ঘটনার কাছাকাছি সময়ে লেখা হয়েছে। সুতরাং, সবচাইতে পুরাতন সোর্স হিসাবে কুরান থেকে বনু কুরাইজার সাথে সংঘর্ষের কাহিনী জানা গেলেও তাদের সকল পুরুষকে হত্যা এবং সকল নারীকে দাস বানানোর কাহিনী পাওয়া যায় না। 
উল্লেখ করা দরকার যে, মুহাম্মদ মক্কা থেকে মদিনায় হিজরত করেছিলেন মদিনার গোত্রগুলোর আহবানে। মদিনার আনসারদের মধ্যে ইহুদীদের তিনটি গোত্র বনু কুরাইজা, বনু কানুকা এবং বনু নাদিরও অন্তর্ভুক্ত ছিল। মদিনা সনদের মাধ্যমে মুহাম্মদ মদিনায় যে রাজনৈতিক ঐক্য প্রতিষ্ঠা করেছিলেন তার মধ্যে ইহুদীদের এই গোত্রগুলো ছিল। কিন্তু পরবর্তিতে মুহাম্মদের সাথে ইহুদীদের সম্পর্ক খারাপ হয়ে যায় এবং একের পর এক যুদ্ধের মাধ্যমে ইহুদীদেরকে মদিনা থেকে বিতারিত করা হয়। এসব যুদ্ধের বিস্তারিত ইতিহাস প্রথম লিখেছেন ইবনে ইসহাক তার ‘সিরাত রাসুলাল্লাহ’ নামক গ্রন্থে। ইবনে ইসহাকের জন্ম কুফা’য় ৭০৪ খ্রিষ্ঠাব্দে, উমাইয়া খেলাফতের আমলে। তার পূর্বপুরুষরা খ্রিষ্ঠান ছিলেন। কুফা ছাড়াও মদিনা এবং আলেক্সান্দ্রিয়ায় তিনি পড়াশোনা করেছেন। সিরাত রাসুলাল্লাহ লিখেছেন তিনি আব্বাসিয় খলিফা আল মনসুরের নির্দেশে। সেই সময়ে ইহুদী-খ্রিষ্ঠানদের মধ্যে বহু কেনোনিক ও এপোক্রিফা প্রচলিত ছিল যাতে আদম থেকে শুরু করে লেখকের সময় পর্যন্ত ইতিহাস লেখা থাকতো। এই ধরণের কোন গ্রন্থ মুসলমানদের মধ্যে ছিল না। সেই অভাব পুরণ করার জন্যেই খলিফা আল মনসুরের ইচ্ছায় ইবন ইসহাক একটি বৃহৎ গ্রন্থ রচনায় হাত দেন, যার একাংশ ছিল মুহাম্মদের জীবনি ‘সিরাত রাসুলাল্লাহ’। যেহেতু খলিফা আল মনসুরের শাসনামলে তিনি গ্রন্থটি লিখেছেন, সুতরাং বনু কুরাইজার সাথে যুদ্ধের ঘটনার প্রায় দেড়শ বছর পর তিনি এই যুদ্ধের ইতিহাস লিখেছেন। তার আগে পর্যন্ত এইসব কাহিনী জনশ্রুতি এবং কিংবদন্তি আকাড়ে ছিল। ইবনে ইসহাকের মাধ্যমে তা ইতিহাসের মর্যাদা পেলেও এইসব ইতিহাসের সত্যতা নিয়ে কেউ প্রশ্ন তোলে নাই তা মনে করার কোন কারণ নাই। এইক্ষেত্রে ইবনে ইসহাকের সমসাময়িক মুসলিম পন্ডিত মালিক ইবনে আনাস উল্লেখযোগ্য। ইমাম মালিক নামে তিনি বেশি পরিচিত এবং তিনি সুন্নি চার মাজহাবের মধ্যে মালেকি মাজহাবের প্রতিষ্ঠাতা। তিনি মদিনার একজন পন্ডিত ছিলেন এবং হাদিস বিশেষজ্ঞ ছিলেন। ইতিহাসের প্রথম লিখিত হাদিস সংকলন ‘মুয়াত্তা ইমাম মালিক’ তার সম্পাদিত। ইবনে ইসহাক যখন মদিনায় ছিলেন তখন ইমাম মালিকের সাথে তার বড় ধরণের ঝগড়া হয়। মালিক ইসহাকের বিরুদ্ধে বিভিন্ন অভিযোগ তুলেছিলেন, তাকে মিথ্যাবাদী ও দাজ্জাল বলে গালাগাল করেছিলেন, তবে সেসব আমাদের আলোচনার বিষয়বস্তু নয়। গুরুত্বপূর্ণ বিষয় হলো, মদিনার ইহুদীদের সাথে মুসলমানদের সম্পর্ক ও সংঘর্ষ নিয়ে ইবনে ইসহাক যা কিছু লিখেছেন মালিক ইবনে আনাস তার কঠোর বিরোধীতা করেছেন। বিরোধীতার কারণ ছিল এসব কাহিনীর উৎস হিসাবে নির্ভরযোগ্য ইসনাদের অভাব। মালিক ইবনে আনাসের অভিযোগ ছিল যে শুধুমাত্র ইহুদী থেকে ধর্মান্তরিত মুসলমানদেরকে ইবনে ইসহাক উৎস হিসাবে গ্রহণ করেছেন, সুতরাং এই ইতিহাস নির্ভরযোগ্য নয়। পরবর্তি যুগের আরো অনেক মুসলিম পন্ডিত এইসব ইতিহাস প্রশ্নবিদ্ধ করেছেন। তবে ইবনে ইসহাক নিজে কখনো এইসব কাহিনীর শতভাগ সত্যতা দাবি করেছেন তা বলা যায় না। তিনি নিজেই বিভিন্ন সময়ে তার লিখিত ইতিহাস পুরোপুরি সত্য কি না সেই বিষয়ে সন্দেহ প্রকাশ করেছেন, এবং আল্লাহ ভালো জানেন এইরকম মত দিয়েছেন। অধিকাংশ হাদিস সংকলকের মতো ইসনাদ ঠিক থাকলেই একটি হাদিসকে শতভাগ সঠিক বলে প্রচার করেন নাই। 
তিন
বনু কুরাইজার যুদ্ধ সংক্রান্ত অন্যান্য উৎসের মধ্যে সহিহ বুখারি সংকলিত হয়েছে ৮৫৪ খ্রিষ্ঠাব্দে, অর্থাৎ ইবনে ইসহাকের ‘সিরাত রাসুলাল্লাহ’ লেখার প্রায় একশ বছর পর এবং বনু কুরাইজার ঘটনার দুইশ সাতাস বছর পর। সহিহ মুসলিম, আবু দাউদ ইত্যাদি হাদিস সংকলন লেখা হয়েছে আরো পরে। বুখারি কিংবা মুসলিমের মতো হাদিস সংকলকরা ইবনে ইসহাকের তুলনায় অপেক্ষাকৃত বেশি বিচার বিশ্লেষন করে নবীর কথা ও কাজ সংক্রান্ত বিভিন্ন হাদিস সংকলন করেছেন। কিন্তু তারা হাদিসের সঠিকতা বিচার করতেন ইসনাদের উপর নির্ভর করে। আড়াইশ বছর ধরে বহমান ইসনাদ যে খুব নির্ভরযোগ্য উৎস নয় তা নিঃসন্দেহে বলা যায়। মুহাম্মদের মৃত্যুর একশ বছর পরে তৈড়ি হওয়া কনস্টান্টিনোপল বিজয় সংক্রান্ত জনশ্রুতি যে তারও একশ বছর হাদিস গ্রন্থে মুহাম্মদের মুখের কথা হিসাবে জায়গা করে নিতে পারে সেই বিষয়ে ‘আইসিসের দাবিক প্রোপাগান্ডা ও কনস্টান্টিনোপল প্রসঙ্গে’ নামক ব্লগে বিস্তারিত লিখেছি। এধরণের বহু জনশ্রুতির পেছনে আবার ইহুদী জনশ্রুতি ও ইতিহাস চর্চার প্রভাব ছিল আমরা দেখেছি। বনু কুরাইজার সকল পুরুষ হত্যা সংক্রান্ত যে কাহিনী সিরাত গ্রন্থ ও হাদিস সংকলনগুলোতে পাওয়া যায় তার উৎস ইহুদী জনশ্রুতি হওয়া অসম্ভব নয়। ইমাম মালিক যে ইবনে ইসহাকের লেখা বনু কুরাইজাসহ অন্যান্য ইহুদীদের সাথে মুহাম্মদের সম্পর্ক ও সংঘর্ষ সংক্রান্ত কাহিনীগুলোকে শুধুমাত্র ধর্মান্তরিত ইহুদী উৎস থেকে সংগৃহিত বলে অভিযোগ তুলেছেন তা আমরা জানি। আধুনিক কালের মুসলিম পন্ডিতদের মধ্যে ডব্লিউ এন আরাফাত ১৯৭৬ সালে ‘নিউ লাইট অন দা স্টোরি অফ বনু কুরাইজা এন্ড দা জিয়্যুস অফ মদিনা’ নামক একটি প্রবন্ধ লিখেছিলেন রয়াল এশিয়াটিক সোসাইটির জার্নালে। এই প্রবন্ধে তিনি বনু কুরাইজার ইহুদী নিধনের কাহিনীটিকে ইসলামের আইনের সাথে অসামঞ্জস্যপূর্ণ, অতিরঞ্জন এবং ইহুদী জনশ্রুতি বলে মতামত দিয়েছেন। তার লেখায় তিনি যে পয়েন্টগুলো তুলে ধরেছেন তার কিছু এখানে উল্লেখ করছি – 
১। বনু কুরাইজার ইহুদীদের সাথে যে ধরোণের আচরণের কাহিনী পাওয়া যায় তা কুরানের আইনের সাথে সঙ্গতিপূর্ণ নয়। আর মুহাম্মদ যদি এই ধরণের কোন বিচার করতেন বা বিচারে সমর্থন দিতেন তাহলে পরবর্তিতে তার পুনরাবৃত্তি ঘটাতেন অথবা পরবর্তি যুগের মুসলিম বিচারকরা এই আইনের পুনরাবৃত্তি ঘটাতেন, বাস্তবে যা ঘটে নাই (সাম্প্রতিক তালিবানদের তথাকথিত দাবি ব্যাতিরেকে)। মুহাম্মদ আরো বহু যুদ্ধ করেছেন, কিন্তু যুদ্ধবন্দীদের এই ধরণের বিচারের ঘটনা পাওয়া যায় না। 
২। বনু কুরাইজার ইহুদী নিধনের ইতিহাসের সাথে পুরনো কিছু ইহুদী জনশ্রুতি ও ইতিহাস যেমন প্রথম শতকের ইহুদী নেতা ফ্লাভিয়াস যোসেফাস লিখিত রোমানদের বিরুদ্ধে বিদ্রোহী ইহুদীদের কাহিনীর সাথে বেশকিছু মিল আছে। যেমন, যোসেফাস লিখিত ইতিহাস অনুযায়ি হেরদপূর্ব শাসক আলেক্সান্দার ৮০০ ইহুদীকে ক্রুশবিদ্ধ করেন এবং তাদের সামনে তাদের স্ত্রী ও সন্তানদের হত্যা করেন। যোসেফাসের ইতিহাসে মাসাদা’র ৯৬০ জন ইহুদী বিদ্রোহীর কাহিনী আছে, যারা রোমানদের দ্বারা অবরুদ্ধ হয়ে আত্মহননের পথ বেছে নেন। যেহেতু ইহুদী ধর্মে আত্মহত্যা জায়েজ না, তাই তারা একে অপরকে হত্যা করেছিলেন। যোসেফাসের কাহিনী মতে, মাসাদা’র ইহুদীদের নেতা এলিয়াসর অবরুদ্ধ ইহুদীদের সামনে করনিয় কিছু প্রস্তাব হাজির করেন, যার মধ্যে নারী ও শিশুদের হত্যা এবং নিজেরা একে অপরকে হত্যার প্রস্তাব ছিল। ইবনে ইসহাকের লেখা বনু কুরাইজার ইতিহাসে দেখা যায় কুরাইজার অবরুদ্ধ ইহুদীদের নেতা কা’ব বিন আসাদ একি রকম প্রস্তাব দিচ্ছেন। এমনকি উপস্থিত কিছু চরিত্রের নাম দুই কাহিনীত হুবহু এক। 
৩। রোমানদের বিরুদ্ধে ইহুদী বিদ্রোহের ফলস্বরূপ রোমানরা জেরুজালেম থেকে ইহুদীদেরকে বিতারিত করেছিল, যাদের একটা বড় অংশ দক্ষিনের আরব ভুখন্ডে পাড়ি জমায়। জোসেফাসের মতো আরবের এই ইহুদীদের স্মৃতিতেও অবরুদ্ধ মাসাদা’র কাহিনী জনশ্রুতি আকাড়ে টিকে গিয়েছিল। এসব জনশ্রুতি পরবর্তিতে অবরুদ্ধ কুরাইজার জনশ্রুতির সাথে মিশে গিয়ে অপেক্ষাকৃত ছোট একটি সংঘ্যর্ষের ঘটনাকে বড় ধরণের হত্যাকান্ডের ইতিহাসে পরিণত করেছিল। নিহতের সংখ্যা পুরনো ইহুদী জনশ্রুতি থেকে পাওয়া সংখ্যা, প্রকৃত ইতিহাস নয়। অন্যান্য বিস্তারিত কাহিনীর ইতিহাসও নির্ভরযোগ্য নয়। 

