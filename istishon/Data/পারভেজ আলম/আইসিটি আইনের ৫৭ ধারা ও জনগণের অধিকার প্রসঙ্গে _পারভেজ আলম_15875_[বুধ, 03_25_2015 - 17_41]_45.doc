আইসিটি আইনের ৫৭ ধারা ও জনগণের অধিকার প্রসঙ্গে 



সম্প্রতি ভারতের সুপ্রিম কোর্ট ২০০৮ সালে জারি করা দেশটির ইনফরমেশন টেকনোলজি আইনের ৬৬ ধারাটি বাতিল করে দিয়েছে। এই আইন অনুযায়ি ইন্টারনেটের কোন লেখা অথবা মন্তব্যকে অপরাধ বিবেচনা করলে লেখক বা মন্তব্যকারীকে গ্রেফতার ও কারাদন্ড দেয়ার বিধান ছিল। এই ধরণের আইন বাংলাদেশেও আছে, আইসিটি আইনের ৫৭ ধারায় ব্লগার গ্রেফতারের ঘটনা আমরা বেশ কয়েকবার দেখেছি। ২০১৩ সালে বাংলাদেশ সরকার প্রনিত এই আইসিটি আইন অনুযায়ি ফেসবুকের একটা স্ট্যাটাস অথবা ব্লগের একটা লেখা অপরাধ হিসাবে বিবেচিত হলে অপরাধীকে সর্বনিন্ম ৭ থেকে সর্বোচ্চ ১৪ বছরের কারাদন্ড দেয়া হবে। ৭ থেকে ১৪ বছরের কারাদন্ডের বিধান রেখে ঐ বছরই নিরাপদ খাদ্য আইন নামে আরেকটি আইন পাস হয়েছিল। কারাদন্ডের সময় হিসাব করলে খাদ্যে ভেজাল মেশানো এবং অনলাইনে লিখে কারো অনুভুতি আহত করা সমান অপরাধ বলে মনে হতে পারে। খাদ্যে ভেজাল মেশানোর ফলাফল কতোটা ভয়াবহ হতে পারে আন্দাজ করা যায়। ভেজাল খাদ্য খেয়ে মানুষ অসুস্থ্য হতে পারে, খাদ্যের বিষক্রিয়ায় মৃত্যুবরণও করতে পারে। ব্লগে অথবা ফেসবুকে লিখে আর যাই হোক, মানুষ বা সমাজের এই ধরণের কোন ক্ষতি করা সম্ভব না। সুতরাং, বিবেকবান মানুষ মাত্রই বাংলাদেশের আইসিটি আইন নিয়ে প্রশ্ন তুলতে বাধ্য। তবে এই দুই আইনের আরো তুলনামূলক আলোচনা করলে দেখা যাবে যে, বাংলাদেশ সরকার আসলে খাদ্যে ভেজাল মেশানোর চাইতে ব্লগ অথবা ফেসবুকে লেখালেখিকে বড় অপরাধ হিসাবে বিবেচনা করে। কারণ ভেজাল খাইয়ে মানুষের জীবন বিপন্ন করলে আপনাকে জরিমানা দিতে হতে পারে ১০ থেকে ২০ লক্ষ্য টাকা। কিন্তু অনলাইনে কিছু লিখে কারো 'অনুভুতি' বিপন্ন করলে আপনার জরিমানা হতে পারে ১ কোটি টাকা। যে কোন বিচারেই এই আইন দমনমূলক এবং গণবিরোধী। ক্ষমতাবানদের ক্ষমতা চর্চা ও ভিন্নমত দমন করতেই যে এই আইনটি জারি করা হয়েছে। 
বাংলাদেশে ২০১৩ সালের আইসিটি আইন পাস হয়েছিল মূলত নাস্তিক ব্লগারদের দমনের উছিলায়। ব্লগ ও ফেসবুক থেকে নাস্তিক ব্লগারদের লেখা প্রিন্ট করে তখন সারা বাংলাদেশে ছড়িয়ে দেয়া হয়েছে। ধর্মানুভুতি ও নবীর ইজ্জত রক্ষায় এবং ইসলামের হেফাজতের দাবিতে তখন সারা বাংলাদেশেই ইসলামিস্টরা আন্দোলন গড়ে তুলেছিল, আর তাতে সমর্থন দিয়েছিল শাহবাগ বিরোধী রাজনৈতিক ও সামাজিক শক্তিগুলো। আইসিটি আইনের ৫৭ ধারায় জারি করা হলো – 
কোন ব্যক্তি যদি ইচ্ছাকৃতভাবে কোন ওয়েবসাইটে বা অন্য কোন ইলেক্ট্রনিক বিন্যাসে এমন কিছু প্রকাশ বা সম্প্রচার করেন যা মিথ্যা ও অশ্লীল বা সংশ্লিষ্ট অবস্থা বিবেচনায় কেউ পড়লে, দেখলে বা শুনলে নীতিভ্রষ্ট বা অসৎ হতে উদ্বুদ্ধ হতে পারেন অথবা যার দ্বারা মানহানি ঘটে, আইন শৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ণ হয় বা ধর্মীয় অনুভূতিতে আঘাত করে বা করতে পারে বা এই ধরনের তথ্যগুলোর মাধ্যমে কোন ব্যক্তি বা সংগঠনের বিরুদ্ধে উস্কানী প্রদান করা হয় তা হলে তার এই কাজ হবে একটি অপরাধ (তথ্য ও প্রযুক্তি আইন,২০০৬ এর ৫৭-১)।

মিথ্যা, অশ্লীলতা, ভাবমূর্তি, অনুভুতি ইত্যাদি শব্দের বহুরকম অর্থ হতে পারে, এইসব ধারণার একক ও সর্বজনগ্রাহ্য কোন মানদন্ডও নাই। ধর্মীয় অনুভুতি একেকজনের একেক রকম। কার মানদন্ডে ধর্মানুতি অবমাননা বিচার করা হবে? যারা রাজনৈতিক অথবা ধর্মীয় নেতা, তাদের সমালোচনা করার অধিকার সবার আছে। ভাবমূর্তি রক্ষার নামে সমালোচনার অধিকার কেড়ে নেয়ার চেষ্টা হলো জনগণের রাজনৈতিক অধিকার ক্ষুন করা। বাংলাদেশে সবচাইতে বেশি মিথ্যাচার করেন রাজনৈতিক নেতারা। তারা দেশের বহু মানুষকে নীতিভ্রষ্ট ও অসৎ হতে উদ্বুদ্ধ করেছেন। পরস্পরের বিরুদ্ধে উস্কানিমূলক, অবমাননাকর এবং ভাবমূর্তি ক্ষুন্ন করে কথা বলার সংস্কৃতি তাদের মধ্যে প্রবল। বাংলাদেশের প্রধানমন্ত্রী শেখ হাসিনা প্রায়ই খালেদা জিয়া ও তার পরিবারের বিরুদ্ধে এই ধরণের বক্তব্য দিয়ে থাকেন। সারা দেশের প্রিন্ট ও ইলেকট্রনিক মিডিয়ার সামনেই তিনি এইধরণের বক্তব্য দেন। বলা যায়, এ রাজনীতিরই অংশ। রাজনীতিতে এসব চলেই। তো শেখ হাসিনা রাজনীতি করবেন, খালেদা জিয়া করবেন, লীগ-বিএনপির ছোট বড় নেতারা করবেন, কিন্তু জনগণ রাজনীতি করতে পারবে না? জনগণের তো মেইনস্ট্রিম মিডিয়া ব্যবহার করে রাজনীতি করার স্পেস নাই। ব্লগ বা ফেসবুকে স্পেস পেয়েছে বলেই এখানে সে রাজনীতি করে। সংসদে স্পেস পেয়ে রাজনীতিকরা একে অপরের বিরুদ্ধে কুৎসা রটনার রাজনীতি করবেন, কিন্তু জনগণ ফেসবুকে কথা বললেও দোষ। নাস্তিকদের শায়েস্তা করা যাবে এই খুশিতে অনেকেই ৫৭ ধারা জারি হওয়ার পরে সমর্থন জানিয়েছিলেন। বেশ কয়েকজন নাস্তিক ব্লগার ৫৭ ধারার খপ্পরেও পরলেন। কিন্তু দেখা গেলো যে নবীর ইজ্জতই কেবল নয়, শেখ হাসিনার ভাবমূর্তি রক্ষার ক্ষেত্রেও আইনটির বহুল প্রয়োগ ঘটানো হলো। শেখ হাসিনাকে নিয়ে ফেসবুকে স্ট্যাটাস দিয়ে ইতিমধ্যে বেশ কয়েকজন মামলা খেয়েছেন, গ্রেফতার হয়েছেন। মফস্বলের কোন এক সিডির দোকানের ক্ষুদ্র ব্যবসায়িও মাফ পায় নাই। ব্লগারদের মুক্তির জন্যে তাও আন্দোলন হয়, সরকারকে চাপ দেয়া হয়। কিন্তু মফস্বলের ঐ সিডির দোকানদারের পক্ষে তো দাঁড়ানোর লোক নাই। ৫৭ ধারায় গ্রেফতার করতে ওয়ারেন্ট লাগে না, জামিন দেয়া হয় না। ক্ষমতার অপব্যবহারের উদ্দেশ্যে এবং জনগণের ক্ষমতা সংকুচিত করার জন্যেই এই আইনটি তৈরি করা হয়েছে। সমাজের দুর্বলের বিরুদ্ধে সবলের ক্ষমতা প্রয়োগের একটা মাধ্যম হলো এই আইন। 
ভারতের ৬৬ ধারাটিও এমনি ছিল। এই ধারাটিতেও ‘অবমাননাকর’, ‘আপত্তিকর’ ইত্যাদি ধোয়াটে শব্দ ও ধারণার উপস্থিতি ছিল। ভারতের সুপ্রিম কোর্টের সাম্প্রতিক রায়ে বলা হয়েছে এইসব শব্দের অর্থ ‘অস্পষ্ট’ এবং এগুলোর ভুল ও অপব্যবহার হতে পারে। বাংলাদেশের ৫৭ ধারার ক্ষেত্রেও আমরা এই কথাই বলছি। কিন্তু সবচাইতে গুরুত্বপূর্ণ বিষয় হলো ভারতের সুপ্রিম কোর্ট এই আইনটিকে ‘অসাংবিধানিক’ বলে রায় দিয়েছে। তাদের বক্তব্য হলো এই আইন সংবিধানসম্মত বাকস্বাধীনতাকে হরণ করে। এই বিষয়টা বাংলাদেশের ক্ষেত্রেও বলা যায়। বাংলাদেশের সংবিধানে প্রত্যেক নাগরিকের মত প্রকাশের অধিকার স্বীকার করে নেয়া হয়েছে। আইসিটি আইনের ৫৭ ধারা জনগণের এই সংবিধানসম্মত অধিকার হরণ করে। 
একাত্তরের ২৫ মার্চ কালো রাতে পাক হানাদার বাহিনী বাংলাদেশের ছাত্র, শিক্ষক অর্থাৎ তৎকালিন সময়কার বাঙালি ইন্টেলিজেনশিয়ার অন্তর্ভুক্তদের গণহত্যার মাধ্যমেই হত্যাযজ্ঞের সূত্রপাত করেছিল। ডিসেম্বর মাসে বুদ্ধিজীবীদের হত্যাকান্ডের মধ্য দিয়ে এর সমাপ্তি টেনেছিল। মতপ্রকাশের অপরাধেই তাদের হত্যা করা হয়েছিল। স্বাধীনতার ঘোষনা পত্রে বলা হয়েছিল, বাংলাদেশ রাষ্ট্রে জনগণের জন্যে ন্যায় বিচার নিশ্চিত করা হবে, কারণ জনগণই সাহসের সাথে লড়াই করে বাংলাদেশে সার্বভৌমত্ব কায়েম করেছে। পরাধীন স্বাধীন বাংলার সংবিধানে তাই জনগণের মতপ্রকাশের অধিকার প্রতিষ্ঠিত হয়েছে। মুক্তিযুদ্ধের চেতনা বলতে আমরা যে কথাটা বলি, সবার কথা বলার স্বাধীনতা ও রাজনীতি করার অধিকার তার অন্তর্গত বিষয়। আইসিটি আইনের ৫৭ ধারাটি তাই মুক্তিযুদ্ধের চেতনা বিরোধীও বটে। বাংলাদেশের জনগণবিরোধী এই আইনটি অবিলম্বে বাতিল করা হোক।

