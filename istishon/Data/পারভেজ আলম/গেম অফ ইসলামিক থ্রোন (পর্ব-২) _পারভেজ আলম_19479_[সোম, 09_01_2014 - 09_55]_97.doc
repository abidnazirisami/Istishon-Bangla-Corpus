গেম অফ ইসলামিক থ্রোন (পর্ব-২) 


উসমান হত্যাকান্ড ও তার পরবর্তি ঘটনাপ্রবাহে চতুর্থ খলিফা হিসাবে আলী দায়িত্ব গ্রহণ করলেন ৬৫৬ সালে। শিয়া মুসলমানদের মতে এর চব্বিশ বছর আগেই তার খলিফা হওয়ার কথা ছিল। চতুর্থ না, তার হওয়ার কথা ছিল প্রথম খলিফা। বর্তমান শিয়াদের অধিকাংশই মনে করে মুহাম্মদ নিজেই আলীকে তার উত্তরাধিকার নির্বাচিত করে গেছেন। কট্টর শিয়া মতামত হচ্ছে প্রথম তিন খলিফা অবৈধ ছিলেন। রাজনৈতিক বাস্তবতা এবং মুসলিম উম্মাহর ঐক্যের কথা বিবেচনা করে আলী তাদের বিরুদ্ধে বিদ্রোহ করেন নাই, বরং তাকিয়া অবলম্বন করেছেন। পাশাপাশি খলিফার টাইটেল ছাড়াই নাকি তিনি বিশ্বাসীদের ইমামের দায়িত্ব পাল করতে পারতেন। শিয়া মুসলমানরা তাই সুন্নিদের মতো আলীকে চতুর্থ খলিফা বিবেচনা না করে প্রথম ইমাম হিসাবে মানে। শিয়াদের দৃষ্টিভঙ্গীতে দেখলে প্রথম ফিতনার শুরু উসমান হত্যাকান্ডের মাধ্যমে হয় নাই, বরং মুহাম্মদের মৃত্যুর পর মুসলমানদের নেতৃত্ব নিয়ে মুহাম্মদের ইচ্ছা ও তার পরিবারের বিরুদ্ধে যে অন্যায় করা হয়েছে তার মধ্যেই বিভাজনের সূত্রপাত। শিয়া শব্দটি এসেছে ‘শিয়াতু আলী’ থেকে যার অর্থ হলো আলীর পার্টি। তাদের মতে মুহাম্মদের ধর্মীয় ও রাজনৈতিক উত্তরাধিকার হলেন প্রথমত আলী এবং তারপর থেকে আলী ও ফাতিমার বংশধররা। অন্যদিকে সুন্নি মতামত হচ্ছে যে মুহাম্মদ কোন উত্তরাধিকার নির্বাচন করে যান নাই, মুসলিম সমাজ যাকে খলিফা নির্বাচন করবে সেই খলিফা। মুহাম্মদের ধর্মীয় ও রাজনৈতিক উত্তরাধিকার ইসলামের ইতিহাসে একটি বিতর্কিত বিষয়। সুন্নি ও শিয়া ঐতিহাসিকরা দলীয় অবস্থান থেকে এই ইতিহাস রচনা এবং ব্যাখ্যা করেছেন। এর বাইরে একটি নির্মোহ ও নিরপেক্ষ অবস্থান থেকে এই ইতিহাস আলোচনা করা সহজ কাজ নয়। শিয়া এবং সুন্নি দৃষ্টিভঙ্গির প্রধান সমস্যা হচ্ছে সাহাবীদের বিষয়ে তাদের অবস্থান। সুন্নিরা আলী ও তার পক্ষের সাহাবী বাদে বাকি সবাইকে খুবি ক্রিটিকাল জায়গা থেকে বিবেচনা করে থাকে। কিন্তু আলী, ফাতিমা, হাসান, হুসেইন ও তাদের পক্ষের সাহাবীদের বিষয়ে তাদের মধ্যে কোন ক্রিটিকাল আলোচনা নাই। শিয়াদের মতে মুহাম্মদের মতোই আলী, ফাতিমা এবং তাদের বংশধর ইমামরা হচ্ছেন নিস্পাপ ও সমালোচনার ঊর্ধে। সুন্নিরা আবার প্রথম প্রজন্মের সব মুসলমানের ব্যাপারেই এক ধরণের সমন্বয়বাদী দৃষ্টিভঙ্গী গ্রহণ করে। তাদের কাছে মুহাম্মদের সব সাহাবীরাই নিস্পাপ ও সত্যবাদী, যদি না কারো ক্ষেত্রে ভিন্ন কিছু প্রমান করা সম্ভব হয়। পাশপাশি সুন্ননিরা সবসময় নানাভাবে তাদেরকে সত্যবাদী ও সঠিক প্রমানে ব্যস্ত থাকে। সাহাবী ও প্রথম প্রজন্মের মুসলমানদের যাবতিয় বিরোধ, বিদ্বেষ ও যুদ্ধকে তারা এপোলেজেটিক কায়দায় ব্যাখ্যা করার চেষ্টা করে। এই দুই অবস্থান থেকেই তাই সঠিক ইতিহাস আলোচনা করা সম্ভব না। 

মুহাম্মদের উত্তরাধিকার হিসাবে আলীর নির্বাচনের প্রমানস্বরুপ শিয়ারা যেই হাদিসটি সবচেয়ে বেশি ব্যবহার করে থাকেন সেটি হচ্ছে খুম পুকুরের (ঘাদিরে খুম) হাদিস। এই হাদিস মোতাবেক মৃত্যুর কয়েক মাস আগে বিদায় হজ্জ থেকে মদিনায় ফেরার পথে খুম নামক একটি পুকুরের সামনে মুহাম্মদ তার অনুসারীদের থামিয়ে একটি ভাষন দেন। বিভিন্ন সূত্রমতে এই ভাষনের সময় সত্তর হাজার থেকে এক লাখ বিশ হাজার মানুষ উপস্থিত ছিলেন বলে জানা যায়। বিদায় হজ্জের ভাষনের মতোই এই ভাষনে বিভিন্ন রকম উপদেশ ছিল। বক্তৃতার এক পর্যায়ে মুহাম্মদ বলেন, “আমি যার মাওলা, আজ থেকে আলীও তার মাওলা। ও আল্লাহ, যে আলীর পক্ষ নেবে তুমি তার পক্ষে থাকবে এবং যে আলীর বিরোধীতা করবে তুমি তার শত্রু হবে”। শিয়াদের মতে, এই হাদিসেই প্রমান হয় যে মুহাম্মদ আলীকে তার স্থলাভিষিক্ত করেছেন। সুন্নিরা এই হাদিসের সত্যতা অস্বিকার করে না। কিন্তু মাওলা শব্দের অর্থ তাদের কাছে ভিন্ন। আরবী মাওলা শব্দের অর্থ প্রভু, নেতা, রক্ষক, বন্ধু ইত্যাদি হতে পারে। শিয়ারা এখানে মাওলা বলতে প্রভু বা নেতা বুঝলেও সুন্নি আলেমরা বন্ধু শব্দটি ব্যবহার করতে পছন্দ করেন। অন্যদিকে সুফিবাদী সুন্নিদের মতে এই হাদিস হলো মুহাম্মদের আধ্যাত্বিক উত্তরাধিকার হিসাবে আলীকে নির্বাচনের প্রমান, রাজনৈতিক নয়। তবে সুন্নিদের প্রধান যুক্তি হচ্ছে মুহাম্মদ যদি আলীকে নিজের উত্তরাধিকার নির্বাচন করে যেতেন তবে তা আরো পরিস্কারভাবেই করে যেতে পারতেন। তাদের মতে, মুহাম্মদ আলীকে উত্তরাধিকার নির্বাচন করে গেছেন এই হাদিসে তা নিশ্চিতভাবে প্রমানিত হয় না। একি হাদিসের শেষদিকে কিছু লাইন আছে যাতে মুহাম্মদ বলেছেন “সবচেয়ে ভারি জিনিস হচ্ছে আল্লাহর গ্রন্থ, পবিত্র কুরআন। এর একপ্রান্ত আল্লাহর হাতে এবং আরেক প্রান্ত তোমাদের হাতে। একে আকড়ে ধরো, তাহলে পথভ্রষ্ট হবে না। অপর ভারি জিনিস হচ্ছে আমার পরিবার (আহলাল বায়াত/ house of muhammad) এবং আমার বংশধর”। শিয়াদের মতে এর মাধ্যমে প্রমানিত হয় যে মুহাম্মদের বংশধররাই মুসলমানদের নেতৃত্বের দাবিদার। সুন্নিরা আহলাল বায়াত তথা মুহাম্মদের ঘরের মানুষদের বাড়তি সম্মান দিলেও শিয়াদের এই বক্তব্যের সাথে একমত নয়। পাশাপাশি খুম পুকুরের হাদিসের একাধিক ভার্সন আছে যাতে কিছুটা ভিন্নতা আছে। যেমন একটি ভার্সনে দুইটা ভারি জিনিস হিসাবে কোরআন এবং সুন্নাহর কথা বলা আছে, যা বিদায় হজ্জের ভাষনের অনুরূপ। আবার আরেকটি ভার্সনে শুধুমাত্র কুরআনের কথাই বলা আছে, অন্যকিছু আকড়ে ধরার কথা বলা হয় নাই। 
শিয়ারা আরো দাবি করে যে, এই বক্তৃতার পর পর উমর আলীকে বিশ্বাসীদের নেতা উল্লেখ করে অভিনন্দনও জানিয়েছিলেন। কয়েকজন বিখ্যাত ও নির্ভরযোগ্য হিসাবে স্বিকৃত মুসলিম ঐতিহাসিকও এই ঘটনা লিখে গেছেন। এরমধ্যে সুন্নি ঐতিহসিক ইবনে কাথির এবং প্রচ্ছন্ন শিয়া আল শাহরাস্তানির নাম বিশেষভাবে উল্লেখযোগ্য। প্রশ্ন হলো যে আলীকে যদি মুহাম্মদের উত্তরাধীকার হিসাবে উমর মেনেই নিতেন তাহলে মুহাম্মদের মৃত্যুর পর আবু বকরকে খলিফা হিসাবে বায়াত দিলেন কেনো? হয় এই কাহিনী সত্য না অথবা উমর এবং আবু বকর এই বিষয়ে মুহাম্মদের সাথে একমত ছিলেন না। বারোপন্থী শিয়াদের মতে উমর এবং আবু বকর আলীকে তার প্রাপ্য অধিকার থেকে বঞ্চিত করেছে এবং প্রথম তিন খলিফা, আয়েশা, তালহা, জুবায়ের এরা সবাই মিথ্যাবাদী ও আহলাল বায়াতের শত্রু। প্রথম তিন খলিফাকে তারা অবৈধ গন্য করে। অন্যদিকে জায়েদি শিয়াদের মতে আলীরই খলিফা হওয়ার কথা ছিল, কিন্তু বাকি তিন খলিফা অবৈধ না। সুন্নিদের মতে আলোচ্য ব্যক্তিদের সাথে আলী ও ফাতেমার কিছু মতের অমিল এবং বিরোধের ঘটনা ঘটলেও তা খুব বড় কিছু ছিল না এবং আলী প্রথম তিন খলিফার নেতৃত্বই মেনে নিয়েছেন এবং যখন খলিফাদের যে ধরণের সহযোগিতা দরকার তা দিয়েছেন, শত্রুতার কাহিনী শিয়াদের অতিরঞ্জন। প্রকৃত সত্য কি তা নিশ্চিত করে বলা কঠিন, তবে এই শিয়া সুন্নি কারো মতামতে প্রাধান্য না দিয়ে অন্তত এইটুকু বলা যায় যে আলী নিজেও মনে করতেন যে তারই প্রথম খলিফা হওয়ার কথা ছিল। সুন্নিদের কাছে গ্রহণযোগ্য ইতিহাসও এইটুকু স্বিকার করে যে আলী ও ফাতিমা মনে করতেন যে আলীর খলিফা হওয়ার কথা ছিল এবং আলী শুরুতে আবু বকরকে বায়াত দেন নাই। পাশাপাশি মহানবীর সাহাবিদের একটা উল্লেখযোগ্য অংশও আবু বকরকে খলিফা হিসাবে বায়াত দেন নাই এবং আলীর পক্ষে অবস্থান নেন। এদের মধ্যে জুবায়ের, বিলাল, আবু জর গিফারী, আব্বাস বিন আবদুল মুত্তালিব, আম্মার প্রমুখ ইসলামের একেবারে প্রাথমিক যুগের কয়েকজন বিখ্যাত সাহাবি ছিলেন। উমর এবং আবু বকর আলীকে বায়াত দেয়ার জন্যে চাপ দিতে থাকেন। এরপর মুহাম্মদের সম্পদের উত্তরাধিকার নিয়ে ফাতিমার সাথে আবু বকরের বিরোধ হয়। আবু বকরের দাবি ছিল যে আল্লাহর নবীরা কোন উত্তরাধীকার রেখে যায় না, তাদের সবকিছুই সদকা। এই বিরোধের পর ফাতিমা আবু বকরের সাথে কথা বলা বন্ধ করে দেন। এরপর আর তিনি কখনো আবু বকরের সাথে কথা বলেন নাই। ছয় মাস পর ফাতিমা মৃত্যুবরণ করেন। তারপরে আলী আবু বকরকে বায়াত দেন। সুন্নিদের কাছে গ্রহণযোগ্য বুখারি, মুসলিমের মতো হাদিসগ্রন্থে এবং আয়েশার বর্ণনা থেকেও এসব তথ্য পাওয়া যায়। 
শিয়াদের সমালোচনা হলো ঠিক যেই মুহুর্তে আলী এবং ফাতিমা মুহাম্মদের দাফন নিয়ে ব্যস্ত ছিলেন, তখন আবু বকর, উমর এবং আবু উবাইদা বাকি সাহাবীদের না জানিয়ে আবু বকরকে খলিফা নির্বাচিত করেছেন। সুন্নিদের ব্যাখ্যা হচ্ছে যে, ঐ সময় মদিনায় আনসাররা মক্কার কাউকে না জানিয়েই নিজেরা নেতৃত্ব নির্বাচন নিয়ে মিটিং করা শুরু করেছিলেন। সেখানে তখনি হাজির হয়ে দ্রুত নেতা নির্বাচন না করলে বড় ধরণের রাজনৈতিক সমস্যা তৈরি হতে পারতো। মদিনার আনসারদের মধ্যে থেকে কেউ খলিফা হলে মক্কার কেউ তা মেনে নেবে না এটাই ছিল আবু বকর এবং ওমরের যুক্তি। এরপর মদিনার আনসাররা শুধু আনসারদের জন্যে একজন নেতা নির্বাচন করতে চাইলে আবু বকর জানান যে তাতে মুসলমানদের মধ্যে বিভক্তি তৈরি হবে। সবার খলিফা হবে একজন, এবং তাকে অবশ্যই কুরাইশ হতে হবে। আবু বকর উমর এবং আবু উবাইদাকে খলিফা হতে আহবান জানান। কিন্তু উমর আবু বকরের হাত ধরে তাকে খলিফা হিসাবে বায়াত দিয়ে দেন। সাথে সাথে উপস্থিত অন্যরাও আবু বকরকে খলিফা হিসাবে বায়াত দেয়। এরপর বাকির বায়াত দিলেও আলী এবং তার আলীপন্থীরা বায়াত দিতে বিরত থাকে। আলী ছয় মাস পর বায়াত দেন, এবং অন্যরাও ধিরে ধিরে বায়াত দিতে থাকেন। যারা বায়াত দেন নাই অথবা দেরী করে বায়াত দিয়েছেন, তাদের মধ্যে কয়েকজন বিখ্যাত সাহাবির শেষ জীবন সুখের হয় নাই।
আমাদের বুঝতে হবে যে, ইসলাম একটি সোস্যিও পলিটিকাল মুভমেন্ট হিসাবে জন্ম নিলেও মুহাম্মদকে রিয়েল পলিটিকের বাস্তবতা অনুযায়ি অনেককিছুই করতে হয়েছে। তিনি যে সময়ে জন্মগ্রহণ করেছেন সেই সময়কে পুরোপুরি অস্বিকার করে তার সামাজিক আন্দোলনকে বাস্তবায়ন করা সম্ভব ছিল না। মক্কার বহু গোত্র নির্ভর সমাজ ব্যবস্থা ভেঙে তিনি বহু গোত্রের মানুষদের নিয়ে একটি একক উম্মাহ প্রতিষ্ঠিত করেছিলেন। কিন্তু যে মধ্যযুগীয় গোত্রনির্ভর এবং সামন্ততান্ত্রিক সমাজে তিনি বাস করতেন তাতে তার মৃত্যুর সময়ও গোত্রিয় বিশ্বাস, আচার এবং ক্ষমতা কাঠামো ইত্যাদির অনেককিছুই বহাল ছিল। এইসবের সাথে কম বেশি আপোষ করেই তিনি তার ধর্ম প্রচার করেছেন, ইসলামপূর্ব আরবের অনেক আচার ও বিশ্বাসকে মেনে নিয়েছেন। এই বিষয়গুলো নিয়ে পরবর্তিতে বিস্তারিত আলোচনার ইচ্ছা রাখি। মুহাম্মদ যতোগুলো বিয়ে করেছেন তার অনেকগুলোই রাজনৈতিক বিবাহ। তার সন্তানদের বিয়েও ছিল রাজনৈতিক। মধ্যযুগীয় সামন্ত সমাজে রক্তের সম্পর্কের পরেই যেই সম্পর্ক রাজনৈতিক ভাবে গুরুত্বপূর্ণ তা হল বৈবাহিক সম্পর্ক। ইসলামেরা প্রথম তিন খলিফাই ছিলেন বৈবাহিক সম্পর্কের দিক দিয়ে মুহাম্মদের আত্মিয়। আবু বকরের কন্যা আয়েশা এবং উমরের কন্যা হাফসাকে মুহাম্মদ বিয়ে করেছেন, উসমান মুহাম্মদের কন্যা রুকাইয়াকে বিয়ে করেছেন। আবু বকর, উমর এবং উসমান তিনজনই প্রভাবশালি ব্যক্তি ছিলে, তাদের সাথে বৈবাহিক সম্পর্ক মুহাম্মদের রাজনৈতিক অবস্থান সংহত করতে সহযোগিতা করেছে এবং মুহাম্মদের মৃত্যুর পর তাদের রাজনৈতিক অবস্থান সংহত করতে করতে কাজে লেগেছে। মুহাম্মদেরর রাজনৈতিক উত্তরাধিকার কে বা কারা হবেন বা কার হওয়া উচিত ছিল তাতে এইসব আত্মিয়তার সম্পর্ককে সেই সময়ে, তারপরে শত শত বছর বৈধতার মাপকাঠি হিসাবে বিবেচনা করা হয়েছে এবং এখনো করা হয়। মুহাম্মদের কোন ছেলে সন্তান তার মৃত্যুর সময় বেঁচে থাকলে কি হতো তা বলা মুশকিল। যেহেতু তা হয় নাই, তাই উত্তরাধিকার নির্বাচনে ধর্মীয় গুনাবলীর পাশাপাশি গোত্র পরিচয় এবং মুহাম্মদের সাথে ঘনিষ্টতা ও আত্মিয়তার সম্পর্ককে দীর্ঘদিন পর্যন্ত বৈধতার মাপকাঠি হিসাবে বিবেচনা করা হয়েছে। খলিফায়ে রাশেদিন, উমাইয়া, আব্বাসিয় এবং ফাতেমিয় খলিফারা সবাই ছিলেন কুরাইশ গোত্রভুক্ত এবং প্রত্যেকেই মুহাম্মদের সাথে তাদের আত্মিয়তার সম্পর্ককে বৈধতার মানদন্ড হিসাবে প্রচার করেছে। এমনকি মুহাম্মদের প্রধান শত্রু আবু সুফিয়ানের পুত্র মুয়াবিয়ার খেলাফতের বৈধতার জন্যে তাকে বিশ্বাসীদের মামা বলে দাবি করা হয়েছিল, কারন তার বোন রামলা বিনতে আবু সুফিয়ান ছিলেন মুহাম্মদের স্ত্রী এবং সেই হিসাবে বিশ্বাসীদের মাতা। শিয়া এবং সুন্নিদের মধ্যে বিতর্কের অন্যতম একটি বিষয় হলো মুহাম্মদের সবচেয়ে পছন্দের বা হাই র‍্যাংকিং স্ত্রীর পরিচয়। সুন্নিরা এইক্ষেত্রে আয়েশা বা প্রথমে খাদিজা ও পরে আয়েশার নাম বলে থাকে। অন্যদিকে শিয়াদের দাবি প্রথমত খাদিজা ও পরবর্তিতে উম্ম সালামা যাকে মুহাম্মদ ফাতিমার অভিভাবকত্বের দায়িত্ব দিয়েছিলেন। মুহাম্মদের মৃত্যুর পর তার স্ত্রীদের জন্যে খলিফার পক্ষ থেকে যে ভাতার ব্যবস্থা করা হয়েছিল তাতে র‍্যাংকিং অনুযায়ি ভাতার পরিমান নির্দিষ্ট ছিল। পরবর্তিতে সবাইকে সমান দেয়া হলেও প্রধান স্ত্রী হিসাবে আয়েশাকে অন্যদের চেয়ে বেশি দেয়া হতো। আয়েশার পিতা এবং মুহাম্মদের শশুর পরিচয় আবু বকরের খেলাফতের বৈধতার ক্ষেত্রে যে ভুমিকা রেখেছে তা অস্বিকার করার উপায় নাই। পুরুষতান্ত্রিক সেই সমাজে আয়েশাকে মুহাম্মদের সাথে রাজনৈতিক ও আধ্যাত্বিক সম্পর্কের একটি মাধ্যম হিসাবে আবু বকর এবং পরবর্তিতে উমর ব্যবহারা করেছেন এই দাবি করলে তা খুব ভুল হবে না। আয়েশার ঘরেই মুহাম্মদ মৃত্যুবরণ করেছেন, এই ঘরেই মুহাম্মদের কবর দেয়া হয়। আবু বকরের মৃত্যু হওয়ার পর এই ঘরেই মুহাম্মদের পাশে আবু বকরের কবর দেয়া হয়। পরে উমরের অনুরোধে আয়েশা উমরকেও নিজের ঘরে কবর দেন। বিতর্কের আরেকটি বিষয় হচ্ছে আহলাল বায়াতদের পরিচয়। সুন্নিদের মতে আয়েশাও ছিলেন একজন আহলাল বায়াত, অর্থাৎ হাউস অফ মুহাম্মদ বা মুহাম্মদের ঘরের সদস্য। অন্যদিকে শিয়াদের মতে আহলাল বায়াত হলেন মুহাম্মদ ও খাদিজার কন্যা ফাতিমা, তার স্বামী আলী এবং তাদের সন্তান হাসান এবং হুসাইন। শিয়াদের মতে মুহাম্মদ আহলাল বায়াত বলতে এদের কথাই বলে গেছেন। সামন্ত সমাজে উত্তরাধিকার বিবেচনায় ঘর বা হাউজের ধারণা ছিল কেন্দ্রীয় বিষয়। মুহাম্মদের উত্তরাধিকার সংক্রান্ত বিতর্কেও এটি একটি কেন্দ্রীয় বিষয়। যদিও মুসলমানরা আহলাল বায়াতকে কেবলি একটি সামন্ত বৈষয়িক ব্যাপার বলে বিবেচনা করেনা, বরং একধরণের আধ্যাত্বিক মর্যাদা দিয়ে থাকে। 
মুহাম্মদের শুরুর দিকের সামাজিক আন্দলোনের সময়কার অনুসারীদের মধ্যে সমাজের গরিব, দুর্বল ও দাসদের সংখ্যা ছিল উল্লেখযোগ্য, কিন্তু মুসলমানরা যখন রাজনৈতিক স্টেট প্রতিষ্ঠা করলো তখনসমাজের শক্তিশালীদের রাজনৈতিক দাবি এবং অবসথানই বেশি গুরুত্বপূর্ণ হয়ে উঠলো। মুহাম্মদের মৃত্যুর পর এই বিষয়গুলো ছিল চোখে পরার মতো। ইসলামপূর্ব মক্কায় মুহাম্মদের অর্থনৈতিক ও সামাজিক প্রতিপত্তি তেমন ছিল না। আলীর ক্ষেত্রেও একি কথা খাটে, তিনি যথেষ্ট দরিদ্র ছিলেন বলে জানা যায়। মুহাম্মদের সাথে রক্তের এবং বৈবাহিক আত্মিয়তার সম্পর্ক থাকলেও প্রথম তিন খলিফার তুলনায় তার অর্থনৈতিক এবং সামাজিক প্রতিপত্তি ছিল কম। ধর্ম্মীয় দিক থেকে উপযুক্ত গুনাবলি থাকার পরও যে পর পর তিনবার তিনি খেলাফত থেকে বঞ্চিত হয়েছেন তার পেছনে তার বৈষয়িক প্রতিপত্তির অভাব অন্যতম কারণ হতে পারে। তবে সবচেয়ে বড় কারন একেবারেই রাজনৈতিক। আবু বকর এবং উমর দুইজনেই তুখোড় রাজনীতিক ছিলেন। আরবদের মানসিকতা তারা খুবি ভালো বুঝতেন এবং সেই অনুযায়িই তারা রাজনীতি করেছেন। বারোপন্থী শিয়ারা যতোই গালিগালাজ করুক না কেনো অথবা তাদেরকে অবৈধ দাবি করুক না কেনো, আবু বকর এবং উমর দুইজনই ছিলেন সফল শাসক। তারা সফলভাবে উম্মাহর ঐক্য রক্ষা করেছেন, অন্তর্দ্বন্দ্ব চাপা দিতে সক্ষম হয়েছেন, সাম্রাজ্য বিস্তার করেছেন এবং শক্ত হতে প্রশাসন ও বিচার ব্যবস্থা পরিচালনা করেছেন। তাদের সফলতার কারনেই হয়তো আলী তাদের শাসন মেনে নিয়েছেন এবং যখন তার ডাক পরেছে তিনি খলিফাদেরকে বুদ্ধি বিবেচনা দিয়ে সহযোগিতা করেছেন। অবশ্য একটি শিয়া হাদিস মতে, আলী নাকি বলেছিলেন যে তারপক্ষে যদি চল্লিশ জন মুসলমানও থাকতো তাহলে তিনি রূখে দাঁড়াতেন। জনগণের মধ্যে এতো কম সমর্থন নিয়ে প্রথম খলিফা হিসাবে আলী কতোটুকু সফল হতেন সেই প্রশ্ন থেকেই যায়। 
বৈবাহিক সম্পর্ক রাজনৈতিক বৈধতার ক্ষেত্রে কতোটা সূদুর প্রসারী হতে পারে তার একটি উদাহরণ দিয়ে এই পর্ব শেষ করবো। আবু বকরের মৃত্যু হওয়ার পর তার স্ত্রী আসমা বিনতে উমাইসকে আলী বিয়ে করেছিলেন এবং তার পুত্র মুহাম্মদ ইবনে আবু বকরকে পালক পুত্র হিসাবে বড় করেন এবং তার কাছে নিজের মেয়েকে বিয়ে দেন। এই সিরিজের প্রথম পর্ব যারা পড়েছেন তারা জানেন যে মুহাম্মদ ইবনে আবু বকর ছিলেন উসমান বিরোধী বিদ্রোহীদের একজন নেতা। প্রথম ফিতনার সময়ও তিনি আলীর পক্ষ হয়ে আয়েশার বিরুদ্ধে যুদ্ধ করেছেন। পরবর্তিতে মুয়াবিয়ার হাতে তিনি নিহত হন। তার পুত্র কাশিম ইবনে মুহাম্মদ ইবনে আবু বকর পিতার দিক থেকে ছিলেন আবু বকরের নাতী এবং মায়ের দিক থেকে আলীর। মুয়াবিয়ার হাতে তার পিতা নিহত হওয়ার পর কাশিমকে লালন পালন করার দায়িত্ব নেন আয়েশা। কাশিমের কন্যার সাথে বিয়ে হয় আলী পুত্র হুসাইনের নাতি মুহাম্মদ আল বাকী’র। তাদের সন্তান জাফর আল সাদিক শিয়াদের একজন ইমাম হিসাবে পরিচিত। এই পরিবারের অনুসারীদেরকে বলা হয় জায়েদি শিয়া। ষোল শতকে ইরানে সাফাভিদ রাজতন্ত্রের উত্থানের পর রাজ ধর্ম হিসাবে বারোপন্থী শিয়া ইসলাম জণপ্রিয় হয়। তার আগে পর্যন্ত জায়েদি শিয়ারাই ছিল সংখ্যাগরিষ্ঠ শিয়া এবং এখনো তারা শিয়াদের মধ্যে দ্বিতীয় সংখ্যাগরিষ্ঠ মাজহাব। আলী এবং আবু বকর পরিবারের অভ্যন্তরিন বৈবাহিক সম্পর্কের মধ্যে দিয়ে এই পরিবারের ইমামদের আবির্ভাব হওয়ায় তারা আবু বকরসহ প্রথম তিন খলিফার বিষয়ে যথেষ্ট ইতিবাচক ধারণা পোষন করে এবং এইক্ষেত্রে তাদের অবস্থান অন্যান্য শিয়াদের চেয়ে খুবি ভিন্ন। এই পরিবার ও তার অনুসারি জায়েদি শিয়াদের মতে আলীর প্রথম খলিফা হওয়ার দাবি সঠিক বটে, কিন্তু তাই বলে প্রথম তিন খলিফা মিথ্যাবাদী অথবা অবৈধ ছিলেন না। (চলবে)
প্রথম পর্ব পড়তে এখানে ক্লিক করুন।

