জাফর ইকবালের জিরাফ দর্শন 



“বারবারদের রাজার বাগানে আমি একটি জিরাফ দেখেছিলাম” – ইবনে রুশদ। 
এই বাক্যটি লেখার কারনে দার্শনিক মহাত্মা ইবনে রুশদ (১১২৬-১১৯৮) তার জীবনের সবচাইতে বড় বিপদে পড়েছিলেন। বাক্যটি তিনি লিখেছিলেন আরেক দার্শনিক মহাত্মা এরিস্টটলের লেখা ‘প্রাণীজগতের ইতিহাস’ নামক বইয়ের ভাষ্য রচনা করতে গিয়ে। কৌতুহলী পাঠক মাত্রই প্রশ্ন করবেন - জীব বিজ্ঞানের বইয়ের ভাষ্যের জন্যে লেখা এইরকম নিস্পাপ একটি বাক্যের জন্যে বিপদে কেনো পড়তে হবে? তাহলে বিপদের কাহিনী বলি।
মুসলিম স্পেন তথা ‘আল আন্দালুসে’র আলমোহাদ বংশিয় খলিফা ‘আবু ইউসুফ ইয়াকুব আল মনসুর’-এর আমলে ইবনে রুশদ এই বিপত্তির সম্মুখিন হন। ততোদিনে তিনি দর্শন, বিজ্ঞান ও আইনশাস্ত্রে সুবিশাল কর্মযজ্ঞ সম্পন্ন করে, বিভিন্ন সরকারী পদ অলঙ্কৃত করে বার্ধক্যে উপনিত হয়েছেন এবং তখনো কাজ করে যাচ্ছেন। এইরকম একটা সময়ে তার বিরুদ্ধে ব্লাশফেমির অভিযোগ উঠলো। অভিযোগ উঠলো যে তিনি রোমান দেবী ভেনাসকে দেবতা মেনেছেন। তার লেখা একটি বাক্য “এবং দেখানো হয়েছিল যে ভেনাস হলেন দেবতাদের একজন” নিয়ে খলিফার দরবারে অভিযোগ করা হয়েছিল। এতো বড় কথা, ইবনে রুশদ ভেনাসকে দেবতাদের একজন বলেছেন। তিনি শিরক করেছেন, রব উঠলো। খলিফাও প্রচন্ড ক্ষুদ্ধ হলেন। তিনি বললেন- যে এই লেখা লিখেছে তার উপর আল্লাহর লানত পড়ুক। তারপর তিনি নিজেই ইবনে রুশদকে সব দায়িত্ব থেকে বরখাস্ত করে লুসেনা নামক একটি দ্বীপে নির্বাসনে পাঠিয়ে দিলেন। এই ঘটনা ঘটেছিল ১১৯৫ সালে। ইবনে রুশদের বয়স তখন উনষত্তর। এরপর তিনি আর তিন বছর বেঁচে ছিলেন। জীবনের এই শেষ তিন বছরের প্রায় পুরো সময়টাই তিনি লুসেনা দ্বীপের একটি ছোট্ট বাড়িতে ‘হাউস এরেস্ট’ অবস্থায় অতিবাহিত করেছেন। মৃত্যুর অল্পকিছুদিন আগে তার শাস্তি মওকুফ করে তাকে নির্বাসন থেকে ফেরানো হয়েছিল। অবশ্য নির্বাসনে পাঠানোর সময়ই ইবনে রুশদ-এর একরকম মৃত্যু হয়ে গিয়েছিল এই দাবি কেউ কেউ করতে পারেন।
ইয়াকুব আল মনসুরের পিতা খলিফা আবু ইয়াকুব ইউসুফের আমলে ইবনে রুশদ তার জীবনের অধিকাংশ সময় অতিবাহিত করেছেন। এরিস্টটলের বিভিন্ন গ্রন্থের ভাষ্য রচনা করার কাজ তিনি শুরু করেছিলেন খলিফা আবু ইয়াকুব ইউসুফের পৃষ্ঠপোষকতায় এবং দার্শনিক গুরু ইবনে তুফায়েলের উৎসাহে। এই খলিফার আমলেই তিনি কর্ডোবার প্রধান কাজীর (বিচারপতি) পদ অলঙ্কৃত করেছিলেন। খলিফা নিজেই ছিলেন এরিস্টটল ভক্ত। কিন্তু এরিস্টটলের লেখা অত্যন্ত কঠিন, তাই বুঝার জন্যে সহজ ভাষ্য রচনা করা দরকার বলে মনে করতেন। ইবনে রুশদ-কে বহুদিক থেকেই এরিস্টটলের ভাবশিষ্য বলা যায়, তার জ্যান্ত গুরু ইবনে তুফায়েলও তা বুঝতে পেরেছিলেন। তাই খলিফাকে অনুরোধ করে এরিস্টটলের বিভিন্ন লেখার ভাষ্য রচনার দায়িত্বটি ইবনে রুশদকেই দিয়েছিলেন। এই দায়িত্ব তিনি এতোটাই নিষ্ঠার সাথে পালন করেছিলেন যে তার লেখার মাধ্যমেই ইউরোপে এরিস্টটলের একরকম পূনর্জন্ম হয়েছিল। ইবনে রুশদ তার সারা জীবনে পদার্থ বিজ্ঞান, জীব বিজ্ঞান, জ্যোতির্বিদ্যা, চিকিৎসা শাস্ত্র, ইসলামী দর্শন, ইসলামী ধর্মতত্ত্ব, ইসলামী আইনশাস্ত্রসহ বহু বিষয়ে লিখেছেন। কিন্তু এরমধ্যে এরিস্টটলের ভাষ্যগুলোই পরবর্তি যুগে বেশি পরিচিতি পেয়েছে। আবু ইয়াকুব ইউসুফের মৃত্যুর পর তার পুত্র ইয়াকুব আল মনসুর খলিফার পদে অভিষিক্ত হন। তিনি শুরুতে নিজের পিতার মতোই ইবনে রুশদ-কে পৃষ্ঠপোষকতা দেয়া অব্যাহত রেখেছেন। কিন্তু ব্লাশফেমির অভিযোগ রুশদকে নির্বাসনে পাঠানোর সময় তিনি আদেশ দিলেন তার লেখা সব বইপত্র পুড়িয়ে ফেলার। তাই করা হলো। একজন লেখক, বুদ্ধিজীবী বা দার্শনিকের জন্যে নির্বাসন কিংবা মৃত্যুদন্ডের চাইতে তার লেখা ধ্বংস করে ফেলাটা অনেক বড় শাস্তি হতে পারে। দৈহিক মৃত্যুর চাইতে এই মৃত্যু আরো বড় মৃত্যু হতে পারে। ইবনে রুশদ-এর অনেক লেখাই যে এখন আর পাওয়া যায় না তার প্রথম কারণ এই বই পুড়িয়ে ফেলার ঘটনা। দ্বিতীয় কারণ, ইবনে রুশদ-এর মৃত্যু আর দর্শন ও বিজ্ঞন চর্চায় মুসলিম স্বর্ণযুগের সমাপ্তিও একি সাথে ঘটেছে। আল-কিন্দির সময় থেকে ইসলামী পেরিপেটেটিক দর্শনের যে ঐতিহ্য চালু হয়েছিল ফারাবী, সিনা, বাজা, তুফায়েল হয়ে সে ঐতিহ্য ইবনে রুশদ-এ সমাপ্ত হয়েছিল। ইবনে রুশদ-এর টিকে থাকা মূল আরবী বইগুলোও অবহেলায় হাড়িয়ে গেছে। মৃত্যুর পরে তাই ইসলামী চিন্তা জগতেও তার এক ধরণের মৃত্যু ঘটেছিল। 
তবে আমাদের কপাল ভালো যে ইউরোপ ইবনে রুশদকে বাঁচিয়ে রেখেছে। তার অনেক লেখাই প্রথমে হিব্রু ও পরে ল্যাটিন ভাষায় অনুবাদ হয়েছিল। রেনেসাপূর্ব ইউরোপের চিন্তা জগতে ইবনে রুশদ অত্যন্ত প্রভাবশালি হয়ে উঠেছিলেন যা অব্যাহত ছিল রেনেসার যুগ পর্যন্ত। ইউরোপে তিনি পরিচিত ছিলেন ‘এভেরস’ নামে, আর তার অনুসারীরা এভেরসবাদী হিসাবে পরিচিতি পেয়েছিল। তিনশ খ্রিষ্টাব্দের পরে ইউরোপে এরিস্টটলের হাতে গোনা কিছু রচনা বাদে সব লেখাই হাড়িয়ে গিয়েছিল, দীর্ঘদিন পর্যন্ত ইউরোপের মানুষ এরিস্টটলকে চিনতো না। ইতিহাসবীদরা এই সময়টিকে ইউরোপের অন্ধকার যুগ বলে থাকেন। এই সময়টাতেই প্রাচ্যে ইসলাম ধর্মের আবির্ভাব ঘটেছিল, আর মুসলিম দার্শনিকরা এরিস্টটলকে বাঁচিয়ে রেখেছিলেন। পাশ্চাত্যের চিন্তা জগতে তখন এরিস্টটলের মৃত্যু হয়েছিল, কিন্তু তিনি প্রাচ্যের চিন্তা জগতে গুরুর আসনে অধিষ্টিত ছিলেন। ইবনে রুশদ-এর লেখার মাধ্যমে এরিস্টটল আবার পাশ্চাত্যে পরিচিত হয়ে উঠলেন, গুরুত্বপূর্ণ হয়ে উঠলেন পাশ্চাত্যের চিন্তায়। কিন্তু এই সময়টিতেই প্রাচ্যে হাড়িয়ে গিয়েছিলেন ইবনে রুশদ। প্রাচ্যের মানুষ এখন ইউরোপিয় বিভিন্ন ভাষায় রুশদের লেখা পড়ে, সেসব ভাষা থেকে অনুবাদ করে।
এইবার এই লেখার শুরুর বাক্যে ফিরে যাই। ইবনে রুশদ-এর প্রায় সমসাময়িক ইতিহাসিবীদ আবদেলওয়াহিদ আল-মারাখুশি লিখেছেন যে ব্লাশফেমির অভিযোগে ইবনে রুশদকে নির্বাসনে পাঠানো হলেও এটা আসল কারন নয়। কারনের পেছনে অন্য কারন আছে। আবদেলওয়াহিদের বক্তব্য অনুসারে, এরিস্টটলের বই ‘প্রাণীজগতের ইতিহাস’-এর সারমর্ম ও ভাষ্য রচনা করার সময় ইবনে রুশদ লিখেছিলেন – “বারবারদের রাজার বাগানে আমি একটি জিরাফ দেখেছিলাম”। ঐ আমলে লেখকরা, বিশেষ করে যারা রাজার পৃষ্ঠপোষকতা পেতেন তারা কখনো রাজার কথা উল্লেখ করে কিছু লিখতে গেলে তার নাম, টাইটেল ইত্যাদিসহ রাজার গুনকির্তন করতেন, এটাই ছিল প্রোটোকল। ইবনে রুশদ এই প্রোটকল না মানার কারনেই রাজরোষে পরেছিলেন। এই সুযোগটা নিয়েছিল তার শত্রুরা। এই শত্রুরা ছিলেন মূলত অন্য কয়েকজন আলেম ওলামা, যারা চিন্তার দিক থেকে রুশদের বিরোধিতা করতেন এবং প্রফেশনালি তাকে হিংসা করতেন। আবদেলওয়াহিদের ভাষায় – তখন কর্ডোবায় তার যেসব শত্রুরা তাকে হিংসা করতেন এবং জ্ঞান ও আভিজাত্যের দিক থেকে তার প্রতিযোগী ছিলেন, তারা কোন একজন প্রাচীন দার্শনিকের উপর তার একটি লেখার অংশ বিশেষ নিয়ে ইয়াকুব আল মনসুরের কাছে গেলেন। তারা “এবং দেখানো হয়েছিল যে ভেনাস হলেন দেবতাদের একজন” এই বাক্যটি খলিফার কাছে ‘আউট অফ কনটেক্সট’ তুলে ধরলেন।
রাজনৈতিক কারনে সেই সময় স্পেনের মালেকি ওলামাদের সমর্থন দরকার পরেছিল খলিফা ইয়াকুব আল মনসুরের। ইবনে রুশদ নিজেই ছিলেন একজন মালেকি আইনবিশারদ। কিন্তু প্রগতিশীল ও দর্শনপ্রেমী হওয়ার কারনে অধিকাংশ রক্ষনশীল ঘড়ানার ওলামারা তাকে পছন্দ করতেন না। খলিফা যখন রাজনৈতিক কারণে তাদের মুখাপেক্ষি হলেন এবং একিসময়ে যেহেতু ইবনে রুশদের উপর তিনি রুষ্ঠ ছিলেন তাই এই সুযোগটা তারা পুরোপুরি নিয়েছে। ফলে ইবনে রুশদ-কে নির্বাসিত হতে হয়েছে, তার বইপত্র পুড়িয়ে দেয়ার মতো ঘটনা ঘটেছে। 
জীব বিজ্ঞানের বই লিখতে গেলে রাজার কথা উল্লেখ মাত্রই তার গুনকির্তন করা প্রয়োজনীয় নয়। জিরাফকে জিরাফ বলা যেমন দোষের না তেমনি রাজাকে শ্রেফ রাজা বলাও দোষের কিছু নয়। কিন্তু এইরকম নিস্পাপ সত্য উচ্চারণও দোষের হতে পারে, যদি তাতে ক্ষমতাবানের আতে ঘা লাগে, অথবা যদি ক্ষমতাবানের কোন উদ্দেশ্য পুরণের দরকার হয়। ইবনে রুশদ তা হাড়ে হাড়ে টের পেয়েছিলেন। এখন নিশ্চয় জাফর ইকবালও টের পাচ্ছেন। যে আওয়ামী লীগ সরকারকে তিনি মুক্তিযুদ্ধের চেতনার ফিল্টারে এতোদিন ছাড় দিয়ে গেছেন, সেই আওয়ামী লীগ এখন সত্য উচ্চারণের দায়ে তাকে বাংলাদেশ থেকে নির্বাসনে পাঠাতে উঠেপরে লেগেছে। তিনি কিছু সত্য কথা বলেছেন মাত্র। জয়ের বক্তব্য যে ব্লগার হত্যাকারী সন্ত্রাসীদের জন্যে গ্রিন সিগনাল এই সত্য কথাটি সরাসরি বলেছেন। তাতে রাজরোষে পরেছেন। ফলে সিলেটের কিছু সামন্তগোষ্ঠি, যাদের সরকারী ও দলীয় পদ পদবি আছে তারা পুরনো হিংসার বহিঃপ্রকাশ ঘটাচ্ছে। জাফর ইকবালের কারনে এই সামন্তরা শাহজালাল বিশ্ববিদ্যালয়টিকে নিজেদের বাপের তালুকের মতন ব্যবহার করতে পারেন না, তাতে তাদের আয় রোজগার ব্যহত হয় এই বিষয়টি তাদের কথাতেই বুঝা যাচ্ছে। মৃত্যুর আধ ঘন্টা আগেও এই সামন্তদের বিরুদ্ধে অনন্ত বিজয় লিখে গিয়েছিলেন।
জাফর ইকবাল ইতিমধ্যে আওয়ামী লীগারদের কাছে ব্লগার ও নাস্তিক উপাধি পেয়ে গেছেন। বাংলাদেশে এখন কারো জীবন অনিরাপদ করে তোলার জন্যে ‘নাস্তিক ব্লগার’ ট্যাগ দেয়া সবচাইতে কার্যকর পদ্ধতি। জাফর ইকবালের বিরুদ্ধে রিলিজিওন কার্ড খেলায় এই মুহুর্তে আওয়ামী লীগ ও হেফাজতে ইসলামের নেতাদের মধ্যে প্রায় প্রতিযোগিতা চলছে বলা যায়। একপাক্ষিক নির্বাচন করে আওয়ামী লীগ ক্ষমতায় টিকে থাকার জন্যে যে সমস্ত সামন্ত ও পুরোহিতদের মুখাপেক্ষি, তারা জাফর ইকবালকে কোনঠাসা করার এই সুযোগ নিচ্ছে পুরো মাত্রায়। আর এই সুযোগটা পাওয়া গেছে জাফর ইকবাল জয়ের সমালোচনা করায়। বাংলাদেশে আজকাল ইসলাম নিয়ে যারা রাজনীতি করেন, যদিও তারা মূলত নবীর ইজ্জত রক্ষার নামে রাজনীতি করেন কিন্তু মূলত রাজার ইজ্জত রক্ষাতেই তাদেরকে অধিক তৎপর দেখা যায়। 
অভিজিৎ হত্যাকান্ড বিষয়ে জয়ের বক্তব্যের পরপর নিহত হলেন অনন্ত বিজয়। আর এই বক্তব্যকে খুনিদের জন্যে গ্রিন সিগনাল বলায় এখন জাফর ইকবালকে নির্বাসনে পাঠানোর আওয়াজ উঠেছে। খুবি হতাশাজনক পরিস্থিতি। তবে আমরা যদি ইবনে রুশদ-এর ইতিহাস মাথায় রাখি, তাহলে হতাশা কমবে। যারা ইবনে রুশদের বিরুদ্ধে ইসলাম বিরোধীতার অভিযোগ এনেছিলেন ইতিহাসে তাদের নাম লেখা নাই। অন্তত আমি এখনো পাই নাই। যারা তাকে নিশ্চিহ্ন করে দিতে চেয়েছিল ইতিহাসের পাতা থেকে তারাই নিশ্চিহ্ন হয়ে গেছে। অন্যদিকে ইবনে রুশদ তার কাজের মাধ্যমে অমর হয়ে আছেন। রাজাও মরনশীল। রাজা যায়, রাজা আসে, এইটাই ইতিহাসের লীলা। খলিফা ইয়াকুব আল মনসুর মারা গেছেন আটশ বছর হয়ে গেছে। আমি তার কথা লেখার সময় তার গুনকির্তন করছি না, উলটা বদনাম করছি। কিন্তু তিনি এখন আমার কি করতে পারবেন? 
অভিজিৎ রায় কিংবা অনন্ত বিজয়, এরা মরেও অমর হয়ে গেছেন তাদের কাজের কারণেই। তাদের বইপত্র ভবিষ্যতে আরো বেশি মানুষ পড়বে, তারা বেঁচে থাকবে মানুষের চিন্তায়। জাফর ইকবালও তার কাজের কারণে টিকে থাকবেন অনেকদিন, তার দৈহিক মৃত্যু ঘটে যাওয়ার পরেও। যারা তাকে সিলেট কিংবা দেশছাড়া করতে চান, তাদের জন্যে কয়টা লাইন লেখা হবে ইতিহাসের পাতায় সেই কল্পনা পাঠকের হাতে ছেড়ে দিলাম। কিন্তু ভবিষ্যতের ইতিহাসে শেখ হাসিনা, জয় ও বর্তমান সরকারকে যে লেখক হত্যা ও নির্যাতনে নিরব (কিছুক্ষেত্রে সরব) সমর্থনকারী হিসাবে চিহ্নিত করা হবে তা নিশ্চিত ভাবেই বলা যায়। শেখ হাসিনা অমর নয়, জয়ও অমর নয়। ভবিষ্যতের ইতিহাস লেখকের কলম তারা থামাতে পারবেন না। 
ইবনে রুশদ এরিস্টটলের ভাবশিষ্য ছিলেন। তিনি বিশ্বাস করতেন, মৃত্যুর সাথে সাথে ব্যক্তিসত্ত্বার বিলোপ ঘটে। যা টিকে থাকে তা ব্যক্তি বিশেষ নয়, তা সার্বিক। বিশেষ মাত্রই মরনশীল। অমরত্ব সার্বিকের অধিকার।
তথ্যসূত্রঃ
Averroes (Ibn Rushd): Muslim Scholar, Philosopher, and Physician of the twelfth century By Liz Sonneborn
The Pleasant Book in Summarizing the History of the Maghreb By Abdelwahid al-Marrakushi

