ইসলামী মৌলবাদের অ আ 



মৌলবাদ কি বস্তু?
আমরা এখন যেই সময়ে বসবাস করি তাতে মৌলবাদ বলতে সমাজের একটা বড় সংখ্যক মানুষ ইসলামী মৌলবাদ অথবা মৌলবাদী ইসলাম বুঝে থাকে। বিশেষ করে গণমাধ্যমে মৌলবাদ ও ইসলামী মৌলবাদ সমার্থক হিসাবে ব্যবহৃত হতে দেখা যায়। নব্বই দশকে পাশ্চাত্যের মেইনস্ট্রিম মিডিয়ায় এমনকি মৌলবাদ ও ইসলাম শব্দ দুটি প্রায় সমার্থক অর্থেও ব্যবহার করার প্রবনতা ছিল। এডওয়ার্ড সাইদ এই বিষয়টা লক্ষ্য করে লিখেছিলেন – 
সাংবাদিকদের আমরা প্রকৃত পান্ডিত্যের বদলে অতিরঞ্জিত বর্ণনা করতে দেখি, এইসব বর্ণনা পরবর্তিতে মিডিয়ায় আরো নাটকিয় ভঙ্গিমায় প্রচার করা হয়। তাদের লেখায় প্রায়ই ‘মৌলবাদ’ নামক একটি পিচ্ছিল ধারণা পাওয়া যায়, যে শব্দটিকে বর্তমানে ইসলামের সাথে প্রায় সয়ংক্রিয়ভাবে যুক্ত করা হয়েছে। যদিও মৌলবাদের সাথে খ্রিষ্টান, ইহুদী এবং হিন্দু ধর্মেরও ঘনিষ্ট সম্পর্ক রয়েছে।

বাস্তবে মৌলবাদ ইসলাম ধর্মাবলম্বীদের একলার সম্পত্তি নয়। আজ থেকে একশ বছর আগে মৌলবাদ বলতে ‘খ্রিষ্টান মৌলবাদী আন্দোলন’ বুঝানো হতো। উনিশ ও বিশ শতকে ইউরোপ-আমেরিকায় খ্রিষ্টান ধর্মাবলম্বীদের মধ্যে ধর্মতাত্ত্বিক লিবারালিজম এবং আধুনিক সংস্কৃতির যে প্রসার ঘটেছিল তার প্রতিক্রিয়াতেই মার্কিন যুক্তরাষ্ট্রের প্রটেস্টান্টদের একাংশ মৌলবাদী খ্রিষ্টান ধর্মের প্রচার চালাতে থাকে। এরা নিজেরাই মৌলবাদী নামটি গ্রহণ করেছিল। পরবর্তিতে বিভিন্ন ধর্মের অনুসারীদের কিছু ধারাকে মৌলবাদী হিসাবে চিহ্নিত করা হয়েছে। এরমধ্যে ইসলামী মৌলবাদ, ইহুদী মৌলবাদ, হিন্দু মৌলবাদ ইত্যাদি আছে। তবে বিভিন্ন ধর্মীয় মৌলবাদের কিছু সাধারণ মিল আছে। এই মিলগুলো বিচার করে মৌলবাদের বিভিন্ন সংজ্ঞা দেয়ার চেষ্টা হয়েছে। এরমধ্যে আমরা মৌলবাদ বিশেষজ্ঞ আলতেমেয়ার এবং হান্সবার্গারের সংজ্ঞা আলোচনা করতে পারি। এই দুই মৌলবাদ বিশেষজ্ঞ খ্রিষ্টান মৌলবাদীদের উপর গবেষনা চালিয়ে মৌলবাদের একটি স্কেল প্রনয়ন করেছিলেন নব্বই দশকে। তাদের সংজ্ঞানুসারে, ধর্মীয় মৌলবাদ হলো – “এমন এক ধরণের বিশ্বাস, যা কোন বিশেষ তরিকার ধর্মীয় শিক্ষার মাঝে মানব জাতির জন্যে ও ইশ্বর সম্মন্ধে মৌলিক, স্বকিয়, অপরিহার্য ও সহি জ্ঞান ও দিকনির্দেশনা আছে বলে মনে করে”। 
মোট কথা ধর্মীয় মৌলবাদীরা ‘যতো মত, ততো পথ’ তত্ত্বে বিশ্বাস করেন না। মৌলবাদীদের মতে, সহি পথ একটাই। ধর্মীয় মৌলবাদীরা মূলত অতীতচারী। তাদের মতে, আদিতে তাদের ধর্মের একটি মৌলিক রূপ ও কিছু মৌলিক শিক্ষা ছিল, যা থেকে বিচ্যুতি ঘটার কারনে তাদের ধর্ম বিকৃত ও ধর্মের অনুসারীরা অধঃপতিত হয়েছে। মৌলবাদীরা আদী ও মৌলিক ধর্ম অনুসরণ ও তাতে ফেরত যাওয়ার চেষ্টা করে থাকে। ধর্মীয় মৌলবাদীদের আরেকটা বৈশিষ্ট হলো, দুনিয়ার মানুষকে আপন ও অপর এই দুই ভাগে ভাগ করা। মূলত নিজের মতাদর্শের বাইরের সকলকে শত্রু জ্ঞান করা বা ‘অপরে’র নিন্দা ও নেতীবাচক প্রচারণা মৌলবাদের শক্তি যোগায়। নিজ মতাদর্শের বাইরে যারা আছে তাদেরকে নিচু চোখে দেখা মৌলবাদীদের সাধারণ বৈশিষ্ট, মূলত নিজ মতাদর্শকে বাইরের জগৎ থেকে রক্ষা করার জন্যেই তারা এই কাজ করে। ইহুদী, খ্রিষ্টান ও ইসলাম ধর্মীয় মৌলবাদী দলগুলোর উপর চালানো একটি গবেষনা থেকে মৌলবাদীদের কিছু সাধারণ বৈশিষ্ট চিহ্নিত করা হয়েছিল। এই গবেষনা মতে - মৌলবাদীরা প্রতিক্রিয়াশীল, তারা আধুনিকতার বিরুদ্ধে একটি ধর্মকে রক্ষা করা নিজেদের প্রধান কাজ মনে করে। মূলত রাষ্ট্র থেকে ধর্মের বিচ্ছিন্নতা, সমাজের সেকুলারাইজেশন, আধুনিকতা ইত্যাদির বিরুদ্ধে তাদের এই প্রতিক্রিয়া। কিন্তু শুধুমাত্র একটি ধর্মীয় ঐতিহ্যকে ডিফেন্ড করার বদলে সেই ধর্মের কোন একটি তরিকা পছন্দ করা বা তরিকা গঠন করে নেয়া মৌলবাদীদের কাজ, যার ফলে মূল ধারার অনুসারীদের সাথে মৌলবাদীদের সুস্পষ্ট ফারাক তৈরি হয়। মৌলবাদীদের দুনিয়া ডুয়েলিস্টিক অর্থাৎ বাইনারি অপজিশনে বিভিক্ত। অর্থাৎ, মৌলবাদীদের দুনিয়া ভালো ও মন্দ, আলো ও অন্ধকার, ন্যায়পরায়ণ ও অন্যায়কারী এইরকম দুইভাগে বিভক্ত। মৌলবাদীদের মধ্যে ধর্মীয় টেক্সটকে আক্ষরিক অর্থে গ্রহণ করে জীবন ও জগতের একটি সোজা সরল দৃষ্টিভঙ্গী তৈরি করার প্রবনতা দেখা যায়। এবং তাদের বদ্ধচিন্তার কারনে ভিন্ন যেকোন দৃষ্টিভঙ্গী তারা অস্বীকার করে থাকে। সবমিলিয়ে মৌলবাদ হলো কট্টর ‘সহিত্বের কারবার’। সাধারণত সকল ধর্মের অনুসারীদের মধ্যেই নিজ নিজ ধর্ম ও ধর্ম বোঝা ও পালনের তরিকা কিংবা মজহাবকে সহি গন্য করার প্রবনতা দেখা যায়। কিন্তু শুধুমাত্র মৌলবাদীদের মধ্যেই অপরের ব্যাখ্যা ও তরিকাকে বাতিল করে দিয়ে একমাত্র নিজেরটাই সহি ঘোষনা করা এমনকি অপরের ব্যাখ্যা ও তরিকার স্বাধীনতা অস্বীকার করা অথবা অন্যদের উপর হামলা করার প্রবনতা দেখা যায়। 
ইসলামী মৌলবাদ কাকে বলে? 
খ্রিষ্টান মৌলবাদের মতোই ইসলামী মৌলবাদও আধুনিকতা এবং ‘রাষ্ট্র ও ধর্মের আলাদাকরণে’র বিরোধীতা করে থাকে। খ্রিষ্টান মৌলবাদীরা যেমন বাইবেলের আক্ষরিক ব্যাখ্যায় বিশ্বাসী তেমনি ইসলামী মৌলবাদীদের মধ্যেও ধর্মগ্রন্থ বিশেষ করে কোরআনের আক্ষরিক ব্যাখা গ্রহণ করার প্রবনতা দেখা যায়। এইক্ষেত্রে আমরা মধ্যপ্রাচ্য বিশেষজ্ঞ ও সাবেক ইতিহাসের অধ্যাপক লরেন্স ডেভিডসনের সংজ্ঞা বিবেচনা করতে পারি। তার মতে, “যে মুসলমানরা নিজেদেরকে ইসলামের সহি ও মৌলিক ভিত্তিগুলির অনুসারী বলে মনে করে এবং মুসলমানদের পবিত্র ধর্মগ্রন্থ কোরানের আক্ষরিক ব্যাখ্যায় বিশ্বাস করে তাদেরকে বুঝাতে ‘ইসলামী মৌলবাদ’ কথাটির ব্যবহার মোটামুটি সার্থক”। সাবেক সিআইএ কর্মকর্তা ও বর্তমানে র্যা ন্ড কর্পোরেশনের গবেষক গ্রাহাম ফুলারের মতে, “ইসলামী মৌলবাদ হলো ইসলামবাদের একটি সাবসেক্ট, মৌলবাদীরা হলো ইসলামবাদীদের মধ্যে সবচাইতে রক্ষনশীল এবং কট্টর অংশ, ওয়াহাবিরা এর অন্তর্গত, তাদেরকে ‘সালাফিয়া’ও বলা হয়ে থাকে”। 
ইসলামী মৌলবাদীদের সাধারণ বৈশিষ্ট হলো অতীত নিয়ে গর্ব করা এবং অতীতে ফিরে যাওয়ার চেষ্টা। হাজার বছর ধরে স্থান কালভেদে ইসলামের যে বিভিন্ন ব্যাখ্যা ও ঐতিহ্য তৈরি হয়েছে সেসবকে মৌলবাদীরা সহি ইসলাম বলে স্বীকার করে না। আদী ইসলামে ফেরত যাওয়ার কথা বলে সকল মজহাবকে অস্বীকার করা ইসলামী মৌলবাদীদের সাধারণ একটি বৈশিষ্ট। বর্তমান পৃথিবীর বিভিন্ন অঞ্চলে ইসলাম ও মুসলমানদের মধ্যে যে ফারাক লক্ষ্য করা যায় তাকে মুসলিম উলামারা মূলত ‘তাকলিদে’র মাধ্যমে বৈধ করে থাকেন। সংখ্যাগরিষ্ঠ মজহাবপন্থীদের মতে ইসলাম সম্বন্ধে সঠিক ধারণা শুধুমাত্র উচ্চশিক্ষিত ও জ্ঞানী ব্যক্তিদের পক্ষেই অর্জন করা সম্ভব, প্রত্যেক মুসলমানের পক্ষে আলাদা আলাদা ভাবে এই জ্ঞান অর্জন করা সম্ভব নয়। এই কারনে মজহাবপন্থীরা নিজ নিজ মজহাবের ইমাম ও মুজতাহিদদের অনুসরণ করে যারা যুগে যুগে পৃথিবীর বিভিন্ন অঞ্চলের বিভিন্ন সমস্যার সমাধানে ইসলাম ও ইসলামী আইনের বিভিন্ন ব্যাখ্যা হাজির করেছিল। অন্যদিকে ইসলামী মৌলবাদীরা মজহাবপন্থীদের ব্যাখা ও অনুশাসন বিদআত বলে উড়িয়ে দেয়। তারা মূলত ইসলামের প্রথম প্রজন্ম অর্থাৎ ‘সালাফ’দের অনুসরণে বিশ্বাসী। তাদের বিশ্বাস আদি ইসলাম থেকে সরে যাওয়ার ফলেই ইসলাম দুষিত হয়েছে এবং মুসলমানদের পতন হয়েছে। সমস্যা হলো আদি ইসলাম বা সালাফদের সম্বন্ধে আমরা যা জানি তাও সালাফদের পরবর্তি যুগে লেখা ইতিহাস থেকেই জানি। এই ইতিহাস নিয়েও বিভিন্ন পক্ষের বিভিন্ন মত এবং সেই মতের উপর নির্ভর করে ধর্মতাত্ত্বিক ফারাক রয়েছে। সুতরাং, আদি ও মৌলিক ইসলামে ফেরত যাওয়ার চেষ্টা একটি ইউটোপিয়া মাত্র। তবে শুধামত্র সালাফিরাই মুসলমানদের মধ্যে মৌলবাদী তা নয়। আবার কেবল সুন্নিদের মধ্যেই মৌলবাদী দল আছে তা না, শিয়াদের মধ্যেও আছে। প্রাচ্যের বিভিন্ন মুসলিম সংখ্যাগরিষ্ঠ দেশে ইউরোপিয় ঔপনিবেশিক প্রভুত্বের যুগে বিভিন্ন ধারার মুসলমানদের মধ্যে কে কার চাইতে কতো বড় মৌলবাদী তার প্রতিযোগীতা শুরু হয়েছিল, যা এখনো জারি আছে। বিশেষ করে সেকুলারদের উত্থান ঠেকাতে পরস্পর বিরোধী ইসলামিস্ট শক্তিগুলোকেও একজোট হতে দেখা যায়। যেমন বাংলাদেশে কওমী মাদ্রাসাকেন্দ্রীক ইসলামিস্টরা ঐতিহ্যগতভাবে জামাত ইসলামের বিরোধী ছিল, কিন্তু শাহবাগের উত্থানের পরে জামাতের রাজনীতির পক্ষে অবস্থান নিতে তারা পিছপা হয় নাই। 
আহলে হাদিসঃ বাংলাদেশে সালাফি মৌলবাদ 
বাংলাদেশে সালাফি ঘড়ানার মৌলবাদীদের মধ্যে সবচাইতে পুরাতন ও ঐতিহ্যবাহী সংগঠন হচ্ছে ‘আহলে হাদিস বাংলাদেশ’। গত শতকের গোড়ার দিকে ব্রিটিশ ভারতের আহলে হাদিস আন্দোলনের মধ্যে এর সূত্রপাত। মার্কিন যুক্তরাষ্ট্রের বাংলাদেশী বংশদ্ভুত রাষ্ট্রবিজ্ঞানী অধ্যাপক আলী রিয়াজ আহলে হাদিস সম্বন্ধে লিখেছেন – “ভারতে সুন্নি ইসলামি চিন্তাধারার সবচাইতে রক্ষনশীল তরিকা হিসাবে আহলে হাদিস আন্দোলনের জন্ম হয়েছিল বিশ শতকের শুরুর দিকে। আঠারো শতকের সৌদি আরবের পিউরিটান (puritan) চিন্তাবীদ মুহাম্মদ বিন আবদুল ওয়াহাবের মাধ্যমে অনুপ্রানিত আহলে হাদিস (সাধারণভাবে ওয়াহাবী অথবা সালাফি হিসাবে পরিচিত)-এর জন্ম হয়, দেওবন্দী ও বেরলেভিদের মধ্যে দ্বিমতের প্রতিক্রিয়ায়”। 
পাকিস্তান আমলেও বাংলাদেশ আহলে হাদিস আন্দোলন সক্রিয় ছিল। তবে ষাটের দশকে সেকুলার রাজনীতির উত্থানে একেবারেই দৃশ্যপটের বাইরে চলে গিয়েছিল আহলে হাদিসপন্থীরা। ১৯৭৫ পরবর্তি রাজনৈতিক পটপরিবর্তনে অন্যান্য ইসলামিস্ট রাজনৈতিক ধারার সাথে সাথে বাংলাদেশে আহলে হাদিসপন্থীরাও আবার সামাজিক ও রাজনৈতিক প্রেক্ষাপটে ফেরত আসে। আশি ও নব্বই দশকে এরা ক্রমাগত শক্তিশালী হয়েছে। ‘জমিয়তে আহলে হাদিস’ থেকে জন্ম হয় ‘আহলে হাদিস তাবলিগ জামাত’এর এবং তা থেকে জন্ম হয় ‘আহলে হাদিস বাংলাদেশের’। এইক্ষেত্রে নেতৃস্থানীয় ভুমিকা পালন করেন - মুহাম্মদ আসাদুল্লাহ আল-গালিব। তিনি রাজশাহী বিশ্ববিদ্যালয়ের আরবী ভাষার অধ্যাপক। আশি ও নব্বইয়ের দশকে বিদেশী ফান্ডিং পেয়ে আহলে হাদিসপন্থীরা শক্তিশালী হয়েছে এবং বহু কওমি মাদ্রাসা প্রতিষ্ঠা করে মাদ্রাসা শিক্ষাকে মৌলবাদী রাজনীতি বিস্তারের কাজে ব্যবহার করেছে। আহলে হাদিস বাংলাদেশ, মুহাম্মদ আসাদুল্লাহ গালিব এবং তাদের মাদ্রাসাকেন্দ্রীক মৌলবাদ ব্যবসা সম্পর্কে সরাসরি আলী রিয়াজের লেখা বই 'ফেইথফুল এডুকেশনঃ মাদ্রাসা'স ইন সাউথ এশিয়া' থেকে কিছু লাইন তুলে দিচ্ছি – 
১৯৯০ সালে গালিব জামাত (আহলে হাদিস তাবলিক জামাত) ত্যাগ করে ‘আহলে হাদিস বাংলাদেশ’ প্রতিষ্ঠা করে। একটি স্বাধীন সংগঠন চালানোর মতো অর্থনৈতিক ভিত্তি গড়ে তুলতে সফল হওয়ার পরই তিনি এই পদক্ষেপ নেন। ‘তওহিদ ট্রাস্ট’ নামে একটি সমাজসেবামূলক সংগঠনের মাধ্যমে এই ফান্ডিং যোগার করা হয়। গালিব ‘হাদিস ফাউন্ডেশন বাংলাদেশ’ নামে একটি প্রকাশনা সংস্থাও করেন। এই ট্রাস্ট এবং ফাউন্ডেশনের মাধ্যমে অর্থ যোগার করে আশির দশকে প্রতিষ্ঠিত বিরাট মাদ্রাসা নেটওয়ার্ক পরিচালনায় কাজে লাগানো হয়। আশির দশকের শেষদিকে এসব ফান্ডিংএর প্রধান উৎস ছিলেন ‘আবদুল মতিন সালাফি’ নামে একজন ইন্ডিয়ান ইসলামিস্ট। আবদুল মতিন সালাফি ছিলেন একজন স্বঘষিত মুবাল্লিগ। ১৯৮৮ সালে রাষ্ট্রবিরোধী তৎপরতার দায়ে তাকে বাংলাদেশ থেকে বহিস্কার করে সরকার, কিন্তু চলে যাওয়ার আগে বিপুল পরিমান ফান্ড তিনি তার শিষ্য গালিবের কাছে রেখে যান। অনুমান করা হয় এসব অর্থ বিভিন্ন সৌদি উৎস থেকে পাওয়া।...ইসলাম শিক্ষা দেয়ার বদলে কর্মী রিক্রুট করা এবং রাজনৈতিক লক্ষ্য পুরণের জন্যে সমর্থক গোষ্ঠি তৈরি করাই ছিল ‘আহলে হাদিস বাংলাদেশ’ এবং ‘আহলে হাদিস যুব সংঘ’ কর্তৃক বিভিন্ন কওমী মাদ্রসা প্রতিষ্ঠার প্রাথমিক লক্ষ্য। এসব মাদ্রাসার কর্মপদ্ধতির মধ্যেই তা পরিস্কার হয়েছে। ডেইলি স্টার সালাফি মাদ্রাসার একজন ছাত্রের উদ্ধৃতি তুলে ধরেছিল, যার বক্তব্য অনুসারে ‘একটিভিজম’ এসব মাদ্রাসার শিক্ষার মধ্যেই অপরিহার্য গন্য করা হয়।
২০০৫ সালে ইসলামী সন্ত্রাসবাদীদের নেতৃত্ব দেয়ার অভিযোগে আসাদুল্লাহ গালিব’কে গ্রেফতার করা হয়। ২০০৮ সালে তিনি মুক্তি পান। বর্তমানে প্রায় সব মামলা থেকেই তিনি খালাস পেয়েছেন। রকমারিডটকমে তার লেখা প্রায় সব বইই পাওয়া যায়। রকমারিডটকমে তার পরিচয় সম্বন্ধে লেখা আছে, “বাংলাদেশের তৃনমূল পর্যায় থেকে সর্বস্তরের জাতীয় পর্যায়ে এবং আন্তর্জাতিক অঙ্গনে সালাফি দাওয়া প্রচারে তিনি অসাধারণ অবদান রেখেছেন”। বিদেশী ফান্ডিংএর জন্যে বর্তমানে তাওহীদ ট্রাস্টের পাশাপাশি ‘সালাফিয়া ট্রাস্ট’ নামে আরেকটি সংগঠন তিনি গড়ে তুলেছেন। একসময় বাংলাদেশে আধা-সালাফি অথবা সালাফিঘেসা সংগঠনগুলোকেও সৌদি আরবকেন্দ্রীক ডোনাররা অর্থ সাহায্য দিতেন। কিন্তু সাম্প্রতিক সময়ে বিশেষভাবে সালাফি নাম ও মতাদর্শের সংগঠনগুলোকেই ফান্ডিং দিতে তারা বেশি আগ্রহী বলে জানা গেছে। সরাসরি ‘সালাফিয়া ট্রাস্ট’ প্রতিষ্ঠার কারন হয়তো এটাই। এছাড়া রাজশাহীতে তার প্রতিষ্ঠিত মাদ্রাসা ‘আল মারকাজুল ইসলামী আস-সালাফী’ বর্তমানে বাংলাদেশের সবচাইতে বড় সালাফি মাদ্রাসা। জঙ্গীবাদের সাথে আহলে হাদিসপন্থী সালাফি মাদ্রাসাগুলোর সম্পর্ক দীর্ঘদিনের। জঙ্গী সংগঠন জেএমবির প্রধান রিক্রুটমেন্টের উৎস ছিল আহলে হাদিস প্রতিষ্ঠিত সালাফি মাদ্রাসাগুলো। জেএমবির অপর রিক্রুটমেন্ট উৎস ছিল বাংলাদেশ ছাত্র শিবির। মূলত জেএমবির নেতাদের সাথে সম্পর্কের অভিযোগেই আসাদুল্লাহ গালিবকে গ্রেফতার করা হয়েছিল। 
তবে বাংলাদেশে সালাফি মৌলবাদ এখন শুধু আহলে হাদিস প্রতিষ্ঠিত সালাফি মাদ্রাসাগুলোতেই আবদ্ধ নাই, এর প্রভাব ছড়িয়ে পরেছে অন্যান্য বহু কওমী মাদ্রাসায়। দেওবন্দী ঐতিহ্যের কওমি মাদ্রাসা ও এসব মাদ্রাসা কেন্দ্র করে গড়ে ওঠা ইসলামিস্ট সংগঠনগুলোও সালফি মৌলবাদের সাথে প্রতিযোগীতা করতে গিয়ে আরো মৌলবাদী হওয়ার চেষ্টা করছে আজকাল। 
অনলাইনে জনৈক ‘সালাফি শায়েখ’ এবং আমাদের ‘মুক্তমনা গোষ্ঠি’
বাংলাদেশের অনলাইনে বিশেষ করে ফেসবুকে সাম্প্রতিক সময়ে মুক্তমনা ও নাস্তিক ঘড়ানার কাছে ‘মুফতি আবদুর রাজ্জাক বিন ইউসুফ’ বিশেষ পরিচিতি লাভ করেছেন। প্রায়ই দেখা যায় তার বিভিন্ন উগ্র ও কট্টরপন্থী বক্তব্য, মৌলবাদী ও নারীবিদ্বেষী বক্তব্য সম্বলিত ভিডিও অনলাইনে প্রচার করে নাস্তিক ও মুক্তমনারা মজা নিচ্ছেন। কিন্তু মুফতি আবদুর রাজ্জাক বিন ইউসুফ মোটেই মজার মানুষ নয়, তাকে নিয়ে ফান করার বদলে আসলে তাকে খুবি সিরিয়াসলি নেয়া উচিত। বাংলাদেশের মুক্তমনা ও নাস্তিকরা যদি একটু কস্ট করে তার সম্বন্ধে খোঁজ খবর নেন তাহলে জানতে পারবেন যে তিনি ‘আহলে হাদিস বাংলাদশ’ প্রতিষ্ঠিত সবচাইতে বড় সালফি মাদ্রাসা ‘আল মারকাজুল ইসলাম আস-সালাফী’র একজন শিক্ষক ছিলেন। তিনি বাংলাদেশের বিভিন্ন প্রান্তে যেমন, নারায়নগঞ্জের রুপগঞ্জে ‘আল জামিয়াতুস সালাফিয়া’, বগুরায় ‘আল মাদরাসাতুস সালাফিয়া’ ও ‘দারুল হাদীস সালাফিয়া মাদরাসা’ এবং রাজশাহীর ‘মহিলা সালাফিয়া মাদরাসা’সহ বিভিন্ন সালাফি মাদ্রাসা প্রতিষ্ঠা ও উন্নয়নে ভুমিকা রেখেছেন। এতো ‘সালাফি’ শব্দের ব্যবহার দেখেই বোঝা যায় যে সৌদী সালাফিসহ আন্তর্জাতিক সালাফি ফান্ডিংএর বড় ধরণের যোগারযন্ত্রসহ তিনি মাঠে নেমেছেন। ফেসবুকে তার ফ্যান পেজ আছে, আছে ওয়েবসাইট এবং ইউটিউবসহ অন্যান্য ওয়েবসাইটে নিয়মিত তার বক্তৃতার ভিডিও আপলোড হয়। সবচাইতে ভয়ঙ্কর বিষয় হচ্ছে, রাজীব হত্যাকান্ডের পর আনসারুল্লাহ বাংলা টিমএর ওয়েবসাইটে যাদের বক্তৃতার ভিডিও পাওয়া গিয়েছিল তাদের একজন হলেন আবদুর রাজ্জাক। সেইসময় আনসারুল্লাহর ফান্ডিংএর উৎস হিসাবে যাদের নাম গোয়েন্দা পুলিশ বিবেচনায় রেখেছিল ‘আবদুর রাজ্জাক বিন ইউসুফ’ তাদের একজন। 
দুঃখজনক বিষয় হলো যে বাংলাদেশের নাস্তিক, মুক্তমনা ও প্রগতিশীলরা মৌলবাদের বিরুদ্ধে ঘোষনা দিয়ে যুদ্ধে নামলেও তারা ‘মৌলবাদ’ বোঝেনা। তারা মৌলবাদীদেরকে ভালো মতো চেনেও না। তাই যাকে সিরিয়াসলি নেয়া দরকার, তাকে নিয়ে মজা করে। বাংলাদেশের মৌলবাদীরা অভিজিৎ রায়’দের বই শুধু রকমারি থেকেই ব্যান করায় নাই, তারা অভিজিৎ রায়কেও হত্যা করে পৃথিবী থেকে সরিয়ে দিয়েছে। অথচ আসাদুল্লাহ গালিব-এর সব বই রকমারীতে আছে, সন্ত্রাসবাদের প্রসারে ভুমিকা রাখার অভিযোগও এখন আর তার বিরুদ্ধে কেউ করে না। বাংলাদেশের অধিকাংশ মুক্তমনা-প্রগতিশীলরা খুব সম্ভবত আসাদুল্লাহ গালিবকে চেনেও না। আবদুর রাজ্জাকরা বিদেশী ফান্ডিং নিয়ে আটঘাট বেধে নেমে তৃনমূল থেকে ফেসবুক পর্যন্ত নিজেদের কর্মসূচী বিস্তৃত করেছে। অন্যদিকে বাংলাদেশের নাস্তিক-মুক্তমনারা আবদুর রাজ্জাককে নিয়ে মজা করার মধ্যে নিজেদের কর্মসূচী সীমাবদ্ধ রেখেছে। মূলত মৌলবাদ সম্বন্ধে কম জানা, ইসলাম ও মৌলবাদ সমার্থক ভাবা এবং সকল মুসলমানই মৌলবাদী এই ধরণের চিন্তা ভাবনায় আচ্ছন্ন থাকার কারনেই তাদের এই অবসথা হয়েছে। মৌলবাদীরা তাদের বই ব্যান করছে, তাদেরকে হত্যা করছে, আর তারা মৌলবাদের নামে হাওয়ার সাথে লড়াই করে চলেছে। (চলবে) 
('নিরাপদ নাস্তিকতাবাদ' ও 'মৌলবাদের অ আ' একি সিরিজের লেখা। পাঠকদের সুবিধার্থে বিভিন্ন নামে প্রকাশিত হচ্ছে) 
তথ্যসূত্রঃ
Islamic Fundamentalism: An Introduction, Third Edition By Lawrence Davidson
Authoritarianism, religious fundamentalism, quest, and prejudice By Altemeyer, B., & Hunsberger, B. .
Faithful Education. Madrassahs in South Asia By Ali Riaz.
THE THREAT FROM JAMAAT-UL MUJAHIDEEN BANGLADESH - International Crisis grouphttp://rokomari.com/book/53616;jsessionid=85219ABA0A5EC1C40150E240DE2C94BDhttp://www.jugantor.com/first-page/2013/08/16/20788http://abdurrazzaqbinyousuf.com/%E0%A6%B6%E0%A6%BE%E0%A7%9F%E0%A6%96-%E0...

