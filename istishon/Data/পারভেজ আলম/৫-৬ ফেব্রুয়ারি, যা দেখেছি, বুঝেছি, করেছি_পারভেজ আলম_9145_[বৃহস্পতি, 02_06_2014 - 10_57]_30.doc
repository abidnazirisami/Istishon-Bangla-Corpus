৫-৬ ফেব্রুয়ারি, যা দেখেছি, বুঝেছি, করেছি


কাদের মোল্লার ফাঁসি। অনেকদিনের অপেক্ষা শেষ হতে যাচ্ছে। স্কুল জীবন থেকে কবি মেহেরুননেসার হত্যাকারীর বিচার চাই। ২০০৬ সাল থেকে যুদ্ধাপরাধীদের বিচার দাবির আন্দোলনে নানাভাবে অংশগ্রহণ করে আসছি। কিন্তু আওয়ামীলীগের প্রতি সংশয় আমার চিরকাল ছিল। ক্ষমতার জন্যে তাদের আপোষকামী রাজনৈতিক ইতিহাসের কারনেই এই সংশয়। জাহানারা ইমামকে জিজ্ঞাস করা হয়েছিল, আওয়ামীলীগ ক্ষমতায় গেলে যুদ্ধাপরাধীদের বিচার করবে কিনা? তিনি উত্তর দিয়েছিলেন, এমনি এমনি করবেনা, আন্দোলন করতে হবে। আমি তাই আওয়ামীলীগের উপরে ভরশা করে বসে থাকার পক্ষে কখনোই ছিলাম না। ব্লগে, রাজপথে বরাবরি আওয়ামীলীগকে চাপে রাখার স্বিদ্ধান্ত নিয়ে প্রবল সমালোচকের ভুমিকা বেছে নিয়েছি। এতে অনেকের বিরাগভাজন হয়েছি। তাতে কিছু যায় আসেনা। যুদ্ধাপরাধীদের বিচারের ক্ষেত্রে আওয়ামীলীগের উপর ভরশা করে থাকলে হবেনা, জনগণকেই আন্দোলন করতে হবে এটা এখন প্রমানিত সত্য। তবুও কাদের মোল্লার ফাঁসি হবে এই বিষয়ে প্রায় নিশ্চিত ছিলাম। কারন বাচ্চু রাজকারের ফাঁসির রায় হলে কসাই কাদেরের ভিন্ন রায় হওয়ার সম্ভাবনা নাই। মামলার বিবরণগুলা থেকে সহজেই এই ধারণা তৈরি হয়। ৫ ফেব্রুয়ারীর প্রথম প্রহরে ঘুমাতে যাবার আগে স্ট্যাটাস দিলাম - 
"জামাত আজকে কতো টাকা ঢালছে সেটা ক্যালকুলেটরে হিসাব করে কুলাবেনা। জামাত কিন্তু এখন আসলেই নিরুপায় পজিশনে আছে। বিএনপি তাদের বিভিন্ন হরতালে নৈতিক সমর্থন দিলেও এবার দিচ্ছেনা, ট্রাইবুনাল বিষয়ে জামাতের পক্ষে তাদের অবস্থান নাই এটা জানিয়ে দিয়েছে। আমি জানিনা বিএনপি জামাতের সাথে এটা কিভাবে ডিল করবে বা করছে, তলে তলে সাপোর্ট দিচ্ছে বা দিবে কিনা তাও শিওর না। কিন্তু আদর্শিক অস্বিকৃতি একটি গুরুত্বপূর্ণ বিষয়। এতে নৈতিকভাবে জামাত আগামীকাল পুরোপুরি একা থাকবে। জামাত আগামীকাল একটা ঘটনা ঘটাতে চায়। তাদের উদ্দেশ্য পরিস্কার, তারা আন্তর্জাতিক এটেনশন চাচ্ছে। এটা সহজ হিসাব। তারা চাচ্ছে বিবিসি সিএনএনএ খবর হউক। সেই খবর হওয়ানো এবং তার প্রচারের জন্যেও তারা অনেক টাকা ঢেলে রেখেছে বলে মনে হচ্ছে। গত কয়দিনে মনে হইছে যে সরকারও এটা বুঝতে পারছে, তাই খানিকটা সতর্কতা অবলম্বন করেছে পুলিশ প্রশাসন। কিন্তু আগামীকাল তাদের এগ্রেসিভ না হওয়া ছাড়া উপায় নাই। অলরেডি একটা লাশ পরেছে, আগামীকাল কয়টা পরবে সেটা একটা চিন্তা করার বিষয়। এই অবস্থায় জামাত বিরোধী প্রত্যেকটা ব্যাক্তি এবং প্রত্যেকটা গোষ্ঠিকে নিজ নিজ জায়গা থেকে একটিভ থাকা দরকার। বিশেষ করে মিডিয়া এবং সোস্যাল মিডিয়ার দায়িত্ব বেড়ে যাবে অনেক, প্রোপাগান্ডা মেশিন সে জাতীয় হউক অথবা আন্তর্জাতিক তাকে মোকাবেলা করতে হবে, দাঁত ভেঙে দিতে হবে। বাংলাদেশের কপাল থেকে এই কলঙ্কটুকু মুছে ফেলা দরকার। শেষবারের মতো, চিরকালের জন্যে"। - (৫ ফেব্রুয়ারী, ২০১৩, রাত ১২:৫)
তাও সংশয় ছিল। বিভিন্ন কারনে ছিল। এদিক সেদিক থেকে আপোসের গুজব শোনা যাচ্ছিল। পুলিশের সাথে জামাতের ফুল দেয়া নেয়ার খবর পাওয়া যাচ্ছিল। অনলাইন আওয়ামীলীগারদের কারো কারো আচরণে সন্দেহ আরো ঘনিভুত হয়। যুদ্ধাপরাধীদের বিচার দাবির আন্দোলনকে অনলাইনে যারা জনপ্রিয় করেছেন তাদের মধ্যে অমি রহমান পিয়াল অন্যতম। তার ৫ ফেব্রুয়ারীর অনলাইন কার্যক্রম আমি খুব মনযোগ দিয়ে খেয়াল করছিলাম। কাদের মোল্লার রায় আসবে, তার প্রোফাইলে রীতিমত উৎসব লাগার কথা। কিন্তু ৪ ফেব্রুয়ারী রাত থেকেই তিনি একেবারে নিরব। এই নিরবতা ভেঙেছে রায় ঘোষনারও অনেক ঘন্টা পরে। নিরবতা ভেঙে তিনি শাহবাগের বিরোধীতা করলেন। তার এই অবস্থান অবশ্য পরে পরিবর্তন হয়েছে। পুরো শাহবাগ আন্দোলনের সময় ধরেই দল হিসাবে আওয়ামীলীগ এবং আওয়ামীলীগ সমর্থক কিছু মানুষের এইভাবে শাহবাগের সমর্থন, বিরোধীতা, ধারণ, বর্জনের কিছু ঘটনা ঘটেছে। এসব ঘটনা গুরুত্বপূর্ণ। শাহবাগ ও আওয়ামীলীগযে দুটি আলাদা সত্ত্বা তা বুঝতে সুবিধা হয়। 
কাদের মোল্লার রায় জানতে পারলাম দুপুর ১২টার দিকে। রায়টা জেনে মুখে ঘুসি লাগার মতো অনুভুতি হলো। টিভিতে কাদের মোল্লা ভি চিহ্ন দেখালেন। যাকে বলে পিত্তি জ্বালিয়ে দিলেন। কিশোর বয়সের আবেগ মাথাচাড়া দিয়ে উঠলো। বেজায় মাথা গরম হলো। দিকবিদিক জ্ঞানশূন্য হয়ে হরতাল ঘোষনা করে স্ট্যাটাস দিলাম। তারপর একটু পরপরই স্ট্যাটাস দেয়া শুরু করলাম। এবং কি ইভেন্ট করা যায় তা নিয়া জাতীয় স্বার্থে ব্লগয়ার-অনলাইন একটিভিস্ট ফোরমের গ্রুপে আলোচনা করছিলাম। আমাদের মধ্যে অনেকেই ৫ তারিখ সমাবেশ ডেকে দেয়ার পক্ষে ছিলেন। আমি মতামত দিলাম ৬ তারিখ সমাবেশ আর মশাল মিছিল করার। তাই স্বিদ্ধান্ত হলো। আর ঐদিন ছাত্র ইউনিয়নের মশাল মিছিলে যোগ দেয়ার স্বিদ্ধান্ত নিলাম। এই সময়ের মধ্যে আমি অনেকগুলা স্ট্যাটাস দিয়েছি। এরমধ্যে কিছু নিচে ধারাবাহিক তুলে দিলাম।
"আওয়ামীলীগ বেঈমান, এটা আমি বারবার বলেছি। তারা আবারো যুদ্ধাপরাধীদের সাথে আপোষ করেছে। ছিয়ানব্বই সাল আবার ফিরে আসছে। এই রায় আমি মানিনা, মানবো না। আমি হরতাল ঘোষনা করছি, লাগাতার হরতাল। আর কেউ পালন না করলে একলা একলা করুম। কেউ হাসতে পারেন, কেউ ফান করতে পারেন। আমি কেয়ার করিনা। রাজাকারের সাথে আমি আপোষে বিশ্বাসী না"। - ৫ ফেব্রুয়ারী, দুপুর ১২:২২) 
“অতি আবেগে ভুল করা চলবেনা। একটা জিনিস ভুলে গেলে চলবে না যে আমাদের প্রতিবাদ কাদের মোল্লার রায়ের বিরুদ্ধে। ট্রাইবুনালের বিরুদ্ধে না। এই বিষয়টা সবাই খেয়াল রাখবেনা। ট্রাইবুনাল নিয়েও সমালোচনা থাকতে পারে। কিন্তু সেটা কখনোই যাতে জামাতের ট্রাইবুনাল বাতিলের আন্দোলনে শক্তি না যোগায় সেটা খেয়াল রাখতে হবে। আমাদের দরকার বিচার, ন্যায় বিচার। নানান মহলের খেলায় পরে যাতে বিচার প্রহসনে পরিণত না হয় সেটাই আমাদের দাবি”। (বিকাল ৩:৪৮)
"রাজু ভাস্কর্যের সামনে আজকের সন্ধ্যা ৬টার মশাল মিছিল ও আগামীকালের প্রেসক্লাব থেকে শিখা চিরন্তনের বিক্ষোভ সমাবেশ ও মশাল মিছিলে যোগদিন। দল মত নির্বিশেষে জনগণের রায় দেয়ার সময় হয়েছে"। (বিকাল ৪:১৯)
এসব স্ট্যটাস কিছু ঘরে বসে দিয়েছি, কিছু বাকী বিল্লাহ ভাইয়ের ফকিরাপুলের অফিসে। এরি মধ্যে খবর পেলাম ব্লগার এন্ড অনলাইন একটিভিস্ট নেটওয়ার্ক নামের একটি সংগঠন শাহবাগে ইভেন্ট ডেকেছে। সংগঠনটির নামের সাথে পরিচিত ছিলাম না। তবে মাহমুদুল হক মুনসি (বাধন)এর ফোন পেয়ে বুঝতে পারি সংগঠনটির সাথে সে যুক্ত আছে। এখানে উল্লেখ্য যে, বাধন অনলাইনকেন্দ্রীক একটিভিজমের সাথে জড়িত শাহবাগ আন্দোলনেরও অন্তত দুই বছর আগে থেকে। কনকো ফিলিপ্সএর সাথে সরকারের চুক্তি বিরোধী আন্দোলনের সময় থেকে। জাতীয় স্বার্থে ব্লগার-অনলাইন একটিভিস্ট ফোরামের অন্যতম সদস্য ছিল বাধন। ব্লগারদের এই সংগঠনটি প্রথম অনলাইনকেন্দ্রীক রাজনৈতিক সংগঠন হিসাবে আবির্ভুত হয়েছিল। আমি, আসিফ মহিউদ্দীন, সবাক এবং সচলায়তনের নজরুল ভাই সংগঠনটির সমন্বয়ক নির্বাচিত হয়েছিলাম। জগন্নাথ বিশ্ববিদ্যালয়ের ২৭।৪ ধারা বাতিলের আন্দোলনের পর থেকে সংগঠনটিতে একধরণের আওয়ামী বনাম বাম বিভেদের কারনে ভাঙন ও অচলাবস্থা তৈরি হয়। বাধনের ফোন পেয়ে আমি এবং বাকী বিল্লাহ ভাই শাহবাগে পৌছলাম। সেখানে গিয়ে দেখলাম ব্লগ দুনিয়র অনেক পরিচিত মুখের পাশাপাশি অনেক অপরিচিত মুখ উপস্থিত, শাহবাগ চত্তরে বেশ উত্তপ্ত অবস্থা। প্রথম দর্শনেই বুঝলাম এখানে কিছু একটা হওয়ার যথেষ্ট সম্ভাবনা আছে। বাধনের মাধ্যমে ইমরান এইচ সরকারের সাথে পরিচয় হলো। এর আগে তার নাম শুনেছি। দিন বিশেক আগে একবার দেখেছি, আসিফের অপারেশনের সময় হাজির হয়েছিলেন। তারও মাস দুই আগে তার কথা শুনেছিলাম আম জনতা ফেসবুক গ্রুপের ছোট ভাইদের কাছে। তিনি একদা ছাত্রলীগ করেছেন এবং আওয়ামী ঘনিষ্ট এই তথ্য জানতাম তাই তার বিষয়ে সংশয় মুক্ত হতে পারলাম না। ঐদিন জামাতের ডাকা হরতাল ছিল, রাস্তাঘাট ফাকা। শাহবাগ চত্তরে গোল হয়ে বসে দখল নিতে বেশি বেগ পেতে হয়নাই। এই আন্দোলনে নীতিগত এবং রাজনৈতিক কৌশলগত কারনেই সরকার পুলিশি হামলা ঘটাবেনা এটা নিশ্চিত বুঝতে পারছিলাম। বাকী ভাই এবং আমি স্বিদ্ধান্ত নিলাম রাজু ভাস্কর্য থেকে যে মশাল মিছিলটি শুরু হবে তা শাহবাগের জমায়েতে এনে শেষ করে জমায়েত আরো বড় এবং জঙ্গী করে তোলা যায়। তাই করা হলো। মশাল মিছিলের আগমন সন্ধ্যার শাহবাগগে আরো জঙ্গী করে তুললো। ছাত্র ইউনিয়নের ছেলে মেয়েরা হাজির হওয়ার পর একে একে অন্যান্য ছাত্র সংগঠন এসে হাজির হতে থাকে। সাংগঠনিকভাবে না হলেও ছাত্রলীগের কিছু কর্মী অবশ্য প্রথম থেকেই ছিল। উদিচি আসলো। মাইক আসলো। নানান শ্রেণী পেশার মানুষ আসতেই থাকলো। বক্তৃতা, স্লোগান চলতেই থাকলো। কিন্তু আমি বুঝতে পারছিলাম না এই আন্দোলন কতোদুর যেতে পারে। বড় কোন গণআন্দোলনে পরিনত করা সম্ভব কিনা নিশ্চিত হতে পারছিলাম না। আমার মনে আছি আমি ছাত্র ইউনিয়নের সভাপতি শুভর সাথে বারবার কথা বলছিলাম, তার মতামত চাইছিলাম। বড় কিছু করতে হলে আন্দোলনটি সারা রাত রাখতে হবে। এক রাত টিকে গেলে বড় কিছু ঘটার সম্ভাবনা থাকবে বুঝতে পারছিলাম। শুভ খুব একটা আশাবাদী ছিলনা। শহুরে মধ্যবিত্ত্ব তরুনরা খুব বেশি রাত পর্যন্ত থাকবেনা এবং কয়েক ঘণ্টা পরেই তাদের উৎসাহ মরে যাবে বলে তার ধারণা। আমি নিজেও খুব বেশি নিশ্চিত হতে পারছিলাম না।
শাহবাগে সেদিন হাজির হয়েছিলেন সিপিবির সাবেক সভাপতি মনজুরুল আহসান খান। একাত্তরের এই গেরিলা কমান্ডার আমাকে ধমক দিয়ে জিজ্ঞাস করলেন আমি কেনো ল্যাপটপ খুলে মানুষ ডাকছিনা। তিনি বললেন, আগামীকাল এখানে লাখো লাখো মানুষ হবে, আমাদের সেই লক্ষ্য মাথায় নিয়াই কাজ করা উচিৎ। তিনি আরো বললেন, শুভকে একবার তার কাছে ডেকে এনে দিতে। আমি শুভকে ডেকে এনে ল্যাপটপ খুলে বসে পড়লাম। মনজু ভাই শুভকে কি নসিহত দিছিলেন আমার জানা নাই। আমি কাধের ব্যাগ থেকে ল্যাপটপ খুলে স্ট্যাটাস দেয়া শুরু করলাম।
“যারা এখনো শাহবাগের মোড়ে আসেন নাই তারা বিরাট মিস করছেন। এখানে জনতার ঢল নেমেছে। এখানে মোমবাতির মিছিল, এখানে মশাল মিছিল, এখানে গান আর স্লোগান আজ একাকার হয়েছে। আসতে থাকুন। অকুপাই শাহবাগ। যতোক্ষন না ফাঁসির রায় আমরা আদায় করে নিতে পারি”। - (সন্ধ্যা ৭:৩৪)
"ঘটনা হচ্ছে যে আমার কাছে কোন ছবি নাই। তাই ছবি দিতে পারছিনা। কিন্তু যারা টিভিতে দেখার তারা নিশ্চয় দেখেছেন। শাহবাগ চৌরাস্তা এখন তাহরীর স্কয়ারে পরিণত হয়েছে। হাজারে হাজার মানুষ আসছে। সারা রাত সবাই থাকবে। এখানে গান হচ্ছে, স্লোগান হচ্ছে। এখানে মোমবাতি জ্বলছে, এখানে মশাল জ্বলছে। 
সারা দেশে এইরকম ঐক্যবদ্ধ আন্দোলন গড়ে তুলুন। আর ঢাকায় তো আমরা আছি শাহবাগেই, চলে আসুন। ইতিহাসের সাক্ষি হউন। নাইলে সারা জীবন পস্তাইবেন। 
আজকে যারা পারবেন না তারা আগামীকাল চলে আসুন। আমরা চাই শাহবাগ থেকে পল্টন পর্যন্ত মানুষের ঢল নামুক। আজকে শত থেকে হাজার হয়েছে। আগামীকাল আমরা চাই হাজার থেকে লাখো মানুষের ঢল নামুক। আজকে শাহবাগ, আগামীকাল পল্টন পর্যন্ত গণমানুষের অবস্থান ধর্মঘট হউক। জামাত হরতাল ডেকেছে। আমরা রাজপথ দখল করে হরতাল রূখে দেবো। ভয়ের কিছু নাই, লাখো জনতা আপনার সাথে আছে। এই ঐতিহাসিক সংগ্রামের অংশ হউন, ইতিহাসের অংশ হউন। 
মুক্তিযুদ্ধের বাঙলায়, রাজাকারের ঠাই নাই"। (রাত ৮:৫০)
শাহবাগে ৫ ফেব্রুয়ারী প্রতি মুহুর্তে এতকিছু ঘটেছে সবকিছু এক নোট কেনো কয় নোটে প্রকাশ করতে পারবো আমি জানিনা। তবে সেদিন রাতেই কেউ কেউ আন্দোলনে বিরতি দিয়ে সকাল থেকে শুরু করতে চেয়েছিলেন। একবার মাইকে একজন ঘোষনাও দিলেন। কিন্তু আমরা জানতাম একবার বিরতি আসলে সকালে আর বসা যাবেনা। রাত জেগে অন্তত ২/৩শ জনের মতো আন্দোলনকারী শাহবাগকে সেদিন রাতের মতো টিকিয়ে দিয়েছিলেন। আমি তাদের মধ্যে ছিলাম না। আমি বাসায় ফিরে ঘুমাতে যাওয়ার আগে একটা স্ট্যাটাস দিলাম-
“আমি এখন আমার অনলাইন জীবনের সবচেয়ে সিরিয়াস একটি স্ট্যাটাস দেবো। বাংলাদেশের অনলাইন প্রজন্ম চরিত্রগতভাবে মত প্রকাশের স্বাধীনতা এবং গণতন্ত্রে বিশ্বাসী। যুদ্ধাপরাধীদের বিচার বিষয়ে এই প্রজন্মের গণতান্ত্রিক কেন্দ্রীকতা হচ্ছে রাজাকার বিরোধী, এই কারনে অনলাইনে রাজাকার এবং তার সমর্থকদের সামাজিকভাবে বয়কট করা হয়েছে। রাজাকারদের আমরা পুরো বাংলাদেশ থেকেই বয়কট করতে চাই। 
আজকে যে রায় হয়েছে তা আপনাদের অনেকের মতোই আমাকে হতবাক করেছে, ক্ষুদ্ধ করেছে। আমি আবেগের চোটে লাগাতার হরতাল ডেকে বসেছিলাম। পাগলের মতো বলেছিলাম যে কেউ না করলেও একলা একলা হরতাল করবো। এটা আবেগের ব্যাপার। কবি মেহেরুননেসার আমার কাছে একটি আবেগের ব্যাপার, একটি চেতনার ব্যাপার, যে চেতনার কারনে আমরা বাংলাদেশ নামক একটি রাষ্ট্র পেয়েছি। ঢাকা বিশ্ববিদ্যালয়ের ছাত্রী ছিলেন, তরুন বয়সে কবি হিসাবে পরিচিতি পেয়েছিলেন বিশেষ করে 'জনতা জেগেছে' নামের কবিতাটি লিখে। বাংলাদেশের স্বাধীনতার জন্যে সক্রিয় একটিভিস্ট ছিলেন। কাদের মোল্লা তাকে হত্যা করেন। সাথে হত্যা করেন তার মা, বাবা, ভাই বোন পুরো পরিবারকে। কেটে টুকরো টুকরো করেন। গলা কেটে সিলিং ফ্যানের সাথে ঝুলিয়ে রাখেন। এইটা ইংরেজি স্ল্যাশার মুভি না, বাস্তব। এই কাদের মোল্লা দলবল নিয়ে ১১ বছরের একটি শিশুকে ধর্ষন করে মেরে ফেলেছে। এগুলো কোর্টে প্রমান হয়েছে। অথচ তাকে যাবজ্জীবন দিলো? মেহেরুননেসার হত্যাকান্ডের জন্যে ১৫ বছর জেল! এটা কি কোনভাবে মেনে নেয়া যায়? কেনো এমন হলো? এর পেছনের কারন কি? সেই প্রশ্ন তুলতে হবে। কিন্তু তার আগে আমাদের দায় বেরে গেছে। শাহবাগে যে গণজাগরনের স্মৃষ্টি হয়েছে তা সফল করতে হবে, যে সুযোগ ও সম্ভাবনা তৈরি হয়েছে তা কাজে লাগিয়ে সবধরণের অপরাজনৈতিক চর্চার বিরুদ্ধে রূখে দাঁড়াতে হবে। জামাতের সন্ত্রাস বন্ধ করতে হবে। কাদের মোল্লার কমপক্ষে ফাঁসির রায় নিশ্চিত করতে হবে। এটা দাবি না, এটা জনতার আদেশ। মানতে হবে। 
এবার খুবি টেকনিকাল কিছু জিনিস বলি, যেগুলা মাথায় রাখলে আন্দোলন এগিয়ে নিতে সুবিধা হবে। রায় ঘোষনার পরই অনলাইনে সবার দাবি ছিলো যে একটা কিছু করতে হবে। আমরা 'জাতীয় স্বার্থে ব্লগার অনলাইন একটিভিস্ট' ফোরাম থেকে আগামীকাল বিকাল সাড়ে চারটায় কর্মসূচী ঘোষনা করি, ফেসবুক গ্রুপ 'আম জনতা' আমাদের সাথে একাত্ত্বতা ঘোষনা করে। তবে অনেকেই সেসময় ফোন করে কনফিউশন প্রকাশ করেন যে কর্মসূচী আজকে না আগামীকাল। পরে জানতে পারি ভিন্ন একটি ব্যানার 'ব্লগার অনলাইন একটিভিস্ট নেটওয়ার্ক একটি কর্মসূচী নিয়েছে আজকেই। সাথে সাথেই আমি এটিকে সমর্থন দিয়ে স্ট্যাটাস দেই এবং সবাইকে উপস্থিত থাকতে বলে নিজেও উপস্থিত থাকি। আমার ব্লগ পোস্ট ও স্ট্যাটাস পরে যারা হাজির হয়েছেন তাদের কেউ কেউ আশংকা প্রকাশ করেছেন যে কর্মসূচীটি আওয়ামীলীগ গিলে ফেললো কিনা, এটা খুব সম্ভবত উল্লেখ্য ব্যানারটির নেতৃস্থানীয় কারো রাজনৈতিক পরিচয়ের কারনে করে থাকতে পারেন। কিন্তু জনতার দাবি এবং আবেগকে আপনার মূল্য দিতে হবে। আসল কথা হচ্ছে, তারা জমায়েত হয়েছে। জামাতের সন্ত্রাস আর সরকারের খামখেয়ালির বিরুদ্ধে প্রতিবাদ করছে। এই কাতারে যুক্ত হয়েছেন অনেক অনেক মানুষ, ছাত্র, শিক্ষক, শিল্পী, বুদ্ধিজীবী, মন্ত্রী, বিভিন্ন রাজনৈতিক ও সাংস্কৃতিক সংগঠন। 
বিকালের পর থেকেই জাতীয় স্বার্থে ব্লগার অনলাইন একটিভিস্টের সবাই আমরা এই আন্দোলনে আছি। এরপর আরো অনেক সংগঠন এবং তার কর্মীরা এসেছে। আগামীকাল আরো অনেকে করবে। এটাকে গণ আন্দোলনে পরিনত করুন। প্রত্যেকে নিজ নিজ গ্রুপ, নিজ নিজ বন্ধু বান্ধব, নিজ নিজ ফেসবুক এবং ব্লগ কমিউনিটি অথবা সংগঠন নিয়ে হাজির হয়েযান। দল মত নির্বিশেষে জনতার আন্দোলন হলে কোন বিশেষ দল বা গোষ্ঠি তা নষ্ট করতে পারবেনা। আমরা জাতীয় স্বার্থে ব্লগা অনলাইন একটিভিস্ট ফোরাম আগামীকালের কর্মসূচী জারি রাখবো, মশাল মিছিলের গতিপথ অথবা সময় পরিবর্তিত হতে পারে, সেটা জানার জন্যে নিজেকে সজাগ রাখুন। এখন ঘুমিয়ে থাকার সময় নয়। এখন ভাঙচুরের সময় (শেষ লাইনের কোর্টেসি-চিৎকার)”। (৬ ফেব্রুয়ারী, রাত ১:৫০)
আমার সাথে ছিল এম আর খান জিতু এবং কাজী মনির হোসেন। শাহবাগ আন্দোলনের একনিষ্ঠ এই দুই কর্মী শাহবাগে কি কি করেছেন তা নিয়া ভিন্ন কোনদিন লিখবো। ৬ ফেব্রুয়ারি সন্ধ্যায় আমাদের মশাল মিছিলের কর্মসূচী আমরা অব্যাহত রেখেছিলাম। প্রেসক্লাব থেকে নয়, শাহবাগ থেকেই শুরু করে শাহবাগের আশপাশের এলাকায় প্রদক্ষিন করে ছিল হাজার হাজার মানুষের সেই মশাল মিছিল। জাতীয় স্বার্থে ব্লগার-অনলাইন একটিভিস্ট ফোরামের সেই মিছিলে বিভিন্ন ছাত্র সংগঠন এবং boanএর কর্মীরাও অংশগ্রহণ করেছিলেন। রাতে ফেসবুকে দেখি লাকীর স্লোগানের ছবি কে যেনো শেয়ার দিছে। লাকী আক্তার, জাহিদুল ইসলাম সজিবরা জগন্নাথের ২৭/৪ ধারা বাতিলের সময় থেকে জাতীয় স্বার্থে ব্লগার-অনলাইন একটিভিস্ট ফোরামের সাথে যুক্ত। পরে তারা ছাত্র ইউনিয়নের রাজনীতিতেও যুক্ত হয়। আমি লাকীর ছবি মনের আনন্দে শেয়ার দিলাম।পরদিন সকালে শাহবাগে পৌছানোর পরে দেখলাম অনেক ভিড়ের মাঝখানে লাকী, সজিবরা স্লোগান দিচ্ছে, আরো কিছু সংগঠনের কর্মীরাও পালাক্রমে স্লোগান দিচ্ছে। আমি ভিড়ের ভেতরে অনেক কস্টে ঢুকে লাকীর কাছে গিয়ে বললাম, লাকী আমিতো তর ছবি ফেসবুকে শেয়ার দিয়া তরে হিট বানায়া আসলাম। সজিব হা হা করে হেসে বললো, ভাই কি কন, লাকীতো অলরেডি সারা বাংলাদেশে হিট হইয়া গেছে। চারিদিকে টিভি ক্যামেরা দেখে ঘটনা বুঝতে পারলাম। বুঝলাম যে, লাকী, সজিবরা শাহবাগ আন্দোলনে যে বেগের সঞ্চার করেছে সেই বেগের তুলনায় আমি অত্যাধিক ধিরগতির মানুষ। তারপর থেকে শাহবাগ আন্দোলন আপন গতিতে এগিয়েছে। আমি আন্দোলনের পেছনে পেছনে ছুটেছি। এর বাদে তেমন কিছু করেছি এই দাবি অন্য কেউ করে থাকলেও আমি করবোনা। তবে আন্দোলন যখন পতনমুখি তখন পেছন থেকে ঠেলা দিয়ে দাঁড় করানের চেষ্টা করেছিলাম, এই দাবিটুকু নিজেই করবো। 


ছবি কার্টেসিঃ শরত চৌধুরী 

