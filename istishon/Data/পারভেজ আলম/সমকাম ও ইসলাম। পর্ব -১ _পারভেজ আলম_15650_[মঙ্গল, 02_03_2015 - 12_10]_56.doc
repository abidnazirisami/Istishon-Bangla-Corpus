সমকাম ও ইসলাম। পর্ব -১ 


মুসলিম উম্মাহর খেলাফতের দাবিদার জঙ্গী সংগঠন আইসিস সম্প্রতি কয়েকজন ব্যক্তিকে সমকামিতার অপরাধে হত্যা করেছে। ইসলামী শরিয়াসম্মত উপায়ে মৃত্যুদন্ড কার্যকর করার জন্যে তারা সমকামীদের উঁচু বিল্ডিংএর উপর থেকে নিচে ছুড়ে ফেলছে। এরমধ্যে একজন ছাদ থেকে পরে গিয়েও বেঁচে ছিলেন, পাথর ছুড়ে মৃত্যুদন্ড নিশ্চিত করা হয়েছে। হত্যা করাটাই এখানে মূখ্য, শাস্তির পদ্ধতি অথবা বর্বরতা বাড়তি মাত্রা যোগ করেছে মাত্র। এমনিতেও সমকামীদের কি উপায়ে শাস্তি দেয়া যেতে পারে এই বিষয়ে ইসলামী আইনে ঐক্যমত খুঁজে পাওয়া কঠিন। কোরান শরীফে সমকামীদের জন্যে কোন শাস্তির বিধান দেয়া নাই। তাই হাদিস থেকে মুহাম্মদ, আবু বকর, ওমর, আলী প্রমুখের বরাত দিয়ে বিভিন্ন ইসলামী আইন বিশেষজ্ঞরা পাথর ছুড়ে হত্যা করা, আগুনে পুড়িয়ে মারা, উঁচু জায়গা থেকে ফেলে দেয়া, গায়ের উপর দেয়াল ধ্বসিয়ে দেয়া ইত্যাদি বিভিন্ন রকম বিচারের পক্ষে বিভিন্ন সময়ে মতামত দিয়েছেন। 

কেউ আবার অপেক্ষাকৃত কম শাস্তি এমনকি একেবারেই কোন শাস্তি না দেয়ার পক্ষেও বলেছেন। আইসিস এসবের মধ্যে উঁচু জায়গা থেকে ছুড়ে ফেলার শাস্তিটি কেনো পছন্দ করেছে জানি না। আইসিসের পূর্বসূরী সৌদি আরবে সমকামিতার অপরাধে সর্বোচ্চ শাস্তি মৃত্যুদন্ড হলেও সাধারণত জেল জরিমানাতেই শাস্তি সীমাবদ্ধ রাখার প্রচলন রয়েছে, শুধুমাত্র রাজ্যের আইন চ্যালেঞ্জ করে সমকামিতার অধিকারের পক্ষে কথা বললেই সেখানে মৃত্যুদন্ড দেয়া হয়। 

তবে শাস্তির বিষয়ে মতামত দেয়া আর শাস্তি দেয়া এক কথা নয়। ইসলামী আইন গড়ে উঠেছে মধ্যযুগে। মধ্যযুগের ধর্মীয় আইনের কাজ ছিল রাজতন্ত্রের বৈধতা দেয়া এবং রাজতন্ত্রের শক্তিতে আইনের শাসন প্রতিষ্ঠা করা। মধ্যযুগীয় রাজা বাদশাহ অথবা উচ্চবিত্ত্ব মুসলমানের জীবনে সমকামিতা অপরিচিত কিছু ছিল না, বরং বহুল প্রচলিত ছিল বলেই ইতিহাস সাক্ষ্য দেয়। সমকামিতার অপরাধে মৃত্যুদন্ড অথবা যে শাস্তির কথাই মুসলিম উলামারা বলুক না কেনো, সেই বিচার যে প্রজার উপর শাসনেই ব্যবহৃত হতো এবং রাজপুরুষরা যে বিচারের আওতায় বাইরেই থাকতেন, মুসলিম স্পেনের খলিফা দ্বিতীয় আল হাকাম (৯১৫-৯৭৬) তার একটি উদাহরণ। খলিফা আল হাকাম স্পেনের উমাইয়া খলিফাদের মধ্যে সবচাইতে বিখ্যাত ও সফলদের একজন। রাজনৈতিক সাফল্যের পাশাপাশি বিদ্যানুরাগী হিসাবে তিনি খ্যাতিমান ছিলেন। তৎকালিন দুনিয়ার বিদ্যা শিক্ষার জন্যে বিখ্যাত সকল কেন্দ্র থেকেই বই পত্র সংগ্রহ করে তিনি কর্ডোবায় জমা করেছেন। তার নিজের ব্যক্তিগত পাঠাগারেই না কি ছয় লাখের উপর বই ছিল। জ্ঞান বিজ্ঞান ও জ্ঞানী ব্যক্তিদের পৃষ্ঠপোষক হিসাবে আব্বাসিয় খেলাফত শাসিত সূদুর পারস্যেও তাকে উৎসর্গ করে বই লেখা হতো। আল হাকাম নিজেও একজন বিদ্যান ব্যক্তি ছিলেন, বিশেষ করে ইতিহাস শাস্ত্রে। তিনি মুসলিম স্পেন তথা আল আন্দালুসের ইতিহাসের উপর একটি বইও লিখেছেন। এই ক্ষমতাধর ও খ্যাতিমান খলিফা ব্যক্তিগত জীবনে ছিলেন সমকামী, এবং এইক্ষেত্রে কোন লুকাছাপা করেন নাই। তার হারেমে কোন নারী ছিল না, শুধুমাত্র পুরুষদের নিয়ে তিনি হারেম বানিয়েছেন। কিন্তু রাজপুরুষ হিসাবে তার উত্তরাধিকার রেখে যাওয়ার দরকার ছিল। এই প্রয়োজন মেটাতে তিনি সুবহ নামে একজন উপস্ত্রী গ্রহণ করেন। সুলতানা সুবহ পুরুষদের মতো পোষাক পড়তেন এবং খলিফা হাকাম তাকে ডাকতেন জাফর নামে। আল হাকাম এবং সুবহের সন্তানদের মধ্যে ছিলেন পরবর্তি খলিফা দ্বিতীয় হিশাম এবং কবি, ব্যকরণবীদ ও গানিতিক লুবনা যিনি মদিনা আজহারা গড়ে তুলতে গুরুত্বপূর্ণ ভুমিকা রাখেন। আসল কথা হলো, খলিফা দ্বিতীয় আল হাকামকে সমকামিতার অপরাধে বিচার করা দূরে থাক তার বিরুদ্ধে কোন মুসলিম উলামা বিচারের দাবি তুলেছেন সেইরকম কোন ইতিহাস পাওয়া যায় না। এখানে উল্লেখ করা দরকার যে, স্পেনে মালেকি শরিয়া প্রচলিত ছিল এবং ইমাম মালিকের মতে সমকামিতার শাস্তি ছিল মৃত্যুদন্ড।
ছবিঃ খলিফা দ্বিতীয় আল হাকামের একটি মুর্তি 
দ্বিতীয় আল হাকামের পুত্র দ্বিতীয় হিশামেরও একটি পুরুষ হারেম ছিল বলে জানা যায়। তবে সমকামী প্রেমের জন্যে মুসলিম স্পেনে সবচাইতে বিখ্যাত ছিলেন আল মুতামিদ-ইবনে আম্মার জুটি। মুহাম্মদ ইবনে আব্বাদ আল মুতামিদ (১০৪০-১০৯৫) আল আন্দালুসের রাজ্য সেভিলের সর্বশেষ স্বাধীন রাজা ছিলেন। সেই সময় স্পেনের খেলাফত ধ্বসে পরেছে এবং আল আন্দালুস তথা স্পেন ও পর্তুগাল জুরে বেশ কিছু স্বাধীন মুসলিম রাজ্য জন্ম নিয়েছিল যার মধ্যে সেভিল ছিল অন্যতম। আল মুতামিদ ছিলেন আব্বাদিয় বংশের এবং আল আন্দালুসে খ্রিষ্ঠান আগ্রাসন ঠেকাতে তিনি মরোক্কোর আল মোরাভিদদেরকে আমন্ত্রন জানিয়েছিলেন। আল মোরাভিদরা খ্রিষ্ঠান রাজ্য ক্যাস্টিলের আগ্রাসন ঠেকিয়ে দিলেও আল মুতামিদকে ক্ষমতাচ্যুত করে নিজেরাই স্পেনের শাসক হয়ে বসেছিল। আল মোরাভিদরা ছিলেন কট্টর ঘড়ানার মুসলমান এবং স্পেনে ঘাটি গাড়তে পারলে তারা যে নিজেরাই রাজা হয়ে উঠতে চাইবে তা আল মুতামিদ জানতেন। জানা সত্ত্বেও যে তিনি খ্রিষ্ঠানদের বিরুদ্ধে আল মোরাভিদদের সমর্থন দিয়েছিলেন তার কারণ তার ভাষায় – 
আমি আমার ভবিষ্যত বংশধরদের হাতে এমন একজন ব্যক্তি হিসাবে চিহ্নিত হতে চাই না যে কাফেরদের হাতে আল আন্দালুসকে তুলে দিয়েছে। আমি চাই না আমার নামে মুসলমানরা অভিশাপ দিক। ক্যাস্টিলের একজন শুকর পালক হওয়ার চাইতে আমি আফ্রিকার একজন উটের রাখাল হওয়া বেশি পছন্দ করি।
া
ছবিঃ আল মুতামিদ
ধর্মীয় আত্মপরিচয় এবং জাত ভাবনার দিক থেকে যে আল মুতামিদ যে একজন অনুরাগি মুসলমান ও গর্বিত আরব ছিলেন এই উক্তিতে তা বুঝা যায়। ধর্ম সম্প্রদায়গত আত্মপরিচয় ও রাজনৈতিক ক্ষমতার মধ্যে যে গভির সম্পর্ক ছিল মধ্যযুগে, তার বক্তব্যে তার ছাপ পাওয়া যায়। আল মুতামিদের সামনে দুইটা রাস্তা খোলা ছিল, হয় কট্টর খ্রিষ্ঠান ক্যাস্টিলের অধিনস্ত হওয়া অথবা কট্টর মুসলিম আল মোরাভিদদের হাতে রাজ্যচ্যুত হওয়া, এবং ধর্ম সম্প্রদায়গত কারণে তিনি দ্বিতীয়টাকেই বেছে নিয়েছেন। তবে ধর্ম সম্প্রদায়গত পরিচয়বোধ যতোই টনটনে হোক না কেনো, প্রেমের ক্ষেত্রে ধর্মীয় আইনের তিনি তোয়াক্কা করেন নাই। মাত্র তেরো বছর বয়সে তার পিতা তাকে সেভিলের শাসক নিযুক্ত করেছিলেন। তার কাজে সহযোগিতা করার জন্যে নিযুক্ত করা হয়েছিল তার চাইতে নয় বছরের বড় ইবনে আম্মারকে। আল মুতামিদ এবং ইবনে আম্মার দুইজনই ছিলেন কবি। আল মুতামিদের নাম তো সর্বকালের সর্বশ্রেষ্ঠ আল আন্দালুসিয়ান কবিদের তালিকাতেই রাখা হয়। এই দুই কবি ও রাজনীতিক একে অপরের প্রেমে পড়েছিলেন। প্রথম একসাথে রাত কাটানোর পর ইবনে আম্মার একটি কবিতা লিখে পাঠিয়ে দিলেন মুতামিদের পিতা দ্বিতীয় আবদ আল মুতামিদের কাছে। কবিতায় লেখা ছিল – 
মিলনের রাতে, তার বাহুডোরে, পেয়েছি ভোরের ঘ্রান,
তার দুই গালে আমার অশ্রু শিক্ত হয়ে
মেহেদী আর লিলিফুলের সাজানো বাগানে চিৎকার করেছিল। 
মুতামিদের পিতা এই সম্পর্কের কথা জেনে ক্ষিপ্ত হয়েছিলেন। তবে ঠিক ধর্মীয় কারনে নয়, মূল কারণ ছিল ইবনে আম্মারের সামাজিক অবসথান। আল মুতামিদ ছিলেন আব্বাদিয় রাজবংশের, অন্যদিকে ইবনে আম্মার ছিলেন পর্তুগালের এক সাধারণ মুসলিম পরিবারের সন্তান। ইবনে আম্মারকে তাই দায়িত্ব থেকে অব্যহতি দিয়ে নির্বাসনে পাঠানো হয়। পিতার মৃত্যুর পর আল মুতামিদ নিজেই সর্বময় কর্তা হয়ে ওঠেন এবং নিজ প্রেমিককে উজিরের দায়িত্বসহ বিভিন্ন গুরুত্বপূর্ণ রাজনৈতিক দায়িত্ব দিয়েছেন। তবে এই দুইজনের প্রেমের ট্রাজিক সমাপ্তি হয়েছিল। ইবনে আম্মার খোদ আল মুতামিদের হাতেই নিহত হয়েছিলেন। এই প্রেম এবং ইবনে আম্মারের মৃত্যু নিয়ে কিংবদন্তি রচিত হয়েছে। কিংবদন্তি অনুসারে ইবনে আম্মারের দেখা একটি স্বপ্ন কেন্দ্র করে ভুল বুঝাবুঝির কারনে তাদের প্রেমের এই করুণ সমাপ্তি হয়েছিল। তবে মূল কারণটি ছিল সম্ভবত রাজনৈতিক। ইবনে আম্মার ক্ষমতাধর হয়ে উঠেছিলেন এবং খুব সম্ভবত আল মুতামিদের প্রতি তার আনুগত্ব প্রশ্নবিদ্ধ হয়েছিল। দুঃখ ও ক্রোধে অন্ধ হয়ে আল মুতামিদ নিজ হাতে তার প্রেমিককে হত্যা করেছিলেন। (চলবে)
প্রাশঙ্গিক পাঠঃ
The History of Islam by Akbar Najeebabadi
Homosexuality and Civilization By Louis Crompton

