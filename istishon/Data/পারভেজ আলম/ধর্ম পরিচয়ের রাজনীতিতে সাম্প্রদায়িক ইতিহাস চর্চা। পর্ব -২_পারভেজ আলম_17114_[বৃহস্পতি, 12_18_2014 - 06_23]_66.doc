ধর্ম পরিচয়ের রাজনীতিতে সাম্প্রদায়িক ইতিহাস চর্চা। পর্ব -২


গুপ্ত সাম্রাজ্যের পতনের পর ভারতবর্ষে রাজপুত ও অন্যান্য ক্ষত্রিয় গোষ্ঠি বিভিন্ন ছোট ছোট অঞ্চলের সামন্তপ্রভুতে পরিণত হয়, মুসলিম শাসকরা এই স্থানীয় শাসকদের মাধ্যমেই প্রজা শাসন করেছেন। যেমন, বাংলাদেশে সূদীর্ঘ মুসলিম শাসনামলে সুলতানের দরবার থেকে শুরু করে স্থানীয় জমিদারীতে হিন্দু সম্ভ্রান্তরা কেন্দ্রীয় ভুমিকা পালন করেছেন। ১৪ শতকে বাঙলার সুলতান গিয়াস উদ্দীন আজম শাহএর কাছে সমসাময়িক মাওলানা মুজাফফর শাহ বলখি একটি চিঠীতে লিখেছিলেন – 
“ পরাজিত অবিশ্বাসীরা মাথা নিচু করে তাদের অধিকারে থাকা জমিতে নিজেদের ক্ষমতা ও কর্তৃত্ব অনুযায়ী শাসন করছে। কিন্তু ইসলামী দেশে, মুসলমানদের উপর কর্মকর্তা হিসাবেও তাদেরকে নিয়োগ দেয়া হয়েছে, এবং তারা তাদের নির্দেশ অনুযায়ী মুসলমানদেরকে চালাচ্ছে। এই ধরণের ঘটনা ঘটা উচিৎ না”।
কিন্তু মধ্যযুগে বাঙলার ইতিহাসে এই ধরণের ঘটনাই ঘটেছে। হিন্দু-মুসলিম নির্বিশেষে জনতাকে শাসন করার জন্যে মুসলিম সুলতানরা হিন্দু জমিদারদের উপরই নির্ভর করেছে।
ছবিঃ রাজা গনেশ 
পনের শতকের গোড়ায় বাঙলার শাসন ক্ষমতা কেন্দ্র করে একটি হিন্দু বনাম মুসলিম দ্বৈরথ সংগঠিত হয়। এই দ্বৈরথকে আধুনিক কালের হিন্দু বনাম মুসলিম সাম্প্রদায়িক দ্বৈরথের সাথে তুলনা করার উপায় নাই, সর্বোচ্চ তুর্কি বনাম বাঙালি শাসক ও ধর্মীয় নেতাদের মধ্যকার ক্ষমতার লড়াই বলা যেতে পারে। তবে সবচেয়ে বড় লড়াইটা কোন যুদ্ধের ময়দানে হয় নাই, হয়েছে বাঙলার সুলতান যদু ওরফে জালালুদ্দিন মুহাম্মদ শাহর আত্মপরিচয়ের ময়দানে। ১৪১৫ খ্রিষ্ঠাব্দে বাঙলায় ইলিয়াস শাহি সুলতানদের অধিনে থাকা রাজা গনেশ নামক একজন সম্ভ্রান্ত বাঙালি জমিদার শক্তিশালী হয়ে ওঠেন এবং কার্যত বাংলার শাসকে পরিণত হন। এক পর্যায়ে তিনি ইলিয়াস শাহি বংশকে ক্ষমতাচ্যুত করে নিজেই শাসক হয়ে ওঠেন। ফলে প্রায় দুইশ বছর মুসলিম শাসনের ধারাবাহিকতায় ব্যাঘাত ঘটে। পূর্বে মুসলমানদের সাথে তার সুসম্পর্ক থাকলেও ক্ষমতা দখলের পর তিনি মুসলিম হত্যা ও মসজিদ ধ্বংসের সাথে জড়িয়ে পরেন (আদিনা মসজিদকে তিনি নিজের দপ্তর বানিয়েছিলেন)। তবে মুসলিম এবং তুর্কি রাজনৈতিক শাসক শ্রেণীর চাইতে তার ক্ষমতার প্রধান শত্রু হয় ওঠে নূর কুতুব আল আলম নামে একজন সুফি, যিনি তৎকালিন জৌনপুরের সম্রাট ইব্রাহিম শর্কির কাছে চিঠী পাঠান ইসলামী বাংলাদেশকে বিধর্মীর শাসন থেকে মুক্ত করার জন্যে। ইব্রাহিম শর্কির আক্রমনের মুখে রাজা গনেশ একটি রাজনৈতিক চাল চালেন। তিনি তার পুত্র যদু’কে ধর্মান্তরিত করে মুসলিম সুলতান হিসাবে ক্ষমতায় বসালেন। এতে শাসন ক্ষমতা কার্যত রাজা গনেশের হাতেই থাকে, কিন্তু অফিশিয়ালি সুলতান হন তার মুসলিম পুত্র। মুসলমান হয়ে যদুর নাম হলো জালালুদ্দিন মুহাম্মদ শাহ। এসময় তার বয়স ছিল মাত্র বিশ বছর। মুসলিম সুলতান হিসাবে জালালুদ্দিন প্রথম পর্যায়ে মাত্র এক বছর ক্ষমতায় ছিলেন। ইব্রাহিম শর্কি’র হামলার সম্ভাবনা দূর হওয়ার পর রাজা গনেশ আবার নিজের ক্ষমতা সংহত করেন, এবং পুত্র যদুকে পুনরায় ধর্মান্তরিত কর হিন্দু বানান। ১৪১৮ সালে রাজা গনেশের মৃত্যু হয়। এসময় যদু পুনরায় ইসলাম ধর্ম গ্রহণ করেন, এবার সম্পূর্ণ নিজ ইচ্ছায়। শুরুতে পিতার ইচ্ছায় এবং রাজনৈতিক কৌশলগত কারণে মুসলমান হলেও জালালুদ্দিন মুহাম্মদ শাহ পরবর্তিতে বাস্তবিকই ইসলাম ধর্মের অনুরাগী হয়ে ওঠেন। মুসলিম সুলতান হিসাবে তিনি সূদীর্ঘ পনের বছর (১৪১৮-১৪৩৩) বাঙলা শাসন করেন। একদিকে তিনি পিতার হাতে ধ্বংস হওয়া মসজিদ পুনর্ণির্মান করেছেন, আরেকদিকে দরবার থেকে শুরু করে সরকারের বিভিন্ন গুরুত্বপূর্ণ পদে স্থানীয় হিন্দু বাঙালিদের নিযুক্ত করেছেন। আবার তিনি বাঙলায় হানাফি সুন্নি আইনের প্রবর্তন করেন, আলেম-উলামাদের সাথে সুসম্পর্ক রাখতেন এবং ধর্মনিষ্ঠ মুসলমান হিসাবে নিজেকে প্রতিষ্ঠিত করেন। তিনি একজন সুশাসক ছিলেন, রাজ্য বিস্তার করেছেন এবং চীন, হেরাট, মিশর ইত্যাদি রাষ্ট্রের সাথে শক্ত বৈদেশিক সম্পর্ক রক্ষা করেছেন। জৌনপুরের সুলতানদের ক্রমাগত আক্রমনাত্বক রাজনীতির মোকাবেলা করতে হয়েছে তাকে। এই অবস্থায়, ভারতবর্ষের মুসলিম সুলতানদের মধ্যে নিজের সার্বভৌমত্বকে বিশেষ মর্যাদা দেয়ার জন্যে তিনি তৎকালিন মিশর প্রবাসী আব্বাসিয় খলিফার অনুমতি নিয়ে ‘খলিফাতুল আল্লাহ’ অর্থাৎ ‘আল্লাহর খলিফা’ টাইটেল গ্রহণ করেন।
ছবিঃ যদু ওরফে জালালুদ্দিন মুহাম্মদ শাহ'এর রৌপ্য মুদ্রা 
এইসব হলো হিন্দু এবং মুসলমান শাসক শ্রেণীর মধ্যকার দ্বন্দ ও সমন্বয়ের ইতিহাস। ঠিক সম্প্রদায় হিসাবে হিন্দু ও মুসলমানের আন্তঃসম্পর্কের ইতিহাস নয়। উচ্চবর্ণের ও অভিজাত হিন্দুদের মধ্যে যদু ওরফে জালালুদ্দিনের মতো সেচ্ছায় ইসলাম গ্রহনের প্রবনতা খুব বেশি ছিল না। ইসলাম পূর্ব ভারতে হিন্দু ধর্ম ছিল মূলত ব্রাহ্মণ পুরোহিত এবং ক্ষত্রিয় শাসক শ্রেণীর ধর্ম। সমাজের সংখ্যাগরিষ্ঠ কৃষক ও শ্রমজীবি মানুষেদেরকে তারা অচ্ছুৎ গন্য করতো। তুর্কি, মুঘোল, আফগান ইত্যাদি মুসলিম জাতিদেরকে তারা ভারতে আগত নতুন ক্ষত্রিয় হিসাবে দেখতো। এই শ্রেণীর আগমনে হিন্দু সম্ভ্রান্তদের ক্ষমতা কমেছিল বটে, কিন্তু শ্রেণী হিসাবে তারা শাসক শ্রেণীতেই থেকে গিয়েছিল। রাজা গনেশ তার পুত্রকে মুসলমান বানিয়েছিলেন রাজ্যের সবচাইতে ক্ষমতাধর ব্যক্তি হিসাবে টিকে থাকার জন্যে। রাজনৈতিক সুযোগ ও সম্ভাবনা ছাড়া এই শ্রেণীর হিন্দুরা সাধারণত ধর্মান্তরিত হতেন না। কিন্তু বাঙলার নিন্মবর্ণের মানুষের ক্ষেত্রে বিষয়টা ছিল ভিন্ন। বৈদিক ধর্মে তাদের প্রবেশাধিকার ছিল না, কিন্তু ইসলাম ধর্মে প্রবেশে কোন বাধা নিষেধ ছিল না। আর ইসলাম ধর্মে যেহেতু জাতপ্রথা ছিলনা তাই মুসলমান হয়ে জাত তথা শ্রেণী উত্তরণের একটা আকাঙ্খা তাদের মধ্যে তৈড়ি হয়েছিল। ফলে সমাজের নিন্মবর্গের বিভিন্ন ধর্মের মানুষেরা গণহারে ইসলাম ধর্ম গ্রহণ করেছে এবং বাঙলায় মুসলমানদের সংখ্যাও বেড়েছে। কিন্তু তাতে তাদের শ্রেণীগত অবস্থার একেবারেই কোন পরিবর্তন হয় নাই। বহিরাগত শাসক শ্রেণীর মুসলমানদের সাথে তাদের কোন সম্পর্ক প্রায় ছিল না বললেই চলে। এমনকি মুসলিম সম্ভ্রান্তরাও হিন্দুদের মতো জাতভেদ প্রথায় অভ্যস্ত হয়ে মুসলিম সমাজে আশরাফ-আতরাফ ভেদাভেদ করতো। কিন্তু ইসলামের আবির্ভাবে সমাজের নিন্মবর্গের সংস্কৃতিতে কিছু বড় বিপ্লব সংগঠিত হয়েছিল। জাত-পাত-সাম্প্রদায়িকতা বিরোধী ধর্মীয় আন্দোলনের ইতিহাস ভারতবর্ষে প্রাচীন। এককালে বৌদ্ধ ধর্ম এই আন্দোলনে নেতৃত্ব দিয়েছে। বাঙলার নও মুসলিমদের একটা বড় অংশ ছিল সহজিয়া বৌদ্ধ, নাথ ইত্যাদি নিন্মবর্গের মাঝে জনপ্রিয় ধর্ম থেকে ধর্মান্তরিত। তাদের ধর্মান্তর ঘটেছিল মুসলিম সুফিদের হাত ধরে। সমাজের এই নিন্মবর্গের মানুষেরা সহজিয়া ঐতিহ্য এবং সুফি ইসলামের মাঝে একটি বোঝাপড়া করে নিতে সক্ষম হয়েছিল। বাঙলায় ইসলাম আবির্ভাবের দীর্ঘদিন পর পর্যন্ত মুসলমানরা আল্লাহকে ডেকেছে ‘নিরাকার নিরঞ্জন’ নামে। সৈয়দ সুলতানের মতো সুফি সাহিত্যিকরা বৌদ্ধ ধর্মের ‘শূণ্য’ এবং ইসলামের ‘আল্লাহ’কে একাকার করে ফেলেছেন। আল্লাহর নিরাকরত্ব বাঙালি মুসলমানের ধর্মচিন্তার কেন্দ্রীয় বিষয় হয়ে উঠেছিল, যেই ঐতিহ্য আজ অবধি বহমান। আধুনিক লেখকদের অনেকেই ‘এই জাতীয় ইসলাম সহিহ ইসলাম নয়’ বলে প্রচারণা চালিয়ে থাকেন, বিশেষ করে বাংলাদেশের সেকুলার সমাজের সদস্যরা। কিন্তু এই ধরণের সহিহ ও বেঠিক ইসলাম সংক্রান্ত ফতোয়াবাজী সেকুলারদের কর্তব্য হতে পারে না। বাস্তবে মৌলবাদীদের প্রচার প্রচারণা ও কর্মসূচীর বাইরে সহিহ ইসলাম বলতে একক কিছুর দাবি নিয়ে কেউ দাঁড়ায় না। একটি ধর্ম তখনি গণমানুষের ধর্ম হয়ে ওঠে যখন সেই ধর্মটি গণমানুষের ঐতিহ্যের সাথে খাপ খাইয়ে নেয়ার সক্ষমতা রাখে। ইসলাম ধর্ম তার প্রাথমিক যুগে গড়ে উঠেছিল আরব ঐতিহ্য, নৈতিকতা ও আচার আচরণের সাথে খাপ খাইয়ে। পরবরর্তিতে দুনিয়ার বিভিন্ন অঞ্চল ও ঐতিহ্যের মানুষের মাঝে জায়গা করে নেয়ার মতো ফ্লেক্সিবিলিটি ছিল বলেই ধর্মটি পৃথিবীর এতো বিভিন্ন অঞ্চল ও সংস্কৃতির মানুষের ধর্ম হতে পেরেছে। আরবের পৌত্তলিক, সিরিয়া মেসোপটেমিয়ার ইহুদী-খ্রিষ্ঠান, ইরানের জোরাস্ট্রিয়ান, ভারতের হিন্দু-বৌদ্ধ ধর্মের বিভিন্ন জাতি ও ধর্মের মানুষের মাঝে যেহেতু ইসলাম জায়গা করে নিয়েছে, তাই অঞ্চলভেদে এসব মানুষের ধর্মচিন্তা ও আচারে কিছু বিশেষত্ব তৈড়ি হয়েছে। এই বিশেষত্ব স্বাভাবিক। আরব মুসলমান এবং বাঙালি মুসলমান ধর্মচিন্তা ও আচারে পুরোপুরি একরকম হবে এমন ভাবাটাই অস্বাভাবিক। এমন চাওয়ারও কোন কারন নাই। একমাত্র মৌলবাদীরাই এইরকম চাইতে পারে। সুতরাং যারা পৃথিবী জুরে ছড়িয়ে থাকা মুসলিম জনগোষ্ঠির বহুত্বকে অস্বিকার করে কোন বিশেষ গোষ্ঠির প্রচারিত ইসলামকে সহিহ এবং অন্যদের ইসলামকে ‘আধা’ অথবা ‘মডারেট’ ইসলাম বলে প্রচার করেন তারা দিনশেষে মৌলবাদের পক্ষেই প্রচারণা চালান। এইধরণের প্রচারণা আমাদের সময়কার সাম্প্রদায়িক বিভেদ দূর করার ক্ষেত্রে কোন কাজে আসছে না, বরং দিনে দিনে সাম্প্রদায়িক ডিসকোর্সগুলোকেই শক্তিশালী করছে। 
ইসলামের আবির্ভাবে নিন্মবর্গের মানুষের মাঝে যে সাংস্কৃতিক বিপ্লব শুরু হয়েছিল তার ঢেউ হিন্দু ধর্মেও লেগেছিল। ইসলামের জনপ্রিয়তায় নিন্মবর্গের মানুষের সমাজে হিন্দু ধর্ম একটি অস্তিত্বের সংকটে পতিত হয়েছিল। সমাজের নিচু শ্রেণীর মাঝে হিন্দু ধর্মের ডিসকার্সিভ হেজিমনি পরেছিল হুমকির মুখে। হিন্দু ধর্মের ডিসকার্সিভ হেজিমনি টিকে গিয়েছিল শ্রী চৈতন্যের জাত-পাত-সাম্প্রদায়িকতা বিরোধী বৈষ্ণব আন্দোলনের সুবাদে। এখানে উল্লেখ করা দরকার যে, শ্রী চৈতন্য যেই সময় আন্দোলন শুরু করেছিলেন সেই সময়ে বাঙলার সুলতান ছিলেন আলাউদ্দিন হুসেইন শাহ। তিনি পরধর্মসহিষ্ণু ছিলেন, ফলে হিন্দু ধর্মের ব্যানারে এতো বড় সামাজিক আন্দোলন বিনা বাধায় সংগঠিত হতে পেরেছে। ভারতীয় উপমহাদেশ বিশেষ করে বাঙলায় হিন্দু-মুসলমানের আন্তসম্পর্কের ইতিহাস এইরকমই জটিল ও বিচিত্র। এই ইতিহাসকে সহজ সরল করে দুই সম্প্রদায়ের বিরোধীতার ইতিহাস হিসাবে প্রচার করাটা শুরু হয়েছে ব্রিটিশ ঔপনিবেশিক যুগে। এইক্ষেত্রে ব্রিটিশদের বিভিন্ন ওরিয়েন্টালিস্ট ও কলোনিয়াল জ্ঞানচর্চা এবং কর্মসূচির দায় সবচাইতে বেশি। বহু দেশ, জাতি, ভাষা ও ধর্মের ভুখন্ড ভারতিয় উপমহাদেশকে তারা ‘ইন্ডিয়া’ নামক একক দেশ এবং এই দেশের মানুষকে হিন্দু ও মুসলমান এই দুইভাগে ভাগ করে বিশেষায়িত করেছিল। ফলে এই বিশেষায়িত পরিচয় কেন্দ্র করেই ব্রিটিশ আমলে এই অঞ্চলের সম্ভ্রান্ত ও বিকাশমান বুর্জোয়া সমাজ রাজনৈতকভাবে সংগঠিত হয়েছে। ব্রিটিশরা বাঙলার মানুষদেরকে ‘হিন্দু’ ও ‘মুসলমান’ এই দুই পরিচয়ে পরিসংখ্যানের বিষয়বস্তু বানানোর পর বাঙলার গণমানুষ ‘হিন্দু’ ও ‘মুসলমান’ সম্প্রদায়ের পরিচয় নিয়ে যেইরকম বিভক্ত হয়ে গেলো সেইরকম বিভক্ত তারা কোনকালেই ছিল ন। ব্রিটিশ শিক্ষায় শিক্ষিত সম্ভ্রান্ত হিন্দুরা অচ্ছুৎদেরকে এবং আশরাফ মুসলমানরা আতরাফদেরকে এইসময় রাজনৈতিক প্রয়োজনে আত্মিকরণ করেছে। এতে সমাজে জাতভেদ কমেছে বটে কিন্তু হিন্দু ও মুসলিম এই দুইটি আত্মপরিচয় শক্তিশালী হয়েছে এবং একে অপরের বিরুদ্ধে রাজনৈতিক ভাবে সংগঠিত হয়েছে। বাঙলায় গত এক শতকে হিন্দু ও মুসলমানদের মধ্যে যেই পরিমাণ সাম্প্রদায়িক হানাহানি হয়েছে এবং সাম্প্রদায়িক রাজনীতি যেভাবে রাজনীতিতে যতোটা গুরুত্বপূর্ণ হয়ে উঠেছে তেমনটা ইতিহাসে আর কোন সময়েই ছিল না। ব্রিটিশপূর্ব যুগে সমাজের শাসক শ্রেণীর ক্ষমতা দখলের রাজনীতিতে ধর্মের বৈধতা প্রদান আর সাধারণ মানুষের মাঝে বিচ্ছিন্ন কিছু হানাহানিতেই হিন্দু মুসলিম সাম্প্রদায়িক সংঘাত সীমাবদ্ধ ছিল। কিন্তু ব্রিটিশরা আসার পর দেখা গেলো সমাজের মানুষ পরস্পরবিরোধী দুইটি ভাগে ভাগ হয়ে একে অপরের বিরুদ্ধে মরণপন সংগ্রাম করছে। এইধরণের সাম্প্রদায়িক সংগ্রাম ও সংঘাতে ব্রিটিশ উপনিবেশ শক্তিশালী হয়েছে, দুর্বল হয় নাই। আর ব্রিটিশরা যাওয়ার সময় দেখা গেলো সাম্প্রদায়িকতা আর স্বাধীনতার সংগ্রাম একাকার হয়ে ইন্ডিয়া ও পাকিস্তান নামক দুটি রাষ্ট্রের জন্ম দিয়েছে। 
(চলবে) 

