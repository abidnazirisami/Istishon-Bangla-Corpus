নিশ্চয় ধ্বংস করা সৃষ্টি করার চাইতে অনেক সহজ



তোমরা স্মরণ কর, যখন তোমাদেরকে আদ জাতির পরে সর্দার করেছেন; তোমাদেরকে পৃথিবীতে ঠিকানা দিয়েছেন। তোমরা নরম মাটিতে অট্টালিকা নির্মান কর এবং পর্বত গাত্র খনন করে প্রকোষ্ঠ নির্মাণ কর। অতএব আল্লাহর অনুগ্রহ স্মরণ কর এবং পৃথিবীতে অনর্থ সৃষ্টি করো না। ( আল কুরান, সুরা আরাফ, ৭৪)
সাত শতকের প্রথমভাগে যে সময়টিতে ইসলাম ধর্মের জন্ম হয়েছিল বলে আমরা জানি, সেই সময়ে আরবদের কোন বড় শহর ছিল না, ছিল না পারস্য, সিরিয়া কিংবা মিশরের বিভিন্ন জাতির সাথে তুলনিয় কোন স্থাপত্য কীর্তি। উত্তর আরব, মিশর, সিরিয়া ও ইরাকের বিভিন্ন অঞ্চলের প্রাচীন জাতিগুলোর বড় বড় স্থাপত্য কীর্তির টিকে থাকা বিভিন্ন নিদর্শন তাদেরকে অবাক করতো। এসব নিদর্শনকে তারা কোরানে উল্লেখ করা বিভিন্ন জাতির কীর্তি বলে মনে করতো। সেই সাথে এও মনে করতো যে এতো বড় বড় স্থাপত্য প্রাচীন যুগের মানুষেরা কেবলমাত্র আল্লাহর রহমতেই তৈরি করতে পেরেছিল। আরবদের মধ্যে প্রথম বড় প্রাসাদ ও অট্রালিকা নির্মান শুরু করেছিল উমাইয়া খলিফারা। তারা সুরা আরাফে উল্লেখ করা সামুদ জাতির কথা উল্লেখ করে দাবি করতো, আল্লাহ প্রাচীন কালের জাতিগুলোকে যেহেতু স্থাপত্য নির্মানের রহমত দান করেছিলেন, আরব মুসলমানদেরকেও নিশ্চয় তা দান করেছেন। এরপর মুসলমানরা বহু বড় বড় নগর সভ্যতার জন্ম দিয়েছে, তৈরি করেছে বড় বড় স্থাপনা। ইসলামের জন্মের সাতশ বছর পার হয়ে যাওয়ার পর চৌদ্দ শতকে ইবনে খালদুন (১৩৩২-১৪০৬) মরক্কোতে বসে যখন প্রাচীন কালের বিভিন্ন জাতির ইতিহাস লিখেছেন তখন তার সমাজ বৈজ্ঞানিক দৃষ্টিতে এসব জাতির নিদর্শনগুলো পরিণত হয়েছে তাদের ক্ষমতার মাপকাঠিতে। খালদুন একটি জাতির স্থাপত্যকলার শ্রেষ্ঠত্বকে তার ক্ষমতার মাপকাঠি হিসাবে বিবেচনা করে ঐসব জাতির ক্ষমতা সম্বন্ধে ধারণা লাভ করার চেষ্টা করেছেন। তার ভাষায় – 
“একটি জাতির স্মৃতি চিহ্ন তার রেখে যাওয়া অট্ট্রালিকা ও সৌধগুলো। এসবের শ্রেষ্ঠত্ব ঐসব জাতির মৌলিক ক্ষমতার সাথে সাযুজ্যপূর্ণ। বহু সংখ্যক শ্রমিকের ঐকবদ্ধ প্রচেষ্টা ও সহযোগিতা ছাড়া এসব তৈরি হওয়া সম্ভব ছিল না। একটি সাম্রাজ্য যখন আকারে বড় হয় বিভিন্ন অঞ্চল জুরে বিস্তৃত থাকে, তার অধিনে যখন বহু দেশ ও অনেক বেশি সংখ্যক প্রজা থাকে, শুধুমাত্র তখনই তাদের পক্ষে রাজত্বের বিভিন্ন অঞ্চল থেকে শ্রমিক সংগ্রহ কাজে লাগানো সম্ভব হয়। এভাবেই সবচাইতে বড় সৌধগুলো নির্মিত হয়েছে” (আল মুকাদ্দিমা)। 

ছবিঃ টাক কাসরা, সম্রাট খসরুর দরবারগৃহ 
একজন সমাজ বিজ্ঞানী হিসাবে খালদুন স্বাভাবিকভাবেই প্রাচীন পুরাকীর্তিগুলোকে তাদের নির্মাতার সাম্রাজ্য শক্তি সম্বন্ধে ধারণা পাওয়ার ক্ষেত্রে ব্যবহার করেছেন। এইক্ষেত্রে ইসলামপূর্ব সময়ের যেসব স্থাপত্যের কথা তিনি বলেছেন তারমধ্যে আছে আদ ও সামুদ জাতির নিদর্শন এবং পারস্যের সাসানিদ সম্রাট খসরুর দরবারগৃহ। দ্বিতীয় খলিফা ওমরের আমলে ৬৩৬ সালে আরবদের হাতে পারস্য সাম্রাজ্যের রাজধানী টিসফুনের পতন ঘটে। প্রাচীনকালের অন্যতম বড় শহর টিসফুনের বয়স তখন সাতশ বছর পেরিয়ে গেছে। আরবদের হাতে পতনের পর শহরটি তার গুরুত্ব হারিয়ে ফেলে। মুসলিম সাম্রাজ্যের রাজধানী তখন ছিল মদিনা, মেসোপটেমিয়ায় নতুন শহর হিসাবে ক্রমেই বিকশিত হয়ে উঠেছিল কুফা এবং বসরা। উমাইয়া খলিফাদের প্রায় একশ বছরের রাজত্বকালে সাম্রাজ্যের রাজধানি ছিল সিরিয়ার দামেস্কে। গুরুত্ব হারানো টিসফুন শহরটি এইসময় পরিণত হয় জনমানবহীন ধ্বংসাবশেষে। ৭৫০ সালে আব্বাসি বিপ্লবে উমাইয়াদের পতন ঘটে, ক্ষমতার কেন্দ্র সরে আসে সিরিয়া থেকে ইরাকে। দ্বিতীয় আব্বাসি খলিফা আল মনসুর টিসফুনের কাছাকাছি এলাকাতেই গড়ে তোলেন বাগদাদ শহর। বাগদাদের নির্মান কাজে ব্যবহার করা হয় টিসফুনের ধ্বংসাবশেষ থেকে সংগ্রহ করা পাথর ও ইট। শুধুমাত্র টিকে থাকে সম্রাট খসরুর দরবারগৃহ। পঞ্চম আব্বাসি খলিফা হারুন অর রশিদ এই দরবারগৃহটি ধ্বংস করে তা নিজের নির্মান কাজে লাগাতে চেয়েছিলেন। সেই আমলে যেহেতু বিস্ফোরক ছিল না, তাই বহু শ্রমিক ও অর্থ ব্যয় করে যখন এই কাজে সুবিধা করতে পারছিলেন না তখন খলিফা দারস্থ হলেন তার কারারুদ্ধ উজির ইয়াহিয়া ইবনে খালিদের। ইয়াহিয়া ইবনে খালিদ ছিলেন আফগানিস্থানের ‘প্রমুখ’ পরিবারের সদস্য, যারা আদীতে বৌদ্ধ ধর্মাবলম্বি ছিল। এই প্রমুখ পরিবারের সহযোগিতায় আব্বাসিরা ক্ষমতা দখল করেছিল, জন্ম দিয়েছিল ইসলামী স্বর্ণযুগের। কিন্তু প্রমুখ পরিবার কালক্রমে অত্যাধিক ক্ষমতাবান হয়ে ওঠায় আব্বাসিদের সাথে তাদের ক্ষমতার দ্বন্দ তৈরি হয় এবং ইয়াহিয়া ইবনে খালিদের পুত্র জাফরের সাথে হারুন অর রশিদের বোনের প্রেমের সম্পর্ককে খলিফা ঐ পরিবারের ক্ষমতা দখলের প্রচেষ্টা হিসাবে গন্য করে ইয়াহিয়াকে কারাগারে আটক করেছিলেন। কিন্তু খসরুর দরবারগৃহ ধ্বংস করতে ব্যর্থ হয়ে কারারুদ্ধ ইয়াহিয়ার পরামর্শ চাইলেন। ইয়াহিয়া তাকে পরামর্শ দিয়েছিলেন এই স্মৃতিচিহ্নটি না ভাঙতে। তিনি খলিফাকে বললেন যে, প্রাচীন প্রারস্যের এই স্থাপত্যকীর্তি খলিফার পূর্ব পুরুষদের শ্রেষ্ঠত্বই ঘোষনা করে, কারন এই স্থাপত্যই প্রমান করে প্রাচীন কালের কতো শ্রেষ্ঠ একটি জাতিকে পরাজিত করে খলিফার পূর্বপুরুষ মুসলমানরা সাম্রাজ্য প্রতিষ্ঠা করেছিল। অন্যদিকে এই স্থাপত্য ধ্বংস করতে অতিরিক্ত শক্তি নিয়োগ করে যদি খলিফা ব্যর্থ হন, তখন মানুষ বলবে যে আরবদের সম্রাট প্রাচীন অনারবদের একটি কীর্তি ভেঙে ফেলার সামর্থ রাখেন না। হারুন অর রশিদ তখন তার প্রচেষ্টা থেকে সরে আসেন (খালদুন, মুকাদ্দিমা)। ইবনে খালদুনও এই ঘটনাটিকে দুটি সাম্রাজ্যের মৌলিক ক্ষমতার তুলনামুলক উদাহরণ হিসাবেই গন্য করেছেন। তার ভাষায় – 
“ উল্লেখ করা দরকার যে, এক সাম্রাজ্য যে ভবন তৈরি করে রেখে গিয়েছিল আরেক সাম্রাজ্যের পক্ষে তা ভেঙে ফেলা সম্ভব হলো না, যদিও ধ্বংস করা সৃষ্টি করার চাইতে অনেক সহজ। এর মাধ্যমে এই দুই সাম্রাজ্যের মধ্যে বিরাট পার্থক্যও পরিস্কার বুঝা যায়” (আল মুকাদ্দিমা)।
‘সৃষ্টি করার চাইতে ধ্বংস করা অনেক সহজ’ এই উক্তিটি এককালে মুসলিম পন্ডিতদের মধ্যে বিখ্যাত ছিল। ইবনে খালদুন পূর্ব বিভিন্ন লেখকের মতে মিশরের কোন এক পিরামিডের গায়ে খোদাই করে লেখা ছিল - আমরা তৈরি করেছি ৬০ বছরে, যার ইচ্ছা হয় সে ৬০০ বছরে ধ্বংস করুক, যেহেতু ধ্বংস করা সৃষ্টি করার চাইতে অনেক সহজ। পিরামিড নির্মাতা প্রাচীন মিশরিয়, পারস্য সম্রাট খসরু, খলিফা হারুন অর রশিদ কিংবা ইবনে খালদুন এদের কারো আমলেই উচ্চ ক্ষমতাসম্পন্ন বিস্ফোরকের অস্তিত্ব ছিল না। কিন্তু বারাক ওবামা ও আইসিসের আমলে তার অভাব নাই। তাই আইসিসের পক্ষে পালমিরার স্থাপত্য কীর্তি ধ্বংস করতে কোন অসুবিধা হয় নাই। পালমিরার বহু স্থাপত্য মানব সভ্যতার এইরকম বহু ইতিহাসের সাক্ষি বহন করে। এইসব স্থাপত্যের ধ্বংস তাই বিশ্ব সভ্যতার জন্যে একটি চুরান্ত রকমের হৃদয় বিদারক ঘটনা। জর্জ বুশ এবং টনি ব্লেয়ার ইরাক দেশটি ধ্বংস করতে গিয়ে যেসব ঘটনা পরস্পরার সূচনা করেছিলেন তারই ফলাফল আজকের আইসিস এবং তাদের হাতে পালমিরার স্থাপত্য কীর্তি ধ্বংসপ্রাপ্ত হওয়া।
ছবিঃ পুড়ে যাওয়া ও লুট হওয়া ইরাকের ন্যাশনাল লাইব্রেরি 
ধ্বংস করার চাইতে সৃষ্টি করা অনেক কঠিন। তবে আমরা দেখেছি যে খলিফা হারুন অর রশিদের যুগে ধ্বংস করাও সহজ ছিল না। আর হারুন অর রশিদও ধ্বংসের চাইতে সৃষ্টি করার জন্যেই বেশি বিখ্যাত হয়ে আছেন। তার আমলে বাগদাদ ছিল দর্শন, বিজ্ঞান আর প্রযুক্তিতে দুনিয়ার সবচাইতে প্রগ্রসর অঞ্চল। হারুন অর রশিদ গড়ে তুলেছিলেন বাগদাদের বিখ্যাত পাঠাগার ও শিক্ষালয় ‘বায়তুল হিকমা’। নয় শতকে এই বায়তুল হিকমা ছিল পৃথিবীর সবচাইতে বড় পাঠাগার ও বিশ্ববিদ্যালয়। তেরো শতকে মোঙ্গল সাম্রাজ্যের উত্থান ঘটে। মোঙ্গলরা বাগদাদ দখল করার সময় আগুন লেগে ধ্বংস হয়ে যায় বিখ্যাত এই ‘প্রজ্ঞার ঘর’। আজ অবধি বায়তুল হিকমার সমতুল্য কিছু আরব মুসলমানদের পক্ষে নির্মান করা সম্ভব হয় নাই। ধ্বংস করা যতো সহজ সৃষ্টি করা ততোটা নয়। বায়তুল হিকমা যখন ধ্বংস হয় তখন ইউনেস্কো ছিল না। ইন্টারন্যাশনাল মিডিয়া ছিল না। ইন্টারনেট অথবা ফেসবুক ছিল না। তাই বিশ্বজোরা নিন্দার ঝড় বা প্রতিবাদের জোয়ার বয়ে যায় নাই। কিন্তু ২০০৩ সালে মার্কিন যুক্তরাষ্ট্রের ইরাক হামলার সময় বাগদাদে অবস্থিত ইরাকি ন্যাশনাল লাইব্রেরিটি যখন তার তাবৎ বই সমেত প্রায় পুরোটাই পুড়ে ছাই হয়ে গেলো তখন ইউনেস্কো, ইন্টারনেট, ইন্টারন্যাশনাল মিডিয়া সবকিছুই ছিল। কিন্তু প্রতিবাদের জোয়ার বয়ে গিয়েছে এমন দাবি করা কঠিন হবে। তালেবানদের বৌদ্ধ মুর্তি ভাঙা কিংবা এখন আইসিসের হাতে প্রাচীন মেসোপোটেমিয়ার একের পর পুরাকীর্তি ধ্বংসের ক্ষেত্রে যে পরিমান প্রতিবাদ হয়েছে তার সাথে তুলনা করলে এই ঘটনার বিশেষ প্রতিবাদ হয়েছে বলে মনে হয় না। বরং সবাই দুঃখ করেছে, পাশাপাশি মার্কিন সেনাবাহিনীকে আলতো করে বকে দিয়েছে। উল্লেখ্য ইরাকের ন্যাশনাল লাইব্রেরিতে ওসমানি খেলাফতের সময় থেকে সংগ্রহ করে রাখা বিভিন্ন বই ও ঐতিহাসিক দলিলপত্র ছিল যা এখন চিরকালের জন্যে নিশ্চিহ্ন হয়ে গেছে। চিরকালের জন্যে উধাও হয়ে গেছে ইরাকের ন্যাশনাল মিউজিয়ামের হাজার হাজার প্রত্ননিদর্শন। মার্কিন সেনাবাহিনী প্রাচিন ব্যাবিলন শহরের প্রত্নতাত্ত্বিক সাইটে ঘাটি বানিয়ে বহু প্রত্ননিদর্শনের বারোটা বাজিয়েছিল। হেলিকপ্টার ওঠা নামা করাতে গিয়ে ধ্বসিয়ে ফেলা হয়েছিল বহু প্রাচীন শহরের দেয়াল। স্বৈরতান্ত্রিক ইরাক ধ্বংস করে মার্কিন যুক্তরাষ্ট্র গণতান্ত্রিক ইরাক সৃষ্টি করবে বলেছিল। কিন্তু বিশ্ববাসী আইসিসের সৃষ্টি প্রত্যক্ষ করলো। জর্জ বুশের জন্যে কোন ইয়াহিয়া ইবনে খালেদ ছিলেন না, ছিলেন ডোনাল্ড রামসফেল্ড। মার্কিন হামলার সময় ইরাকে ব্যপক প্রত্ননিদর্শন ধ্বংস ও লুটের সমালোচনার জবাবে তিনি বলেছিলেন – স্টাফ হ্যাপেন্স। 
কিন্তু আইসিস কেনো পালমিরার স্মৃতিচিহ্ন ধ্বংস করতে চায়? আব্বাসিদের মতো প্রাচীন শহরের ধ্বংসাবশেষ ব্যবহার করে তারা তো নতুন কোন শহর তৈরি করতে চায় না। তাহলে কেনো? কারো কারো মতে, যেহেতু তারা সহি মুসলমান ও সহি ইসলামের অনুসারি তাই তারা পালমিরার স্মৃতিচিহ্ন ধ্বংস করতে চায়। যারা এমনটা বলেন তারা যে সাত শতক থেকে এখন পর্যন্ত দুনিয়ার অধিকাংশ মুসলমানকে সহি ইসালামের অনুসারি সহি মুসলিম মনে করেন না তা নিঃসন্দেহে বলা যায়। সাত শতকের প্রথম ভাগেই ইরাক দখল করে নিলেও গত চৌদ্দশ বছরে যে মুসলমানরা পালমিরার স্মৃতিচিহ্ন ধ্বংস করে নাই তাতে কি প্রমান হয় যে হাজার বছর ধরে এসব অঞ্চলে বসবাসকারী মুসলমানরা ইসলামচ্যুত অবসথায় ছিল? প্রকৃতপক্ষে এই ধরণের ধারণার প্রচার যারা করেন তারা মূলত সাম্প্রদায়িক, অথবা তারা হেফাজতে ইসলামের মতোই ধর্ম ও রাজনীতির ফারাক করতে ব্যর্থ। স্থাপত্যকলা অথবা স্মৃতিস্তম্ভ সৃষ্টি ও ধ্বংসের পেছনে চিরকালই বাস্তব রাজনীতির প্রত্যক্ষ ও পরোক্ষ কারন থাকে। সাত শতকে, অর্থাৎ ইসলামের প্রথম শতকে মুসলমানদের হাতে যে স্থাপত্যটি একাধিকবার ধ্বংস ও সৃষ্টি হয়েছে তা মক্কায় অবস্থিত কা’বা শরীফ। আমরা বর্তমানে যে কা’বা শরীফটি চিনি তা উমাইয়া খলিফা আবদুল মালেক ইবনে মারওয়ানের সেনাপতি হাজ্জাজ বিন ইউসুফের তত্ত্বাবধানে নির্মিত হয়েছিল। এর আগের কা’বা শরীফটি দেখতে কেমন ছিল সেই বিষয়ে নির্ভরযোগ্য ঐতিহাসিক তথ্য খুবি কম। শুরুর দিকের মুসলমানরা কা’বা শরীফটিকে খোদ নবী ইব্রাহিম ও তার পুত্র ইসমাইলের তৈরি একটি স্থাপত্য বলে দাবি করতো। উল্লেখ করা দরকার যে, আরবরা যখন সিরিয়া জয় করে নিয়েছিল তখনো সিরিয়ার মানুষেরা তাদের ‘মুসলমান’ হিসাবে চিনতো না, চিনতো ‘মোহাজের’, ‘হাজেরার সন্তান’, ‘ইসমাইলিয়’, ‘ইব্রাহিমের ধর্মের অনুসারী’ ইত্যাদি পরিচয়ে। ইহুদীরা ইব্রাহিমের বংশধর হিসাবে জেরুজালেম ও সিরিয়ার একটা বড় অংশের উপর নিজেদের অধিকার দাবি করতো। রোমানরা ইহুদীদেরকে জেরুজালেম থেকে বিতারিত করেছিল এবং জেরুজালেমে অবস্থিত তাদের প্রধান ধর্মালয় ‘বায়তুল মুকাদ্দাস’ ধ্বংস করে দিয়েছিল। রোমানরা যখন খ্রিস্টান হলো তখন থেকে তারা বংশগতভাবে না হলেও ঐতিহ্যগতভাবে নিজেদেরকে ইব্রাহিমের উত্তরসূরি দাবি করে এই অঞ্চলের বৈধ শাসক বলে প্রচার করতো। সাত শতকে যখন আরবদের আবির্ভাব হলো তখন কুরাইশরা নিজেদেরকে শুধু ইব্রাহিমের ধর্মীয় ঐতিহ্যেরই নয়, বরং তার পুত্র ইসমায়েলের বংশধর হিসাবে রাজশক্তির দাবিদার হয়েছিল।
সিরিয়া দখলে নেতৃত্ব দিয়েছিল উমাইয়ারা। মুয়াবিয়া সিরিয়া থেকেই উমাইয়া বংশের খেলাফতের সুচনা করেন। তার পুত্র ইয়াজিদের আমলে মদিনা থেকে আলী পুত্র ইমাম হোসেইন এবং মক্কা থেকে জুবায়ের পুত্র আবদুল্লাহ ইবনে জুবায়ের তার বিরুদ্ধে বিদ্রোহী হয়ে খেলাফতের দাবিদার হয়েছিলেন। ইয়াজিদ সেনাবাহিনী পাঠিয়ে মক্কা অবরোধ করেন। তার বাহিনীর পাথরের কামান থেকে ছুড়ে মারা পাথরে কা’বার দেয়াল ফেটে যায়। মক্কা অবরোধের সময়ই সিরিয়াতে ইয়াজিদ মারা যাওয়ায় তার সৈন্যরা ফিরে যায়। ইবনে জুবায়ের এইসময় পুরো কা’বা শরীফ ভেঙে ফেলেন এবং নতুন নির্মান কাজে হাত দেন। এখানে রাজনীতিটা পরিস্কার বুঝা দরকার। ইবনে জুবায়ের যেহেতু মক্কাকে তার ঘাটি বানিয়েছিলেন তাই কা’বা শরীফই ছিল তার ক্ষমতার প্রধান উৎস। অন্যদিকে তৎকালিন দুনিয়ায় ধর্মীয় গুরুত্বের দিক থেকে সবচাইতে গুরুত্বপূর্ণ শহর জেরুজালেম ছিল উমাইয়াদের দখলে, তাই তাদের কাছে কা’বা শরীফের গুরুত্ব ছিল কম, বিশেষ করে শত্রুর অধিনে থাকা অবস্থায়তো কোন গুরুত্বই ছিল না। অন্যদিকে মক্কা অবরোধ শেষ হওয়ার পর ইবনে জুবায়ের প্রচুর সম্পদ ব্যয় মার্বেল পাথর ও স্বর্ন ব্যবহার করে করে কা’বা গৃহ পুনর্নির্মান করেন। আগের কা’বা শরীফটি শ্রেফ পাথর এবং কাঠের তৈরি ছিল বলে জানা যায়। ইবনে জুবায়ের নতুন কা’বা শরীফটিকে আগেরটির চাইতে ভিন্ন ভিত্তির উপরে নির্মান করেন, তার দাবি ছিল যে তিনি ইব্রাহিমের ভিত্তির উপরেই কা’বা শরীফটি নির্মান করেছেন যা বন্যার সময় নিশ্চিহ্ন হয়ে গিয়েছিল। ৬৮৫ সালে সিরিয়ায় খলিফার পদ গ্রহন করেন আবদুল মালেক ইবনে মারওয়ান। ৬৯১ সালে আবদুল মালেক জেরুজালেমে ধ্বংস হওয়া বায়তুল মুকাদ্দাসের স্থানটিতে গড়ে তোলেন তার সময়কার অন্যতম বিখ্যাত স্থাপত্য কীর্তি ‘ডোম অফ রক’ বা কাব্বাত আল সাখরা। এবং তার পরের বছরই তিনি তার সেনাপতি হাজ্জাজ বিন ইউসুফকে পাঠান মক্কা অবরোধ করার জন্যে। তার মেঞ্জিনিক কামান থেকে ছুরে দেয়া পাথরের গোলায় ধ্বসে পরে কা’বার দেয়ালগুলো। সর্বশেষ লড়াই হয়েছিল ঠিক কা’বার প্রাঙ্গনেই, যেখানে মদিনায় জন্ম নেয়া প্রথম মুসলিম শিশু আবদুল্লাহ ইবনে জুবায়ের যুদ্ধ করে নিহত হন। হাজ্জাজ বিন ইউসুফ নতুন যে কা’বা নির্মান করেন তাতে জুবায়েরের কা’বার আরম্বর ছিল না, আকাড়েও ছিল তা ছোট। তবে ইবনে খালদুনের মতে জুবায়েরের কা’বার কিছু অংশ এখনো টিকে আছে কারন নতুন নির্মান করা দেয়ালের সাথে পুরনো দেয়াল যুক্ত করায় মাঝখানের একটি ফাটল না কি খালদুনের আমলেও পরিস্কার বুঝা যেতো, এখন আর যায় কি না আমার ধারণা নাই।
ছবিঃ ডোম অফ রক 
এতোসব কথা বলা ইতিহাস ও রাজনীতি সচেতন হয়ে ওঠার চেষ্টা মাত্র। কেউ নতুন শহর নির্মান করতে পুরনো শহর ধ্বংস করে, কেউ নিজের রাজনৈতিক কর্তৃত্ব প্রচার করতে পুরনোর ধ্বংস, পুনর্নির্মান অথবা নতুন সৃষ্টির কাজে নামে। কেউ ধ্বংস করে কারন তেলের যুদ্ধে 'স্টাফ হ্যাপেন্স'। কেউ আবার একেবারেই মিডিয়া এটেনশনের জন্যে ধ্বংস করে, কিন্তু নতুন কিছুই সৃষ্টি করতে পারে না। আইসিস এই সর্বশেষ গোষ্ঠির অন্তর্গত, অধিকাংশ সন্ত্রাসবাদ বিশেষজ্ঞের ধারণা আইসিসের মতো সংগঠনগুলো মিডিয়া এটেনশন পাওয়ার জন্যেই বর্বর, নারকিয় ও মধ্যযুগিয় কর্মকান্ডগুলো চালায়। একদিন নিশ্চয় আইসিসের পতন হবে। সেদিন হয়তো নতুন ইরাকি জাতি পালমিরার স্থাপত্যকীর্তি ফিরিয়ে না আনতে পারলেও তার স্মৃতিতে আরো বড় কোন স্থাপত্য নির্মান করবে। যদিও সৃষ্টি করা ধ্বংস করার চাইতে অনেক কঠিন, তাও সেই দিনের অপেক্ষায় থাকলাম। 
পাশাপাশি যারা শ্রেফ ফেম সিকিং কিংবা পাবলিক এটেনশনের জন্যে পুরণো ধর্মগুলোকে ধ্বংস করার যুদ্ধে নেমেছেন তাদের উদ্দেশ্যে বলতে চাই ঐ নাম না জানা পিরামিডের বানি – নিশ্চয় ধ্বংস করা সৃষ্টি করার চাইতে অনেক সহজ। 
তথ্যসূত্রঃ
THE MUQADDIMAH by Abd Ar Rahman bin Muhammed ibn Khaldun (Translated by Franz Rosenthal)
THE QUR’AN IN ITS HISTORICAL CONTEXT Edited by Gabriel Said ReinoldsDestruction of Cultural Heritage. Global Policy ForumPrized Iraqi annals 'lost in blaze', BBC NEws.

