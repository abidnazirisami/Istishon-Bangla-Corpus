'ধর্মীয় অনুভুতি' এবং 'ইরতিদাদে'র সিলসিলা 



‘ধর্মীয় অনুভুতিতে আঘাত’ ও তার প্রতিক্রিয়া সাম্প্রতিক বাংলাদেশের সমাজ ও রাজনীতিতে একটি কেন্দ্রিয় বিষয়। ২০১৩ সালে যখন প্রথম ব্লগারদেরকে গ্রেফতার করা শুরু হলো তখনি বাংলাদেশ পুলিশের পক্ষ থেকে ধর্মীয় অনুভুতিকে বাক স্বাধীনতার সীমা হিসাবে হাজির করা হয়েছিল। পুলিশ ও সরকারের ভাষায় – ‘সকলের বাকস্বাধীনতা আছে, কিন্তু ধর্মীয় অনুভুতিতে আঘাত বাকস্বাধীনতা নয়’।ইসলামপন্থী সংগঠন হেফাজতে ইসলাম তথাকথিত ‘নাস্তিক ব্লগারদে’র বিচারের দাবিতে যে আন্দোলন গড়ে তুলেছিল, তথ্যপ্রযুক্তি আইনের ৫৭ ধারা ও তার প্রয়োগ সেই দাবির অনেকটাই পুরন করতে সক্ষম হয়েছে। যতোটুকু বাকি আছে তা পুরন করে দিচ্ছে আনসার আল ইসলাম, আল কায়েদা ভারতিয় উপমহাদেশের বাংলাদেশ শাখা। কিন্তু আন্দোলনকারী থেকে শুরু করে হত্যাকারীদের পরিচয়ের সাথে ইসলাম যুক্ত থাকলেও, বাংলাদেশে এখন ধর্মীয় অবমাননা অথবা ধর্মানুভুতিতে আঘাতের অভিযোগে যেসব গ্রেফতার ও শাস্তির ঘটনা ঘটছে তা একটি সেকুলার আইনের প্রয়োগ ঘটিয়ে হচ্ছে, ইসলামি আইনের নয়, এই বিষয়টি মাথায় রাখা দরকার। এই সেকুলার আইনটির সিলসিলাতেও আমরা ইসলাম পাবো না, পাবো এনলাইটেনমেন্ট। ৫৭ ধারা অনুসারে, “কোন ব্যক্তি যদি ইচ্ছাকৃতভাবে ওয়েবসাইটে বা অন্য কোন ইলেকট্রনিক বিন্যাসে এমন কিছু প্রকাশ বা সম্প্রচার করেন, যাহা ... ‘ধর্মীয় অনুভূতিতে’ আঘাত করে বা করিতে পারে” তাহলে তা সাত থেকে চৌদ্দ বছর কারাদন্ড ভোগ করার মতো অপরাধ হিসাবে গন্য হবে। ‘ধর্মীয় অনুভুতি’ বলতে কি বুঝানো হচ্ছে বা ‘ধর্মীয় অনুভুতিতে আঘাত’ কোনগুলি এই বিষয়ে কোন বিস্তারিত ব্যাখ্যা করা হয় নাই। ফলে এই আইনটির যথেচ্ছ অপব্যাবহারের বহু সুযোগ রয়েছে। বর্তমান বাংলাদেশে আইনটি মূলত সংখ্যালঘু ও ক্ষমতাহীনদের বিরুদ্ধে সংখ্যাগুরু ও ক্ষমতাবানদের নিপিড়নের একটি হাতিয়ার হিসাবেই ব্যবহৃত হচ্ছে। কিন্তু আইনের ধারা হিসাবে তথ্য প্রযুক্তি আইনের ৫৭ ধারাটি নতুন হলেও ধারণাগত দিক থেকে ‘ধর্মীয় অনুভুতিতে আঘাত’ বাংলাদেশের আইনে একটি পুরনো জিনিস। এই ধারণাটির উৎস ব্রিটিশ উপনিবেশের অধিনে থাকাকালিন সময়ে জারি হওয়া ১৮৬০ সালের পেনাল কোড। দেড়শ বছরের বেশি আগের এই প্যানাল কোড ‘ধর্মীয় অনুভুতি’র অস্তিত্ব ঘোষনা করেছে এবং তাতে ‘আঘাত’কে একটি অপরাধ হিসাবে বিবেচনা করেছে। এই প্যানল কোডের ২৯৫ ধারা অনুযায়ি এই ধরণের অপরাধের জন্যে সাজা হলো সর্বোচ্চ দুই বছরের কারাদন্ড অথবা জরিমানা অথবা দুইটাই।১
এই পেনাল কোডটির কাজ শুরু হয়েছিল বিখ্যাত ব্রিটিশ রাজনীতিবিদ থমাস ম্যাকলের তত্ত্বাবধানে, যিনি লর্ড ম্যাকলে নামে আমাদের কাছে অধিক পরিচিত। তিনি ভারতবর্ষে পাশ্চাত্যের আধুনিক আইনের প্রবর্তক হওয়া ছাড়াও ইংরেজি শিক্ষা ব্যবস্থা প্রনয়ন ও ইংরেজি শিক্ষায় শিক্ষিত বাঙালি মধ্যবিত্তের স্বপ্নদ্রষ্টা এবং কারিগরও বটে। ১৮৩৭ সালে প্রথম লর্ড ম্যাকলে কোডটির ড্রাফট লেখেন। উপনিবেশকের অনুভুতিবাদ (sentimentalism) এবং স্বাধীনতা ব্যবসা (liberalism) একাকার হয়ে উপনিবেশের আইন ব্যবস্থায় ‘ধর্মীয় অনুভুতি’ নামক ধারণাটির আবির্ভাব ঘটেছে। এতে জ্ঞান ও আইনের যে নতুন ডিসকোর্স তৈরি হয়, তাতে উপনিবেশিত জনগণের পক্ষে ধর্মীয় অনুভুতির নামে দাবি দাওয়া তোলা ও ক্ষমতা চর্চার একটা রাস্তা তৈরি হয়।২ এখানে উল্লেখ রাখা দরকার যে, ইউরোপিয় এনলাইটেনমেন্টের কোল থেকে র‍্যাশনালিজমের পাশাপাশি সেন্টিমেন্টালিজমেরও জন্ম হয়েছিল, বিশেষ করে এনলাইটেনমেন্টের যুগের ইংরেজি ভাষাভাষি চিন্তা জগতে সেন্টিমেন্টালিজমের প্রভাব ছিল। দার্শনিক দিক থেকে সেন্টিমেন্টালিজমকে মোটা দাগে বলা যায় নৈতিকতা ও আইনের উৎস হিসাবে অনুভুতিকে প্রধান অথবা অন্ততপক্ষে গুরুত্বপূর্ণ গন্য করা। এই ধরণের দার্শনিক চিন্তায় নেতৃত্ব দিয়েছেন ডেভিড হিউম ও এডাম স্মিথের মতো এনলাইটেনমেন্টের দার্শনিকরা। আঠারো শতকের ইংরেজি সাহিত্যেও সেন্টিমেন্টালিজমের প্রভাব ছিল প্রবল। উনিশ শতকের ব্রিটিশ ভারতের প্যানাল কোডে ‘ধর্মিয় অনুভুতি’ ধারণার আবির্ভাব ব্রিটিশ সেন্টিমেন্টালিজমেরই ফসল। বিগত দেড়শ বছরে বাঙালি মুসলমান ‘ব্রিটিশ সেন্টামেন্টালিজম’কে শুধু ভালোভাবে আয়ত্বই করে নাই, বরং এই একবিংশ শতকে তাকে সম্পূর্ণ নতুন মাত্রায় তুলে ধরতে সক্ষম হয়েছে। ধর্মীয় অনুভুতিশীলতা আর ৫৭ ধারার মাধ্যমে তার ব্যবহার বর্তমান বাংলাদেশে জ্ঞান ও আইনের যে ডিসকোর্স প্রতিষ্ঠিত হয়েছে তার মধ্যে ইসলামিস্টরাও নিজেদের রাজনীতির সার্থকতা খুঁজে পাচ্ছে। এমনকি ‘অনুভুতি হেফাজত’ ও ‘ইসলাম হেফাজত’ এখন সমার্থক হয়ে উঠেছে। বাংলাদেশের বর্তমান ইসলামপন্থী রাজনীতির মূল ট্রেন্ডকে তাই ‘সেন্টিমেন্টালিস্ট ইসলামিজম’ বললে খুব ভুল বলা হবে না। কিন্তু তাই বলে সেকুলার ট্রেন্ডকেও খুব আলাদা কিছু মনে করার কারন নাই। আমাদের মনে রাখতে হবে যে বাংলাদেশে সাম্প্রতিক সময়ে ঘটা সবচাইতে বড় সেকুলার আন্দোলনটি পাবলিক সেন্টিমেন্টকে শুধু আইনের উৎস হিসাবে ঊর্ধে তুলেই ধরে নাই বরং পাবলিক সেন্টিমেন্টের মাধ্যমে আইন পরিবর্তন করতেও সক্ষম হয়েছে। 
তবে ঔপনিবেশিক ব্রিটিশ মানসে ধর্মীয় অনুভুতি রক্ষার এই প্রচেষ্টা ধর্মীয় স্বাধীনতা রক্ষার একটি প্রচেষ্টাও ছিল বটে। ১৮৬০ সালের পেনাল কোডটির অন্যতম অনুপ্রেরণা ছিল নেপোলিয়নিক কোড, যা ফরাসি সম্রাট নেপোলিয়নের আমলে প্রবর্তিত হয়েছিল এবং ফরাসি বিপ্লবের ‘ধর্মীয় স্বাধীনতা’র চেতনা ধারণের দাবিদার ছিল। ইংল্যান্ডে ‘ইংলিশ সাধারণ আইন’ থেকে অপরাধ হিসাবে ব্লাসফেমির বিলুপ্তি হয়েছে খুব বেশি দিন হয় নাই, মাত্র ২০০৮ সালে। তবে এই ব্লাসফেমি আইন ঊৎসগতভাবে শুধুমাত্র ইংল্যান্ডের রাষ্ট্রিয় চার্চ (প্রটেস্টান্ট), অর্থাৎ রাষ্ট্রধর্মের অবমাননাকেই ব্লাসফেমি হিসাবে গন্য করতো। ম্যাকলে যেসময় ভারতের প্যানাল কোড লিখছেন তারা কাছাকাছি সময়েই (১৮৩৮ সালে) প্রথমবারের মতো ক্যাথলিক চার্চের অবমাননাকেও অর্থাৎ গোটা খ্রিস্টান ধর্মের অবমাননাকেই ব্লাসফেমি হিসাবে গন্য করা হয়েছিল।৩ সেই তুলনায় ভারতবর্ষের পেনাল কোড ধর্মীয় স্বাধীনতার স্বীকৃতির দিক থেকে অনেক এগিয়ে ছিল বলা যায়, যেহেতু তা সকল সম্প্রদায়ের মানুষের ধর্মীয় অনুভুতির স্বীকৃতি দিয়েছিল, কোন একক ধর্ম সম্প্রদায়ের মানুষের নয়। বিংশ শতকে এসে ইংল্যান্ডে ব্লাসফেমি আইনের প্রয়োগ খুবি অনিয়মিত ঘটনায় পরিণত হওয়ায় এই আইনের ধর্মীয় সীমাবদ্ধতা নিয়া বিতর্ক হওয়ার সুযোগ তেমন ছিল না। তবে সত্তরের দশকে সারা জাগানো ‘গে নিউজ’ মামলার কারনে এই আলোচনাটি আবার সামনে চলে এসেছিল। গে নিউজ পত্রিকাটি একটি কবিতা ছাপিয়েছিল যাতে ঈসার সাথে বিভিন্ন ব্যক্তির সমকামী যৌন সম্পর্কের বর্ণনা ছিল। এই কবিতাটির কারনে পত্রিকাটির বিরুদ্ধে ব্লাসফেমির অভিযোগে মামলা হয়েছিল। মামলা করেছিলেন বিখ্যাত ইংলিশ একটিভিস্ট মেরি হোয়াইটহাউজ। অভিযোগ প্রমানিত হওয়ায় পত্রিকাটিকে এক হাজার পাউন্ড ও প্রকাশক ডেনিস লেমনকে পাঁচশ পাউন্ড জরিমানা করা হয়। হাউজ অফ লর্ডসে হওয়া হেয়ারিং-এ লর্ড স্কারম্যান যে রায়টি দিয়েছিলেন তা এখানে বিশেষভাবে উল্লেখযোগ্য। স্কারম্যান তার রায়ে লর্ড ম্যাকলের নাম স্মরণ করেছিলেন এবং ভারতবর্ষের সকল ধর্মের মানুষের ধর্মীয় স্বাধীনতা রক্ষায় তিনি অবদান রেখেছেন বলে দাবি করেছেন। স্কারম্যানের বক্তব্য ছিল যে উনবিংশ শতকের ভারতবর্ষের সমাজ ছিল একটি বহু জাতি অধ্যুষিত সমাজ (pluralist society)। যেহেতু বিংশ শতকের শেষভাবে এসে ইংল্যান্ডও একটি বহু জাতি অধ্যুষিত সমাজে পরিণত হয়েছে তাই ইংল্যান্ডেও ব্লাসফেমি আইনটিকে বিস্তৃত করে সকল ধর্মের অবমাননাকেই গুরুত্ব দেয়া উচিত।৪ মোট কথা ব্লাসফেমি ও ধর্মীয় অনুভুতিতে আঘাতের ধারণার একটি আধুনিক ইতিহাস আছে, এই বিষয়টি স্মরণ রাখতে হবে।
ঐতিহাসিকভাবে ইসলামি আইন কখনোই মানুষের ‘ধর্মীয় অনুভুতি’ রক্ষার দায় নেয় নাই। ‘ধর্মীয় অনুভুতি’ অথবা তাতে আঘাতের ধারণা ইসলামি আইনের মধ্যে নাই। ক্লাসিকাল ইসলামি আইনে ব্লাসফেমিকে আলাদা অপরাধ হিসাবে বিবেচনা না করে এপোস্টেসির অন্তর্ভুক্ত বলেই গন্য করা হতো। ব্লাসফেমিকে ইরতিদাদ অর্থাৎ এপোস্টেসির অন্তর্ভুক্ত অপরাধ বিবেচনা করার এই ঐতিহ্য হানাফি সুন্নি আইনে টিকে আছে। হেফাজতে ইসলামের আমির আল্লামা শফিও ‘নাস্তিকরা তোমরা মুরতাদ হয়ে গেছো’ বলে ঘোষনা দিয়ে সরাসরি ইরিতিদাদের অভিযোগ এনেছিলেন। উল্লেখ করা দরকার যে নাস্তিকতা বা অবিশ্বাস ইসলামী আইনে শাস্তিযোগ্য অপরাধ নয়,কোরান শরিফে অবিশ্বাসের জন্যে কোন ইহজাগতিক শাস্তির বিধান দেয়া নাই।৫ প্রাচীন কাল থেকে এখন পর্যন্ত যে সমস্ত মুসলিম পন্ডিতরা এপোস্টেসিকে মৃত্যুদন্ডের উপযুক্ত হুদুদ অপরাধ বিবেচনা করেন নাই তারা মূলত কোরান শরিফে শাস্তির বিধান না থাকার কারনেই এই সিদ্ধান্ত নিয়েছেন।৬ ক্লাসিকাল ইসলামের যুগেও দেখা যায় যে মুরতাদ হওয়াকে মূলত একটি রাজনৈতিক অপরাধ হিসাবেই গন্য করা হয়েছে, যা বিদ্রোহ, বেইমানী বা বিশ্বাসঘাতকতার সমার্থক, বিশ্বাসহীনতার নয়। ইরিতিদাদের জন্যে শাস্তির কারন ছিল এর সামাজিক ও রাজনৈতিক প্রভাবের কারনে, ‘অবিশ্বাস’ কিংবা ‘ভ্রান্ত বিশ্বাসে’র কারনে নয়। তালাল আসাদ আরবি ইমান শব্দটির ইংরেজি অনুবাদ ‘বিলিফ’ করার চাইতে ‘ফেইথ’ করাটা অধিক সঠিক মনে করেন।৭ মুরতাদ হওয়া মানে তাই অবিশ্বাসী বা ননবিলিভার হওয়া নয়, বরং আনফেইথফুল হওয়া। বাঙলায় যাকে বিশ্বাসহীনতা নয়, বরং বিশ্বাসঘাতকতা বা বেইমানী বলা যেতে পারে। ফলে ইসলামী ঐতিহ্যে মুরতাদ হওয়া মানে হচ্ছে প্রতিষ্ঠিত সামাজিক সম্পর্কের সাথে বিশ্বাসঘাতকতা করা। যে সামাজিক চুক্তির উপরে আইনের শাসন প্রতিষ্ঠিত তার সাথে বেইমানী করা। ‘ইতিকাদ’ হলো আরেকটি আরবি শব্দ যা মূলত বিলিফ বা বিশ্বাস অর্থে ব্যবহার করা হয়। ইতিকাদ শব্দটির ধাতু হচ্ছে আ কা দা। এই ধাতুর আরেকটি শব্দ হচ্ছে ‘আকদ’, যার অর্থ হলো – ‘চুক্তি’। শব্দটি মুসলিম বিবাহের চুক্তি বুঝাতে বাঙলা ভাষায়ও বহুল ব্যবহৃত। ক্লাসিকাল শরিয়তের অবস্থান হচ্ছে যে ব্যক্তিগত বিশ্বাস একান্তই ব্যক্তি ও আল্লাহর মধ্যকার একান্ত বিষয় (বায়নাহু ওয়া বায়না রাব্বিহ)। ব্যক্তিগত অবিশ্বাস তাই ইরতিদাদের পর্যায়ে পরে না, যদি না কেউ পাবলিক স্পিচ, লেখালেখি, ছবি ইত্যাদির মাধ্যমে অবিশ্বাস বা অন্য কোন বিশ্বাস প্রচার করে সামাজিক ও রাজনৈতিক সম্পর্কের বিরুদ্ধে বিদ্রোহ করে।৮
প্রথম খলিফা আবু বকরের আমলে সংগঠিত ‘রিদ্দার যুদ্ধে’ (war on apostasy) ছিল মূলত একটি রাজনৈতিক যুদ্ধ, পরবর্তিতে যার ধর্মিয় ব্যাখ্যা দাড় করানো হয়েছে। নবীর মৃত্যুর পর মক্কার কুরাইশদের একাংশ বাদে প্রায় সবাই স্বাধীনভাবে নিজেদের রাজনৈতিক নেতা নির্বাচনের চেষ্টা করেছিলেন। এমনকি খোদ মদিনার আনসাররাও নিজেদের জন্যে আলাদা নেতা নির্বাচনের চেষ্টা করেছিলেন। এই প্রচেষ্টা অস্বাভাবিক ছিল না। মুহাম্মদের মৃত্যুর পর যেহেতু তার কোন জীবিত পুত্র ছিল না এবং যেহেতু কোন রাজনৈতিক উত্তরাধিকারিও তিনি নির্বাচন করে দিয়ে যান নাই, ফলে তার সাথে করা রাজনৈতিক আনুগত্য বা অন্য কোন ধরণের মৈত্রি চুক্তির বৈধতাও শেষ হয়ে গিয়েছিল বলে দাবি ছিল মুহাম্মদের সাথে নানারকম চুক্তিবুদ্ধ বিভিন্ন গোত্রগুলোর। আবু বকর মক্কার সমর্থনে মদিনায় নিজের শাসন প্রতিষ্ঠা করতে সক্ষম হলেও তাকে যুদ্ধ করেই বাকিদের আনুগত্য আদায় করতে হয়েছে। আবু বকরের আমলে ‘মদিনার খেলাফতের প্রতি রাজনৈতিক আনুগত্য’ আর ‘ইসলাম’ শব্দটিকে সমার্থক না ধরলে তার শাসনের প্রতি আনুগত্যহীনতাকে, অর্থাৎ ‘রিদ্দা’ বা ‘ইরতিদাদ’কে ‘ইসলাম ত্যাগ’ হিসাবে ব্যাখ্যা করা কঠিন। তবে বহুক্ষেত্রেই আবু বকর এমন অনেক গোত্র এবং শহরকেও রাজনৈতিকভাবে পরাভুত করেছেন যারা মুহাম্মদের সাথে শুধুমাত্র মৈত্রি চুক্তিতে আবদ্ধ ছিল। প্রকৃতপক্ষে মুহাম্মদ সমস্ত আরবদেরকে মদিনার রাজনৈতিক শাসনের অনুগত করে যান নাই। এই কাজটি করেছেন আবু বকর ৬৩২ থেকে ৬৩৩ সালে একের পর এক আক্রমনাত্বক যুদ্ধ সংগঠিত করে। এই যুদ্ধগুলিই ইতিহাসে রিদ্দার যুদ্ধ নামে পরিচিত হয়ে আছে।৯ প্রকৃতপক্ষে যুদ্ধটি ছিল প্রাচীন আরবদের এক ধরণের কেন্দ্র শাসিত জাতীয় রাজ্য প্রতিষ্ঠার যুদ্ধ। প্রায় সব জাতিরই রাজ্য অথবা রাষ্ট্র প্রতিষ্ঠার যুদ্ধে ‘বিশ্বাসঘাতকতা’র কাহিনী থাকে। আরবদের কাহিনীতে তা এতোই শক্তিশালী যে যুদ্ধের নামই হয়ে গেছে বিশ্বাসঘাতকতার যুদ্ধ। আর পরবর্তি যুগে তা অনেকের কাছেই হয়ে গেছে বিশ্বাসহীনতার যুদ্ধের সমার্থক। ( এই লেখাটি "'ধর্মীয় অনুভুতি'র সিলসিলা এবং ইসলাম ও ইউরোপের ‘পাবলিক-প্রাইভেটে’র তুলনামূলক আলোচনা" নামক একটি বড় লেখার অংশ বিশেষ। মূল লেখাটির ছাপানো ও অনলাইন কপি অচিরেই প্রকাশ করা হবে। এই লেখাটিকে মূল লেখাটির একটি বিজ্ঞাপন বিবেচনা করা যেতে পারে)
তথ্যসূত্রঃ
১। CHAPTER XV. OF OFFENCES RELATING TO RELIGION. THE PENAL CODE, 1860 (ACT NO. XLV OF 1860). oecd.org.
২। Sadia Abbas.(2014).At Freedom's Limit: Islam and the Postcolonial Predicament. Fordham University Press.p.115.
৩। In Gathercoles Case, for instance, it was noted that a person could lawfully attack any sect of the Christian Religion (save the established religion of the country)' because the Church of England alone is 'the form established by law, and is therefore a part of the constitution of the country'. However, the judgment continued to state that any general attack on Christianity is the subject of criminal prosecution, because Christianity is the established religion of the country'. Russell Sandberg and Norman Doe.(2008). The Strange Death of Blasphemy. The Modern Law Review, Vol. 71, No. 6 (Nov., 2008), p.972.
৪। Qudsia Mirza.(2003). SACRED AND SECULAR BLASPHEMIES. Griffith Law Review.Volume 12, Issue 2.P.352.
৫। Talal Asad.(2008).Reflections on Blasphemy and Secular Criticism. In Religion: Beyond a Concept, Hent de Vries, editor, Fordham University Press.p.23.
৬। Mohammad Hashim Kamali.(1998). Punishment in Islamic Law: A Critique of the Hudud Bill of Kelantan, Malaysia. Arab Law Quarterly, Vol. 13, No. 3.p.214.
৭। Talal Asad.(2013).Free speech Blasphemy and Secular Criticism.Is Critique Secular? Blasphemy, Injury and Free Speech.Talal Asad, Wendy Brown,Judith Butler, Saba Mahmood. Fordham University Press. p.42
৮। Talal Asad.(2008).Reflections on Blasphemy and Secular Criticism. In Religion: Beyond a Concept, Hent de Vries, editor, Fordham University Press.pp.22-23.
৯। Aziz AL-AZMEH.(2014).THE EMERGENCE OF ISLAM IN LATE ANTIQUITY; Allah and his People. Cambridge University Press.p381-393

