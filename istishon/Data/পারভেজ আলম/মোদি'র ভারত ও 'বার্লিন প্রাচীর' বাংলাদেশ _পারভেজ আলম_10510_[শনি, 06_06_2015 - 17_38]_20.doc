মোদি'র ভারত ও 'বার্লিন প্রাচীর' বাংলাদেশ 



সুলতান গিয়াসউদ্দিন মাহমুদ শাহ (শাসনকালঃ ১৫৩৩-১৫৩৮) বাঙলার সর্বশেষ স্বাধীন সুলতান ছিলেন। এরপর বাঙলায় আফগান ও মুঘোল শাসনের যুগ। বাঙলার শাসকদের মধ্যে সর্বপ্রথম তার আমলেই ইউরোপিয় ঔপনিবেশিক শক্তি এদেশে প্রভাব বিস্তার করতে সক্ষম হয়েছিল। নিজ শত্রুদের বিরুদ্ধে রাজনৈতিক ক্ষমতা সংহত করতে তিনি নির্ভর করছিলেন পর্তুগিজদের উপর, আর এই দুর্বলতার সুযোগ নিয়ে পর্তুগিজরা বাঙলায় প্রথম কুঠি স্থাপন করেছিল। গিয়াসউদ্দিনের প্রধান শত্রু ছিলেন বিহারের শাসক শের শাহ। শের শাহ যখন বাহিনী পাঠিয়ে বাঙলার রাজধানী গৌড় দখল করে নিলেন তখন পর্তুগিজরা তাকে রক্ষা করতে পারে নাই। রাজধানী থেকে পালিয়ে গিয়াসউদ্দিন জীবন বাঁচিয়ে ছিলেন। 
এই ঘটনা ভারতের মুঘোল সম্রাট হুমায়ুনের নজর এড়ায় নাই। শের শাহের উত্থান তিনি বরদাস্ত করতে প্রস্তুত ছিলেন না। তবে তার আসল নজর ছিল বাঙলার মসনদের দিকে। হুমায়ুনের পিতা মুঘোল সম্রাট বাবুর ভারতে মুঘোল সাম্রাজ্য প্রতিষ্ঠা করেছিলেন। বাবুরের আমলে বাঙলার সুলতান ছিলেন নাসিরুদ্দিন নুসরাত শাহ। নুসরাত শাহ বাবুরের শত্রু কয়েকজন আফগান নেতাকে বাঙলায় আশ্রয় দিয়েছেন এই অজুহাতে বাবুর বাঙলায় হামলা চালিয়েছিল। মুঘোল ও বাঙলার বাহিনীর সম্মুখ যুদ্ধও হয়েছিল, কিন্তু শেষ পর্যন্ত নুসরাত শাহ-এর সাথে বাবুর সন্ধি চুক্তি করেন। ফলে বাঙলা থেকে যায় মুঘোল সাম্রাজ্যের বাইরে। একজন সম্ভাব্য ভবিষ্যত প্রতিদ্বন্দী শের শাহ’কে শায়েস্তা করার পাশাপাশি বাঙলা অধিনস্ত করার উদ্দেশ্যে হুমায়ুন এক বিশাল সেনাবাহিনী নিয়ে বাঙলার উদ্দেশ্যে যাত্রা করেন। মাঝপথে ক্ষমতাচ্যুত সুলতান গিয়াসউদ্দীন সম্রাট হুমায়ুনের সাথে দেখা করেন। তিনি জানান শের শাহ রাজধানী দখল করে নিলেও বাঙলার বাকি অংশের বৈধ শাসক তিনি। তিনি হুমায়ুনকে সম্রাট মেনে নিয়ে আর্জি করলেন শের শাহর হাত থেকে বাঙলার মসনদ তাকে ফিরিয়ে দিতে, যাতে তিনি হুমায়ুনের দাসানুদাস হিসাবে বাঙলা শাসন করতে পারেন। কিন্তু হুমায়ুন তো গিয়াসউদ্দীনকে মসনদে বসানোর জন্যে বাঙলায় আসেন নাই, নিজেই বাঙলা দখল করতে এসেছিলেন। হুমায়ুনের বিশাল বাহিনীর সাথে যুদ্ধে টিকতে পারবেন না বুঝতে পেরে শের শাহ বিনা যুদ্ধে গৌড় ছেড়ে দেন। গৌড় ত্যাগের পূর্বেই শের শাহের পুত্র তার হাতে বন্দী গিয়াসউদ্দীনের দুই পুত্রকে হত্যা করে। গিয়াসউদ্দীন মাহমুদ শাহ মৃত্যুবরণ করেন হুমায়ুনের ক্যাম্পে। 
বাঙলা জয় করার আনন্দে হুমায়ুন কিছুদিনের জন্যে রাজনীতি বিস্মৃত হয়েছিলেন। গৌড়ে বসে আমোদ প্রোমোদ করেই তিনি নয়টি মাস কাটিয়ে দিয়েছিলেন। এক মাস না কি তিনি হেরেম ছেড়েই বের হন নাই। গৌড়ের নাম পরিবর্তন করে তিনি রেখেছিলেন ‘জান্নাতাবাদ’। আর হুমায়ুন যেই সময়ে আমোদ প্রোমদে মত্ত ছিলেন, শের শাহ তখন নিজের শক্তি বৃদ্ধি করে গেছেন। হুমায়ুন যখন শের শাহের পুনরুত্থানের খবর পেলেন ততোদিনে অনেক দেরী হয়ে গেছে। শের শাহের কাছে একের পর এক যুদ্ধে পরাজিত হয়ে হুমায়ুন শেষ পর্যন্ত ভারত ত্যাগ করে ইরানের সম্রাটের কাছে রাজনৈতিক আশ্রয় নিতে বাধ্য হন। শের শাহ তখন নিজেই ভারতের সম্রাট হয়ে বসেন। অবশ্য হুমায়ুন পরে ভারতে ফিরেছিলেন এবং সম্রাট আকবর বাঙলায় মুঘোল শাসন প্রতিষ্ঠা করেছিলেন। 
ভারতের বর্তমান অধিপতী নরেন্দ্র মোদি বাংলাদেশে এসেছেন। বাংলাদেশের সাবেক প্রধানমন্ত্রী খালেদা জিয়া অনেক দেন দরবার করে তার সাথে দেখা করার সুযোগ পেয়েছেন। কিন্তু কি বলবেন তিনি মোদিকে? তিনি কি বলবেন যে শেখ হাসিনা ও আওয়ামী লীগ জোর করে ক্ষমতা দখল করে রাখা অবৈধ শাসক এবং নির্বাচন হলে বাঙলার মানুষের ভোটে তিনিই বৈধ শাসক হবেন? তিনি কি বলবেন যে আওয়ামী লীগ শুধু রাজধানী ঢাকার নিয়ন্ত্রন করতে সক্ষম, তাদের আন্দোলনের সময় দেশের বাকি অংশ বিএনপির দখলে ছিল, সুতরাং রাজধানী বাদে বাকি দেশ বিএনপির নিয়ন্ত্রনে? তিনি কি তার দুই পুত্রদের দূর্দশার কথা বলবেন, যাদের একজন বিদেশে মারা গেছেন, আরেকজন দেশে ফিরতে পারেন না? তিনি কি মোদিকে বলবেন, “ক্ষমতায় যেতে পারলে আপনার দাসানুদাস হয়ে বাঙলা শাসন করবো?” বলতেও পারেন। গত কয়দিনে বিএনপি যেহেতু বলে আসছে যে, তারা অতীতে কোনদিন ভারত বিরোধী রাজনীতি করে নাই, বর্তমানেও করে না এবং ভবিষ্যতেও করবে না। যদিও ভারত বিরোধীতাই তাদের রাজনীতির অন্যতম প্রধান শক্তি ছিল এবং ভারতের শত্রুদের তারা বাংলাদেশে আশ্রয়ও দিয়েছিল। সুতরাং বলতে আর কিছু বাকি নাই। কিন্তু এসব বলেই লাভ কি হবে? হুমায়ুনের কাছে গিয়াসউদ্দীন মাহমুদ শাহের আর্জির মতোই মোদির কাছে খালেদা জিয়ার দেন দরবার তার পক্ষে কোন ফলাফল বয়ে আনবে বলে মনে হয় না। মোদিতো শেখ হাসিনাকে সরিয়ে খালেদা জিয়াকে ক্ষমতায় আনতে বাংলাদেশে আসেন নাই। শেখ হাসিনা মোদির রাজনৈতিক প্রতিদ্বন্দী নন, শেখ হাসিনা কোনদিন মোদিকে দিল্লী থেকে হটিয়ে দিয়ে ভারত ছাড়া করতে পারবেন না। মোদি যে উদ্দেশ্য নিয়ে ঢাকায় এসেছেন তা পুরণ করার জন্যে শেখ হাসিনাকে তার ক্ষমতাচ্যুত অথবা দেশছাড়া করারও দরকার পরবে না। বরং শেখ হাসিনার নেতৃত্বাধীন সরকার একটি অগণতান্ত্রিক সরকার হওয়ায় দর কষাকষির ক্ষেত্রে মোদি বাড়তি সুবিধা পাবেন। শেখ হাসিনার দরকার আন্তর্জাতিক বৈধতা। কংগ্রেস নেতৃত্বাধীন ভারত সেই বৈধতা দেয়ার ক্ষেত্রে সবচাইতে প্রত্যক্ষ ভুমিকা পালন করেছে। বিজেপি নেতৃত্বাধীন ভারতও তাতে পিছিয়ে থাকলো না। শেখ হাসিনা ও আওয়ামী লীগের জন্যে এটা খুবি গুরুত্বপূর্ণ অর্জন। কিন্তু বাংলাদেশের অর্জন কি? 
বাংলাদেশ চায় তিস্তা নদীতে পানি। কিন্তু এই বিষয়ে মোদির সফরে কোন সুরাহা হলো না। এই সফরে বাংলাদেশের নগদ অর্জন ১৭ হাজার ১৬০ একর জমির ছিটমহলের উপর বাংলাদেশের অধিকার। ভারতের অর্জন ৭ হাজার ১১০ একর। বাংলাদেশ যেহেতু ভারতের চাইতে ১০ হাজার একর বেশি জমি পেয়েছে তাই আওয়ামী লীগ সরকার ও তার সমর্থক গোষ্ঠি একে বাংলাদেশের বিজয় বলেও প্রচার চালাতে পারেন। কোন সন্দেহ নাই যে ৪১ বছর পর হলেও ভারত-বাংলাদেশের মধ্যকার ছিটমহল সমস্যার সমাধান হলো, বাংলাদেশেরও কিছু জমি লাভ হলো। কিন্তু মোদি কি বাংলাদেশকে দশ হাজার একর জমি উপহার দিতে এসেছেন? মোদির ভাষায় বলতে গেলে তিনি এসেছেন বার্লিন প্রাচির ভাঙতে। কয়েকদিন আগে তিস্তার পানি বন্টন ইস্যুর কোন সুরাহা বাংলাদেশ সফরে হচ্ছে কি না সাংবাদিকদের এমন প্রশ্নের জবাবে মোদি পালটা প্রশ্ন ছুড়েছিলেন, সীমান্ত চুক্তির মতো এতো বড় একটা ঘটনা ঘটতে যাচ্ছে এই বিষয়ে কারো কোন আগ্রহ নাই কেনো? মোদি এই সময় মন্তব্য করেন যে বাংলাদেশের সাথে এই সীমান্ত চুক্তি বার্লিন প্রাচির ভেঙে ফেলার মতো একটি ঐতিহাসিক ঘটনা। ছিটমহলবাসীদের কথা বিবেচনা করলে, মানবিক দিক বিবেচনা করলে এটা বড় ঘটনা সন্দেহ নাই। কিন্তু বার্লিনের প্রাচির ভাঙার উপমা? মোদি বাড়িয়ে বলেছেন সন্দেহ নাই, কিন্তু এই বাড়িয়ে বলার মাঝে এই সফর কেন্দ্র করে মোদির অন্তরের বাসনাও প্রকাশ পায়। মোদি যে ভারতের স্বপ্ন দেখেন বাংলাদেশ তো সে ভারতের জন্যে বার্লিনের প্রাচিরই বটে। উত্তর-পূর্ব ভারতের রাজ্যগুলো ভারতের বাকি অংশের সাথে প্রায় বিচ্ছিন্ন, কারণ মাঝখানে দেয়ালের মতো হাজির বাংলাদেশ। বিচ্ছিন্নতাবাদের সমস্যা জর্জরিত এসব রাজ্যের সাথে ভারতের স্থলপথে যোগাযোগের একমাত্র মাধ্যম বাংলাদেশের মাথার উপর দিয়ে চিকন শিলিগুরি করিডোর। উত্তর-পূর্ব ভারতের সাথে এই ভৌগলিক বিচ্ছিন্নতা দিল্লীর শাসক তথা তাদের পেছনকার একচেটিয়া পুজির ধারক ও বাহকদের স্বপ্ন ও পরিকল্পনা বাস্তবায়নের পথে বিরাট বাধা। ভারতের তাই বাংলাদেশের উপর দিয়ে করিডোর দরকার, ট্রানজিট দরকার, বিদ্যুৎ ও জ্বালানী সম্পদের ক্ষেত্রে ভারতের দুই অংশের মধ্যে কানেক্টিভিটি দরকার। এই উদ্দেশ্য পুরণের একটি গুরুত্বপূর্ণ ধাপ অতিক্রম করতেই মোদি ঢাকায় এসেছেন। ইতিমধ্যে ভারত ও বাংলাদেশের মধ্যে ২২টি চুক্তি সাক্ষরিত হয়েছে। এসব চুক্তির বিস্তারিত আমরা এখনো জানি না। কিন্তু বিবিসির একটি খবরে বেশ পরিস্কার ভাষাতেই বলা হয়েছে - এই চুক্তি গুরুত্বপূর্ণ কারণ ভারতকে সড়ক পথে ট্রানজিট দেয়ার জন্যে এটা বাংলাদেশের প্রথম পদক্ষেপ, যা ভারতের দীর্ঘদিনের দাবি। ভারত আশা করে এর মাধ্যমে উত্তর পূর্বের রাজ্যগুলোর সাথে তাদের যোগাযোগ বৃদ্ধি পাবে। (The agreement is significant because it is the first step by Bangladesh to allow road transit to India, a long-running Indian demand which it hopes will eventually enable it to have better access to its north-eastern states.) 
একটি স্বাধীন সার্বভৌম দেশ আরেকটি স্বাধীন সার্বভৌম দেশকে ট্রানজিট কিংবা করিডোর দিতেই পারে, তবে এই ধরণের সুবিধা কখনোই একপাক্ষিক হয় না। একপাক্ষিকভাবে তা করাও সম্ভব না। মোদির সফরের পর কি বাংলাদেশের সীমান্ত জুড়ে তৈরি করা ভারতিয় কাটাতারের বেড়া উঠে যাবে? ভারতকে ট্রানজিট দিলে কি বাংলাদেশও ভারতের উপর দিয়ে কোন ট্রানজিট পাবে?
প্রশ্নের তো শেষ নাই। কিন্তু প্রশ্ন তুলবে কে? দেখা যাচ্ছে প্রশ্ন তোলার মতো, কিংবা দাবি তোলার মতো খুব বেশি রাজনৈতিক শক্তি আর বাংলাদেশে অবশিষ্ট নাই। ভারত বাংলদেশকে দখল করে ফেলবে এই জুজু তুলে যারা ভারত বিরোধী রাজনীতির নামে এতোদিন হাডুডূ খেলেছেন, অপরিনামদর্শী কাজ কর্ম করেছেন, তারা এখন মোদিক খুশি করে ক্ষমতায় ফেরার স্বপ্ন দেখছেন। হাতে গোনা কিছু বামপন্থী ছাত্র সংগঠন ও কিছু নেতা কর্মী বাদে মোদির আগমনহেতু ন্যায্য কিছু প্রশ্ন ও দাবিদাওয়া নিয়ে কাউকে মাঠে নামতেও দেখা যাচ্ছে না। যারা প্রতিবাদ করতে নেমেছেন, পুলিশ তাদেরকে তরিৎ গ্রেফতার করতেও কার্পন্য করে নাই। গত সাতশ বছরের ইতিহাসে বাঙলায় দিল্লী বিরোধী রাজনীতি আর কখনো এতোটা দুর্বল ছিল কি না তা নিয়া তর্ক করা যেতে পারে। 
তাহলে কি ভারত দেশটাকে নিয়েই গেলো? বাংলাদেশের কিছু তথাকথিত ভারতবিরোধী দল এই ধরণের প্রশ্ন অনেকদিন ধরেই তুলে আসছে। বাস্তবতা হলো ভারত কখনোই বাংলাদেশকে নিতে আগ্রহি নয়। বাদশাহ হুমায়ুন বাঙলা নিজের অধিনস্ত করতে গিয়ে যেই বিপদে পড়েছিলেন বর্তমান দিল্লীর শাসকরা বাংলাদেশকে দখল করে নিলে তার চাইতেও বড় বিপদে পড়বেন। এমন কি ইউরোপিয়ান ইউনিয়নের মতো কোন মডেলের মধ্য দিয়ে বাংলাদেশ ও ভারতের মধ্যে কোন মৈত্রিতেও তারা আগ্রহী হবে না যার মাধ্যমে উভয় দেশের মানুষের সমান স্বার্থ রক্ষা হবে। এর কারন সাম্প্রদায়িক রাজনীতি, হিন্দু মুসলিম ডেমোগ্রাফির বাস্তবতা, যা বিজেপির মতো দলগুলোর কাছে খুবি গুরুত্বপূর্ণ। ভারত তাই বাংলাদেশের সাথে কোন ইউনিয়ন মডেলের বন্ধুত্বেও আগ্রহী নয়। ভারতের আগ্রহ ইসরায়েল-ফিলিস্তিন মডেলে। বাংলাদেশের চারিদিকে তারা কাটাতার দেবে, কেউ সীমান্ত পাড় হতে গেলে গুলি করে মারবে কিন্তু বাংলাদেশের উপর দিয়ে আদায় করে নেবে ট্রানজিট কিংবা করিডোর। এই মডেল অনুসারে ভারত যতোদিন বাংলাদেশের সাথে দ্বিপাক্ষিক সম্পর্ক গড়তে চাইবে ততোদিন ভারতের সাথে বাংলাদেশের সম্পর্ককে কখনোই বন্ধুত্বের সম্পর্ক বলা যাবে না। আবার শত্রুতার সম্পর্ক বলাও ঠিক হবে না, যেহেতু বাংলাদেশে এখন আর ভারতের কোন শত্রু অবশিষ্ট নাই।। সম্পর্কটা আসলে প্রভু এবং ভৃত্যের। এই সম্পর্ককে যারা বন্ধুত্বের সম্পর্ক বলেন তারা হয় রাজনৈতিক স্বার্থে অথবা বিভ্রান্তির কারনে বলেন। 

