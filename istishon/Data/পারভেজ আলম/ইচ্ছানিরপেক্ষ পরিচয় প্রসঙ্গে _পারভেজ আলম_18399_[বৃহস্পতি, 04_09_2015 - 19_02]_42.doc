ইচ্ছানিরপেক্ষ পরিচয় প্রসঙ্গে 


বাংলাদেশের যে কয়েকজন গুটিকয় স্পষ্টবাদী এবং স্বচ্ছ চিন্তার মানুষের লেখার সাথে আমার পরিচয় আছে, যতীন সরকার তাদের মধ্যে অগ্রগন্য। - অভিজিৎ রায় (জুলাই ১, ২০১১, মুক্তমনা ব্লগ)
যতীন সরকার বিষয়ে অভিজিৎ রায়ের সাথে আমি পুরোপুরি একমত। বাংলাদেশে অনেক স্পষ্টবাদী লেখক আছেন, যারা নিজেদের বুঝটা স্পষ্ট করে উচ্চারণ করতে পিছপা হন না। কিন্তু তাদের সবার চিন্তায় সচ্ছতা আছে বলার উপায় নাই। অসচ্ছ চিন্তা স্পষ্ট করে বললেও তাতে অস্পষ্টতা থাকে। অনেকের চিন্তা আবার সচ্ছ কিন্তু বিভিন্ন কারনে তারা স্পষ্টবাদী নয়। বাংলাদেশের অনেক সচ্ছ চিন্তার অধিকারী চিন্তাবীদ নেহায়েতই সুবিধাবাদ বিবেচনায় রেখে স্পষ্ট কথা বলা থেকে বিরত থাকেন। ইস্টিশন ব্লগের সহ-ব্লগার ইকারাস অবশ্য সিপিবি ঘনিষ্ঠতা ও অন্যান্য কিছু বিষয় উল্লেখ করে যতীন সরকারের উপর সুবিধাবাদের কলঙ্ক দিয়েছেন। আমি স্পষ্টভাবে তার সাথে দ্বিমত পোষন করছি। এইভাবে গরপরতা সুবিধাবাদের অভিযোগ করতে গেলে জগতের সবাইকেই কম বেশি সুবিধাবাদী বলা যাবে। এবং আমরা সেই লিস্টে অনেক উপরের দিকেই থাকবো। আমি বরং অভিজিৎ রায়-এর সাথে একমত। যতীন সরকারের মতো স্পষ্টবাদী ও স্বচ্ছ চিন্তার লেখক বাংলাদেশে কম আছে। 
স্পষ্ট কথা সবসময় সহজে বুঝা যায় বা হজম করা যায় তা না। তাই যতীন সরকার যখন আমাকে বারবার ‘প্রগতিশীল মুসলমান’ বা মুসলমান সমাজের প্রতিনিধী হিসাবে গন্য করে কথা বলছিলেন, বিষয়টা বুঝতে ও হজম করতে একটু সময় লেগেছে। তিনি কাকে কি দায় দিয়েছেন, কতোটুকু দিয়েছেন, সেটা বুঝে উঠতেও সময় লেগেছে। সত্যি কথা হলো, লেখার জন্যে রেকর্ডিং শুনতে শুনতে আমার বুঝ আরো পরিস্কার হয়েছে। 
তুমি যে মুসলমান এইটা তোমার ইচ্ছানিরপেক্ষ সত্য। আমি তো হিন্দু, এইটা ইচ্ছানিরপেক্ষ সত্য। আমি যে হিন্দু, এইটা কি মিথ্যা কথা? কিন্তু আমি কি হিন্দু ইচ্ছা কইরা হইছি? তো তুমি মুসলমান, এইটাতো ইচ্ছানিরপেক্ষ সত্য তোমার। - যতীন সরকার (সাক্ষাৎকার, প্রথম পর্ব)

উপরের এই বক্তব্যকে সহ-ব্লগার ইকারাস ‘অদৃষ্টবাদ’ বলে চিহ্নিত করেছেন। তিনি যদি ‘অদৃষ্ট’ ও ‘অদৃষ্টবাদ’ শব্দগুলির অর্থ ও এই শব্দগুলি যেসব ধারণার প্রতিনিধিত্ব করে সেই বিষয়ে আরেকবার ভালোভাবে পাঠ করে নেন এবং তারপরে নিজ শব্দচয়নের স্বার্থকতা বিচার করেন তাহলে আশা করি নিজের ভুল বুঝতে পারবেন। নিন্দা করতে শব্দচয়নে সতর্কতা জরুরি নয়, যারা যতীন সরকারের স্পষ্ট কিছু কথায় আহত হয়ে তার নিন্দায় নেমেছেন, তাদের সেই সতর্কতার দরকার নাই। কিন্তু ইকারাস যেহেতু সমালোচনা করতে নেমেছেন, তাই এইক্ষেত্রে তাকে সতর্কতা অবলম্বনের অনুরোধ করছি। 
‘ইচ্ছানিরপেক্ষ সত্য’ জিনিসটা কি? অথবা এইখানে যেহেতু ধর্মীয় আইডেন্টিটির ক্ষেত্রে বলা হয়েছে সেই হিসাবে ‘ইচ্ছানিরপেক্ষ আইডিন্টিটি’ জিনিসটা কি? সময়ের অভাবে এইসব নিয়ে প্রশ্ন করি নাই। ভবিষ্যতে এই বিষয়ে যতীন সরকারের বিস্তারিত মতামত শোনার ইচ্ছা রাখি। কিন্তু ‘ইচ্ছানিরপেক্ষ আইডিন্টিটি’ বলে আদৌ কিছু আছে কি না সেই প্রশ্ন তো আমরা নিজেরাই করে দেখতে পারি। আমরা সাধারণত আমাদের নাম, ধর্ম, জাতীয় পরিচয়গুলা জন্ম ও পারিবারিকসূত্রে লাভ করি। আমি বাঙালি এইটা আমার ইচ্ছানিরপেক্ষ সত্য। বাঙালির ঘরে জন্ম নিয়েছি বলেই বাঙালি হয়েছি। যেহেতু বাঙালি পরিচয় নিয়া কোন হীনমন্যতায় ভুগি না সুতরাং এই পরিচয় সেচ্ছায় ত্যাগ করে ভিন্ন কোন জাতীয় পরিচয় গ্রহণ করার কারনও দেখি না। ধর্মও সংস্কৃতির অংশ, সংস্কৃতির বাইরের কিছু না। ধর্মীয় পরিচয়টা সাংস্কৃতিক উত্তরাধিকার হিসাবে আমরা পাই। আমি মুসলমানের ঘরে জন্ম নিয়েছি বলেই সাংস্কৃতিক উত্তারধিকারসূত্রে মুসলমানও হয়েছি। এইটাও আমার ইচ্ছানিরপেক্ষ সত্য। কিন্তু বাঙালি পরিচয়টিকে যতো উচু মর্যাদা দিয়েছি, এই পরিচয়টাকে ততোই হীন গন্য করেছি। মুসলমান পরিচয়টাইতো আমাদের সময়ে একটা হীন পরিচয় হয়ে উঠেছে, বিশেষ করে আমরা যারা মুসলমানের ঘরে জন্ম নিয়ে প্রগতিশীল হয়ে উঠেছি তাদের কাছে। গণমাধ্যমে যেই পরিচয়টির সাথে সাম্প্রদায়িকতা, সন্ত্রাস, বর্বরতা ইত্যাদি বিষয় একাকার হয়ে প্রায়ই নতুন হেডলাইন হয়, যেই পরিচয়টির সাথে অন্ধবিশ্বাস, ধর্মান্ধতা, মৌলবাদ ইত্যাদি শব্দের ঘনিষ্ট সম্পর্ক তৈরি হয়েছে, সেই পরিচয়টিকে আপন করে ঐ পরিচয়ধারীদের দায়ভার আমি কেনো নেবো? বিশ্বাসের দায় যখন থাকে না, পরিচয়ের দায় কি তখন থাকা উচিৎ? 
কিন্তু পরিচয় কি চাইলেই ত্যাগ করা যায়? জন্মসূত্রে পাওয়া ধর্ম পরিচয় সেচ্ছায় গ্রহণ করা নয়। কিন্তু চাইলেই সেই পরিচয় সর্বদা ত্যাগ করা যায় কি? ইতিহাস বলে- বাপ দাদার পরিচয় চাইলাম আর ত্যাগ করলাম, তা সর্বদা সহজ নয়। হিটলারের নাজি জার্মানিতে ‘ন্যুরেমবার্গ আইন’ নামে একটি বর্ণবাদী আইন পাস করা হয়েছিল। এই আইনে ‘ইহুদী জাতি’র যে সংজ্ঞা দেয়া হয়েছিল তা ইহুদীদের ইচ্ছাধিন ছিল না, অইহুদীদেরও না। যেমন, যেসব ইহুদী তাদের বাপ দাদা’র ধর্ম ত্যাগ করে ধর্মান্তরিত হয়েছে অথবা নিজের বিশ্বাস ও চর্চায় ইহুদী ধর্মের অনুসারী নয়, তাদেরকেও এই আইনে ‘ইহুদী’ই ধরা হয়েছে। এই আইনের সংজ্ঞানুসারে কারো দাদা, দাদী, নানা, নানীর মধ্যে কেউ ইহুদী থাকলেই তাকে ইহুদী গন্য করা যাইতে পারে। এইক্ষেত্রে সে নাস্তিক না অজ্ঞেয়বাদী এইসব বিবেচ্য হবে না। এই আইন পাস করা হয় ১৯৩৫ সালে। এই আইন পাসের দুই বছর পূর্বে, ১৯৩৩ সালে জার্মানিতে যখন নাজি পার্টির উত্থান হলো এবং এডলফ হিটলার জার্মানির চ্যান্সেলর হয়ে বসলেন, বিখ্যাত পদার্থ বিজ্ঞানী এলবার্ট আইনস্টাইন তখন মার্কিন মূলুকে সফরে ছিলেন। আইনস্টাইন জন্মগতভাবে ইহুদী ছিলেন, এইটা তার ইচ্ছা নিরপেক্ষ সত্য। পূর্বপুরুষের ধর্মে বিশ্বাস থাকুক না থাকুক, এই ইচ্ছানিরপেক্ষ পরিচয়ের কারনে তিনি আর জার্মানিতে ফেরত যাইতে পারলেন না, তার সফর তখন হিজরতে পরিণত হইল। বিখ্যাত চিন্তক হান্না আরেন্ডট (Hannah arendt) এর নাম লওয়া যায়। এই দার্শনিকের সাথে অপর জার্মান দার্শনিক মার্টিন হাইডেগারের প্রেমের সম্পর্ক ছিল। তিনি বিয়ে করেছিলেন জার্মান মার্ক্সবাদী দার্শনিক হ্যানরিক ব্লুশারকে। ইশ্বরের অস্তিত্ব সম্বন্ধে তিনি ছিলেন অজ্ঞেয়বাদী। কিন্তু ইহুদী ধর্মাবলম্বী ও ইহুদী পরিবারভুক্তদের উপর নাজি জার্মানির অত্যাচারের প্রতিবাদে তিনি পরবর্তিতে নিজ ইহুদী পরিচয় মাথায় ধারণ করেছেন। এইক্ষেত্রে তার দার্শনিক বোঝাপড়া ছিল ব্যক্তিস্বাতন্ত্রবিরোধী। তিনি ব্যক্তি নয়, সমাজ বিচার করতেন। নির্যাতিত ইহুদীদের পক্ষে থাকার জন্যে তিনি জায়নবাদী সংগঠন ‘ইয়ুথ আলিয়াহ’তে যোগ দিতেও পিছপা হন নাই। 
নির্যাতিত ইহুদীদের পক্ষে দাঁড়াবার খাতিরে হান্না আরেন্ডট নিজের ইচ্ছানিরপেক্ষ পরিচয় আরো প্রবলভাবে গ্রহণ করেছিলেন, ইহুদীদের ইয়াহেবে’তে (জেহভা) তার বিশ্বাস এখানে গুরুত্বপূর্ণ হয় নাই। নিজের দার্শনিক ভাবনার মাঝে এর একটা বোঝাপড়া তিনি করে নিয়েছেন। কিন্তু পোল্যান্ডের শিশুরোগ বিশেষজ্ঞ ও শিশু সাহিত্যিক ‘ইয়ানুশ কোরচাক’(janusz korczak) এর ক্ষেত্রে সেই ধরণের কোন দার্শনিকতার খোঁজ পাওয়া যায় না। ইশ্বর বিশ্বাসে তিনি অজ্ঞেয়বাদী ছিলেন তা অবশ্য জানা যায়। দ্বিতীয় বিশ্বযুদ্ধের পূর্বে পোল্যান্ডে তিনি একটি এতিমখানা চালাইতেন। এই এতিমখানার শিশুরা জন্মগত ইহুদী ছিল। ১৯৩৯ সালে জার্মানি যখন পোল্যান্ড দখল করে নিলো, তখন পুরো এতিমখানাটিকেই ইহুদীদের জন্যে নির্ধারিত বস্তিতে (ghetto) স্থানান্তর করা হয়েছিল। ইয়ানুশ কোরচাকও শিশুদের সাথে বস্তিতেই থাকলেন। ইহুদী বস্তিতে নির্যাতন, নিপিড়ন আর মৃত্যু ছিল প্রতিদিনের ঘটনা। কিন্তু কোরচাক শিশুদের মন ভালো রাখতে চান, তাদেরকে হাসি খুশি রাখতে চান। তিনি একদিন তাই শিশুদের নিয়া একটি নাটক আয়োজন করলেন। নাটকটি ছিল রবীন্দ্রনাথ ঠাকুরের ‘ডাকঘর’। কে অমল চরিত্রে অভিনয় করেছে, আর কে সুধা চরিত্রে, ইতিহাসের পাতায় তা লেখা নাই। কিন্তু এই শিশুদের সবাইকেই কিছুদিন পরে হত্যা করার জন্যে গ্যাসের চুল্লিতে (gas chamber) ঢোকানো হয়। কোরচাক ছিলেন জন্মগত ইহুদী, তাই বিশ্বাসে অজ্ঞেয়বাদী হলেও নাজিদের কাছে তিনি ইহুদীই ছিলেন। কিন্তু তিনি বিখ্যাত সাহিত্যিকও ছিলেন এবং জার্মান নাজিদের মধ্যেও তার ভক্তকূল ছিল। এরাই তাকে বাঁচার রাস্তা দেখায়া দিলেন। তাকে আর্যত্ব গ্রহণের সুযোগ দেয়া হইল। কিন্তু ইয়ানুশ কোরচাক সেই সুযোগ গ্রহণ করলেন না। অজ্ঞেয়বাদী এই সাহিত্যিক ১৯২ জন এতিম ইহুদী শিশুর সাথে গ্যাসের চুলায় মৃত্যুবরণ করলেন। জন্মগত ইচ্ছনিরপেক্ষ পরিচয়কে সেচ্ছায় ত্যাগের সুযোগ পাইয়াও তিনি মৃত্যুকেই বেছে নিলেন।
ছবিঃ ইয়ানুশ কোরচাক 
তাহলে দেখা যাচ্ছে যে, চাইলেও অনেকসময় ইচ্ছানিরপেক্ষ পরিচয় ত্যাগ করা যায় না। আবার ত্যাগ করার সুযোগ থাকলেও মানুষ তা ত্যাগের বদলে এমনকি মৃত্যুও বেছে নিতে পারে। আবার কেউ সুযোগ পেলে ত্যাগ করতেও পারে। পরিচয় নিয়া যদি হীনমন্যতা বেশি থাকে তাহলে বেশ জোরেসোরেই ত্যাগ করা যেতে পারে, এবং ত্যাগ করার পরে সেই পরিচয়ের অন্যান্যদের বিরুদ্ধে বিদ্বেষও ছড়ানো যাইতে পারে। যেমন বাংলাদেশের মুসলমানের ঘরে জন্ম নেয়া কিছু নাস্তিক প্রতিদিন ইসলাম ধর্ম ও মুসলমানদের বিষয়ে জায়োনিস্ট ও পশ্চিমের ডানপন্থীদের ভাষায় সমালোচনা করে নিজের ‘অমুসলমানিত্বে’র প্রচার করতে পারে। ইসরায়েলের বোমার আঘাতে ফিলিস্তিনের শিশু নিহত হওয়ার সময়ও সে নিজের অমুসলমানিত্ব জোরদার করার জন্যে বলতে পারে যে, মুসলমানদের পাছায় কুরকুরায় সুতরাং এদের এভাবেই মার খাওয়া উচিৎ। মোট কথা এই জমানার আর্য হওয়ার খাতিরে যা যা করা দরকার, যেমন- নাম, জাতীয়তা, ধর্ম সবকিছুই একেবারে খাতা কলমে পরিবর্তন করা যেতে পারে। কিন্তু তাতেও শেষ রক্ষা সবসময় হয় না। ৯/১১-এ টুইন টাওয়ারে সন্ত্রাসী হামলার পরে মার্কিন যুক্তরাষ্ট্রে বিভিন্ন অঞ্চলের মুসলমানদের উপর হামলার ঘটনা ঘটলো। হামলার শিকার এমন মানুষও আছেন যারা আরব নয়, এমনকি ধর্মে মুসলমানও নয়। কিন্তু হামলাকারীর চোখে সেও দেখতে 'আরব' অথবা ‘মুসলমানে’র মতোই। অর্থাৎ, মুসলমানের ঘরে জন্ম না নিয়াও কোন রেসিস্টের চোখে আপনি মুসলমান হয়ে যেতে পারেন, তার আক্রমনের শিকার হতে পারেন, মরতেও পারেন। এইক্ষেত্রে আপনার ইচ্ছার কোন স্বাধীনতা নাই। 
জন্মগত ইচ্ছানিরপেক্ষ পরিচয় নিয়া যদি আপনার হীনমন্যতা না থাকে তাইলে আপনি হান্নাহ আরেন্ডটএর মতো হতে পারেন, ফরহাদ মজহারের মতো হতে পারেন কিংবা হতে পারেন ইয়ানুশ কোরচাকের মতো কেউ। আবার আপনি যতীন সরকারের মতোও হতে পারেন। যতীন সরকারের কাছে ব্যক্তি নয়, সমাজই মূখ্য। তাই বলে তিনি হান্নাহ আরেন্ডট কিংবা ফরহাদ মজহারের মতো সাম্প্রদায়িক সংগঠনের ওকালতি করেন না। কিন্তু তিনি মানেন যে পৃথিবী আগায় দ্বান্দিক ও পেচালো গতিতে। আমরা চাই বা না চাই, ব্যক্তিগতভাবে যতোই পরিচয়ের সীমাবদ্ধতা অতিক্রম করে যাই না কেনো ‘হিন্দু সমাজ’ ও ‘মুসলমান সমাজে’র অস্তিত্ব বাস্তবে আছে। এই দুই সমাজের অর্থনৈতিক ও শিক্ষায় পার্থক্য ভারতিয় উপমহাদেশে ইন্ডিয়া ও পাকিস্তান নামে দুটি রাষ্ট্রের জন্মও দিয়েছে। যতীন সরকার তার অভিজ্ঞতা থেকে দেখছেন সমাজ পরিবর্তনের কোন শর্টকার্ট রাস্তা নাই। সমাজ পরিবর্তন করার জন্যে অজ্ঞেয়বাদী ইশ্বরচন্দ্র বিদ্যাসাগরকেও তাই পৈতা ধারণ করে ধর্মপুস্তক ঘাটতে হয়। কারন সমাজের বাইরে থেকে সাধারণত সংস্কার চাপিয়ে দেয়া যায় না। চাপিয়ে দিলেও ফলপ্রসু হয় না। জন্মগত ও ইচ্ছানিরপেক্ষ পরিচয়কে পুরোপুরি পরিত্যাগের বদলে উলটো তার মধ্যে এসিমিলেট হয়ে যাওয়াকে বিদ্যাসাগররা গ্লানিকর মনে করেন নাই, এসিমিলেটেড হয়ে নিশ্চিত মৃত্যুর মুখোমুখি হতে কোরচাকরা বিচলিত হন নাই। বাংলাদেশের মুসলমান সমাজের প্রগতিশীল অংশে ধর্ম নিয়ে যারা প্রশ্ন তুলছে তারা প্রায় সবাই ‘মুসলমান’ পরিচয়টাকে সজোরে লাথি মেরে অথবা একেবারেই পাশ কাটিয়ে প্রগতিশীলতার চর্চা করছেন। কিন্তু এই সমাজে ইশ্বরচন্দ্রের মতো কোন সংস্কারক কিংবা কোরচাকের মতো কোন সহানুভুতিশিল হৃদয়ের আবির্ভাব ঘটছে না, এই বিষয়টা যতীন সরকারকে বিচলিত করে। তার ক্ষোভের জায়গাটা খুব সম্ভবত এইখানেই। তিনি যথেষ্ট স্পষ্ট করেই বলেছেন। বুঝার সমস্যাটা অনেকাংশেই আমাদের। 

