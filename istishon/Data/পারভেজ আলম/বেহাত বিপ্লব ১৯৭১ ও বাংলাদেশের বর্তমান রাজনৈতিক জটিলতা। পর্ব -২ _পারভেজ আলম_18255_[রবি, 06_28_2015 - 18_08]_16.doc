বেহাত বিপ্লব ১৯৭১ ও বাংলাদেশের বর্তমান রাজনৈতিক জটিলতা। পর্ব -২ 



যেই বাঙালি জাতীয়তাবাদের অধীনে এই সাম্প্রদায়িকতার বিকাশ তা মূলত আওয়ামী লীগ প্রচারিত বাঙালি জাতীয়তাবাদ। আহমদ ছফা নিজেও অনেকক্ষেত্রে ‘বাঙালি জাতীয়তাবাদ’ শব্দটি ব্যবহার করেছেন, কিন্তু তা বলতে তিনি যা বুঝিয়েছেন তা জাতীয়তাবাদ নয়, জাতীয় চেতনা। সলিমুল্লাহ খানের ভাষায় “বাংলাদেশের মুক্তিযুদ্ধে সারা জাতি শরিক হয়েছিল। এরই নাম ‘জাতীয় চেতনা’ বা ‘জাতীয় গণতন্ত্র’।...আমরা বেদনার সাথে লক্ষ্য করেছি আহমদ ছফার মত চিন্তাবিদও এই বিভাজন সব সময় সম্যক সমঝে উঠতে পারেন নাই। তিনিও প্রায় দেখি ‘জাতীয় গণতান্ত্রিক চেতনা’ অর্থে ‘জাতীয়তাবাদ’ এস্তেমাল করেছেন (সলিমুল্লাহ খান, ২০০৭)”। কিন্তু জাতীয় চেতনা কি পদার্থ? সলিমুল্লাহ খান অন্যত্র লিখেছেন “কিন্তু ‘জাতীয় চেতনা’ আর ‘জাতীয়তাবাদ’ এক জিনিশ নহে। বাঙ্গালি যদি নিজের অধিকার মনে করিয়া অন্যজাতির জাতীয় অধিকারও স্বীকার করিয়া লয় তবেই না রাষ্ট্র হইবে জাতি-নিরপেক্ষ। এই জাতি-নিরপেক্ষতাই আমাদের জ্ঞানে জাতীয় চেতনার সার্থক আকার। পুরানা দিনের মার্কস অনুসারী চিন্তায় এই ধারণার অপর নাম দাঁড়াইয়াছিল (পরাধীন জাতির) জাতীয় আত্মনিয়ন্ত্রণাধিকার। এই অধিকারের ভিত্তি-পদার্থের নামই দাঁড়াইয়াছে জাতীয় চেতনা। মহাত্মা ফ্রানৎস ফানোঁর লেখায় মন যোগ করিলেই দুই পদার্থ যে আলাদা বস্তু তাহা ঠাহর করা যাইবে” (সলিমুল্লাহ খান, ২০১৩)। 
ফ্রান্সের ঔপনিবেশিক শাসনের বিরুদ্ধে আলজেরিয়ার মুক্তি সংগ্রামের প্রধান তাত্ত্বিক ফ্রানৎস ফানোঁ যেভাবে ‘জাতীয় চেতনা’ বিষয়টি ব্যাখ্যা করেছেন এখানে আমরা সেভাবেই আলোচনা করবো। ফানোঁর মতে “জাতীয় চেতনার মধ্যে যদি আপামর জনতার অন্তরের আকাঙ্ক্ষা পুঞ্জিভূত না থাকে, যদি তা গণআন্দোলনের স্বাভাবিক ও তাৎক্ষণিক ফলাফল হিসাবে প্রকাশিত না হয়, তবে তাকে জাতীয় চেতনা বলা যায় না। প্রকৃতপক্ষে তা জাতীয় চেতনার খোলস মাত্র, যার ভেতরে সারবস্তু কিছু নাই” (ফানোঁ ১৯৬৫)। আমরা মনে করি এই সারবস্তুহীন খোলসটিকেই উন্নয়নশীল রাষ্ট্রের বুর্জোয়া শ্রেণীর জাতীয়তাবাদ বলা যেতে পারে। জাতীয়তাবাদের সাথে জাতীয় চেতনার পার্থক্য হলো তা জনগণের মুক্তি সংগ্রামের স্বাভাবিক ফলাফল মাত্রই নয়, আপামর জনগণের অন্তরের আকাঙ্ক্ষাও তার ধারণ করতে হয়। আর এই জাতীয় চেতনা আবিষ্কারের সংকটই বাংলাদেশ রাষ্ট্রের অন্যতম প্রধান রাজনৈতিক সংকট। আহমদ ছফা ১৯৭৭ সালে লিখেছেন “বাংলাদেশ বর্তমানে যে কঠিন সংকটে নিপতিত, তাও মূলত জাতিসত্তা চিনতে না পারার সংকট” (ছফা, ১৯৭৭)। আমরা এখনো এই সংকট অতিক্রম করতে পেরেছি তা বলার উপায় নাই। আহমদ ছফা এইখানে জাতিসত্তার পরিচয় বলতে যা বুঝিয়েছেন তা যে মোটেই জাতীয়তাবাদ নয়, বরং জাতীয় চেতনা। তার লেখাতেই এই ধারণা পরিষ্কার হয়। মুক্তিযুদ্ধের পূর্বেকার গণআন্দোলনের সময়ে আওয়ামী লীগের ভূমিকা সম্পর্কে ছফা লিখেছেন – 
“বিকশমান বাঙালি মধ্যবিত্তের সংগঠন আওয়ামী লীগের মূল দাবি ছিল ছয়দফা আন্দোলনের মাধ্যমে বাংলাদেশের স্বায়ত্তশাসন অর্জন করা। নেতৃবৃন্দ একেবারে চূড়ান্ত মুহূর্তেও শ্রেণীগত দোদুল্যমানতা ত্যাগ করতে পারেন নি। নেতৃবৃন্দ কখনো স্পষ্টভাবে উপলব্ধি করতে পারেন নি যে বাংলাদেশে স্বাধীন সার্বভৌম একটি রাষ্ট্রসত্তার জন্ম হতে চলেছে এবং তাঁরা সে সংগ্রামে নেতৃত্ব দিচ্ছেন। বাঙালি জাতীয়তাবাদের উত্থানের চূড়ান্ত মুহূর্তেও শ্রেণীগত সঙ্কীর্ণতা পরিহার করে তাঁরা বাঙালি জাতিসত্তার সাথে পুরোপুরি একাত্ম হতে পারেন নি” (ছফা, ১৯৭৭)।
অর্থাৎ শ্রেণীগত স্বার্থের উর্ধে উঠতে সক্ষম না হওয়ায় আওয়ামী লীগ যে জাতীয়তাবাদের প্রচার করেছে তা কখনোই বাঙালির জাতীয় মুক্তি সংগ্রামের চেতনা অর্থাৎ জাতীয় গণতান্ত্রিক চেতনার সাথে একাত্ম হতে পারে নাই। ছফা লিখেছেন “ছাত্রদের এগার দফা আন্দোলন, শ্রমিকদের আন্দোলন এবং বুদ্ধিজীবীদের আন্দোলনের মধ্য দিয়ে বাংলার জাতিসত্তা দ্রুত বিকশিত হয়ে উঠছিল এবং যে বিকশিত জাতিসত্তার চাপে তাঁরা (আওয়ামী নেতৃবৃন্দ) তাঁদের স্বাভাবিক ভূমিকার চাইতে একটু অধিক যেতে বাধ্য হয়েছিল”। রণেশ দাশগুপ্তের লেখাতেও আমরা এই মতের প্রতিধ্বনি পাই। তিনিও মত প্রকাশ করেছেন যে, ছাত্র, শ্রমিক ও কৃষকদের চেতনার ঘনিষ্ট সংযোগের মধ্যেই বাংলাদেশের মুক্তিসংগ্রামের চিত্তভূমি অবস্থিত। সলিমুল্লাহ খানের মতে ‘বাংলাদেশের রাজনৈতিক জটিলতা’য় ছফার এক নম্বর উপপাদ্য মোতাবেক – বাংলাদেশের রাষ্ট্র প্রতিষ্ঠার নায়ক আওয়ামী লীগ নয়, বাংলাদেশের জনগণ। কিন্তু মুক্তিযুদ্ধের নেতৃত্ব জনগণের হাতে ছিল না, ছিল আওয়ামী লীগের হাতে। আওয়ামী লীগ এই রাষ্ট্র গঠনের উপস্বত্বভোগী। ছফার ভাষায়ঃ 
“আওয়ামী লীগের পেছনে মধ্যবিত্ত শ্রেণী তাদের শ্রেণীস্বার্থের তাগিদে দাঁড়িয়েছিল। তারা মনে করেছিল, বাংলাদেশ যদি আওয়ামী লীগের নেতৃত্বে ছয়দফা দাবি আদায় করতে সক্ষম হয় তাহলে তারা ব্যবসা বাণিজ্য, কারবার তেজারতি, চাকরি বাকরিতে পশ্চিম পাকিস্তানি মধ্যবিত্তের সমান সমান সুযোগ সুবিধা লাভ করবে। তাছাড়া বুদ্ধিজীবী শ্রেণীর একাংশ এবং জনগণ আওয়ামী লীগকে একেবারেই অকুন্ঠ সমর্থন দান করেছিল। কারণ এছাড়া তাদের সামনে অন্য কোন পথ খোলা ছিল না” (ছফা, ১৯৭৭)।
আহমদ ছফার মতে, বাংলাদেশের মুক্তিযুদ্ধের দুইটা ভাগ। একটি জনগণের মুক্তিযুদ্ধ আরেকটি শাসক শ্রেণীর মুক্তিযুদ্ধ। একাত্তরে বাংলাদেশের উদিয়মান শাসক শ্রেণী জনগণের মুক্তিযুদ্ধকে ধারণ করতে ব্যর্থ হওয়াতেই এই বিপ্লব বেহাত হয়েছে। কিন্তু এই ব্যর্থতার কারণ কি? ফ্রানৎস ফানোঁ এইক্ষেত্রে আমাদের উত্তর হতে পারেন। তিনি লিখেছেনঃ
“১৭৮৯ সালে ফরাসি বুর্জোয়া বিপ্লব সেই দেশের নগণ্য কৃষকটিকেও আন্দোলনের ফল কিছু না কিছু নগদ নারায়ন দান করেছিল। অথচ উন্নতিযাত্রী দেশের শতকরা ৯৫ ভাগ মানুষের জীবনে স্বাধীনতা লাভের পর দেখার মত কোন পরিবর্তনই ঘটে না – এই কথা সকলেরই জানা। মর্মমূল পর্যন্ত দেখার চোখ যাদের আছে তারা দেখতে পান তলে তলে অসন্তোষ জীবন্ত। অনেকটা গনগনে কয়লার মত সেই অসন্তোষ যে কোন সময় ফের আগুন ধরাতে পারে” (অনুবাদঃ সলিমুল্লাহ খান, ২০০৭)
অর্থাৎ সদ্য স্বাধীন হওয়া উন্নয়নশীল রাষ্ট্রগুলোর বুর্জোয়া শ্রেণী ইউরোপের উন্নত রাষ্ট্রগুলির বুর্জোয়াদের মতো বিপ্লবের ফসল জনগণের ঘরে পৌছে দিতে পারে না। বাংলাদেশেও তাই ঘটেছে। আর এই পরিস্থিতিতেই বাংলাদেশে সাম্প্রদায়িক রাজনীতির পুনর্জাগরণ ঘটেছে। আহমদ ছফা’র মতে স্বাধীন বাংলাদেশে সাম্প্রদায়িক রাজনীতির উত্থান ঘটেছে ভারত বিরোধী রাজনীতির লেজ ধরে। বাংলাদেশ প্রতিষ্ঠার পরে আওয়ামী লীগের নেতৃত্বে বাংলাদেশে যে মধ্যবিত্ত বুর্জোয়া শ্রেণী ক্ষমতালাভ করেছিল তারা লুটপাটের রাজত্ব কায়েম করেছিল। এই অর্থনৈতিক এবং সামাজিক নৈরাজ্যের মধ্যেই বিভিন্ন ঐতিহাসিক ঘটনার ফলশ্রুতিতে এবং মুক্তিযুদ্ধবিরোধী রাজনৈতিক গোষ্ঠীগোষ্ঠীগুলোর তৎপরতায় শুরুতে ভারতবিরোধী ক্ষোভ ও তার পথ ধরে সাম্প্রদায়িক রাজনীতি শক্তিশালী হয়ে ওঠে। আওয়ামী লীগ বিরোধী ক্ষোভ আর ভারতবিরোধী ক্ষোভ বিভিন্ন কারণে এক হয়ে গিয়েছিল, আর ভারতবিরোধী ক্ষোভকে প্রতিক্রিয়াশীল ও লুটপাটকারী কিছু গোষ্ঠী হিন্দুবিরোধী সাম্প্রদায়িকতায় পরিণত করেছিল। আহমদ ছফার ভাষায়ঃ
“সবচেয়ে সত্য কথা, তিন চার বছরের মধ্যে একেবারে সাধারণ অবস্থার মধ্য থেকে যে শাসক নেতৃশ্রেণীটি আওয়ামী লীগের রাজনৈতিক দৌলতে দুধের সরের মত ভেসে উঠেছিল, জনগণের দুঃখ এবং কষ্টভোগের প্রতি তাঁদের কোন সহানুভূতি নেই। তাঁরা বাংলাদেশের জনগণের সম্পদ ভারতে পাচার করে দিয়ে ভারতীয় পুঁজিপতিদের যোগসাজশে দেশের মানুষের দারিদ্র্য বাড়ি তুলেছে – এ কথা সাধারণ্যে ব্যাপকভাবে প্রচারিত হয়ে পড়ল। জনগণ সঙ্গত কারণেই বিশ্বাস করে বসল যে ভারতই তাদের যাবতীয় দুর্দশার মূল কারণ। ভারতে জিনিসপত্র পাচার হয়ে যাচ্ছে, সে জন্য তাদের এই ভোগান্তি” (ছফা, ১৯৭৭)। 
আওয়ামী লীগের লুটপাটতন্ত্র থেকে তৈরি হওয়া অসন্তোষ কাজে লাগিয়ে আর ভারত ও হিন্দু বিরোধী প্রচারণার মধ্য দিয়েই ধর্মীয় সাম্প্রদায়িক রাজনীতির পুনরুত্থান ঘটেছিল। আওয়ামী বুদ্ধিজীবীরা ধর্মনিরপেক্ষ রাষ্ট্র গড়ার জন্যে সাম্প্রদায়িকতার বিপরীতে বাঙালি জাতীয়তাবাদ প্রচার করতে চেয়েছিল। কিন্তু জাতিসত্ত্বা তথা জাতীয় চেতনার সাথে সংযোগ না থাকার ফলে সংখ্যাগরিষ্ঠ মুসলিম জনগণের সংস্কৃতিকেও তাদের প্রচারিত জাতীয়তাবাদের মধ্যে ধারণ করতে পারে নাই। ফলে ইসলামী আইডেন্টিটির রাজনীতি যারা করেন তাদের পক্ষে এই জাতীয়তাবাদ ও ধর্মনিরপেক্ষতার বিরুদ্ধে জনমত বিষিয়ে তোলা সহজ হয়েছে। সলিমুল্লাহ খানের ভাষায় ‘বাংলাদেশে স্বাধীন রাষ্ট্র হওয়ার পর সাম্প্রদায়িক রাজনীতির যে শ্রীবৃদ্ধি তার প্রধান দায় শেষ বিচারে আওয়ামী লীগকেই নিতে হয়েছে”। তার মতে এই দায়ের দুই দিক আছে। একটি নীতিগত দিক এবং অপরটি ব্যবহারিক। নীতিগত দিক হলো, আওয়ামী লীগের বুদ্ধিজীবীরা এমন একটি আশ্চর্য ‘বাঙালি সংস্কৃতির’ সংজ্ঞা তৈরি করতে গেছেন যাতে বাঙলার আটশ বছরের ইসলামী সংস্কৃতির কোন চিহ্ন পর্যন্ত ছিল না। আর ব্যবহারিক দিকটি হলো অর্থনৈতিক অদূরদর্শিতা। আওয়ামী লীগ দলটির অন্তর্গত সমাজতান্ত্রিক ও পুঁজিবাদী শিবিরের মধ্যে টানাপোড়েনের কারণে জাতীয় অর্থনীতির দীর্ঘমেয়াদী বিকাশের প্রশ্নে দলটি কোন মীমাংসামীমাংসায় পৌঁছাতে পারে নাই। শাসক শ্রেণীর এই কিংকর্তব্যবিমূঢ় অবস্থাতেই বাংলাদেশে লুটপাটের রাজত্ব কায়েম হয়েছিল। মুক্তিযুদ্ধের পর শুরুতে আওয়ামী লীগ ভারতীয় সাহায্য ও ভারতীয় সেনাবাহিনীকে মূলধন করে টিকে থাকতে চেয়েছে। মুক্তিযুদ্ধের সময় দলটি সোভিয়েত রাশিয়ার সমর্থন আদায়ের প্রয়োজনে এবং নিজ দলীয় বামপন্থী ও রাজনৈতিক বন্ধু বাম রাজনৈতিক দলগুলির প্রভাবে ‘সমাজতান্ত্রিক’ অর্থনীতির কথা বলেছিল। কিন্তু মুক্তিযুদ্ধের পর মার্কিন সাহায্যের নামে পুঁজিবাদী অর্থনীতির পথে যাত্রার পথও নির্মাণ করেছিল। ধর্মনিরপেক্ষ রাষ্ট্র হিসাবে জন্ম নিলেও মধ্যপ্রাচ্যের দেশগুলির সাহায্য লাভের জন্যে বঙ্গবন্ধু শেখ মুজিবুর রহমান ওআইসি সম্মেলনে যোগ দিয়ে বাংলাদেশের একটি ইসলামী ইমেজও তৈরি করেন। সবমিলিয়ে ৭২-৭৫ সাল পর্যন্ত আওয়ামী লীগের শাসনামলেই বাংলাদেশে সাম্প্রদায়িক রাজনীতি বিকাশ লাভ করে। সলিমুল্লাহ খানের ভাষায় “শেখ মুজিবুর রহমান নিহত হবার আগে থেকেই দেশের মুসলমানি সম্পন্ন হয়। (চলবে) 

