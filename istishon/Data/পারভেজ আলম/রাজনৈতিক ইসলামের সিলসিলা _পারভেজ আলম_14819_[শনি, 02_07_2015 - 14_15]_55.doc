রাজনৈতিক ইসলামের সিলসিলা 



প্রচলিত কায়দায় জেনোলজিকে যদি ইংলিশ পেডিগ্রি বা বাঙলা কুলুজি শব্দের প্রতিশব্দ হিসাবে ব্যবহার করা হয় তাহলে এর একটা উদাহরণ হতে পারে আলী বংশিয় ইমামদের বংশলতিকা অথবা হজরত মুহাম্মদের পূর্বপুরুষদের বংশ লতিকা। শিয়া মুসলমানরা আলী ও ফাতিমার বংশধর অর্থাৎ মহানবীর বংশধরদেরকেই মুসলিম উম্মাহর ইমাম এবং মুহাম্মদের খলিফা মানতেন। শিয়া ইমামদের বংশলতিকার উৎস হিসাবে মুহাম্মদ তাই গুরুত্বপূর্ণ। পেডিগ্রির বৈশিষ্ঠ হচ্ছে বর্তমান থেকে শুরু হয়ে অতীতের একজন উৎসে গিয়ে শেষ হওয়া। এই উৎস হলো ক্ষমতা এবং বৈধতার প্রতিক। যার বংশলতিকা যতো পুরনো এবং যার বংশের উৎস যতো বেশি সম্ভ্রান্ত তিনি সমাজে ততো বেশি ক্ষমতাবান ও সম্ভ্রান্ত হিসাবে পরিচিত হন। মুসলমানদের মধ্যে মহানবীর পেডিগ্রি বা বংশলতিকার প্রচলন আছে যা মুহাম্মদ থেকে শুরু হয়ে উৎস হিসাবে নবী ইব্রাহিমে গিয়ে শেষ হয়েছে। মুহাম্মদ যদিও ইব্রাহিমের বুদ্ধিবৃত্তিক প্রতিনিধীত্বের দাবিদার ছিলেন, কিন্তু মধ্যযুগের রাজনীতি ও ধর্মচিন্তায় বংশগত কুলুজির গুরুত্বের কারণে ইব্রাহিমের বংশধর হিসাবে মুহাম্মদের বংশলতিকা তৈড়ির প্রচেষ্ঠা পরবর্তি মুসলমানদের মধ্যে দেখা যায়। 
তবে জার্মান দার্শনিক ফ্রেডরিক নিৎসে খ্রিষ্ঠান নৈতিকতার ইতিহাস রচনা করতে গিয়ে যে অর্থে জেনোলজি শব্দটি ব্যবহার করেছেন তার উদ্দেশ্য কোন একক উৎস এবং নিরবিচ্ছিন্ন ধারাবাহিকতার সন্ধ্যান নয়, বরং এই জেনোলজির সন্ধ্যানে বহু উৎস ক্ষমতার প্রতিক হিসাবে হাজির হতে পারে। এমনকি এই জেনোলজির খোঁজ তালাশ প্রয়োজনে আলোচ্য বিষয়ের এলাকা অতিক্রম করে ভিন্ন বিষয়ের এলাকাতে প্রবেশ করতে পারে। এই অর্থে জেনোলজি শব্দটি নিৎসে ব্যবহার করেছেন তার ‘অন দি জেনোলজি অফ মোরালস’ নামক পুস্তকে। জেনোলজি শব্দের অর্থ বাংলায় কুলুজি অথবা বংশলতিকা, যার একটি একক উৎস এবং নিরবিচ্ছিন্ন ধারাবাহিকতা আছে। কিন্তু নিৎসে খ্রিষ্ঠান ধর্মের নৈতিকতার জেনোলজি ব্যাখ্যা করতে গিয়ে তার কোন একক উৎস খোঁজেন নাই, বরং একক উৎসের ধারণাটিকেই প্রশ্নবিদ্ধ করেছেন। সুতরাং, নিৎসের জেনোলজি আদতে একটি ধারণার উৎস সন্ধ্যান নয়, উৎসের সম্ভাব্যতা যাচাই করা সর্বোচ্চ। কিন্তু এর আসল গুরুত্ব হলো একটি ধারণার উৎস খুঁজতে গিয়ে ইতিহাসের বিভিন্ন পর্বে বিভিন্ন ব্যক্তি, শ্রেণী ও প্রতিষ্ঠানের দৃষ্ঠিভঙ্গী, ব্যাখ্যা, সংগ্রাম ইত্যাদি বুঝার চেষ্টা করা। অর্থাৎ, ধারণাটির বিভিন্ন শাখা প্রশাখা, এবং ব্যক্তি, শ্রেণী ও প্রতিষ্ঠানের মধ্যকার ক্ষমতা সম্পর্কের আবিস্কার, যেসব ক্ষমতা সম্পর্কের মাধ্যমে এসব ধারণা একটি ‘ডিসকার্সিভ’ চেহারা পেয়েছে। দার্শনিক ধারণা অথবা সামাজিক বিশ্বাসের ঐতিহাসিক বিশ্লেষনের পদ্ধতি হিসাবে জেনোলজি মেথডকে সুপ্রতিষ্ঠিত করেছেন মিশেল ফুকো। ‘নিৎসে, জেনোলজি, হিস্টোরি’ নামক প্রবন্ধে ফুকো দাবি করেছেন যে তার জেনোলজি সংক্রান্ত ধারণায় নিৎসের ‘ক্ষমতা সম্পর্কের মাধ্যমে নৈতিকতার বিকাশ’ সংক্রান্ত ইতিহাস বিশ্লেষনের বড় ধরণের প্রভাব আছে। ফুকো যৌনতা, পাগলামি, জেলখানা ইত্যাদির ইতিহাস রচনায় জেনোলোজিকাল অথবা আর্কিওলজিকাল এনালিসিসের পদ্ধতি ব্যবহার করেছেন। 
সিলসিলা শব্দটির উৎস আরবী ভাষা, এর অর্থ চেইন অথবা পরম্পরা। শব্দটি বাঙলা ভাষায় অপরিচিত নয়। সারা দুনিয়ার সুফিবাদীদের মতোই বাংলাদেশের সুফিবাদীরাও সিলসিলা শব্দটির ব্যবহার করেন তাদের আধ্যাত্বিক কুলুজি (জেনোলজি) বুঝানোর জন্যে। আধ্যাত্বিক অর্থাৎ বুদ্ধিবৃত্তিক দিক থেকে তারা কোন তরিকার অন্তর্গত তা বুঝাতে সিলসিলা শব্দটি ব্যবহৃত হয়। গুরু থেকে শিষ্যের মাধ্যমে তরিকার যে পরস্পরা, বর্তমান থেকে অতীতের কোন গুরু পর্যন্ত গুরু-শিষ্যের মধ্যকার ধারাবাহিক যে কুলুজি তার নাম সিলসিলা। কুলুজি অথবা বংশলতিকা শব্দগুলো যেমন জৈবিক বংশগতিবিদ্যা বুঝাতে ব্যবহৃত হয়, সিলসিলা তেমনি আধ্যাত্বিক অথবা বুদ্ধিবৃত্তিক কুলুজি অথবা বংশলতিকা বুঝাতে ব্যবহৃত হয়। সমকালিন দর্শন ও সমাজবিদ্যায় ‘জেনোলজি’ শব্দটির যে ব্যবহার তার প্রতিশব্দ হিসাবে তাই ‘ঠিকুজি-কুলুজি’ অথবা ‘বংশলতিকা’ শব্দের ব্যবহার করা গেলেও তার চাইতে ‘সিলসিলা’ শব্দের ব্যবহার করা অধিক পছন্দ করছি। সুতরাং নিৎসে এবং ফুকো জেনোলজি বলতে যা বুঝিয়েছেন সিলসিলা শব্দকে তার প্রতিশব্দ করলে অর্থ ও ভাবগত দিক থেকে বুঝার সুবিধা বাড়ে। ইসলামের আদী উৎস হিসাবে যে ব্যক্তির নাম আসে তিনি মুহাম্মদ। সুফিবাদীদের বিভিন্ন সিলসিলার উৎসও তিনি। সুফিবাদের বিভিন্ন তরিকায় গুরুর সাথে শিষ্যের যে নিরবিচ্ছিন্ন সিলসিলা তার একক উৎস হলেন মুহাম্মদ। জিহাদ ও খেলাফত তথা রাজনৈতিক ইসলামের সিলসিলার উৎস হিসাবেও মুহাম্মদকেই হাজির করা হচ্ছে। কিন্তু মুহাম্মদ থেকে বিভিন্ন সুফি তরিকার যে নিরবিচ্ছিন্ন ধারাবাহিকতা তাতে একেক তরিকায় একেক রকম ধারাবাহিকতা, আলাদা আলাদা গুরুর নাম। মুহাম্মদের পর দ্বিতীয় ব্যক্তির নামেও ফারাক আছে। অধিকাংশ সুফি তাদের সিলসিলার প্রথম গুরু হিসাবে মুহাম্মদ এবং মুহাম্মদের শিষ্য হিসাবে আলীর নাম আনেন। মুহাম্মদ থেকে আলী হয়ে অধিকাংশ সুফি তরিকার সিলসিলা বিচার করা হলেও নখশবন্দি সুফি তরিকার সিলসিলা এসেছে মুহাম্মদ থেকে আবু বকর হয়ে। মুহাম্মদের মৃত্যুর পর তার রাজনৈতিক প্রতিনিধিত্বের দাবিদার ছিলেন আবু বকর এবং আলী। শিয়ারা আলীকেই প্রথম বৈধ ইমাম মনে করে, সুন্নিরা আবু বকরকে প্রথম বৈধ খলিফা। অথচ শিয়া এবং সুন্নি সম্প্রদায় বলতে আমরা যা বুঝি তার জন্ম হয়েছে আবু বকর এবং আলী দুইজনের মৃত্যুর পর, অর্থাৎ তাদের ভবিষ্যত প্রজন্মের ক্ষমতা কেন্দ্রিক সংগ্রাম ও সংঘাতের ধারাবাহিকতায়। সুফিবাদী ইসলামের মতোই রাজনৈতিক ইসলামের সিলসিলা খুজতে গেলেও তাই আমরা উৎস হিসাবে মুহাম্মদের কাছে পৌছানোর আগে শুরুতে বহু এবং সবশেষে অন্তত দুই পক্ষের ব্যাখ্যা পাই। 
নিৎসে তার শেষ দিকের লেখালেখিতে খ্রিষ্ঠান ধর্ম বিশেষ করে খ্রিষ্ঠান নৈতিকতার সিলসিলা সন্ধ্যানে যথেষ্ঠ সময় ব্যয় করেছেন, কারন তার মতে পশ্চিমা গণতান্ত্রিক নৈতিকতার উৎস হলো খ্রিষ্ঠান নৈতিকতা। সুতরাং, তিনি খ্রিষ্ঠান নৈতিকতার সিলসিলা বিচার করতে গিয়ে মূলত তার সময়কার ইউরোপের নৈতিক চিন্তার ইতিহাস লেখার চেষ্টা করেছেন, যে ইতিহাস আবার ক্ষমতা সম্পর্কের ইতিহাস। নিৎসের মতে জগতের আর সব ধর্মের মতোই খ্রিষ্ঠান ধর্মেরও একটি bi-partite কাঠামো আছে। অর্থাৎ খ্রিষ্ঠান ধর্মের কিছু পূর্ব থেকে প্রচলিত চর্চা, আচরণ, দৃষ্ঠিভঙ্গী এবং অনুভুতি আছে যেসবের উপর পরবর্তিতে নতুন অর্থ বা ব্যাখ্যা চাপিয়ে দেয়া হয়েছে যা অতীতে অনুপস্থিত ছিল। নিৎসে মত দিয়েছেন যে, খ্রিষ্ঠান ধর্ম বলতে প্রথমে ছিল ঈসা প্রবর্তিত অথবা উম্মাতি ঈসার জীবনাচার বা দ্বীন, পরে এই দ্বীনের সাথে যুক্ত হয়েছে দ্বীন সম্পর্কে সাধু পলের ব্যাখ্যা (interpretation)। ঈসার দ্বীন আর পলের দ্বীন ব্যাখ্যা এই দুই মিলে খ্রিষ্ঠান ধর্ম। নিৎসের মতে, খ্রিষ্ঠ ধর্মের প্রকৃত ইতিহাস হলো ঈসার দ্বীন পলের হাতে ছিনতাই হওয়ার ইতিহাস। এখানে নিৎসে মূলত ক্যাথলিক খ্রিষ্ঠান ধর্মের ইতিহাসের কথা বলছেন। এমনিতে খ্রিষ্ঠান ধর্মে সাধু পলের ব্যাখ্যার বাইরে অর্থডক্স, প্রটেস্টান্টসহ ঈসার দ্বীনের বহু ব্যাখ্যার অস্তিত্ব এবং ইতিহাস আছে। কিন্তু এই ব্যাখ্যার বাইরে আদী অকৃত্তিম খ্রিষ্ঠান নৈতিকতার উৎপত্তি কোথায়? নিৎসে এইক্ষেত্রে খ্রিষ্ঠান ধর্মের এলাকা ছেড়ে ইহুদী ধর্মের এলাকায় প্রবেশ করেছেন। তার মতে, খ্রিষ্ঠান নৈতিকতার ইতিহাস হলো ‘নৈতিকতায় দাস বিদ্রোহের ইতিহাস’ এবং এর শুরুটা হয়েছে ইহুদী ধর্মাবলম্বি বিশেষ করে ইহুদী পুরোহিতদের মাঝে। ইসলামী চিন্তার সিলসিলা সন্ধ্যান করলেও আমরা ইসলামের একটি bi-partite কাঠামো দেখতে পাই। অর্থাৎ মুহাম্মদি দ্বিন এবং এই দ্বিনের শিয়া, সুন্নি ইত্যাদি ব্যাখ্যা মিলে হলো ইসলাম। আবার চারটি আইনী মাজহাবের ব্যাখ্যা একজোট হয়ে সুন্নি ইসলাম। সকল ব্যাখ্যা বাদ দিয়ে শুধু টেক্সটের মাঝে ইসলামের কথা বলে সালাফিরা, কিন্তু খোঁজ নিলে সেই টেক্সটের মাঝে নাম জানা ও না জানা বহু মানুষের ব্যাখ্যা এবং ক্ষমতার ছাপ পাওয়া যাবে। ইসলামের বিভিন্ন সময়ের ইতিহাস, বিশেষ করে ক্ষমতা সম্পর্কের ইতিহাস নিয়ে ব্লগে যেই লেখাগুলি লেখি তা মূলত রাজনৈতিক ইসলামের সিলসিলা সন্ধ্যানের প্রচেষ্টা। 
কিন্তু নিখাদ সিলসিলা সন্ধ্যান (genealogical enquiry) এই লেখাগুলোর উদ্দেশ্য নয়। ফ্রেডরিক নিৎসে যখন ‘অন দি জেনোলজি অফ মোরালস’ লিখেছেন তার বহু আগেই, কার্ল মার্ক্সের ভাষায় ‘জার্মানীতে ধর্মের পর্যালোচনা সমাপ্ত হয়েছে’। ধর্মের এই পর্যালোচনা রাজনৈতিক। এনলাইটেনমেন্টের প্রভাবে এবং সেকুলারিজমের উত্থানে খ্রিষ্ঠান ধর্ম তার রাজনৈতিক ক্ষমতা হাড়িয়েছিল। কিন্তু সেকুলার ইউরোপ তার সংস্কৃতির মধ্যে খ্রিষ্ঠান ধর্মকে ঠিকই ধারণ করে রেখেছে। জনমানুষ ও বুদ্ধিজীবীদের নৈতিকতার কাঠামোটাও ঐতিহ্যগতভাবে খ্রিষ্ঠানই থেকে গেছে। নিৎসে আধুনিক ইউরোপের নৈতিকতার সিলসিলা সন্ধ্যান করতে গিয়ে তাই খ্রিষ্ঠান নৈতিকতার সিলসিলা সন্ধ্যান করেছেন। রাজনৈতিক মতাদর্শের ময়দানে খ্রিষ্ঠান ধর্মের পর্যালোচনা হয়েছিল আগেই, নিৎসে চেয়েছেন সামাজিক মূল্যবোধের এলাকাতেও খ্রিষ্ঠান নৈতিকতার অবস্থানটি প্রশ্নবিদ্ধ করতে। প্রাচ্যের মুসলিম সংখ্যাগরিষ্ঠ দেশগুলোর ইতিহাস ভিন্ন। নিৎসে যেই সময় ইউরোপে বসে খ্রিষ্ঠান নৈতিকতার সিলসিলা সন্ধ্যান করেছেন সেই সময় প্রাচ্যের দেশগুলো ইউরোপের বিভিন্ন রাজনৈতিক শক্তির উপনিবেশে পরিনত হয়েছিল এবং মুসলমানরা পরিণত হয়েছিল উপনিবেশিত জনতায়। উপনিবেশিত এই মুসলিম জনতা তাদের ইউরোপিয় উপনিবেশকদের কাছ থেকে আধুনিকতা শিখেছে, এনলাইটেনমেন্টের আলোয় আলোকিত হয়েছে। ইউরোপের খ্রিষ্ঠানদের মধ্যে যে সেকুলার বুর্জোয়া অর্থনৈতিক ও মতাদর্শিক বিপ্লব ঘটেছিল, তেমন কিছু মুসলিম দেশগুলোতে ঘটে নাই। আধুনিক মুসলমানদের জন্মে ইউরোপ ধাত্রির ভুমিকা পালন করেছে। ফলে সেকুলারিজম, গণতন্ত্র ইত্যাদির আধুনিক ইউরোপিয় ধারণা ও ব্যাখ্যা শিক্ষিত মুসলমান সমাজে হাজির হলেও ধর্মনিরপেক্ষ, গণতান্ত্রিক ও স্থিতিশীল জাতীয় ঐক্যের রাষ্ট্র গঠন করতে মুসলিম সংখ্যাগরিষ্ঠ দেশগুলোর মানুষ এখনো হিমশিম খাচ্ছে। ভঙ্গুর গণতন্ত্রের এইসব দেশে একদিকে যেমন ইসলামিস্ট রাজনীতি শক্তিশালী হচ্ছে তার পাশাপাশি জিহাদের নামে সন্ত্রাসের প্রবনতাও বাড়ছে। আধুনিক রাষ্ট্রের সাথে ইসলাম ধর্মের সহাবস্থানের জন্যে ইসলাম ধর্মের সংস্কারের দরকার বলে লিবারাল ঘড়ানার মুসলমান এবং পাশ্চাত্যের লিবারাল সেকুলার সমাজও মনে করছেন। এর বিপরীতে ইসলামোফোব বুদ্ধিজীবীদের দাবি হচ্ছে যে ইসলামে কোন সংস্কার সম্ভব না, কারণ ইসলাম ধর্মটি সংস্কারযোগ্য নয়, চরিত্রগতভাবেই ধর্মটি সংস্কার বিরোধী ও মৌলবাদী। এই ধরণের বক্তব্যের কোন ঐতিহাসিক ভিত্তি নাই। কারন ইসলাম বলতে আমরা এখন যা পাই তা ইতিহাসের বিভিন্ন সময়ের বহুবিধ সংস্কার আন্দোলনেরই ফসল। সৌদি অথবা আইসিসের যে সালাফি ইসলামকে এই ইসলামোফব বুদ্ধিজীবিরা সহি ইসলাম বলে প্রচার করে থাকেন সেই ইসলামটিও একটি আধুনিক কালের সংস্কার আন্দোলনের সুবাদে জন্ম নিয়েছে এবং একটি রাজ পরিবারের বৈধতা দেয়ার স্বার্থে এই ইসলামি সংস্কারবাদী আন্দোলনটি এতো বড় আকাড় ধারণ করেছে। এর বিপরীতে যারা ইসলামের একটি যুগোপযোগী অর্থাৎ লিবারাল গণতান্ত্রিক সংস্কার চান এবং যারা ইসলাম ধর্মকে সংস্কার অযোগ্য মনে করেন, উভয়ের কাছেই তাই আমার ব্লগের লেখাগুলো ইসলাম ধর্মীয় সংস্কারবাদী লেখা বলে মনে হতে পারে। 
তবে তেমন কোন সংস্কার উদ্যোগ হিসাবে এই লেখাগুলি না লেখা হলেও এর মূল বক্তব্য মোটেই সংস্কার বিরোধী নয়। আদতে সংস্কার মানে নতুন কিছু না, আর সংস্কার কাজ ঠিক সংস্কারের নামে হয়ও না। যা হয় তা হলো পুরনো ব্যাখ্যার বদলে নতুন এবং বর্তমানের সমস্যার মোকাবেলাযোগ্য ব্যাখ্যা হাজির করা। নতুন ব্যাখ্যার উপযোগী তত্ত্ব ও তথ্য যদি ধর্মের অন্তর্গত টেক্সট, ডিসকোর্স এবং ইতিহাসের মধ্যে থেকে বের করে আনা যায় তবেই সংস্কার আন্দোলন শক্ত ভিত্তির উপরে দাঁড়াতে পারে। সুতরাং আমার ইসলামের ইতিহাস বিষয়ক লেখাগুলোতে কোন কোন উদ্যোগি সংস্কারবাদী সংস্কারের উপযোগী মাল মশলা খুঁজেও পেতে পারেন। খুঁজে পেলে খুশিই হবো। কারণ, আজ থেকে প্রায় পাঁচ বছর আগে 'নৈতিকতার ভিত্তি ও উৎস' নামে সামহোয়ারইনব্লগের একটি লেখায় বাঙালি মুসলমানের নৈতিকতার সিলসিলা সন্ধ্যানের কাজ শুরু করেছিলাম। আজ এতো বছর পরেও যে সেই কাজের কিছুই আগালো না বরং রাজনৈতিক ইসলামের সিলসিলা সন্ধ্যান করতে নেমে গেলাম তার কারণ হলো, আমরা যেহেতু নিৎসের মতো এনলাইটেন্ড ইউরোপের বাসিন্দা না, বরং তৃতীয় বিশ্বের মুসলিম সংখ্যাগরিষ্ঠ দেশের নাগরিক, তাই বাঙালি মুসলমানের নৈতিকতার সিলসিলা সন্ধ্যান করার চাইতে ধর্মনিরপেক্ষ রাষ্ট্রে সব ধর্মের মানুষের সহাবস্থান উপযোগী সমাজ সংস্কারের দরকারটা অনেক আগে চলে আসে। 

