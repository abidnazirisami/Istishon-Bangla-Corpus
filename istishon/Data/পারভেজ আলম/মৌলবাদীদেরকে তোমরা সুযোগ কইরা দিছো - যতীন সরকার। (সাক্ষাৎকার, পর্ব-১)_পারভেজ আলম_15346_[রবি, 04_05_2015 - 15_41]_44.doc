মৌলবাদীদেরকে তোমরা সুযোগ কইরা দিছো - যতীন সরকার। (সাক্ষাৎকার, পর্ব-১)


এই সাক্ষাৎকারটি ঠিক প্রথাগত সাক্ষাৎকারের কায়দায় নেয়া হয় নাই। ঘরোয়া আলোচনার মতো ছিল। যতীন সরকার প্রশ্ন-উত্তর ধরণের সাক্ষাৎকার দিতে পছন্দ করেন তাও না। তিনি নিজের মতো কথা বলে গেছেন। আমি মাঝখানে কিছু প্রশ্ন করেছি। আমার বই ‘জিহাদ ও খেলাফতের সিলসিলা’ স্যারকে দিয়েছিলাম। তিনি বইটা হাতে নিয়ে ‘বই পড়া’ বিষয়ে আলোচনা শুরু করলেন, আমিও সেখান থেকেই রেকর্ড করা শুরু করেছি। তাই আমার প্রশ্নের বদলে স্যারের কথা দিয়েই সাক্ষাৎকারটি শুরু হয়েছে। 

যতীন সরকারঃ হেরাক্লিটাস বলছিলেন একটা মানুষ এক নদীতে দুইবার স্নান করতে পারে না। এই কথাটা বিভিন্ন ক্ষেত্রে সত্য। দুইটা মানুষ একটা বই পড়তে পারে না। যার যার অবস্থা, ক্ষমতা, বুদ্ধি, চিন্তা সেই অনুযায়ী সে বই পড়ে। কাজেই, একটা বই যদি তিনশ লোকে পড়ে তো তিনশটা বই পড়ে। আর দুই নম্বর কথা হইলো, একটা মানুষ এক বই দুইবার পড়তে পারে না। আজকে আমি যেই বইটা পড়লাম ছয় মাস পরে যখন আমি এই বইটাই পড়বো, তখন একটা নতুন বই পড়া হবে।
পারভেজ আলমঃ মানে রিডিং চেঞ্জ হয়ে যাবে?
যতীন সরকারঃ হ্যা, হ্যা। প্রশঙ্গক্রমে বলে নেই, আগে আমাদের ঠিক করতে হবে, কিভাবে আমরা একটা বই পড়বো, কতোবার পড়বো, কেনো পড়বো। এই বিষয়টার উপর আমাদের জোর দিতে হবে। আর এই পড়াটা একা একা হয় না। পড়াটা অন্যের সাথে শেয়ার করতে হয়। 
পারভেজ আলমঃ মানে পড়াটা সঙ্ঘের বিষয়?
যতীন সরকারঃ হ্যা হ্যা, নিজেরো বিষয় এবং সঙ্ঘেরও বিষয়, এই দুইটা কিন্তু একসঙ্গে। এইটা আমি বিশ্বাস করি। বনফুলের একটা গল্প আছে, আমাদের সময়ে ছিল, ‘পাঠকের মৃত্যু’ নামে। গল্পের নায়কের কাছে যে বইটা দশ বছর আগে শেষ কয়েক পৃষ্ঠা না থাকায় শেষ করতে না পাইরা আফসোস ছিল, সেই বই দ্বিতীয়বার তার এতোই খারাপ লাগছে, প্রথম কয়েক পৃষ্ঠার বেশি আগাইতে পারে নাই। এই হইল পাঠকের মৃত্যু। আমি এরসাথে একটা কথা কই, পাঠকের মৃত্যু যেমন ঘটে, তেমন পাঠকের জন্মও ঘটে। একটা পাঠক নতুন করে জন্মলাভ করে।
পারভেজ আলমঃ এখন তো টেক্সট আর টেক্সটের রিডিং নিয়া অনেক রকম চিন্তা ভাবনা আছে। 
যতীন সরকারঃ এখন যেইসব চিন্তা ভাবনা আছে এইগুলা তো এই যে তথাকথিত উত্তরআধুনিকতা। আসলেতো এতো কথাবার্তা বলার দরকার নাই। আসলে আমাদের তো সিস্টেমেটিক পড়াশোনা নাই। থাকলে, এই যে পশ্চিমে একটা কিছু হইলেই সেইটা নিয়া হই হই আরম্ভ হইয়া যায়। রবীন্দ্রনাথের একটা বই আছে পঞ্চভুত নামে। সেই পঞ্চভুত তার তিরিশ বছর বয়সের লেখা। তারমধ্যে ষোলটা প্রবন্ধ। সেইটা একটা অভিনব প্রবন্ধের বই, এইরকম কিছু রবীন্দ্রনাথ এর আগেও লেখে নাই, পড়েও লেখে নাই। তারমধ্যে একটা প্রবন্ধ আছে 'কাব্যের তাৎপর্য'।তাতে রবীন্দ্রনাথের নিজের যে কবিতা, সেইটা নিয়ে আলোচনা শুরু হইছে। সেই কবিতাটা হচ্ছে, ‘বিদায়-অভিশাপ’। এইটা একটা নাট্য কবিতা। এখন পঞ্চভুত পাঁচজন এই কবিতা নিয়া আলোচনা করা শুরু করছে। এবং পাঁচজনই দেখা গেলো তাদের নিজেদের অভিমত এমনভাবে দিলো যে এর অর্থ সম্পূর্ণ আলাদা আলাদা হয়ে গেছে। তখন গল্পের নায়ক ভুতনাথ বাবু, মানে রবীন্দ্রনাথ নিজেই ভাবলেন, এই যে কবিতাটা লেখার সময় আমিতো এইভাবে ভাবিই নাই। কিন্তু এর অর্থ অবশই এইগুলি হইতে পারে। কাজেই কবিতা বা লেখা সেইটা কবি বা লেখকের নিজের সম্পত্তি না। সেইটা পাঠকের। সেইভাবে, এই কতো দৃষ্টিকোন থেকে অর্থ আসতে পারে। 
পারভেজ আলমঃ আচ্ছা তাইলে একটা প্রশ্ন করি। ধরেন সাহিত্য, কবিতার পাশাপাশি ধর্মগ্রন্থের কথা আনা যায়। যেমন কোরান শরিফ। এখন কোরান শরিফের তো বিভিন্ন পাঠকের বিভিন্ন রিডিং আছে। তাই না। এখন যখন কবিতার কথা আসতাছে তখন তো সাহিত্যের বিষয়, কিন্তু যখন ধর্মগ্রন্থের কথা আসতাছে তখন ইন্টারপ্রিটেশনটা কিন্তু মানুষ জীবন যাপন কিভাবে করবে, অনেক সময় নীতি নৈতিকতার এবং অনেকে বলে যে ঐ অনুযায়ি আমার আইন থাকতে হবে। যখন শরিয়ার কথা বলে বা ধর্মের কোন আইনের কথা বলে। আমরা এখন যেই সময়টা পার করতাছি, এইসময়েও তো ধর্মগ্রন্থের নানান রকম ইন্টারপ্রিটেশন আছে। 
যতীন সরকারঃ আছেই
পারভেজ আলমঃ কট্টর ইন্টারপ্রিটেশন আছে আবার লিবারাল ইন্টারপ্রিটেশন আছে
যতীন সরকারঃ ইন্টারপ্রিটেশন আছে মানে কি? যে যেভাবে পড়ে। ইন্টারপ্রিটেশন কথাটা না বলে যদি বলি, রিডার্স রেসপন্স। যদি রেসপন্সের
কথা বলি। যার যেমন ক্ষমতা সেই অনুযায়ি রেসপন্স করে। তাইলে ইন্টারপ্রিটেশন বলবো কেনো? রেসপন্স বললে ক্ষতিটা কি?
পারভেজ আলমঃ ক্ষতি নাই। তাইলে এখন আমি আসলে যেইটা বলতে চাইতাছি। এই যে আমাদের সময়ে আমরা দেখলাম যে গত কয়েক বছরে ইসলামের একটা মৌলবাদী ব্যাখ্যা তৈরি হচ্ছে, সেটা টেরোরিস্ট যারা, তারাও তৈরি করতাছে আবার আমাদের অনেক প্রগতিশীলরাও দেখা যায় যে ঐ টেরোরিস্টদের ব্যাখ্যাটারেই সঠিক ব্যাখ্যা বলে প্রচার করছে। এই বিষয়টারে কিভাবে দেখেন?
যতীন সরকারঃ এইখানে আমি বলবো যে তারা পড়ে না। এবং আমি এর জন্যে, একেবারে পরিস্কার ভাবে শিক্ষিত প্রগতিশীল মুসলমানদের দোষ দেই। খ্রিষ্টানরাও তো এমন ছিল, তারা তিনশ বছর ক্রুসেড করছে। তারপর এখন খ্রিষ্টানরা হইছে কি, বাইবেল যে কোনভাবে পড়তে পারে। এখন তারা যে কোনরকম ইন্টারপ্রেট করতে পারে। এখন আর জেলেও নেয় না, ফাঁসিও দেয় না, পুইড়াও ফালায় না। কতো রকমের ইন্টারপ্রিটেশন হইতাছে। কারন, এই রেসপন্স থেকে আর কি। হিন্দুদের ধর্মে, মানে রিলিজিওনে। আমি তো ধর্ম বলি না। 
পারভেজ আলমঃ মানে ধর্মতন্ত্র?
যতীন সরকারঃ রিলিজিওন আর ধর্ম এক জিনিস না। রিলিজিওনের মধ্যে হিন্দুরা হচ্ছে পৃথিবীতে সবচাইতে পশ্চাতপদ। জাতভেদ প্রথার মতো পৃথিবীর সবচাইতে ঘৃন্য একটা প্রথা নিজেদের মধ্যে সৃষ্টি করে রাখছে। পৃথিবীর আর কোন রিলিজিওনে এইরকম নাই। সেইটা হইল এক দিক। কিন্তু সম্পূর্ণ উল্টাদিকে আরেকটা ব্যাপার আছে, রিলিজিওন সম্বন্ধে চিন্তা করার সুযোগ, ভাষ্য তৈরি করার, প্রত্যেকের আলাদা আলাদা চিন্তা করার স্বাধীনতাটা আছে। 
পারভেজ আলমঃ এই যে চিন্তার বহুত্বের প্রতি টলারেন্স, এইটাতো ভারতিয় উপমহাদেশের বৈশিষ্ট।
যতীন সরকারঃ হিন্দু ধর্ম কই থেইকা হইছে? ভারতিয় উপমহাদেশ থেইকাই তো হইছে। রেসপন্সটা কিভাবে তৈরি হয়। আমাদের দেশের হিন্দু কমিউনিস্টরা হিন্দু ধর্ম সম্বন্ধে অনেক পড়াশোনা করছে। মুসলমান কমিউনিস্টরা নিজেদের ধর্মগ্রন্থই ঠিকমতো পড়ে নাই। হিন্দু কমিউনিস্টরা যে পড়ছে, সেটা কিন্তু গালাগালি করার জন্যে পড়ে নাই, তার বদলে এর ঐতিহাসিক, অর্থনৈতিক প্রেক্ষাপট বুঝার জন্যে পড়ছে। কিন্তু তোমরা পড়বাই না। ইসলাম নিয়ে মুসলমানদের মধ্যে কথাই হয় না, ভিন্ন কোন চিন্তাই হয় না। আর যখন ভিন্ন কিছু চিন্তা হয়, তখন হয়ে যাচ্ছে নাস্তিকের আস্ফালন। হুমায়ুন আজাদ যেমন নাস্তিকের আস্ফালন করেছেন। আমি তো মনে করি না যে এইটা রাইট পাথ। এইটা রাইট পাথ নয়। রাইট পাথ হইল আমাকে ধর্মগ্রন্থগুলি পড়তে হবে ঠিক যেভাবে আমি অন্য বইগুলি পড়ি। পড়িয়া তার যে ঐতিহাসিক প্রেক্ষিত তা বুঝতে হবে। 
পারভেজ আলমঃ মানে বিরোধীতার খাতিরে ‘চেরি পিকিং’ করার জন্যে ধর্মগ্রন্থ পড়া ঠিক লাইন না?
যতীন সরকারঃ না না। আমাদের এইখানে যারা প্রগতিশীল নামে পরিচিত হয়ে, মানে মুক্তবুদ্ধির নামে এই কামডা করে, তারা মুক্তবুদ্ধির নামে সমস্ত বুদ্ধিকে বন্ধ কইরা দেয়। এই হইল এখন মুসলমান সমাজে মুক্তবুদ্ধির অবস্থা।
পারভেজ আলমঃ কিন্তু এইক্ষেত্রে তো নতুন নাস্তিক যারা, ওদের মধ্যে তো মুসলমান বা হিন্দু ফারাক নাই, ওরা তো একরকম পদ্ধতিতেই ধর্মগ্রন্থের সমালোচনা করে। 
যতীন সরকারঃ আমার একটা প্রবন্ধ আছে, "নাস্তিকতা মুর্দাবাদ, বিজ্ঞান চেতনা জিন্দাবাদ"। আমি নাস্তিক হবো কেনো? আমাকে কেউ যদি নাস্তিক বলে আমি রীতিমত ফাইটিং করি। আস্তিক শব্দের অর্থ কি? যা আছে তাতে বিশ্বাস করাই আস্তিকতা, আর যা আছে তাতে বিশ্বাস না করাই নাস্তিকতা। আমাকে নাস্তিক বললে আমি বলি, তরা ব্যাটা নাস্তিক। আমিতো সকল বস্তুতে বিশ্বাস করি, যা আছে তাতে বিশ্বাস করি। এই যে নাস্তিক বইলা পরিচয় দেয়াটা এইটা এখন একটা ফ্যাশন। যে নাস্তিকতা করে তারে জিজ্ঞাস কইরা দেইখো তো কোরান শরিফ সম্পর্কে কি জানে সে? এই যে তুমি যে জেহাদ খেলাফত ইত্যাদি নিয়া বই লিখছো এইসব সম্বন্ধে তারা জানার কোন আগ্রহবোধ করে কি না? করে না। 
পারভেজ আলমঃ ইসলামের সমালোচনা করার লেইগা অবশ্য পড়ে। 
যতীন সরকারলঃ হ্যা হ্যা। নিন্দার জন্যে পড়ে। কিন্তু আমি তো নিন্দার জন্যে পড়ছি না। আমি পড়ছি ইসলামকে জানার জন্যে। এবং পৃথিবীর সমস্ত রিলিজিওনগুলি, আমি একজন ম্যাটারিয়ালিস্ট হিসাবে জানি, সেটা মানুষ তৈরি করেছে। এবং কোথায় করেছে, কোন বিশেষ সামাজিক অর্থনৈতিক অবস্থায় তার উদ্ভব ঘটেছে, সেইগুলি জানা আমার দায়িত্ব। এবং কাউকে গালাগালি করার জন্যে, কাউকে হেয় প্রতিপন্ন করার জন্যে পড়ি নাই। ধর্মের প্রতি তোমাদের মধ্যে শ্রদ্ধা নাই কেনো? তুমি কেনো নাস্তিক হিসাবে লিস্টেড হইলা? এই কাজটা তোমরাই করছো। এই যে অভিজিৎরে হত্যা করলো। ব্লগারদের হত্যা করলো। ব্লগারদের হত্যা করার সুযোগতো তোমরাই কইরা দিসো। 
পারভেজ আলমঃ কিন্ত এইটা বললে তো, খুনিগোরে ছাড় দেয়া হয়ে যায়। 
যতীন সরকারঃ না না না, হইয়া যায় না কারন, ঐ মাথার মধ্যে গন্ডগোলটা আছে। গোপাল হালদার বা দেবীপ্রসাদ চট্টোপাধ্যায় কে তো নাস্তিক বইলা কেউ বাতিল কইরা দেয় নাই। কিন্তু এইখানে কেনো দেয়? এইটা খালি মুসলমান সমাজের তো দোষ না। যারা উস্কানি দেয় তাদের দোষও। রিলিজিওন ইজ রিগার্ডেড বাই দা কমন ম্যান এজ ট্রু, বাই দা ওয়াইজ ম্যান এজ ফলস, এন্ড বাই দা রুলারস এজ ইউজফুল। দুই হাজার বছর আগে রোমান দার্শনিক সেনেকা এই কথা বলেছেন। এই কথাতো এখনো সত্য। মওলানা আবুল কালাম আজাদ, যিনি অসাধারণ ধার্মিক মানুষ ছিলেন। মওলানা আবুল কালামের লাইন ধরিয়া যদি তোমরা ইসলাম চর্চা করতা তাহলে দেখতা তোমাদের কেউ নাস্তিক কইয়া, ইসলাম বিরোধী কইয়া বাতিল করতো না। এখন এই ব্লগাররাই করুক, এরা যা খুশি করুক। এই ব্লগাররা কি এই সমাজের জন্যে কোন রকম...
পারভেজ আলমঃ এইটা আসলে ঝামেলা কি, এখন প্রগতিশীলদের কাছে একটা ধারণা প্রতিষ্ঠিত হইয়া গেছে যে ইসলাম হইল একটা সন্ত্রাসের ধর্ম, সুতরাং ইসলামের সাথে কোনরকম সম্পর্কই রাখা যাইবো না। 
যতীন সরকারঃ প্রতিষ্ঠিত হইছে তো অজ্ঞতা থেইকা। এই চিন্তা এবং চর্চাটা না করার জইন্যেইতো প্রতিষ্ঠিত হইছে। কিন্তু এই চর্চা কেনো করবে না তোমরা? প্রথম কথা হইল আমাকে ইসলাম জানতে হবে, মানাটা তো পরের কথা। 
পারভেজ আলমঃ না, ঐটাতো আমিও মনে করি। ধরেন যেমন ইশ্বরচন্দ্র বিদ্যাসাগর, সে তো এগোনিস্ট ছিল। কিন্তু হিন্দু ধর্মীয় শাস্ত্র ব্যবহার করছে সামাজিক সংস্কারের জন্যে। 
যতীন সরকারঃ হ্যা হ্যা। এই কথাডাই তো আমি বলতে চাই। কিন্তু এইটাতো আমি মুসলমান বন্ধুগোরে বুঝাইতে পারি না। তোমরা মুসলমানরা বুঝোনা এইডা। মুসলমানরা প্রগিতিশীল হইলেই হইতে হইবো কি, এখন তো ব্লগার হইতাছে। এইটা কোন কথা হইল। এইভাবে মরবে কেনো? কই, গোপাল হালদারকে তো মরতে হয় নাই। বিবাদ প্রতিবাদ হইছে অনেক, হইতে থাকবে। কিন্তু যেই জায়গাটার তোমরা যাইতে চাইতাছো, যাওয়ার জন্যে যে ক্ষেত্রটা তোমাদের প্রস্তুত করা উচিৎ ছিল সেটা না করেই...
পারভেজ আলমঃ এইখানে আমি একটু কথা বলবো। এইটা কি শুধুমাত্র এই জেনারেশনের দোষ? মানে ১০-১২ বছর ধইরা তো... 
যতীন সরকারঃ না। সমগ্র মুসলিম কমিউনিটির মধ্যে একটা সমস্যা হইতাছে এইখানে। এবং এই জেনারেশনের দোষ হইল তাদের যারা এইরকম ব্লগিং করে। এই কারনে তার বিরুদ্ধে মৌলবাদও এইভাবে বাড়তাছে।
পারভেজ আলমঃ এইখানে কি আপনের মনে হয় না যে, বর্তমানে যারা অনলাইন জেনারেশন তারা আসলে হান্টিংটনের সভ্যতার দ্বন্দ তত্ত্বের ফাঁদে পইরা গেছে? 
যতীন সরকারঃ পইরা গেছে ভালো হইছে। এইটাই তো চাইছে। হান্টিংটন তো এইটাই চাইছে। এইটাই চাইছে, তোমরা এইটাই করতাছো। তারা এখন প্রমান করতাছে এই তত্ত্ব সত্য। হান্টিংটন কি সত্য?
পারভেজ আলমঃ না। 
যতীন সরকারঃ অথচ হান্টিংটনের ফাঁদে পরছে। এই ব্লগাররা, প্রত্যেকটি ব্লগার ব্লগিং করুক। কিন্তু জাইনা শুইনা করুক। এই স্যার সৈয়দ আহমদের বই সে পড়ুক। পড়ছে? মওলানা আবুল কালাম আজাদ পড়ছে? পড়ছে না। এমন কি আমাদের দেশে কিছু মুসলমানও আছে, তারা যে সমস্ত জিনিসগুলি কইরা আইছে, বিচ্ছিন্ন ভাবে করছে। সাংগঠনিকভাবে না। যেমন তোমার ধরো...
পারভেজ আলমঃ বুদ্ধির মুক্তি আন্দোলন?
যতীন সরকারঃ হ্যা হ্যা। বুদ্ধির মুক্তি আন্দোলন ছিল। আরেকজন লেখক ছিল, সাদউল্লাহ। 
পারভেজ আলমঃ হু, সাদউল্লাহ তো ভালো লিখতো। 
যতীন সরকারঃ লেখক হিসাবে তিনি খুব ভালো। সাদউল্লাহর বই আমি পড়ছি, এবং সাদউল্লাহর বই পড়িয়া আমাদের প্রগতিশীল মুসলমানরা যদি ইসলাম জানার জন্যে চেষ্টা করতো, তাইলে এই ব্লগারদের এই অবস্থা হইতো না। বুঝতাছো? এবং ঐ হান্টিংটনের ফাঁন্দেই তোমরা পরছো। এবং এই বাপারে আমি আসলে দীর্ঘকাল যাবৎ তো চিন্তা কইরা আইতাছি। পড়াশোনাও করতাছি। আমি সমস্ত মুসলমানদের দৃঢ়চিত্তে বলি, বিশেষ করে তথাকথিত প্রগতিশীল মুসলমানদেরকে, তোমাদেরকে। এবং তোমরাই এর জন্যে দায়ি। এবং আজকের যেই অবস্থাটা হইছে, এইটা তোমরা সৃষ্টি করছো, মৌলবাদিদেরকে তোমরা সুযোগ কইরা দিছো। তুমি কেনো মৌলবাদীদেরকে বলতে পারো না যে, ইসলাম তাদের বাবার সম্পত্তি না। তুমি কেনো বলতে পারো না- “আমি মুসলমান, আমার নাম পারভেজ আলম। তুমি ইসলামের কথা বলতে পারলে, আমারো অধিকার আছে বলার। কারন তুমি যে কোরান শরিফ পড়ছো, তা আমিওতো পড়তে পারি, তুমি একলাই হজরত মুহাম্মদকে জানো না, আমিও জানি”।
পারভেজ আলমঃ কিন্তু আমি তো কইতে পারি না কারন, আমি তো আসলে মানে ইসলাম ধর্মের অনুসারী বলতে যা বুঝায়...
যতীন সরকারঃ তুমি ইসলামের অনুসারী হবা না কেনো? তুমি তো অবশ্যই ইসলামের অনুসারী। তোমার বাবার মৃত্যুর পরে ইসলামী পদ্ধতিতে সৎকার করো নাই? 
পারভেজ আলমঃ জ্বি, করছি। 
যতীন সরকারঃ তুমি যে মুসলমান এইটা তোমার ইচ্ছানিরপেক্ষ সত্য। আমি তো হিন্দু, এইটা ইচ্ছানিরপেক্ষ সত্য। আমি যে হিন্দু, এইটা কি মিথ্যা কথা? কিন্তু আমি কি হিন্দু ইচ্ছা কইরা হইছি? তো তুমি মুসলমান, এইটাতো ইচ্ছানিরপেক্ষ সত্য তোমার। 
পারভেজ আলমঃ আচ্ছা। আমি বুঝতে পারছি আপনে কোন সেন্সে কইছেন। 
যতীন সরকারঃ আইচ্ছা, তাহলে এই ঘটনাটা কেনো হয়। এই যে ধরো খ্রিষ্টানরা। তুমিতো ইতিহাস পইড়া বলবা যে, প্রটেস্টান্টরা প্রটেস্ট করছে, তাই খ্রিষ্টান ধর্ম বর্তমান অবস্থায় আইছে। ক্যাথলিকরা অত্যন্ত রক্ষনশীল ইত্যদি ইত্যাদি। কিন্তু সত্য এক জায়গায় থাকে না। প্রটেস্টান্টরা কিন্তু ভাগ হইতে হইতে দুইশর উপরে ডিনমিনেশন আছে। এবং প্রত্যেকটাই গোড়া। প্রত্যেকের দাবি তারাই যেইটা ভাবে তাই সত্য। ব্লগারদের সেই অবস্থা। প্রটেস্টান্টরা এই সমাজের জন্যে, খ্রিষ্টান ধর্মের জন্যে কিছুই করতে পারে নাই। একটা ধাক্কা দিছে এই পর্যন্তই। তোমরা ব্লগাররাও একটা ধাক্কা দিতে পারছো মাত্র। 
পারভেজ আলমঃ কিন্তু প্রটেস্টান্টদের ধাক্কা ছাড়া কি ইউরোপে সেকুলারিজম আসতো? 
যতীন সরকারঃ এই পর্যন্তই, এই পর্যন্তই। কিন্তু ক্যাথলিকরাই তো সামনে অগ্রসর হইছে। এখন পর্যন্ত ক্যাথলিকরাই সংখ্যায় বেশি। এবং এই প্রটেস্টান্টরা বিভিন্ন ভাগে ভাগ হইয়া গেছে। একসময় ক্যথলিকদের বিপরীতে একটা প্রটেস্টান্ট কোথাও থাকলেই সংঘাত বাইধা যাইতো। কিন্তু কোথায়? কয়দিন পরে তো তারা ভাগ হইয়া নিজেরা নিজেরাই মারামারি করছে, আমাদের চীনপন্থীদের মতো। আমাদের এইখানে কমিউনিস্ট পার্টি কে শুদ্ধ আর কে অশুদ্ধ এইটা নিয়া আমি কিছু বলি না। এইডা বলার দরকার নাই। কিন্তু রুশপন্থী এবং চীনপন্থীরা যখন ভাগ হইয়া গেলো, রুশপন্থীদের কি দোষ ত্রুটি আছে সেইটা আমি বলতে পারি। কিন্তু চীনপন্থী আর রুশপন্থীদের তফাৎ হইল এইটা যে, রুশপন্থীরা এখনো মোটামুটি একই রইছে, নিজেদের মধ্যে মতের ফারাক থাকলেও পার্টির অভ্যন্তরে থাইকা তা করছে এবং করতে করতে এই জায়গায় আসছে। যারা বের হইয়া যাওয়ার বের হইয়া গেছে। কিন্তু চীনপন্থীদের কি অবস্থা হইছে? ভাঙতে ভাঙতে প্রত্যেকটা ব্যক্তি একটা পার্টি হইয়া গেছে। প্রটেস্টান্টরাও হইল তাই। চীনপন্থীদের বক্তব্যের মধ্যে যে সত্য ছিল না আমি তা বলি না। আমি কিন্তু একসময় পিকিংপন্থীদের সমর্থনও করতাম। কিন্তু আমাকে তো সমর্থন করতে দিল না। কাকে করবো আমি? এতোগুলা ভাগ। প্রটেস্টান্টদের হইছে এই অবস্থা।
পারভেজ আলমঃ একটা জিনিস। মানে সেকুলারিজম আসার ব্যাপারে একটু কথা বলি। ইউরোপে প্রটেস্টান্টদের যে ধর্মীয় মুভমেন্ট, মানে ধর্মতান্ত্রিক মুভমেন্ট, রিভাইভালিজমের মুভমেন্ট। মৌখিকভাবে সেইটা আরো সহি খ্রিষ্টান হওয়ার দাবি করে। মানে এইটাই সহি খ্রিষ্টান । কিন্তু যেইটাই দাবি করুক, কাহিনী যেইটা হইছে যে প্রটেস্টান্টদের উত্থানের কারনে তো রাষ্ট্রের উপরে ক্যাথলিক চার্চের আধিপত্বটা শেষ হইয়া গেছে। 
যতীন সরকারঃ ক্যাথলিক আধিপত্ব শেষ হয় নাই। ক্যাথলিকদের মধ্যে পরিবর্তন হইছে। 
পারভেজ আলমঃ হ্যা হ্যা। সেইটাও হইছে।
যতীন সরকারঃ সেইটাও না, সেইটাই হইছে। এবং ক্যাথলিকদের মধ্যে পরিবর্তন হইছে বইলাই চার্চের পাওয়ার থেইকা রাষ্ট্রকে তারা মুক্ত করছে। আর প্রটেস্টান্টরা এই পরিমানে র‍্যাডিকাল হইছে, যেই র‍্যাডিকালিজম ক্যাথলিকরাও করতে পারে নাই। আজকে ফান্ডামেন্টালিজম থেকে যে বাঙলায় মৌলবাদ করা হইছে, এই ফান্ডামেন্টালিজম কথাটা আসছে কই থেকে? প্রটেস্টান্টদের একটা গ্রুপ থেকে আসছে, তারা ফান্ডামেন্টালিজমে বিশ্বাস করে। অর্থাৎ, আমরা যা বিশ্বাস করি তাই মৌল। সেইখান থেইকাই কিন্তু ফান্ডামেন্টালিজম কথাটা আইছে। ক্যাথলিকদের থেকে আসে নাই। (চলবে) 
(মূল সাক্ষাৎকারটি অনেক বড়। ব্লগে ধারাবাহিকভাবে এর অংশবিশেষ প্রকাশিত হবে) 

