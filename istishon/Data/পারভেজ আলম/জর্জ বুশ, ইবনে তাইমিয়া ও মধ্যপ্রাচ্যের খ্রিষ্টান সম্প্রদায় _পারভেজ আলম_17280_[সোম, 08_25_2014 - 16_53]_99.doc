জর্জ বুশ, ইবনে তাইমিয়া ও মধ্যপ্রাচ্যের খ্রিষ্টান সম্প্রদায় 


দ্বিতীয় আব্বাসিয় খলিফা আল মনসুর একবার পেটের পিড়ায় আক্রান্ত হইলেন। পারস্যের যোন্দিশাপুর হাসপাতালের পরিচালক জুরিস ছিলেন সেই সময়কার একজন খ্যাতিমান চিকিৎসক ও বিজ্ঞান লেখক। তাকে বাগদাদে ডেকে পাঠানো হলো। তার চিকিৎসায় খলিফা সুস্থ্য হয়ে উঠলেন। এই ঘটনা ঘটেছিল ৭৬৫ সালে। খলিফা আল মনসুরের ইচ্ছায় জুরিস আরো চার বছর বাগদাদে ছিলেন। জুরিস ছিলেন খ্রিষ্টান ধর্মাবলম্বী। যোন্দিশাপুর ফেরার সময় খলিফা তাকে ইসলাম ধর্ম গ্রহণ করার দাওয়াত দিলেন। জুরিস দাওয়াত গ্রহন করলেন না, বললেন যে তিনি মৃত্যুর পর তার পূর্ব পুরুষদের কাতারে থাকতে চান। খলিফা মজুরি হিসাবে ১০ হাজার দিনার ও উপযুক্ত নিরাপত্তার সাথে তাকে নিজ দেশে ফেরত পাঠাইলেন। জুরিস দেশে ফেরত গেলেও পরবর্তিতে তার পুত্র দ্বিতীয় বুখতিশু খলিফার দরবারে প্রধান চিকিৎসক হিসাবে দায়িত্ব পালন করেন। এরপর তার নাতি, পুতি ও অন্যান্য বংশধরেরা। এই পরিবার বুখতিশু পরিবার নামে ইতিহাসে বিখ্যাত। আব্বাসিয় খেলাফতের স্বর্ণযুগে যে দুইটি পরিবারের অবদান সবচেয়ে বেশি তার একটি হলো ‘প্রমুখ’ এবং অপরটি ‘বুখতিশু’ পরিবার। প্রমুখ পরিবার শিক্ষা ব্যবস্থা ও জ্ঞান বিজ্ঞানের বিভিন্ন শাখায় পৃষ্ঠপোষকের ভুমিকা পালন করেছে। অন্যদিকে বুখতিশু পরিবারের হাতে গ্রিক ও ভারতিয় জ্ঞান বিজ্ঞানের বহু বই পত্র অনুদিত হয়েছিল। বাগদাদের বিখ্যাত ‘হারুন অর রশিদ হাসপাতাল’ প্রতিষ্ঠিত হয়েছিল এই পরিবারের প্রচেষ্টায় এবং জিব্রিল ইবনে বখতিশু এই হাসপাতালের পরিচালকের দায়িত্ব পালন করেন। প্রমুখরা ছিলেন ধর্মান্তরিত বৌদ্ধ আর বুখতিশুরা নেস্টোরিয়ান খ্রিষ্টান।
(ছবি-১, জিব্রিল ইবনে বখতিশু একজন রোগীর চিকিৎসা করছেন)
আব্বাসিয় খেলাফতের আগে উমাইয়া খেলাফতের আমলেও খ্রিষ্টানরা ধর্মীয় স্বাধীনতা এবং সামাজিক অবস্থানের দিক থেকে কাছাকাছি ধরণের সুযোগ সুবিধা ভোগ করেছে। খলিফায়ে রাশেদিনের যুগ থেকে খেলাফতের অধিন খ্রিষ্টানরা ধিম্মি হিসাবে জিজিয়া কর দিতো এবং নিজেদের ধর্ম এবং নিজেদের সমাজে নিজেদের ধর্মীয় আইন অনুসরণ করার সুবিধা প্রাপ্ত ছিল। সিরিয়া, ইরাক, ইরান এসব দেশে তরবারির মাধ্যমেই ইসলাম প্রচারের শুরু হয়েছে। ইসলামপূর্ব মধ্যপ্রাচ্য ছিল খ্রিষ্টান বাইজেন্টাইন (পূর্ব রোমান) এবং জোরাস্ট্রিয়ান সাসানিদ (পারস্য) সাম্রাজ্যের ক্ষমতার লড়াইয়ের ময়দান। মধ্যপ্রাচ্যের বিভিন্ন অঞ্চলের নিয়ন্ত্রন নিয়ে এই দুই সাম্রাজ্য নিয়মিত যুদ্ধ করতো। এই দুই সাম্রাজ্যকে পরাজিত করেই ইসলামি সাম্রাজ্য প্রতিষ্ঠিত হয়েছিল। এই দুই সাম্রাজ্যের অধিনেই খ্রিষ্টানরা বাস করতো। আরব মুসলিমদের সাম্রাজ্য এদের সবার চোখে সমান ছিল না। একজন বাইজেন্টাইন খ্রিষ্টানের কাছে মুসলমানরা হয়তো ছিল হানাদার, অন্যদিকে একজন পারস্যের খ্রিষ্টানের কাছে মুক্তিদাতা। পারস্যের খ্রিষ্টানরা জোরাস্ট্রিয়ান আধিপত্ব ও সাসানিদ সাম্রাজ্যের নির্যাতনের শিকার। মুসলমানদের অধিনে আহলে কিতাব হিসাবে তাদের অবস্থার উন্নতি হয়েছিল। নয় শতকে নেস্টোরিয়ান খ্রিষ্টানদের লিখিত ‘সার্তএর ইতিহাস’এ মুসলমান বিজয় এবং খ্রিষ্টানদের প্রতি আরবদের ব্যবহার সম্বন্ধে লেখা আছে “আরবরা খ্রিষ্টানদের সাথে সদয় আচরন করেছে এবং আল্লাহর অনুগ্রহে খ্রিষ্টানদের উন্নতি হয়েছে। আরবদের উত্থানে খ্রিষ্টানরা উল্লাস করেছে”। 
‘সার্ত এর ইতিহাস’ বইটি গুরুত্বপূর্ণ আরেকটি কারনে। ইসলামের নবী মুহাম্মদ (স)এর সাথে খ্রিষ্টানদের একটি চুক্তির উল্লেখ আছে এই বইতে। এই চুক্তির কথা মুসলমান ঐতিহাসিকরা যেমন তাবারি উল্লেখ করেছেন। এই চুক্তির পেছনের ঘটনা হাদিস ও তাবারির লেখায় পাওয়া যায়। এই চুক্তির আগে মুহাম্মদ এবং খ্রিষ্টানদের মধ্যে যে ধর্মতাত্ত্বিক বিতর্ক হয়েছিল তা নিয়ে কুরআনেও কিছু আয়াত আছে। মুহাম্মদের সমসাময়িক দক্ষিন পশ্চিম আরবের নাজরান ছিল একটি খ্রিষ্টান অধ্যুষিত এলাকা। নাজরানের প্রধান গোত্র ছিল বনু হারিথ। এই গোত্রের একাংশ খ্রিষ্টান এবং একাংশ পৌত্তলিক ছিল। মদিনায় থাকাকালিন মুহাম্মদ যখন ধর্মীয় দিক থেকে গুরুত্বপূর্ণ ও রাজনৈতিকভাবে শক্তিশালী হয়ে ওঠেন তখন তিনি নাজরানের খ্রিষ্টানদের ইসলামের দাওয়াত দিয়ে চিঠি পাঠান। চিঠির জবাবে নাজরানের খ্রিষ্টানরা একজন বিশপের নেতৃত্বে মুহাম্মদের কাছে একটি প্রতিনিধি দল পাঠায়। মদিনায় তিনদিন ব্যাপি মুহাম্মদ ও খ্রিষ্টানদের নির্বাচিত জ্ঞানী ব্যক্তিদের মধ্যে একটি ধর্মতাত্ত্বিক বিতর্ক অনুষ্ঠিত হয়। বিতর্ক শুরু হয় শনিবার। রবিবার খ্রিষ্টানরা ইবাদত করার জন্যে মদিনার বাইরে যাওয়ার অনুমতি চাইলে মুহাম্মদ তাদেরকে মদিনার মসজিদের মধ্যেই ইবাদত করার অনুমতি দেন। খ্রিষ্টানরা মসজিদের মধ্যেই ইবাদত করে। তারপর আবার বিতর্ক শুরু হয়। বিতর্কের প্রধান বিষয়বস্তু ছিল ঈসা’র খোদায়ি নিয়ে। মুহাম্মদ দাবি করেন যে ইসা আদমের মতো একজন নবি মাত্র, যিনি পিতা ছাড়া জন্মগ্রহণ করেছেন, কিন্তু একজন মানুষের বেশি কিছু না। অন্যদিকে খ্রিষ্টানদের দাবি তিনি ইশ্বরের পুত্র, সাধারণ মানুষ না। এই বিতর্ক কেন্দ্র করে কোরআনের সুরা আল ইমরানের একাধিক আয়াত নাজিল হয়েছে বলে মনে করা হয়। ঈসা সম্বন্ধে মুহাম্মদের মতামত জানতে চাইলে সুরা ইমরানের নিচের আয়াত মুহাম্মদ তাদেরকে শোনান-
নিঃসন্দেহে আল্লাহর নিকট ঈসার দৃষ্টান্ত হচ্ছে আদমেরই মতো। তাকে মাটি দিয়ে তৈরী করেছিলেন এবং তারপর তাকে বলেছিলেন হয়ে যাও, সঙ্গে সঙ্গে হয়ে গেলেন। (সুরা আল-ইমরান ৩, আয়াত ৫৯)
তিনদিন বিতর্ক করার পরেও যখন কোন ঐক্যমত হলো না তখন মুহাম্মদ খ্রিষ্টানদের মুবাহিলার আহবান জানালেন। মুবাহিলা মানে হচ্ছে দুই পক্ষ একে অপরের বিরুদ্ধে আল্লাহর কাছে অভিযোগ করবে এবং যার অবস্থান ভুল বা মিথ্যা সে আল্লাহর অভিশাপের শিকার হবে। এই মুবাহিলার আহবান নিয়ে কোরানের আয়াত হচ্ছে – 
অতঃপর তোমার নিকট সত্য সংবাদ এসে যাওয়ার পর যদি এই কাহিনি সম্পর্কে তোমার সাথে কেউ বিবাদ করে, তাহলে বল-এসো, আমরা ডেকে নেই আমাদের পুত্রদের এবং তোমাদের পুত্রদের এবং আমাদের স্ত্রীদের ও তোমাদের স্ত্রীদের এবং আমাদের নিজেদের ও তোমাদের নিজেদের আর তারপর চল আমরা প্রার্থনা করি এবং তাদের প্রতি আল্লাহর অভিসম্পাত করি যারা মিথ্যাবাদী। (সুরা আল-ইমরান ৩, আয়াত ৬১)
খ্রিষ্টানরা মুবাহিলায় রাজি ছিল। কিন্তু মুবাহিলার ময়দানে মুহাম্মদ হাজির হলেন আলী, ফাতিমা এবং দুই বালক নাতী হাসান ও হুসাইনকে সঙ্গে করে। মুহাম্মদ নির্ভয়ে নিজের পরিবার নিয়ে হাজির হওয়াতে খ্রিষ্টানরা ঘাবড়ে গিয়ে মুবাহিলা থেকে বিরত থাকে। 
বিতর্ক অমিমাংসিত থেকে যায়। খ্রিষ্টানরা তাদের অবস্থান পরিবর্তন করতেও রাজি ছিল না। সবশেষে মুহাম্মদ ও নাজরানের খ্রিষ্টানদের মধ্যে একটি শান্তি চুক্তি সংগঠিত হয়। নাজরানের খ্রিষ্টানরা খাতা কলমে মুহাম্মদের শাসন মেনে নেয় এবং মুহাম্মদ খ্রিষ্টান হিসাবেই তাদের নাগরিক অধিকার মেনে নেন। 
চুক্তিটি যথেষ্ট বড়। আমি শুধু এখানে নির্বাচিত কিছু অংশ ইংরেজি থেকে অনুবাদ করে তুলে দিচ্ছি - 
“ এই দলিল আল্লাহর নবী মুহাম্মদ ইবনে আবদুল্লাহ ইবনে আবদুল মুত্তালিব, যিনি মানব জাতির জন্যে আবির্ভুত হয়েছেন.........তার পক্ষ থেকে আহলে কিতাবী সাইদ ইবনে হারিথ ইবনে কাবের উদ্দেশ্যে, এবং যারা খ্রিষ্টান ধর্মের অনুসারি, পূর্বে অথবা পশ্চিমে, নিকটে অথবা দূরে, আরব অথবা বিদেশী, জানা ও অজানা, তাদের সবার উদ্দেশ্যে। এই দলিল একটি আইনানুগ চুক্তি, এবং একটি প্রজ্ঞাপন, যা ভাঙা যাবে না। যে এই চুক্তি মান্য করবে, সে ইসলামের সাথে তার সম্পর্ক রক্ষা করবে, ইসলামের শ্রেষ্টত্বের সে ভাগিদার। অন্যদিকে এই চুক্তি যে মানবেনা, যেই চুক্তি ভঙ্গ করবে, পরিবর্তন করবে, সে আমার নির্দেশ অমান্য করবে এবং আল্লাহর চুক্তি অমান্য করবে। …. আমি ঘোষনা করছি যে আমার সেনাবাহিনী, আমার পদাতিক সৈনিক, অশ্বারোহি, আমার সম্পদ এবং আমার মুসলিম ভাইয়েরা খ্রিষ্টানদের রক্ষা করবে। তারা যেখানেই থাকুক না কেনো, আমার সাম্রাজ্যের সিমান্তে, কাছে অথবা দূরে, শান্তি অথবা যুদ্ধ, সব সময়ে। ….আমি তাদেরকে সমর্থন দেবো, তাদের জনগণকে আশ্রয় দেবো এবং তাদের তাদের চার্চ, চ্যাপেল, মনস্টারি ইত্যাদি রক্ষা করবো। ......তাদের শাসক হিসাবে আমি তাদের শাসন করবো এবং যেকোন ধরণের প্রতিকূলতায় রক্ষা করবো। আমি বা আমার সাহাবিরা যতোটুকু নিরাত্তা পাবে তারাও ততোটুকুই পাবে। যেকোনকে বিজয়ীকে আমি নিষেধ করছি যাতে তাদেরকে শোষন না করে অথবা তাদের উপর কোন অন্যায় কর না চাপায়। কোন খ্রিষ্টানকে এই ধরণের শোষন এবং আগ্রাসনের অধিন করা যাবে না। ...... কোন বিশপ অথবা পাদ্রিকে তার দায়িত্ব থেকে সরিয়ে দেয়া যাবে না। কোন চার্চ ধ্বংস করা যাবে না। মুসলিমদের মসজিদ অথবা বাড়ি তৈরি করার জন্যেও চার্চ ধ্বংস করা যাবে না। এমন কাজ যে করবে সে আল্লাহর সাথে চুক্তি ভঙ্গ করবে, আল্লাহর নবীর অবাধ্য হবে, এবং খোদায়ি ভাতৃত্বের পথ থেকে দূরে সরে যাবে। ......
কোন খ্রিষ্টানকে জোর করে মুসলিম বানানো যাবে না। ক্ষমার ডানার নিচে তাদের স্থান দিতে হবে। তারা যে দেশেই থাকুক এবং সেখানে যে কোন বিপদের মধ্যেই থাকুক না কেনো তা থেকে তাদের রক্ষা করতে হবে। ...... খ্রিষ্টানদের উপর অত্যাচার করা যাবে না, জোর করে তাদের কাউকে বিয়ে করা যাবে না। কোন খ্রিষ্টান মেয়েকে তার পিতা মাতার ইচ্ছার বিরুদ্ধে জোর করে বিয়ে করা যাবে না। পিতা মাতা বিয়ে দিতে না চাইলে তাদেরকে অত্যাচার করা যাবে না। যদি কোন মুসলিম একজন খ্রিষ্টানা নারীকে বিয়ে করে, তাহলে তার ধর্মীয় বিশ্বাসকে সম্মান করতে হবে। যদি সে তার নিজের ধর্ম পালন করতে চায় এবং নিজ ধর্মের গুরুদের উপদেশ শুনতে চায়, সেই স্বাধীনতা তাকে দিতে হবে। যে এই আদেশ অমান্য করবে এবং স্ত্রীকে তার ধর্মের বিপরীতে কোন কাজ করতে জোর করবে, সে আল্লাহর সাথে ঐক্য ভঙ্গ করবে এবং আল্লাহর নবীর চুক্তির বিরুদ্ধে বিদ্রোহী হিসাবে গন্য হবে। ......... হাসরের ময়দানে পুনরুত্থানের আগে পর্যন্ত এই চুক্তি বলবত থাকবে, আল্লাহ চাহে তো”।
চুক্তির নিচে সাক্ষি হিসাবে যাদের নাম আছে তাদের মধ্যে অন্যতম হলেন – ‘আতিক ইবনে আবি কুহাফা, উমর ইবনে আবদুল খাত্তাব, ওসমান ইবনে আফফান, আলি ইবনে আবু তালিব, আবু জর গিফারি, আবু হুরাইরা, আবদুল্লাহ ইবনে মাসউদ, আল আব্বাস ইবনে আবদুল মুত্তালিব, তালহা ইবনে উবায়েদ আল্লাহ এবং জাফর ইবনে আবু তালিব’। 
এই চুক্তির যে বক্তব্য এখন পাওয়া যায় তার কতোটুকু ঐতিহাসিকভাবে সত্য তা আমার জানা নাই। তবে এটা ঐতিহাসিক সত্য যে ইসলামি খেলাফতের প্রথম একশ বছরেরও বেশি সময় খেলাফতের সংখ্যাগরিষ্ট নাগরিক ছিল খ্রিষ্টান ধর্মাবলম্বী। আরো সত্য যে ৭ শতক থেকে ১১ শতক পর্যন্ত ইসলামের ইতিহাসের প্রথম চারশ বছর দুনিয়ার অর্ধেক খ্রিষ্টান বাস করতো খেলাফতের অধিনে। এরপর আব্বাসিয় খেলাফতের দুর্বলতা, মুসলিম দুনিয়ায় ইউরোপের ক্রুসেডার এবং মোঙ্গলদের হামলা, ইবনে তাইমিয়ার মতো কট্টরপন্থীদের উত্থানে খ্রিষ্টান ধর্মাবলম্বিরা দিনে দিনে সংখ্যায় লঘু থেকে লঘুতর হয়েছে। খ্রিষ্টান ক্রুসেডারদের আগমনে স্থানীয় খ্রিষ্টানদের প্রতি মুসলমান জনগোষ্ঠির মধ্যে বিদ্বেষ তৈরি হয়েছিল। ইবনে তাইমিয়ার মতো উলামাদের ফতোয়া এই বিদ্বেষ আরো বাড়িয়ে তুলেছে এবং খ্রিষ্টান বিরোধী রাষ্ট্রিয় ও সামাজিক শোষনে বৈধতা যুগিয়েছে।
(ছবি-১, সাদ্দাম হোসেইনের সাথে তারেক আজিজ)
বিংশ শতকেও মধ্যপ্রাচ্যে প্রধান সংখ্যালঘু হিসাবে খ্রিষ্টানরা ছিল। বিশেষ করে আরব জাতীয়তাবাদের উত্থানে যেসব রাষ্ট্র তৈরি হয়েছিল সেসব রাষ্ট্রে আইনগতভাবে সমান নাগরিকের অধিকারও তাদের ছিল। একবিংশ শতকে মধ্যপ্রাচ্যের খ্রিষ্টানরা এখন বিলুপ্তির সম্মুখিন। কারন ২০০১ সালের ১১ সেপ্টেম্বর আল্লাহর কুদরতের অধিন জাতি মার্কিনিদের প্রেসিডেন্ট জর্জ বুশ বললেন তিনি ক্রুসেড করবেন এবং এই ক্রুসেড শেষ হইতে সময় লাগবে। সেই ক্রুসেডে আফগানিস্তানের পরে ইরাকের নাম আসলো। বলা হইল ইরাকে গণতন্ত্র নাই, সংখ্যালঘুর অধিকার নাই। ২০০৩ সালে মার্কিন হামলার পূর্বে ইরাকের উপ প্রধানমন্ত্রী ছিলেন তারেক আজিজ। জন্মগতভাবে তার নাম মিখাইল ইউহান্না। তিনি একজন চালদিয়ান ক্যাথলিক খ্রিষ্টান। ইরাকের বাথ পার্টির অন্যতম সদস্য এবং একজন আরব জাতীয়তাবাদী। দীর্ঘ সময় ইরাকের পররাষ্ট্রমন্ত্রীর দায়িত্ব পালন করেছেন। আন্তর্জাতিক দুনিয়ায় ইরাকের প্রতিনিধিত্ব করেছেন সবচেয়ে বেশি। তিনি বললেন যে, তেল এবং ইসরায়েলের জন্যে বুশ ইরাক হামলা করছে। ২০০৩ সালে মার্কিনিরা তারে কারাগারে পাঠাইলো। জর্জ বুশ বললেন যে ইরাকের যেসব মহা ধ্বংসাত্বক অস্ত্রশস্ত্র আছে সেগুলো তারেক আজিজই লুকিয়ে রেখেছে। সেই অস্ত্র আজো পাওয়া যায় নাই। যা কোনকালে ছিল না তা পাওয়া যাবে সেই আশাও কেউ করে না। কিন্তু তারেক আজিজ এখনো কারাগারেই আছেন। ২০১০ সালে ইরাকি হাই ট্রাইবুনাল তার মৃত্যুদন্ড দেয়। তবে ইরাকের ভেতরের ও আন্তর্জাতিক প্রতিবাদ ও চাপে এই রায় এখনো কার্যকর করা যায় নাই। 
গণতন্ত্র ও সংখ্যালঘুর অধিকার প্রতিষ্ঠার নামে মার্কিনিরা ইরাকে এমন এক শাসন জারি করলো যেখানে রাষ্ট্রের গুরু দায়িত্বে খ্রিষ্টান দূরে থাক, সুন্নিদেরও জায়গা হলো না। জর্জ বুশের ক্রুসেডের বদলা নিতে সেখানে ইবনে তাইমিয়ার অনুসারীরা জিহাদ করা শুরু করলো। সেই জিহাদে এখন একটি খেলাফত প্রতিষ্ঠা হয়েছে। খ্রিষ্টানদের উচ্ছেদ করা হয়েছে, খুন অপহরণ করা হয়েছে। লাখো খ্রিষ্টান নিজেদের ঘর বাড়ি ছেরে পালিয়ে গেছে। জীবনে আর কোনদিন ফিরতে পারবে কি না সন্দেহ আছে। জর্জ বুশ তো আগেই বলেছেন, এই ক্রুসেড শেষ হইতে সময় লাগবে। আর তাইমিয়াতো অনেক আগেই বলে গেছেন, জিহাদ ছেড়ে দেয়া মানে ইহকাল, পরকাল সবকালের সুখ ছেড়ে দেয়া। বুশের ক্রুসেড এবং তাইমিয়ার জিহাদের মাঝখানে পরে মধ্যপ্রাচ্যের খ্রিষ্টানরা তাই বিলুপ্ত হয়ে যাচ্ছে। 

