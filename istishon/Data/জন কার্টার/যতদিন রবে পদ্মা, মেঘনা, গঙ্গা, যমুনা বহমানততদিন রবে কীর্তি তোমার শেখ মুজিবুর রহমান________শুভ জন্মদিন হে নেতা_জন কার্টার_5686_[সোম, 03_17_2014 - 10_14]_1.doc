যতদিন রবে পদ্মা, মেঘনা, গঙ্গা, যমুনা বহমানততদিন রবে কীর্তি তোমার শেখ মুজিবুর রহমান________শুভ জন্মদিন হে নেতা



 ''তিনি এক মহান ব্যক্তিত্ব। সবকিছু সত্ত্বেও শেখ মুজিব স্মরণীয় হয়ে থাকবেন এ জন্য যে, তাঁকে ছাড়া বাংলাদেশ কখনো বাস্তবে পরিণত হতো না।''  (দি টাইমস, লন্ডন, ১৬ আগস্ট, ১৯৭৫)  
সময়টা ২০০৫ সাল সবে মাত্র ক্লাস ফাঁইভ-এ উঠেছি। প্রায়শই বন্ধুদের সাথে প্রচন্ড ঝগড়া লাগতো, আর ঝগড়ার বিষয় ছিল বঙ্গবন্ধু আর মুক্তিযুদ্ধ। সেসময় আমাদের সমাজ বই-এ মেজর জিয়াউর রহমানকে স্বাধীনতার ঘোষক হিসাবে উল্লেখ করা ছিল। মেজর জিয়ার ভাষণ ''I, Major Ziaur Rahman, on behalf of Bangobondhu Sheikh Mujibur Rahman, hereby declare that the independent People's Republic of Bangladesh has been established........ ''থেকে সেসময় অতি সুন্দরভাবে  ''On The behalf of Bangobondhu Sheikh Mujibur Rahman''  
সরিয়ে ফেলা হয়েছিল। ঐসময়ে ৭ই নভেম্বর কে ''বিপ্লব ও সংহতি'' দিবস নামে মহা ধূমধামে রাষ্ট্রীয়ভাবে পালন করা হত। সময় টা এতো টাই বিভ্রান্তিকর ছিল যে, চিহ্নিত রাজাকারদের গাড়িতে পতপত করে উড়তো ৩০ লক্ষ শহীদের রক্ত ও ২ লক্ষ মা-বোনের সম্ভ্রমের মাধ্যমে অর্জিত স্বাধীন বাংলাদেশের পতাকা।
একথায় ইতিহাস বিকৃত করার এক মহা উৎসব।মানুষ কে বিভ্রান্ত করার আদর্শ সময়।
মাঝে মাঝে আমিও বিভ্রান্ত হয়ে যেতাম, প্রশ্ন জাগতো কে ছিল বঙ্গবন্ধু?, কি তার অবদান?, কেনই বা তিনি জাতির পিতা!!!
ছোটকালে এসব প্রশ্নের উত্তর মিলতো বাবার কাছে।তখন বাবার মুখেই শুনতাম ১৯৬৬ সালে ৬-ই দফা আন্দোলনে বঙ্গবন্ধুর অবদানের কথা, শুনতাম ১৯৬৯ এর গণ-আন্দোলনের কথা,১৯৭০ সালের সাধারণ নির্বাচনে বঙ্গবন্ধুর নেতৃত্বে বাঙালির একক সংখ্যাগরিষ্ঠতা পাবার কথা, এরপর ১৯৭১ এ বঙ্গবন্ধুর নেতৃত্বে মহান মুক্তিযুদ্ধের কথা।
এরপর আস্তে আস্তে যখন বড় হতে শুরু করলাম, ইতিহাস জানতে শিখলাম তখন বুঝতে পারলাম কে ছিল বঙ্গবন্ধু আর কেনই বা তিনি জাতির পিতা!
বঙ্গবন্ধু হলো সেই মহান নেতা যার হাত ধরে একটি জাতি স্বাধীনতা পেয়েছিল, বঙ্গবন্ধু হলো সেই নেতা যিনি শতকষ্টের মধ্যেও অন্যায়ের সাথে আপোষ করেন নি। বঙ্গবন্ধু হলো সেই নেতা যার জন্য বিশ্বদরবারে মাথা উঁচু করে আজ আমরা বলতে পারি, আমি বাঙালি, বাংলাদেশ আমার দেশ। 
বঙ্গবন্ধু এমন একজন নেতা ছিল যার কারণে মাত্র নয় মাসেই আমরা পেয়েছিলাম একটি স্বাধীন রাষ্ট্র।আর একারণেই হয়তো মুক্তিযুদ্ধে বঙ্গবন্ধুর অবদানের স্বীকার করে ১৯৭১ সালের ১৬ ডিসেম্বর আকাশবাণীর সংবাদ পরিক্রমা অনুষ্ঠানে একটি মন্তব্য করা হয়েছিল, 'যীশু নিহত হয়েছিলেন। এখন কোটি কোটি মানুষ ক্রস ধারণ করে তাঁকে স্মরণ করে। মুজিবও হয়তো একদিন তাই হবেন।' 
কিন্তু প্রকৃতপক্ষে বাঙালি হয়তো অত-টা কৃতজ্ঞ জাতি নয়। ১৯৭৫ সালে বঙ্গবন্ধু স-পরিবারে নিহত হওয়ার পর বাঙালি জাতি তাঁর চেতনা ধারণ করা তো দূরে থাক তাঁর প্রতি নুন্যতম সম্মান টুকুই প্রদর্শন করা কর্তব্য বলে মনে করেনি।
তাই বঙ্গবন্ধু শেখ মুজিবর রহমানের হত্যাকান্ড ও বাঙালির হটকারিতা প্রসঙ্গে নোবেল পুরস্কার বিজয়ী তৎকালীন পশ্চিম জার্মান নেতা উইলি ব্রান্টর বলেছিলেন 'মুজিব হত্যার পর বাঙালিদের আর বিশ্বাস করা যায় না।
যে বাঙালি মুজিবকে হত্যা করতে পারে, তারা যে কোনও জঘন্য কাজ করতে পারে।' 
১৯৭৩ সালে আলজিয়ার্সে জোট নিরপেক্ষ সম্মেলনে (ন্যাম) যোগ দিতে গিয়ে বঙ্গবন্ধুর বিশালতা ও ব্যক্তিত্ব সম্পর্কে বলতে গিয়ে ফিদেল ক্যাস্ট্রো বলেছিলেন, 'আমি হিমালয় দেখিনি, বঙ্গবন্ধুকে দেখেছি। তাঁর ব্যক্তিত্ব ও নির্ভীকতা হিমালয়ের মতো। এভাবেই তার মাধ্যমে আমি হিমালয়কে দেখেছি।' আমিও হিমালয় দেখিনি, জানিও না হিমালয় কতটা বিশাল কিন্তু তারপরেও আমি নিশ্চিত ভাবেই বলতে হিমালয় বঙ্গবন্ধুর চেয়ে বিশাল নয়। কারণ আমি বঙ্গবন্ধুকে জেনেছি। 
তাই আজ বুঝি কে ছিল বঙ্গবন্ধু, কি ছিল তাঁর অবদান, আর কেনই বা তিনি জাতির পিতা।আজ বুঝি বঙ্গবন্ধুর কৃতী উল্লেখ করতে গিয়ে অন্নদাশংকর রায় কেন বলেছিলেন, ‘যতদিন রবে পদ্মা মেঘনা গঙ্গা যমুনা বহমান/ ততদিন রবে কীর্তি তোমার শেখ মুজিবুর রহমান’ 
শেষ করবো কবি শামসুর রহমানের কবিতার কয়েকটি লাইন দিয়ে,
 ওরা তাঁকে হত্যা করে ভেবেছিল তিনি
সহজে হবেন লুপ্ত ঊর্ণাজালে আর ধোয়াশায়,
মাটি তাঁকে দেবে চাপা বিস্মৃতির জন্মান্ধ পাতালে-
কিন্তু তিনি আজ সগৌরবে
এসেছেন ফিরে দেশ প্রেমিকের দীপ্র উচ্চারণে,
সাধারণ মানুষের প্রখর চৈতন্যে,
শিল্পীর তুলিতে, গায়কের গানে, কবির ছন্দের আন্দোলনে,
রৌদ্রঝলসিত পথে, মহা মিছিলের পুরোভাগে। 
শুভ জন্মদিন হে জাতির পিতা, শুভ জন্মদিন হে ইতিহাসের মহানায়ক, শুভ জন্মদিন আমার ছোটকালের সুপারহিরো, শুভজন্মদিন বঙ্গবন্ধু শেখ মুজিবুর রহমান।

