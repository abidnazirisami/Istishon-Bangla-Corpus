কবিতা ত্রয়ী


 বিবর্ণ পাতা
---------------
পৃথিবী ধূসর হয়ে যায়, রঙলেগে থাকে শুধু স্মৃতিতে। সবুজেরা আন্দোলিত হয়, চারপাশের আনন্দরা বিরক্ত করে নিয়ত। ওদের হাসিগুলো যেন বোকামিতে ভরা।
বেহায়াপনার কারনে অভিশপ্ত হোক ওরা, স্বপ্নগুলো ভেঙে যাক কাঁচের মতোন। খসে যাক সমস্ত তারকারাজি, এই বৃক্ষতলে।
আমার বিবর্ণ শরীর জ্বলে যায় পৃথিবীর রঙধনু দেখে। ঝরে পরার আগে এ আমার শেষ অভিশাপ।
মুর্খ চাষা
----------------
তুমি এক মুর্খ চাষা, তুমি এক হীন।
মাটির মমতায় সোঁদা গন্ধ মেখে এক জেদী বালকের মতো বক্রতা তোমার।আমরা এনেছি সুসংবাদ; তোমার পায়ের নিচে খনন করে তুলে আনবো অনন্ত ঐশ্বর্য।
তবু তুমি বলে যাও একই কথা। এ মৃত্তিকাকে মা বলে ডেকে যাও ক্লান্তিহীন।
ইমরান এইচ সরকার
============
মনোনীত হলো যখন এই প্রস্তাব, আমরা তোমাকে বয়কট করলাম। তুমি ছিলে সত্যিকারের খারাপ মানুষ; একজন অকৃতজ্ঞ। জনতা তোমাকে চিনতো না, চিনিয়েছি আমরা; প্রশ্রয় দিয়েছি সর্বোচ্চ মহল থেকে। চেয়েছিলাম সাফল্যটুকুর বিনিময়ে আমাদের ধোঁকাবাজি গুলো চাপা পড়ে যাক।
কিন্তু তুমি করেছ সেই চালিয়াতি, যেখানে আমাদের মায়াজাল ছিঁড়ে গেছে। মুখোশের আড়ালে আমাদের নির্লজ্জতা বেড়িয়ে পড়েছে লোভী কুকুরের মতো। তাই, তোমাকে থামতে হবে।

