১ ২ ৩ ৪---- করে করে আপাতত অনন্ত বিজয় দাশ এর রক্তাক্ত লাশ এর পাশে।


বিগত বেশ কিছুদিন যাবৎ প্রথমে ফেসবুকে পরে অন্যান্য মিডিয়াতে এই খবরগুলো পড়ছি। খবরগুলো কিছু নৃশংস খুনের। ছবিও থাকে সঙ্গে—যা সহ্য করা যায় না । অতঃপর এ বিষয়ে নানা মতের নানা আদর্শের আলোচনা ও মন্তব্যের মধ্য দিয়ে পাঠক হিসেবে যেতে হয়েছে। লক্ষ্যনীয় যে এখানে কোন সংঘর্ষ হয়না, হয় একতরফা খুন এবং তা পরপর হয়েই চলেছে। কয়েকজন মিলে একজনকে প্রায় একা পেয়ে খুন করে । কেউ কেউ বলছে আরো নাকি হবে। পাঠক হিসেবে জানা যাচ্ছে যে এখানে রাষ্ট্রের তথা পুলিশের ভূমিকা সন্দেহ জনক। রাষ্ট্র তথা কর্মী-পুলিশ খুনীদের আদর্শে বিশ্বাসী কিনা সেই প্রশ্নও জাগছে। কিন্তু বিষয়টা প্রশ্ন সংশয় সন্দেহের লেবেলে নেই বোঝাই যাচ্ছে। কারণ যারা নিহত হচ্ছেন তারা খুনীদের দ্বারা নির্বাচিত। যাকে তাকে তারা খুন করছেনা। হুমায়ুন আজাদকে দিয়ে শুরু করে সর্বশেষ অনন্ত বিজয় দাশ-- সেই সাক্ষ্যই দেয়। বলা হচ্ছে খুনিরা বিজ্ঞান মনষ্কতা বা যুক্তিবাদীতার শত্রু। নাস্তিকতার শত্রু । তারা ধর্মীয় সংকীর্ণতায় আচ্ছন্ন। 
এইরকম ধারণা এবং তজ্জনিত প্রতিধারণা আমাদের সমাজ ইতিহাসে নতুন নয়। ধারণা প্রতিধারণার দ্বন্দ্ব সমাজের অন্যতম চালিকা শক্তি। কিন্তু এই দ্বন্দ্বের সম্পর্কটি হত্যাকান্ড পর্যন্ত নেমে যেতে পারে এটা ভাবা খুব কঠিন। শিক্ষা বা সময়ের অভিজ্ঞতার সঙ্গে মত প্রকাশের স্বাধীনতার সবসময় একটা যুক্তিপূর্ণ অনুপাতে চলার কথা। কিন্তু বলাবাহুল্য এক্ষেত্রে তা চলেনি। কিন্তু তার পরিণতি এই!
ইলেক্ট্রনিক মিডিয়ার হাত ধরে আসা ব্লগ ফেসবুক ইত্যাদি সোশাল নেটওয়ার্ক সাইট গুলো যখন মতবিনিময়ের স্বাধীন দরজা উন্মুক্ত করে দিল তখন এর যে একটা ঘাত তৈরি হলো তা কনজিউম করার মতো অবস্থা আমাদের যে এখনো তৈরি হয়নি বা যার সঙ্গে আমাদের উপমহাদেশের অনুন্নত বা উন্নয়নশীল সমাজ ঠিক মানিয়ে নিতে পারে নি তা বলা বাহুল্য। মানিয়ে নিতে না পারলেও বাংলাদেশের মতো বিরুদ্ধ মত কে খুন করে স্তব্ধ করে দিতে হবে এমন অবস্থা সর্বত্র যদিও এখনও তৈরি হয়নি। তবে তার জন্য পায়তারা জারি আছে। তাই হতে কতক্ষণ! (চলবে) 

