মৌলবাদীদের মৃগয়া----


স্বীকার করে নেয়া ভালো আমাদের এই উপমহাদেশ ধর্মীয় মৌলবাদীদের মৃগয়া ক্ষেত্রে পরিণত হয়েছে। এর জন্য কারা দায়ী তা অনেক বিস্তৃত বিষয়।বরং বলা যাক আমরাই দায়ী। দায়ী আমাদের শিক্ষা এবং অশিক্ষা উভয়েই। যাক আপাতত আমাদের খুব নিকটবর্তী মৌলবাদীদের মৃগয়া ক্ষেত্রটি হলো বাংলাদেশ। মৌলবাদীরা এখন যখন-যেভাবে-যেখানে খুশি খুনের কাজটি সেরে নিশ্চিন্তে ঘরে বা ডেরায় ফিরে যাচ্ছে বা যেতে পারছে। বিন্দুমাত্র প্রতিরোধের মুখোমুখি হওয়ার খবর নেই। এটা ঠিক কখন হতে পারে? হতে পারে তখনই যখন মৌলবাদীদের গ্রাউন্ড ওয়ার্ক খুব সুক্ষ্ম এবং নিপুণ ভাবে বোনা থাকে। আর এই কাজ চট করে করা যায় না। খুব দীর্ঘ মেয়াদী কাজের ফসল এই সুক্ষ্ম এবং সুনিপুণ গ্রাউন্ড ওয়ার্ক। এক কথায় কৌশলটা গেরিলা কর্মকান্ডের। দেশে দেশে কম্যুনিষ্ট বিপ্লবের ইতিহাসে সে সব পাওয়া যায়। এক্ষেত্রে মৌলবাদীদের প্লাস পয়েন্ট তার প্রশ্নাতীত সামাজিক ভিত্তি। যা অনেকসময় কম্যুনিষ্ট গেরিলাদের প্রথমে থাকতো না। কর্মকান্ডের মধ্য দিয়ে ধীরে ধীরে তাদের তৈরি করতে হতো। কিন্তু বাংলাদেশের মৌলবাদীদের এই সামাজিক ভিত্তির রহস্যটা কী? ৪৭ থেকে আজ অবধি সেখানকার সামাজিক পরিবর্তনের দিকে চোখ রাখলে তা বোঝা যাবে। দেখা যাবে যে পাকিস্তান আমল থেকে বাংলাদেশ আমলে এই ধর্মীয় মৌলবাদের সামাজিক ভিত্তি নির্মাণের কাজ অনেক বেশি হয়েছে।কেন হয়েছে,কীভাবে হয়েছে সে-সব আর অজানা নয়। অথচ ঘোষিত ধর্মনিরপেক্ষ রাজনৈতিক শক্তির বিজ্ঞাপনের বাড়বাড়ন্ত বাংলাদেশ আমলেই বেশি ছিল এবং আছে। কিন্তু কার্যকরী কী? পাশাপাশি তাই বুদ্ধিজীবীর নির্মাণের সঙ্গে মিশে গেছে মৌলবাদ,মেকি ধর্মনিরপেক্ষতা, মেকি অসাম্প্রদায়িকতা,ভূয়ো সমাজতন্ত্রের ফাঁকা আওয়াজ এবং সর্বোপরি এক প্রাতিষ্ঠানিকতার হাতছানি। যা উপেক্ষা করা সম্ভব হয়নি। অভিজিৎ রায় থেকে শুরু হওয়া এই হত্যা সিরিজের বিরুদ্ধে তাই কার্যকর কোন প্রতিরোধী কাজের খবর পাওয়া যাচ্ছে না আজ পর্যন্ত। তবে আজ হউক বা কাল হউক সচেতন বাংলাদেশের মুক্তচিন্তার মানুষদের সক্রিয় প্রতিরোধের কথা ভাবতে হবেই। কারণ শরীর আক্রান্ত হলে শরীর দিয়েই তাকে বাঁচাতে হয়। 

