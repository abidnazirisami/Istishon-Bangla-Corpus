পশ্চিমবঙ্গের বুদ্ধিজীবীঃ


ভারতবর্ষের মধ্যে চিন্তাচেতনার দিক দিয়ে পশ্চিমবঙ্গের বুদ্ধিজীবীরা অগ্রগামী--এরকম দাবী হামেশা শোনা যায়।আর এটা তার একধরণের বামপন্থার কারণেই। তো খুচরো কয়েকটি বছর বাদ দিলে টানা ৩৪ বছর পশ্চিমবঙ্গ রাজ্যটি শাসনের একটা রেকর্ডও তাদের পকেটে আছে। আর সকলেই জানে যে 'বুদ্ধিজীবী' ব্যাপারটাতে বামপন্থীদের মনোপলি রয়েছে।বেশি আগের কথা না ঘেঁটে বিগত শতকের ৯০এর দশক থেকে যদি ধরা যায় তো দেখা যায় যে ১৯৯২ সালে বাবরি মসজিদ ভাঙ্গার পর সারা দেশে খুচরো দাঙ্গা ছড়িয়ে পড়লেও পশ্চিমবঙ্গে তা হয়নি। কারণ পশ্চিম বঙ্গের মানুষ সেদিন একটি অন্যায় কাজের প্রতিবাদে রাস্তায় নেমেছিল। নেমেছিল সেই-কারণে ঘটতে যাওয়া দাঙ্গা প্রতিরোধের দৃঢ়তা নিয়ে। কিন্তু বাবরি মসজিদ ভাঙ্গার প্রতিক্রিয়ায় বাংলাদেশে তৎকালে যা হয়েছিল,মন্দির ভাঙ্গা বা বাঙালি হিন্দু নির্যাতন-- তার প্রতিবাদে টু শব্দটিও কেউ করেননি। কেন--পরদেশ বলে? কিন্তু ভিয়েতনামে মার্কিন বোমা পড়লে কলকাতার রাস্তা লাল পতাকার গর্জনে কাঁপে কিংবা মস্কোতে বৃষ্টি হলে কলকাতার রাস্তা কালো ছাতায় ঢেকে যাওয়াত আমরাই দেখেছি শৈশবে। শুনেছি বামপন্থী তথা কম্যুনিষ্টরা আন্তর্জাতিকতায় বিশ্বাসী। তা হলে বাংলাদেশে ঘটে যাওয়া সংখ্যালঘুদের উপর অন্যায় দেখে তারা কোন তত্ত্বে নিশ্চুপ থাকেন? 
২০০২তে গুজরাট দাঙ্গার পর একই রকম ভাবে পঃবঙ্গের বুদ্ধিজীবীরা তাদের রোল প্লে করেছেন। ঘটনাচক্রে তখনকার কলকাতার নন্দন চত্বরে উপস্থিত থেকে প্রতিবাদের উৎসব দেখেছি। সুবেশী নরনারীদের কতই না ভাবভঙ্গী। ভারতের সংখ্যালঘুদের জন্য তাদের মুখে বিনিদ্র রজনী যাপনের ছাপও যেন দেখেছি। কিন্তু মাত্র কয়েকমাস আগে ২০০১এ বাংলাদেশে ভোটের মাধ্যমে রাজনৈতিক পালা বদলের সুত্রে সংখ্যালঘু হিন্দুদের উপর যে অপরিসীম* নির্যাতন নেমে এসেছিল তার বিরুদ্ধে কাউকে একটি কথাও বলতে শোনা যায়নি। মার্কিন সাম্রাজ্যবাদের সর্দি লাগলে তার খবর তাদের বেড রুমে তৎক্ষণাৎ পৌঁছে যায়,কিন্তু পাশের দেশের খবর তারা পান না, বা পেলেও কিছু করার থাকে না। তারা জানেন এসব দেশভাগের চলমান আফটার শক। এসব একটু আধটু হবেই। সব শ্রেণীসংগ্রামের ফল। দেশভাগের সমর্থন তারা এজন্যইত করেছিলেন। *সুত্রঃ শাহরিয়ার কবির সম্পাদিত --শ্বেত পত্র বাংলাদেশে সংখ্যালঘু নির্যাতনের ১৫০০দিন।প্রথম পর্ব। 
বাংলাদেশের (বর্তমানে নির্বাসিত) লেখিকা তসলিমা নাসরিন এই ঘটনার উপর 'লজ্জা' নামে একটি উপন্যাস লিখেছিলেন। তার ফলে তাঁকে দেশ ছাড়তে হয় প্রাণ বাঁচানোর জন্য। নির্বাসিত এই লেখিকা কিছুদিন কলকাতাতে ছিলেন। কলকাতার সংখ্যালঘু অংশের কিছু মৌলবাদীর পরামর্শে তখনকার বামপন্থী সরকার তাঁকে ধর্মগুরু অবমাননার কারণ দেখিয়ে অত্যন্ত অমানবিক ভাবে বিতাড়িত করে পশ্চিমবঙ্গ থেকে। সেদিনও পশ্চিমবঙ্গের প্রতিষ্ঠিত বুদ্ধিজীবীরা কেউ রা কাড়েন নি। 'লজ্জা' নিয়ে কথা উঠলে শুনেছি --এর ফর্ম ঠিক নেই--এটাকে উপন্যাস বলা যাবে কিনা ভেবে দেখতে হবে--ইত্যাদি।কিন্তু বিষয়বস্তু নিয়ে কেউ কথা বলতে আগ্রহী নয়। বরং বলেন তসলিমার লেখার সাহিত্যগুন মেপে দেখতে হবে তাকে কত নম্বর দেয়া যায়। 
বর্তমান ভারতে চলছে গো-মাংস বিতর্ক। গো-মাংস নিয়ে সংঘর্ষের মধ্য দিয়ে নাকি হিন্দুত্ব জেগে উঠবে। সে কেমন হিন্দুত্ব কে জানে? ভারতে সংখ্যাগুরু অংশের ধর্ম সনাতনী হিন্দু হলেও এখানে 'সকলেই একপ্রকার হিন্দু নয়, কেউ কেউ অন্যপ্রকার হিন্দুও'। আমিষ হিন্দু, নিরামিষ হিন্দুসহ নানান বৈচি্ত্রে পূর্ণ দেশ ভারত। পশ্চিম বঙ্গে এই বিতর্ক জায়গা পায়নি। পাওয়ার কথাও নয়। এখানে সব আমিষ হিন্দু। কিন্তু বিতর্কটা ভারতের অন্যরাজ্যে থাকলে আমাদের কী লাভ---তাই বিতর্ক আমাদের ঘরেও আসুক। তাই রাজনীতি নির্বিশেষে দেখো আমরা বিকাশ সুবোধ প্রকাশ্যে গো-মাংস ভক্ষণ করিলাম। এক ঢিলে অনেক পাখি মারিলাম। বঙ্গীয় মুসলমানদের বুঝিয়ে দিলাম আমরা তোমাদেরই লোক। ভোটের সময় আমাদের ভোট দিও ভাই। 
পশ্চিমবঙ্গে 'সংখ্যালঘু তোষণ'বলে একটা কথা খুব চালু আছে। সব দলই তা করে থাকে। বিগত ৩৪ বছরে শুধুমাত্র ভোটের জন্য বামপন্থীরা,অভিযোগ আছে এই তোষণে এতটাই উদার ছিল যে ভিন রাজ্যের মুসলিমসহ প্রতিবেশী বাংলাদেশের মুসলিমরাও নাকি পশ্চিমবঙ্গে এসে নিরাপদে নাগরিক হিসেবে বসবাস করতে শুরু করেছে। তা করবেই। জীবন জীবিকার প্রশ্নে মানুষের এই স্থান বদল, প্রাণের দায়ে স্থান বদল মানুষকে করতেই হয়। এর আইনী বে-আইনী প্রশ্ন আলাদা। পশ্চিমবঙ্গে সংখ্যালঘুদের বৈষয়িক উন্নয়ন কিছু ঘটেছে কি ঘটেনি সেই বিতর্কে না গিয়েও বলা যায় জীবন-রক্ষার প্রশ্নে সাম্প্রদায়িক কারণে কাউকে রাজ্য বা দেশ ছাড়া হতে হয়না। অথচ পাশাপাশি বাংলাদেশের কোন কোন স্থানে এটা ঘটে। আমাদের বুদ্ধিজীবীরা বিতর্ক ডেকে আনতে সানন্দে ক্যামেরার সামনে গো-মাংস ভক্ষণের ছবি যখন দেখান তখন সেখানে ফেনী নামক এক স্থানে সাম্প্রদায়িক কারণে সংখ্যালঘু বলে নির্যাতিতা সাত মাসের এক অন্তঃসত্ত্বা মহিলাকে মৃত সন্তান প্রসব করে হাসপাতালে মৃত্যুর সঙ্গে পাঞ্জা লড়তে হয়। ফেসবুক জাতীয় উন্নত যোগাযোগের মাধ্যমের কারণে আজকাল আর কোন অন্যায় নির্যাতনের খবর গোপন থাকে না। সে দেশে শুধুমাত্র ধর্মীয় কারণে ক্রমশঃ বিলুপ্ত হয়ে যাওয়া বাঙালি হিন্দুদের এই সব খবর পশ্চিমবঙ্গের মিডিয়াশোভন বুদ্ধিজীবীদের বিবেকের মোটা চামড়ায় দাগ কাটে না । তারা শুধু উটের মত দূরের দৃশ্য দেখতে পান। কাছেরটা নয়। ইহা রক্তাক্ত সাম্প্রদায়িক সম্প্রীতি রক্ষার এক চমৎকার নিদর্শন বটে! 

