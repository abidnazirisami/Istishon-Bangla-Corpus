১ ২ ৩ ৪---- করে করে আপাতত অনন্ত বিজয় দাশ এর রক্তাক্ত লাশ এর পাশে।


কলম দিয়ে চাপাতির বিরুদ্ধে যুদ্ধ করা যায়না। চাপাতির বিরুদ্ধে কলমের যুদ্ধটা পরোক্ষ। কিন্তু প্রত্যক্ষ চাপাতির বিরুদ্ধে আত্মরক্ষার জন্য অন্তত কিছু একটা লাগবে। বিজ্ঞান মনষ্ক যুক্তিবাদী বা নাস্তিকেরা যদি এভাবে একেরপর এক নৃশংস হত্যাকান্ডকে আত্মবলিদান হিসেবে মেনে নেন তবে হয়তো কিছু বলার নেই---তবে যদি না মানেন তবে বলতে হয় এইসব যুক্তিবাদ নাস্তিকতা তথা মুক্তমনা কাজ কর্মের পরিসর সম্পর্কে পরিচয় থাকাটা সংশ্লিষ্ট লেখক কর্মীদের পক্ষে খুবই জরুরী। পরিচয় হয়তো আছে। কিন্তু কতটুকু আছে যে খুনীদের সম্পর্কে আগাম কোন খবর থাকেনা! হত্যার বিবরণে এটা স্পষ্ট যে নিহতরা নিতান্তই সফট টার্গেট। এই উপমহাদেশের যে সমাজে একটা বড় অংশের মানুষ এখনো কুশিক্ষা বা কুসংস্কাররের মধ্য দিয়ে বস্তু-পৃথিবীটাকে দেখতে চায় সেখানে এইসব যুক্তিবাদ নাস্তিকতা তথা মুক্তমনা কাজ কর্মএর প্রকৃতি বা পরিধি আরো অনেক সুচিন্তিত ও সুতীক্ষ্ণ হওয়া উচিত। নেট ওয়ার্কের দৌলতে খুব সহজেই একজন ব্যক্তি সমষ্টির কাছে পৌঁছুতে পারে। স্বভাবতই প্রতিদানে সমষ্টির প্রতিক্রিয়াটা একজন ব্যাক্তিকেই গ্রহন করতে হয়। বলাবাহুল্য সর্বদা তা সহনীয় নাও হতে পারে। যুক্তিবাদ নাস্তিকতা তথা মুক্তমনা কাজ কর্মের সঙ্গে যারা যুক্ত তারা নিশ্চয়ই এসব বিষয় একজন সাধারণ মানুষের চেয়ে ভাল বোঝেন। তথাপি একের পর এক নিষ্করুণ এই সব হত্যাকান্ড সাধারণএর জন্য কোন উত্তর রেখে যায় না।
খুনীদের এজেন্ডা কী? চোখ রাখলেই দেখা যায় খুনীদের এজেন্ডা সোশাল নেটওয়ার্কইং সাইটগুলোতে তাদের ছদ্মবেশি অনুসারীদের দিয়ে লেখানো হয়। তাতে বোঝা যায় যে তারা ইসলাম ধর্মের মান মর্যাদা অক্ষুন্ন রাখতে এ সব খুনগুলি করে থাকে। এবং একটি নির্দিষ্ট পদ্ধতিতে করে থাকে। এতে নাকি পূণ্য সর্বাধিক হয়। বোঝা যায় নতুন করে একটা অন্ধকার যুগের সুচনা হয়ে গেছে। এখানে লড়াইটা একদল নিষ্ক্রিয় লেখা কর্মীর বিরুদ্ধে একদল সক্রীয় ধর্মসেনার যুদ্ধ। ফলে মারটা একতরফা নিষ্ক্রিয় লেখা কর্মীদেরই প্রাপ্য হয়ে যাচ্ছে। রাস্ট্র বা তার পুলিশ তাদের রক্ষাকল্পে এগিয়ে আসছেনা । আসছেনা কোন সামাজিক বা সাংগঠনিক শক্তিও। আবার স্বঘোষিত নাস্তিক হিসেবে নিরাপদ দূরত্বে থেকে বা ছদ্মবেশে কেউ কেউ নিষ্ক্রিয় লেখা কর্মীদের পক্ষ নিতে গিয়ে লড়াইটাকে আরো উস্কে দিতে নানা কথা লিখে চলেছেন। তাতে বিপদ বাড়ছে বই কমছেনা।
ব্যাক্তি আমি যুক্তিবাদী নাস্তিক বা মুক্তমনা হলে সমাজের কী—সমাজের কাছে আমার এসব জাহির করারই বা দরকার কী—আসলে বিষয়টা ঠিক এমন সরলও নয়। কারণ এগুলো আমি জাহির করি। জাহির করি বা জাহির হয়ে যাই কারণ আমার কাজের উপাদান এই সমাজ থেকেই আমাকে আহরণ করতে হয়। এই কাজের সঙ্গে সমাজের সম্পর্কও খুব গভীর। সুতরাং আত্মগোপনে থেকে আর যাই হউক সমাজ সংস্কারের কাজ করা যায় না। ফলে ব্যাক্তি আমি সামাজিক দায়বদ্ধতা থেকেই যুক্তিবাদী হই বিজ্ঞান মনষ্ক হই বা কখনো নাস্তিকও হই। আর এগুলো হওয়ার জন্য যে স্পেসটা আমার জন্য জরুরী তা তৈরিত আমাকেই করতে হয়। আর এই স্পেস তৈরি না করে কাজ কর্মের এই ভার্চুয়াল পৃথিবীকে আমার সমাজ-বাস্তবতা ভেবে নিলে ভুল হওয়ারই কথা।(শেষ)

