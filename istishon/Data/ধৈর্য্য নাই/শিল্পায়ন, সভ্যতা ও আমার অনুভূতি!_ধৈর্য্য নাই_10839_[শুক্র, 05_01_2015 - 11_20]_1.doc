শিল্পায়ন, সভ্যতা ও আমার অনুভূতি!


আমার শৈশব-কৈশর কেটেছে গ্রামে। ছোটবেলা থেকেই গ্রাম প্রকৃতির সাথে আমার খুবই ঘনিষ্ট সম্পর্ক। এখানকার মানুষদের চিন্তাধারা, জীবন ও জীবিকা আমি খুব কাছ থেকে দেখে এসেছি। একটা সময় ছিল গ্রামে দুই-একটা বাড়িতে টেলিভিশন ছিল। মানুষ বিশেষ বিশেষ দিনে দল বেঁধে ঐসব বাড়িতে যেত টিভি অনুষ্ঠান দেখার জন্যে। আমিও গিয়েছি পাড়ার সব লোকের সাথে দল বেঁধে টিভি দেখতে। এই দল বেঁধে যাওয়াতে আনন্দ ছিল অপরিসীম। আমাদের এলাকায় ধর্মীয় কোন উগ্রতা ছিল না এখনো তেমন একটা নেই। হিন্দুদের পুঁজোয় মুসলমানেরাও উপস্থিত হয়। তাদের বাড়িতে গিয়ে নাড়ু-পিঠা খায়। মানুষের মধ্যে যথেষ্ট সম্প্রীতি এবং সারল্য ছিল ।
আমি দুটি অসম যুগে বেড়ে উঠেছি। ২০০২-০৩ পর্যন্ত আমি ৯ টাকা সের গরুর দুধ, ১২ টাকা হালি মুরগির ডিম, ৩০ টাকা কেজি ডাল, ৩২ টাকা কেজি সয়াবিন, ২৬ টাকা কেজি চিনি কিনেছি। একশ টাকা নিয়ে বাজারে গেলে প্রায় একসপ্তাহের খোরাকি হয়ে যেত। ২০০৫ থেকেই সব কিছুর দাম হু হু করে বেড়ে গেল। বর্তমানের কথা আর কি বলবো! এখনকার মত হাইব্রিড প্রজাতির শস্য তখন না থাকলেও কৃষি উৎপাদিত খাদ্য-শস্যে খুব একটা ঘাটতি ছিল না। গ্রামের বেশিরভাগ মানুষই প্রত্যক্ষভাবে কৃষিকাজের সাথে জড়িত ছিল।
যারা শহরে থাকেন, মাঝে মধ্যে গ্রামে গিয়ে ওয়াও-ওয়াও করেন, তারা কখনোই বুঝবেন না কৃষি জমিতে কি রকমের শ্রম দিতে হয়। জমিতে হাল দেওয়া, মুগুর দিয়ে বড় ঢেলা ভাঙা, আগাছা পরিষ্কার করা, শস্য বোনা এই কাজ গুলো সারাদিন ধরে করতে হয়। এরপরে শস্য কিছুটা বড় হলে নিড়ানি দেয়া, জঞ্জাল পরিষ্কার করা, শস্য কেটে মাড়াই করা ইত্যাদিতে হাড়-ভাঙা শ্রম দিতে হয়। ধান কাটার সময় "কৃষকের হাঁসি" টাইপো যারা কবতে লেখেন, তাদেরকে যদি ঐসময়ে ধান কাটতে বসিয়ে দেয়া হয়, কবতে তখন বের হয়ে যাবে! সারাদিনে খাওয়ার সময়টুকুও থাকে না।
শিক্ষা নিঃসন্দেহে প্রয়োজনীয়। কৃষকের সন্তানেরাও স্কুলে যাওয়া শুরু করেছে। আমার স্কুল ক্লাসমেট বন্ধুদের বেশিরভাগই সরাসরি কৃষক পরিবার থেকে এসেছে। তাদের দৈনিক রুটিন সম্পর্কে একটু বলি-
সকালে ঘুম থেকে উঠে গরু নিয়ে মাঠে যেত এবং ঘাস কাটতো। কেউ কেউ গরুর দুধ নিয়ে বাজারে যেত বিক্রি করার জন্যে। এরপর ৮টার দিকে বাড়িতে এসে পড়তে বসতো। ৯টার দিকে স্কুলের উদ্দেশ্যে রওনা দিত। এখানে বলে রাখছি, গ্রামের সবাই পায়ে হেঁটে স্কুলে যেতাম। কারো কারো বাড়ি স্কুল থেকে মাইল চারেক দূরেও ছিল। আমার বাড়িই ছিল এক মাইল দূরে। স্কুল শেষ করে বাড়ি ফিরতে ফিরতে ৫টা বেজে যেত। তারপরে কেউ হয়তো আবার খেতে কাজ করতো কেউ কেউ খেলাধূলাও করত। সন্ধ্যার দিকে পড়তে বসতো, তারপরে ঘুম।
আগেই বলেছি কৃষিকাজ খুবই শ্রম সাধ্য একটা ব্যপার। প্রায় সারাদিন ধরেই কাজ করতে হয়। দাওয়ামারির (নতুন ফসল কাটার সময়) ১৫-২০ দিন একটানা কাজ করতে হয়। কৃষকের সন্তানেরা স্কুলে প্রায় সারাদিন থাকবার ফলে, তারা স্বাভাবিকভাবেই কৃষি কাজ থেকে দূরে সরে গেল। শিক্ষা গ্রহনের ফলে তারা পেশা বদল করতে আগ্রহি হয়ে পড়লো। এইভাবে দেশের একটি বিশাল প্রজন্ম কৃষিকাজ বাদ দিয়ে দিল। কৃষকের সংখ্যা কমে যাওয়ায় জমি গুলো ভিন্ন কাজে ব্যবহার করা শুরু হলো। শিক্ষিত ঐসব কৃষক সন্তানেরা কাজের জন্যে শহরে আসতে লাগলো। অনেকেই তাদের জমি-জমা বিক্রি করে বিদেশে পাড়ি দিল। বেকারত্ব বেড়ে যেতে লাগলো। এই সুযোগে পুঁজিবাদীরা শিল্প-কারখানা গড়া শুরু করে দিল। আমি বলছিনা শুধুমাত্র এই কারনেই দেশে বেকারত্ব আর পুঁজিবাদীদের আগ্রাসন বেড়েছে, বরং এটি একটি কারন। যাইহোক, বেশি বেশি পুঁজি বিনিয়োগ হতে লাগলো, মিল-কারখানার স্থাপনাও বেড়ে যেতে লাগলো। ফলে স্বভাবতই কৃষি জমির পরিমান কমতে শুরু করলো। কৃষি উৎপাদন কমে গেল। কৃষি উৎপাদন কমার ফলে দ্রব্য মূল্যের দামও বেড়ে যেতে লাগলো। খাদ্য ঘাটতির জন্যে সরকার বিদেশ থেকে আমদানি করা শুরু করলো। আমদানি খরচের জন্যে খাবারের দাম আরও বেড়ে যেতে লাগলো। ক্রম বর্ধমান জনসংখ্যার জন্যে এই খাদ্য ঘাটতি বেড়েই চলেছে। বেকারত্ব নিরসনে নতুন নতুন এলাকায় শিল্প-কারখানা স্থাপিত হতে লাগলো। বাংলাদেশের বহু গ্রাম এলাকা ইন্ডাস্ট্রিয়াল এড়িয়াতে পরিনত হয়েছে। যোগাযোগের জন্যে প্রচুর রাস্তা তৈরি হচ্ছে, ফলে কৃষি জমির পরিমান আরও কমে যেতে লাগলো।
অনেকেই বলবেন, আধুনিক বিজ্ঞান এখন বিঘা প্রতি কৃষি উৎপাদন ১০ গুন বাড়িয়েছে। কথা সত্য। তবে বুঝতে হবে এই উৎপাদন বাড়াতে হয়েছে ক্রম বর্ধমান জনসংখ্যার খোরাকির জন্যে এবং কৃষি জমির পরিমান জ্যামিতিক হারে কমে যাওয়ার জন্যে। আগের চাইতে ১০ গুন উৎপাদন করেও খাদ্য ঘাটতি কমানো যাচ্ছে না। শিল্পায়নের ফলে মানুষের হাতে টাকা পয়সা আসছে, কিন্তু খাদ্য উৎপাদন কমে যাওয়ার ফলে মূদ্রাস্ফিতি দেখা যাচ্ছে। একদিকে কৃষি জমির পরিমান হ্রাস অন্যদিকে খাদ্য আমদানি খরচ, সব মিলিয়ে অভাব দিন দিন বেড়েই চলেছে। আরেকটি ব্যপার আছে। বেশি বেশি শিল্প-কারখানার জন্যে আমাদের দেশের প্রাকৃতিক পরিবেশের ভারসাম্য ভয়ানকভাবেই নষ্ট হচ্ছে। যেটিও কৃষিক্ষেত্রে নেতিবাচক প্রভাব ফেলছে।
একটা দেশ যতদিন না নিজে কৃষি উৎপাদনে সয়ং সম্পূর্ণ হবে, ততদিন সেই দেশ উন্নত হবে না। খাদ্য আমদানী করে আমরা তো আর খাদ্যে সয়ংসম্পূর্ণ হতে পারবো না। শিল্পায়নের ফলে সমাজে দুটি শ্রেণী প্রকটভাবে সৃষ্টি হয়েছে। একদল অঢেল টাকা পয়াস মালিক হয়েছে। খাদ্যের দাম যদি ১০০ গুনও বেড়ে যায়, তাহলেও এদের কোন সমস্যা নেই। আরেকদিকে আছে শ্রমিকেরা। যারা নিত্যদিনই বাজারে গিয়ে যুদ্ধে মাতে! 
একবার ভেবে দেখুন-
শিক্ষিত কৃষক সন্তানেরা কৃষি কাজ ছেড়ে চাকরির দিকে ঝুঁকছে। কল-কারখানার স্থাপনা দিন দিন বেড়ে চলেছে। কৃষি জমির পরিমান কমে যাচ্ছে। কৃষি উৎপাদন কমে যাচ্ছে। দ্রব্যমূল্যের উর্ধ্বগতি বেড়ে চলেছে। মানুষের জীবনের ঝুঁকি বেড়ে চলেছে। প্রাকৃতিক ভারসাম্য নষ্ট হচ্ছে। এভাবে চললে আগামি ৫০ বা ১০০ বছর পর কি হবে?
মানুষ অভাবের সাথে যুদ্ধ করতে করতে এখন নিজের জীবনের নিরাপত্তা নিয়ে শংকিত। মানুষে মানুষে সামাজিক সম্পর্কের অবনতি হচ্ছে। সার্বিক চিন্তা না করে শুধু ব্যক্তিকেন্দ্রিক চিন্তাই এখন মুখ্য। ফলে একজন বিপদে পরলে অন্যজন আর সেটি নিয়ে মাথা ঘামাচ্ছে না। নিজেকে নিয়েই ভয়ানক উৎকন্ঠায় থাকা মানুষ খামোখা অন্যের বিপদে জড়ানোর দরকার কি!
সত্যি করে বললে আমি শিল্পায়নের পক্ষে নই। এদেশে সবার আগে যেটি দরকার তা হলো কৃষি বিপ্লব। আজকে আমাদের কৃষি জমিগুলো যদি শিল্পায়নের নামে দখল না হতো, তাহলে আমরা বিজ্ঞানকে কাজে লাগিয়ে খাদ্যে সয়ংসম্পূর্ণ হতাম। এমন কি খাদ্য আমদানি না করে বরং রপ্তানি করতে পারতাম। আমাদের দেশের মানুষের "ইগো" একটি বড় সমস্যা। শিক্ষিত হলে আর চাষা-ভূসার কাজ করতে চায় না! আপনি যে অফিসে চাকরি করেন, সেই কাজটি কাদের জন্যে করছেন? পুঁজিবাদীদের জন্যে করছেন না তো?? 
এই লেখার প্রথমদিকে আমি আমার শৈশব স্মৃতির কথা বলেছি। সেসময় মানুষের মনে আনন্দ ছিল। সবার সাথে সামাজিক সম্পর্ক অনেক শক্তিশালি ছিল। অভাব ছিল তবে শান্তি ছিল সবার মনে। মাঝে মাঝে যাত্রা বা মঞ্চ নাটক হতো আমাদের গ্রামে। আজকে অনেক বছর হয়ে গেল সেইসব হয় না। কে আয়োজন করবে, সময় নেই। খেলাধূলা ছিল বিশুদ্ধ বিনোদন। এখন আমাদের এলাকাতে খেলাধূলা প্রায় হয় না। বিনোদনের প্রচুর বিকল্প মাধ্যম এসে পরেছে। বিজ্ঞান আমাদের জীবনকে হয়তো সহজ করেছে কিন্তু আমাদের মনের ভেতরে যে বিশুদ্ধ আনন্দময় অনুভূতি ছিল তা নষ্ট হয়ে গিয়েছে! আমি বিজ্ঞান বিরোধি কি না ? না বোধ হয়! আমি সবসময় চেয়ে এসেছি সবুজ গাছপালা, নীল আকাশ, উর্বর ফসলি জমি, গ্রামের মেঠোপথ, মানুষের সাথে মানুষে আনন্দময় সহজ সম্পর্ক। অভাব থাকুক, তবুও সহজ সুন্দর, নিরাপদ জীবন চেয়েছি। এখন আমরা ছুটে চলেছি কোথায়, কিসের জন্যে? বিজ্ঞানীরা খুঁজে ফিরছে বিকল্প ভিন্ন বাসযোগ্য গ্রহের! আমরা কি এমন সভ্যতা চেয়েছিলাম? যেখানকার মানুষেরা জীবনের চাইতে জীবিকার তাগিদে তাড়িত হতে হবে? মানে শুধুই বেঁচে থাকতে হবে বলে বেঁচে থাকা! 
এই ছোট লেখায় আসলে আমার মনের ক্ষোভ প্রকাশ করা সম্ভব নয়। সংক্ষেপে বলার চেষ্টা করেছি। আমার এই ক্ষোভ কার বিরুদ্ধে? আমি ভেবেছি, নিজেকে প্রশ্ন করেছি। হয়তো বিজ্ঞানের এই আগ্রাসনের বিরুদ্ধে, হয়তো শিক্ষার বিরুদ্ধে যা আমাদেরকে বড়াই করতে শিখিয়েছে! হয়তো আমার নিজের প্রতিই ক্ষোভ, কেন আমি মেনে নিতে পারি না? আমার ক্ষোভ হয়, অভিমান হয়। ইচ্ছে করে সব ভেঙে চূরে মেঠো পথ তৈরি করি। ইচ্ছে করে খেত খামার গড়ে তুলি। মাঠের পর মাঠ সবুজ শস্যে ভরিয়ে তুলি। সভ্যতার জঞ্জাল সব সাগরে ফেলে দিতে ইচ্ছে করে। আবার নদীর ধারে বাউল গানের আসরে মগ্ন হতে ইচ্ছে করে, ইচ্ছে করে যাত্রার বাঈজির নাঁচে তন্ময় হতে। দল বেঁধে পুটি মাছ ধরতে ইচ্ছা করে। বর্ষায় ভেলা নিয়ে কলমি শাক তুলতে ইচ্ছে করে। আবারো মানুষ হতে ইচ্ছে করে।

