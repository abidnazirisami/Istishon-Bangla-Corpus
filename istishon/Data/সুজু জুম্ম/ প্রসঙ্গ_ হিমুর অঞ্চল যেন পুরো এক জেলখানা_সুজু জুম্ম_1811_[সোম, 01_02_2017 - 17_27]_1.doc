 প্রসঙ্গ_ হিমুর অঞ্চল যেন পুরো এক জেলখানা


হলুদ হিমু: "হিমু" একটি জনপ্রিয় সাহিত্যিক হুমায়ুন আহমেদের গল্পের নায়কের নাম। হিমু কিন্তু বেশ সহজ সরল ও অন্যায়ের প্রতিবাদী এবং পোষাকে সে হলুদ । হিমু যেকোন কার্যসিদ্ধিতে নিজের অধিকার প্রতিষ্ঠা করতে বদ্ধ পরিকর। সেই অর্থে পার্বত্য চট্টগ্রামে আদিবাসী জুম্মরা সবাই এখন এক একজন হিমু। কিন্তু তাদের পোষাকের রংবর্ণ এখন আর হলুদ নেই, কালোবিড়াল ও ডোরাকাটা বাহিনীর থাবায় রং রক্তের মতো লাল বর্ণের আকার রূপ ধারন করেছে। হিমুর মন,শরীর সবকিছু আজ অন্যায়-অত্যাচারের আঘাতে জর্জরিত।
কালো বিড়াল: মনে আসে একসময় এক রেল মন্ত্রী ছিলেন। কথায় কথায় কালো বিড়াল বের করতেন। তার আবার খুব রাজনৈতিক জ্ঞান!! কিন্তু পরবর্তীতে তিনি স্বয়ং নিজেই কালোবিড়াল রূপে প্রকাশ পেয়েছেন। এখন সবাই তাকে কালোবিড়াল নামে একনামে চিনে।
অস্ত্রমন্ত্রী: অস্ত্র রক্ষাণাবেক্ষণ যে করেন তিনিই বাংলাদেশে অস্ত্রমন্ত্রী। একসময় এমন একজন অস্ত্রমন্ত্রী ছিলেন। যার চুল ছিলো অস্ত্রের মতো ধার ও খাড়া খাড়া। তার নেতৃত্বে ও কথাতে যখন তখন যেকোন অঞ্চলে অনেক অস্ত্র উদ্ধার হতো। প্রকৃতির এক চরম পরিহাস বর্তমানে তিনি নিজেই স্বয়ং ১০ ট্রাক অবৈধ অস্ত্রের মামলায় আজ অবধি জেল খাটছেন।
ডোরাকাটা বাহিনী: যাদের শরীর জলপায় কাপড়ে সন্নিবেশিত বিভিন্ন সাপের জিহ্বা ও বিলুপ্ত ডাইনোসরের ছবি দিয়ে ঢাকা থাকে তারাই ডোরাকাটা বাহিনী। এরা সুযোগ বুঝে হিমুদের অঞ্চল অস্ত্রের গোডাউনে পরিণত করে নিজেরা এখন অস্ত্র উদ্ধার উদ্ধার নাটকের খেলা খেলছে। এমনও নাটক তারা বানাচ্ছে হিমুর বাসায় গিয়ে বলছে অস্ত্রটা রাখ না হলে তোর বিপদ হতে পারে। পরক্ষনেই তারা গিয়ে সেই অস্ত্র উদ্ধার করছে এবং বলছে- "হ্যান্ডসআপ তোর বাথরুমের গর্তে একটা পিস্তল আর তোমার পুকুরে ম্যাগাজিনসহ গুলি"। নাটক দেখছি দিন দিন মহাবিপদের দিকে ধাবিত হচ্ছে। এক অস্ত্র দিয়ে যেমন খুশি তেমন হিমুদের গ্রেপ্তার করছে। হিমুরা কোনমতেই নিজ অঞ্চলে শান্তিতে নেই। ডোরাকাটা বাহিনী তাদের পুরো অঞ্চল এখন জেলখানায় পরিণত করেছে!! ভবিষ্যতই বলবে ডোরাকাটা বাহিনীদের কি রূপ প্রকাশ পাবে?? ডোরাকাটারা আসলে আইনশৃঙ্খলা বাহিনী নাকি মৌলবাদী জঙ্গি??
পার্বত্য চট্টগ্রাম এখন কিছুতেই আর জুমিয়া পাহাড়িদের জন্য নিরাপদ নয়। ডোরাকাটা বাহিনীরা যখন যেভাবে পারছে গ্রেপ্তার নামক অবৈধ ক্ষমতা প্রয়োগ করে নাটক সাজিয়ে পাহাড়িদের অস্ত্রের আসামী বানাচ্ছে। আর কত এভাবে চলবে??

