প্রসঙ্গ_ আদিবাসী ও ট্রাইব অধিকার বিষয়ক আইএলও কনভেনশন এবং বাংলাদেশ রাষ্ট্রীয় সরকার


কনভেনশন (Convention): কনভেনশন হচ্ছে কতিপয় রাষ্ট্রের বিশেষ কিছু কার্য করার জন্য কতিপয় বিষয়াবলীর সমষ্টি যেগুলো বাস্তবায়নে রাষ্ট্রসমূহ একটা মতৈক্যে ঐক্যমত পোষন করেন। এটাকে অনেক ক্ষেত্রে Contract, accord, protocol বা treaty বলা হয় এবং এটি অনুসমর্থনের মাধ্যমে রাষ্ট্রসমূহ তাদের নিজ নিজ দেশে বাস্তবায়নে অঙ্গীকারবদ্ধ হন।
অনুসমর্থন (Ratification): অনুসমর্থন হচ্ছে কতিপয় বিষয়বলী বা কার্যকে সমাধা করার জন্য আইনগত অঙ্গীকারবদ্ধতা। এটি বাংলাদেশে সংবিধানের ১৪৫ (ক) অনুচ্ছেদ অনুযায়ী রাষ্ট্রপতি সংসদে উপস্থাপনের মাধ্যমে আন্তর্জাতিকভাবে আইনগত সমর্থন সুদৃঢ় করেন। 
আইএলও (Internatinal Labour Organization): এটি জাতিসংঘের একটি অঙ্গসংগঠন। এ সংস্থা কর্তৃক Indigenous and Tribal Populations Convention, 1957 (No. 107) এর মূল বক্তব্য হচ্ছে স্বাধীন সার্বভৌম দেশে বসবাসকৃত আদিবাসী জনজাতির সামাজিক, সাংস্কৃতিক, শিক্ষা ও অর্থনৈতিক অবস্থা তাদের নিজস্ব ঐতিহ্যগত প্রথা অথবা রাষ্ট্র কর্তৃক বিশেষ আইন দ্বারা মানউন্নয়ন সাধন করা। এ দায়িত্ব বা উদ্যোগটি রাষ্ট্র তার দেশে বসবাসকৃত আদিবাসীদের ঐতিহ্যকে সম্মান জানিয়ে গ্রহণ করবে এবং রাষ্ট্র তার সাথে এটাও পর্যবেক্ষণ করবে আদিবাসীরা যেন তাদের অধিকারগুলো বৈষম্যহীনভাবে সাধারণ নাগরিকের ন্যায় ভোগ করতে পারে। 
উপরোক্ত ১৯৫৭ সালের আইএলও কনভেনশনটি বাংলাদেশে বঙ্গবন্ধু' সরকারের আমলে ২২ শে জুন ১৯৭২ সালে অনুসমর্থিত হয় এবং দেশে আদিবাসী/ট্রাইব জনজাতিদের জীবনযাত্রার অবস্থাকে মানউন্নয়নে নিয়ে যাওয়ার রাষ্ট্রীয় স্বীকৃতি দেওয়া হয়।
আদিবাসী এবং ট্রাইব জনজাতিদের আরো অধিক মানউন্নয়নের জন্য আইএলও এর দ্বিতীয় কনভেনশনটি হলো Indigenous and Tribe peoples Convention, 1989 (No. 169) (Date of adoption June 27, 1989)। এই কনভেনশনের মূল বক্তব্য হচ্ছে পুরোবিশ্বের আদিবাসী/ ট্রাইব জনজাতিদের জীবনযাত্রার মানউন্নয়নসহ তাদের আত্মনিয়ন্ত্রণ অধিকার প্রতিষ্ঠা, তাদের স্বাস্থ্য, নিজস্ব ভাষায় শিক্ষা, সংস্কৃতি ও অন্যান্য অধিকারগুলো সুপ্রতিষ্ঠিত করা। সর্বোপরি এখানে যে মৌলিক বিষয়টি স্বীকার্য সেটি হচ্ছে আদিবাসী এবং ট্রাইবদের বংশপরস্পরায় ঐতিহ্যগতভাবে যে ভূমিতে বসবাস ও চাষাবাদ করছে তার মালিক অবধারিতভাবে হবে একমাত্র আদিবাসীরা। যে মৌলিক বিষয়টি অবশ্যই অনুসমর্থনকৃত রাষ্ট্রকে স্বীকৃতি দিতে হবে। 
বলাবাহুল্য ১৯৮৯ সালের আইএলও কর্তৃক আদিবাসীদের সম্পর্কিত এ কনভেনশনটি বাংলাদেশ সরকার যেভাবে হোক এখন পর্যন্ত অনুসমর্থন করেনি। যার কারণে বাংলাদেশের আদিবাসীরা বরাবরই রাষ্ট্রীয়ভাবে অবহেলার স্বীকারে পরিণত হচ্ছে। এদিকে সরকার সংবিধানের পঞ্চদশ সংশোধনীতে সংবিধানের ২য় ভাগে মৌলিক নীতিতে ২৩ (ক) অনুচ্ছেদ- "উপজাতি, ক্ষুদ্র জাতিসত্তা, নৃ-গোষ্ঠী ও সম্প্রদায়ের সংস্কৃতি" সংযুক্ত করেছে। অথচ দেশের সকল আদিবাসী সম্প্রদায় চেয়েছিলো তাদেরকে সরকার যেন সংবিধানে "আদিবাসী" হিসেবে স্বীকৃতি দেয়। কিন্তু সরকার তা করেনি।
সরকার আদিবাসীদের বিষয়ে একটা বিষয় খুব সুকৌশলে এড়িয়ে যেতে বদ্ধ পরিকর মনে হচ্ছে। সেটি হলো সরকার ১৯৭২ সালে আইএলও কনভেনশন অনুসমর্থন করে রাষ্ট্রীয় ও আন্তর্জাতিকভাবে দেশে আদিবাসী ও ট্রাইব জনজাতির অস্তিত্ব স্বীকার করলেও এখন সর্বক্ষেত্রে সরকারিভাবে ক্ষুদ্র নৃ-গোষ্ঠী ব্যবহার করার জন্য ব্যস্ত হয়েছে। আদিবাসীদের ক্ষুদ্র নৃ-গোষ্ঠী উপাদি জোরপূর্বক চাপিয়ে দিতে চাচ্ছে। এটা স্পষ্ট হচ্ছে ১৯৭২ সালে বাংলাদেশ সরকার আদিবাসী অধিকার বিষয়ক আইএলও কনভেনশন-১৯৫৭ কে অনুসমর্থন করেও, এখন সেটি না মেনে চলার জন্য কৌশল অবলম্বন করে চলেছে। অন্যদিকে আইএলও এর ১৯৮৯ সালের আদিবাসী অধিকার বিষয়ক কনভেনশনকে অনুসমর্থন না করে সরকার বার বার আদিবাসীদের অধিকারকে অবজ্ঞা করে চলেছে।
মূলত বাংলাদেশ সরকার চাচ্ছে না আদিবাসীদের শত শত বছর যাবৎ বংশপরস্পরায় চাষকৃত ভূমিকে তাদের সম্প্রদায়গত মালিকানায় স্বীকৃতি দিতে। তাই একথা নির্ধিদ্বায় বলা যায় বর্তমান সরকার আদিবাসী অধিকারের জন্য কোনমতেই সহায়ক ভূমিকায় নেই। যার দরুন আমরা গাইবান্দার গোবিন্দগঞ্জে ১২ জুলাই ও ৬ নভেম্বর' ২০১৬ রাষ্ট্রীয় পোষণকৃত বাহিনী দ্বারা সাঁওতাল আদিবাসীদের তাদের বংশপরস্পরায় চাষযোগ্য ভূমি থেকে উচ্ছেদ করতে দেখতে পেয়েছি। আর পার্বত্য চট্টগ্রামে পাহাড়ি আদিবাসীরা যুগ যুগ ধরে রাষ্ট্রীয়ভাবে পোষণকৃত সেটেলার বাঙ্গালি মুসলিম ও সেনাবাহিনীদের দ্বারা তাদের বংশগত জমি হারাচ্ছে। রাষ্ট্র এখন প্রতিটি পদক্ষেপে আদিবাসীদের ক্ষেত্রে নিপীড়কের চিত্রে লালবৃত্তে রূপ ধারন করেছে। সত্যিই সেলুকাস দেশ স্বাধীনতার ৪৫ বছর পরেও আদিবাসীরা নিজ দেশে আজও পরবাসী, যেন তাদের জম্মভূমি নেই, শুধু জম্মদাগ আছে!! রাষ্ট্রের মূলক সরকার অমূলকভাবে বারবার হোচট খেতে অভ্যস্ত হয়ে পড়েছে। রাষ্ট্র কর্তৃক পরাধীনতার শৃঙ্খল এখন আদিবাসীদের হাতে পায়ে। কেন যে বাংলাদেশ নামক রাষ্ট্র আদিবাসী মানুষকে মর্যাদা দিয়ে নিজের আত্মমর্যাদা শ্রীবৃদ্ধি করতেই পারছে না??

