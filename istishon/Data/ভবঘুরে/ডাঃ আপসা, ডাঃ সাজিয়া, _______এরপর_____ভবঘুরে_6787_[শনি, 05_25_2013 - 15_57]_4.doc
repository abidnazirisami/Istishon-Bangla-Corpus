ডাঃ আপসা, ডাঃ সাজিয়া, _______এরপর____



চিনতে পারেন ছবিটা। হ্যা এটা শাহবাগেরই ছবি,তবে এটা ৫ই ফেব্রুয়ারীর না। ছবিটা গত ২০শে মে'র। এখানে সিডাটিভ,সেলিনা মওলা,বাঁধনরা নাই। তবে এখানে যারা আছে ওরা তাদের মতই ঘরের খেয়ে বনের মহিষ তাড়াচ্ছে,অন্তত চেষ্টা করছে। হয়ত ওরা ৪২ বছরের জঞ্জাল দূর করবার জন্যে আজ দাঁড়ায় নাই। তবে তারাও চায় খুনের বিচার,আসামীর যোগ্য শাস্তি। মানববন্ধনটি হয়েছিল ডাঃ শেজাদী আপসা'র হত্যাকারীর গ্রেফতার দাবীতে। হয়ত অনেকেই এটা দেখেছেন কিন্তু এড়িয়ে গিয়েছিলেন,হয়ত অনেকে আজকেই প্রথম জানলেন।
ডাঃ শেজাদী আপসা বরিশাল শের-ই-বাংলা মেডিকেল কলেজের ২৮ তম ব্যাচের ছাত্রী ছিলেন। খুন হয়েছেন নিজের বাসায় স্বামীরই হাতে। স্বামীর নাম শফিকুল ইসলাম। ও হ্যা এই শফিকুল ইসলাম একজন উচ্চপদস্থ সেনা কর্মকর্তা,বর্তমানে (হ্যা ভুল পড়ছেন না,এখন অব্দি) লেঃ কর্নেল। সে তার স্ত্রীকে নিজের বাসায়,কুমিল্লা ক্যান্টনমেন্টের মত সুরক্ষিত স্থানে লোহার রড দিয়ে পিটিয়ে খুন করেছে,নিজের ক্ষমতা আর দাম্ভিকতা দেখিয়েছে। আর সে জন্যেই হয়ত আজ কোন মানবতাবাদীদের মুখে কোন কথা নাই, নারী অধিকার আন্দোলনের নেত্রীরা বালিতে মুখ গুজেছেন, সুশীলতার সোল এজেন্টরা চুপচাপ, হুলো মিজান জেগে জেগে ঘুমাচ্ছে। খুনী সেনা কর্মকর্তা বলেই হয়ত ডাঃ আপসা'র ১০ বছর বয়সী ছেলেটির জন্যে কারো এতটুকু মায়া হচ্ছে না, মানববন্ধনের সংবাদ কাভার করতে এসেও সাংবাদিকরা ফিরে গ্যাছে বাক্স-পেটরা গুছিয়ে। হাজার হোক খুনী যে উর্দিধারী জলপাই।
বর্তমান প্রেক্ষাপটে এইরকম চিকিৎসক খুনের ঘটনা কিন্তু অহরহই ঘটছে। এর কিছুদিন আগে নিজের কর্মস্থলে নিজের সম্ভ্রম রক্ষা করতে গিয়ে রাজধানীর দক্ষিনখান এলাকায় হাসপাতালে খুন হন ডাঃ সাজিয়া আফরিন হাসপাতালের ওয়ার্ডবয় এর হাতে। সে খুনের দগদগে ঘা এখনও আমাদের মন থেকে শুকায় নি। আজও আমরা চিৎকার করছি Justice for Dr. Sajia Afrin Eva বলে।ফলাফল শূন্য। এই মৃত্যু নিয়ে খুব আবেগঘন একটা লেখা পড়েছিলাম সাজিয়া তো চলেই গেল, বিচার হবে তো? শিরোনামে। এটা পড়বার পরও যদি আপনার চোখে পানি আটকে থাকে তবে আপনিই পারবেন,আপনাকেই খুজছে জাতি।
এরও কিছুদিন আগে অগাস্ট মাসে নিজ বাসভবনে খুন হন ডাঃ নিতাই চন্দ্র। ঘুমন্ত অবস্থায় বাসায় ডাকাতি করতে এসে সন্ত্রাসীরা খুন করে যায় তাকে। পরবর্তীতে অল্প কিছুদিন ঘটনা এমন (ডাঃ নিতাই হত্যাকান্ডের ঘটনায় ফুঁসে উঠছে মমেক)থাকলেও কোন প্রকৃত খুনী আজও ধরা পড়েনি। বরং চলছে সরকারের পক্ষ থেকে ধামাচাপা দেবার নির্লজ্জ চেষ্টা। আর এসব ঘটনার মাঝেই একদিন বিএনপির ডাকা হরতালে আগুনে পুড়ে গ্যাছে ড্যাবেরই সমর্থক তিন চিকিৎসক। যাদের দুইজনই ছাত্রজীবনে করতেন ছাত্রদলের রাজনীতি। 
এইসব ঘটনার কোনটারই আমরা কোন ফলো-আপ পাই না কোন পত্রিকায়,টেলিভিশনে। সবাই আশ্চর্য রকম নিশ্চুপ। মাঝে মাঝে সবার এই আচরন আমাকে লজ্জায় ফেলে দেয়। আমরা ডাক্তারদের কাছে সবচাইতে ভাল সেবা আশা করি,মুখে মুখে তাদের ব্যাপারে মানবতার খই ফুটাই,সমাজের সিউডো-উচ্চ শ্রেণীর এই সমাজের প্রতি আশার পাহাড় চাপিয়ে দেই। কিন্তু তাদেরকে নিয়ে ভাল কথা,তাদের সমস্যার কথা সমাজকে জানাতে পারি না। নিদেনপক্ষে কর্মস্থলে,নিজের বেডরুমে নিরাপত্তা টুকুও দিতে পারি না। অথচ কষাই থেকে ধর্ষকে পদোন্নতি দিতে আমাদের এতটুকু বিবেকে বাধে না।
ফিরে যাই প্রথম ঘটনায়। এই হত্যাকান্ডের খবরটি প্রথম মিডিয়ায় আসে ১৫ তারিখের দিকে। অথচ ঘটনা তার দুই দিন আগের। ফেসবুকে ব্যাপক প্রচারের পর কিছু মিডিয়া ইনিয়ে বিনিয়ে খবর প্রকাশ করলেও মূল হোতা,খুনী রয়ে গেল বহাল তবিয়তে, নিজের জায়গায়। খোঁজ নিয়ে জানা যায় ইতোপুর্বে নারী ঘটিত ঘটনার কারনে পরিবার থেকে আপত্তি জানানো হলে তাকে জাতিসংঘ মিশন থেকে ফিরিয়ে আনা হয়েছিল। তবুও কোন শাস্তি ক্যানো দেয়া হয় নাই আমার জানা নাই। এরই ধারাবাহিকতায় ঝরে গ্যালো আরো একটি প্রাণ। চিকিৎসক বলেই হয়ত গা করে নাই ফেসবুক সেলিব্রেটিরাও। একাধিক নারী অনলাইন এক্টিভিস্টকে ফেসবুক ম্যাসেজের মাধ্যমের জানানো হলেও তারা ছিলেন মুখে কুলুপ এঁটে। যা শুধু আমাদের বিস্মিতই করে নাই,হতভম্ব করেছে। চুপ ছিল 'শাহবাগে সাইবার যুদ্ধ' সহ আরো কিছু জনপ্রিয় পেইজগুলোও। হুমায়ুন আজাদ অনেকদিন আগে লিখেছিলেন 'জলপাই রঙের অন্ধকার।' আর উতসর্গ করেছিলেন সেই প্রজন্মের প্রতি যারা বেড়ে উঠবে সেই অন্ধকার সময়ের পর। সেই সব অন্ধকার সময় পার করে আসলেও সেই জলপাই রঙের জুজু যে আমাদের আজও পিছু ছাড়ে নাই তা এই ঘটনা পরম্পরায় বুঝতে আর সমস্যা নাই।
চিকিৎসকদের একটি সংগঠন আছে বিএমএ নামে। আর দলীয় সংগঠন স্বাচীপ ও ড্যাব। নামে আলাদা হলেও তাদের কাজ একই। নিজেদের আখের গোছানো। দলীয় লেজুড়বৃত্তী আর দূর্নীতিতে আকন্ঠ নিমজ্জিত এই সংগঠনগুলোর প্রতি কারো এতটুকু আশা করা উচিত না। তাদের কাজ এই সব ঘটনায় পোষ্টমোর্টেমের যেন কোন ঝামেলা না হয় স্রেফ এই পর্যন্ত বলে দেয়া। আর এটা কে না জানে নিজের দলের লোক না হলে তারা সেইসব মানুষদের গায়ে পেশাব পর্যন্ত করে না। তাই বিএমএ তে শের-ই-বাংলা মেডিকেল কলেজের উল্লেখযোগ্য সংখ্যক সদস্য থাকলেও খুনী থেকে যায় বহাল তবিয়তে।
টুকটাক মতভেদ ছাড়া গত ৫ বছরে এটা প্রমান হতে আর বাকী নাই এই সরকারের মন্ত্রীসভা একটি অথর্ব মন্ত্রীসভা। তাই পান থেকে চুন খসলেই আমাদের তদবির করতে হয় প্রধানমন্ত্রী বরাবর। সমস্যা হয়ে যায় তখনই যখন আমাদের মত ম্যাংগো পিপল বিপদে পড়েও দৃষ্টি আকর্ষন করতে পারে না। সকলের অনুভূতির প্রতি শ্রদ্ধা রেখেই বলতে চাই, যখন এভারেস্ট বিজয়ী সজল খালেদ এর মর্মান্তিক মৃত্যুর ঘটনায় অনলাইনে ঝড় বয়ে যায়, পত্রিকা-টেলিভিশনে খবর প্রকাশ হয় তখন আমার এই বোনটির হত্যার খবরটি নিভৃতে কাঁদে। যখন প্রধানমন্ত্রী লাশ ফিরিয়ে আনার আশ্বাস দেন তখন কিছুই করতে না পারার কষ্টে আমরা লজ্জিত হই। আমাদের প্রধানমন্ত্রী প্রায়ই চেষ্টা করেন নিজ উদ্যোগে নির্যাতিত দুঃখী মানুষটির কাছে পৌছতে। তাই আমিও সেই আশা নিয়ে তার কাছে আবেদন করতে চাই, মাননীয় প্রধানমন্ত্রী আপনি কি ডাঃ শেজাদী আপসার খুনীকে ধরার কার্যকরী পদক্ষেপ নিবেন? কেউ কি নাই যে খবরটা পৌছে দিতে পারেন আমাদের প্রধানমন্ত্রী বরাবর? 
ছবিসূত্র 

