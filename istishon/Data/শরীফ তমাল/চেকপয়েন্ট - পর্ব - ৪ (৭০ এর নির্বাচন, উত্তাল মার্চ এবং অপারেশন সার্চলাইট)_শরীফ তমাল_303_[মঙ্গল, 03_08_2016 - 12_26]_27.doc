চেকপয়েন্ট - পর্ব - ৪ (৭০ এর নির্বাচন, উত্তাল মার্চ এবং অপারেশন সার্চলাইট)


চেকপয়েন্ট - পর্ব - ১ চেকপয়েন্ট - পর্ব - ২ চেকপয়েন্ট - পর্ব - ৩
সংক্ষেপে পুর্ব পাকিস্তান আর পশ্চিম পাকিস্তানের বৈষম্যের কিছু তুলনামুলক চিত্রঃ
১৯৪৮-১৯৬০ সাল পর্যন্ত বৈদেশিক মুদ্রার ৭০% যোগান আসে পুর্ব পাকিস্তানের রপ্তানী থেকে। যদিও পুরো পাকিস্তানের আমদানীর মাত্র ২৫ ভাগ ছিলো পুর্ব বা মাশরিক পাকিস্তানের জন্য আর বাকীটা পশ্চিম বা মাগরিব পাকিস্তানের জন্য। নতুন ভারী শিল্পের ৭৫% গড়ে তোলা হয় পশ্চিমে। উন্নয়ন বাজেটের জন্য ১৯৪৮-১৯৬০ সালে মোট বরাদ্দ ছিলো ১০০০ মিলিয়ন রুপী, যার মাত্র ৩০০ মিলিয়ন জুটেছিলো পুর্বের ভাগ্য। বৈষম্যের কথা যদি সংক্ষেপে বলা হয় তবে সেটার জন্য এমন কিছু তথ্যই প্রকৃত অবস্থা বোঝার জন্য একজন সামান্য বোধ সম্পন্ন মানুষের জন্য যথেষ্ঠ হবার কথা। 
১৯৫৬ সালের হিসেবে পাকিস্তান সামরিক বাহিনীর উর্ধতন কর্মকর্তা (মেজর থেকে লেঃ জেনারেল) ছিলেন ৮৯০ জন, যার মাত্র ১৪ জন ছিলেন বাঙ্গালী। যাদের মধ্যে মাত্র একজন ছিলেন ব্রিগেডিয়ার পদে। নৌবাহিনীর ৫৯৩ জনের মধ্যে মাত্র ৭ জন বাঙ্গালী ছিলেন। বিমান বাহিনীতে এই অবস্থা কিছুটা ভালো হলেও সেখানে ছিলেন ৬৪০ জনের মধ্যে মাত্র ৪০ জন বাঙ্গালী। ১৯৬০ সালের পর এ অবস্থার অল্প কিছু উন্নতি হয় সামগ্রিক হিসেবে যেটাও খুব সামান্যই ছিলো। ১৯৬৫ সালে পাকিস্তান সামরিক বাহিনীর একটা ক্ষুদ্র অংশ ছিলো বাঙ্গালীরা (সেনাবাহিনীর ৬%, নৌবাহিনীর ১৫% এবং বিমানবাহিনীর ১৬% সদস্য ছিলেন বাঙ্গালী)। নিরাপত্তার ব্যাপারে বলতে গেলে বলা যায়, ১৯৬৫ সালের পাক-ভারত যুদ্ধের সময় পুর্ব পাকিস্তানে মাত্র একটা খর্ব শক্তির পদাতিক ডিভিশন ছিলো, আর ছিলো মাত্র ১৫ টি যুদ্ধবিমান। 
একইভাবে কেন্দ্রীয় সরকারের আমলাদের ৮০% এর বেশিই ছিলেন পশ্চিমা। ১৯৬৯ সালে ২০ জন পুর্ন সচিবের মধ্যে মাত্র ৩ জন ছিলেন বাঙ্গালী। দেশের সামগ্রিক চিত্রটাই ছিলো এমন। 
১৯৫৫ সালের ১৪ অক্টোবর পশ্চিম পাকিস্তানের চারটি প্রদেশ (পাঞ্জাব, সিন্ধু, বেলুচিস্তান এবং উত্তর পশ্চিম সীমান্ত প্রদেশ) একীভুত হয়ে পশ্চিম পাকিস্তান নামে পরিচিত করা হয়, এর রাজধানী হয় লাহোর। এর পেছনে কারন ছিলো রাজনৈতিক ভারসাম্য আনা দুই অংশের মধ্যে, যার উপর ভিত্তি করেই ১৯৫৬ এবং ১৯৬২ সালের সংবিধান প্রনয়ন করা হয়। 
১৯৭০ এর সাধারন নির্বাচনঃ
১৯৭০ সালটাই ছিলো পুর্ব পাকিস্তানের জন্য বিভীষিকাময়। মৌসুমী বন্যার প্রভাবে এবং নভেম্বরের ভোলা সাইক্লোনে লাখ লাখ মানুষ জীবন হারায়। যার কারনে নির্বাচন অক্টোবর থেকে পিছিয়ে ডিসেম্বরে দেয়া হয়। জাতীয় এবং প্রাদেশিক পরিষদ নির্বাচনের জন্য তারিখ নির্ধারন করা হয় ৭ই এবং ১৭ই ডিসেম্বর। 
পুর্ব এবং পশ্চিমে এবার লড়ছেন দুইজন জাদরেল নেতা। একজন আন্তর্জাতিকভাবে তেমন পরিচিত না হলেও নিজের অঞ্চলের মানুষের মধ্যমনিতে পরিনত হয়েছেন। তিনি শেখ মুজিবর রহমান, বয়স ৫০।
আরেকজন অতি অল্প সময়ে নিজের পরিচয় প্রতিষ্ঠা করতে সক্ষম হয়েছেন, যদিও তা কেবল আন্তর্জাতিক অঙ্গনে বাকপটুতায় এবং পশ্চিম পাকিস্তানের জনগনের মধ্যেই সীমাবদ্ধ। তিনি কেবল তিন বছর হয়েছে নিজের দল প্রতিষ্ঠা করেছেন। সেই দল পশ্চিমে ব্যাপক জনপ্রিয়ও হয়ে উঠছে, যদিও এই নির্বাচনে তার দল পাকিস্তান পিপলস পার্টি পুর্বে কোন প্রার্থীই দাড় করাতে পারলো না। তার জনতার দল সম্ভবত পুর্বের বাঙ্গালীদের জনতার অংশ মনে করেনি। তার নাম জুলফিকার আলী ভুট্টো, বয়স মাত্র ৪২। 
জাতীয় পরিষদের মোট আসন ছিলো ৩১৩ টি। এর মধ্যে ৩০০ টি সরাসরি ভোটে নির্বাচিত এবং বাকী ১৩ টি নারীদের জন্য সংরক্ষিত আসন। পুর্বের জন্য নির্ধারিত ১৬৯ টি আসনের ৭ টি নারী আসন এবং পশ্চিমের ১৪৪টি আসনের মধ্যে ৬ টি নারীদের জন্য সংরক্ষিত আসন ছিলো। এর আগে আইনী সংস্কার কাঠামো অধ্যাদেশের মাধ্যমে প্রেসিডেন্ট ইয়াহিয়া খান ঘোষনা করেছিলেন নতুন সংসদের অধিবেশন বসার ১২০ দিনের মধ্যে নতুন সংবিধানও প্রনয়ন করতে হবে।তবে তিনি এক মধ্যে রেখে দিয়েছিলেন শুভংকরের ফাঁকি। তিনি সংবিধান অনুমোদনের ক্ষমতা নিজের কাছেই রেখেছিলেন এবং এই বলে হুমকী দিয়েছিলেন যে,
“আমি এমন কোন সংবিধান মেনে নেব না, যা দুই অংশের মধ্যে একতা নষ্ট করবে। তেমন কিছু হলে সামরিক শাসনই জারী থাকবে এবং আমিই দেশ চালাবো।“
পুর্ব পাকিস্তান প্রাদেশিক পরিষদের আসন ছিলো ৩১০ টি যার মধ্যে নারীদের জন্য সংরক্ষিত ছিলো ১০ টি আসন। ৭ই ডিসেম্বর ভোট হবার কথা থাকলেও ৯টি জাতীয় পরিষদ আসনে এবং ২১টি প্রাদেশিক পরিষদের আসনে ভোট গ্রহন পেছানো হলো সাইক্লোনের কারনে, যা অনুষ্ঠিত হয় ১৭ই জানুয়ারী, ১৯৭১ সালে।
নির্বাচনের পুর্বের কিছু ঘটনাঃ
১৪ অক্টোবর, ১৯৭০
ঢাকা, পুর্ব পাকিস্তান
আজকে ছিলো মনোনয়নপত্র জমা দেবার শেষ দিন। পুর্বের ১৬২ টি আসনের মধ্যে ২টি আসনে কোন প্রার্থী দেয়নি আওয়ামী লীগ। প্রাদেশিক পরিষদের আসনের মনোনয়নপত্র জমা দেবার শেষদিন আগামীকাল।
একটি আসন ছেড়ে দেয়া হলো বয়োবৃদ্ধ নুরুল আমিনের জন্য শেখ মুজিবের নির্দেশেই। উনি তার নেতাকর্মীদের নির্দেশ দিলেন কিছু ভোট যেনো এই মানুষটিকেও দেয়া হয়। আরেকটি আসন ছেড়ে দেয়া হলো রাজা ক্রিদিব রায়ের জন্য যেটা পার্বত্য অঞ্চলের সংখ্যালঘুদের আসন ছিলো। এই দুইজনই পরে শেখ মুজিবের নয়, আনুগত হবেন পশ্চিমাদের। স্বাধীনতার পর এ দুইজনই পাকিস্তানে চলে যান এবং সেখানেই শেষ নিঃশ্বাস ত্যাগ করেন। মানুষ চিনতে বঙ্গবন্ধু আজীবনই বড় বড় ভুল করে গেছেন। 
পিপিপি পুর্বে কোন প্রার্থী দিলো না, তবে পশ্চিমে ১৩৮ টি আসনের মধ্যে ১১৯ টিতে প্রার্থী দিলো। আওয়ামী লীগ পশ্চিমে প্রার্থী দেয় ৭ টি আসনে। সাধারন ভাবে ধারনা করা হয়েছিলো যে আওয়ামী লীগ বড় ব্যবধানেই বিজয়ী হতে যাচ্ছে এবং সামগ্রিক ভাবে সংখ্যাগরিষ্ঠতা অর্জন করবে। তবে সেটা কতটুকু হবে কেউ নিশ্চিত ছিল না। সেই সময়ে এতো মতামত জরীপ কিংবা মিডিয়ার উপস্থিতি ছিল না। ভুট্টো আগেই মেনে নিয়েছিলেন জাতীয় সরকার গঠন তার দলের পক্ষে সম্ভব হবে না। উনি আশা করেছিলেন ৫৫ ই আসনে বিজয়ী হতে পারবেন। শেখ মুজিবও নিশ্চিত ছিলেন উনি ১৬২ টি আসনের মধ্যে ১৫৭ টিতে বিজয়ী হবেন। আওয়ামী লীগ শিবির বিজয়ের ব্যাপারে এতোটাই আত্মবিশ্বাসী ছিলো যে তারা অন্য কোন দলের সাথে জোটবদ্ধ হয়ে নির্বাচনের প্রয়োজন পর্যন্ত অনুভব করেনি, বরং অন্য দলগুলোকে তারা আওয়ামী লীগের ব্যানারে এসে নির্বাচনের আহবান জানায়।
এরই মাঝে আঘাত হানে ভোলা সাইক্লোন। পুর্বের প্রতি অবহেলার ছাপ স্পষ্ট হয়ে ফুটে ওঠে সেই ঘটনার পর। এবার বাঙ্গালীর অসন্তোষ স্ফুলিঙ্গের মত ছড়িয়ে পরে চতুর্দিকে। এই ব্যাপারে বঙ্গবন্ধু বললেন, 
- “নতুন অভিজ্ঞতা আমাদের দৃষ্টি সেই বাস্তবতাকেই স্পষ্ট করে তুলছে যে, প্রতিটা বাঙ্গালী হাড়েহাড়ে উপলব্ধি করছে আজ পর্যন্ত আমরা কেবল একটা কলোনী এবং বাজার হিসেবেই বিবেচিত হয়ে আসছি।“
২৮ অক্টোবর, ১৯৭০
রেডিও পাকিস্তান
ঢাকা, পুর্ব পাকিস্তান
শেখ মুজিবর রহমান তার ৩০ মিনিটের নির্বাচনী ভাষনে বললেন,
“আমি আপনাদের এমন এক দেশ উপহার দিতে চাই যে দেশে সকল নাগরিকের সমান অধিকার থাকবে। সংখ্যালঘু বলে কোনকিছুতে আমরা বিশ্বাস করিনা”
ছয় দফা দাবীর সাথে পাকিস্তানের ভাঙ্গনের কিংবা ইসলামের কোন সংঘাত নেই দাবী করে বলেন,
- “যা ধর্মের সাথে ধর্মের এবং মানুষের প্রতি বিদ্ধেষ সৃটি করে তা ইসলাম পরিপন্থী, ছয় দফা ইসলাম পরিপন্থী নয়।“
বৈদেশিক নীতির ব্যাপারে তিনি আরও বললেন,
“প্রতিবেশীদের সাথে সম্পর্কের উন্নয়নই পাকিস্তানের জন্য মঙ্গলজনক হবে। কাশ্মীর সমস্যার একটি ন্যায় সঙ্গত সমাধান হতে হবে জাতিসংঘ সনদের আওতায়, সমাধান করতে হবে ফারাক্কা সমস্যার যা বাংলাকে বড় বিপর্য্যয়ের মুখে ঠেলে দিচ্ছে।“
প্রতিদিন শেখ মুজিব প্রায় ২০-২৫ টি সভা করতেন, যার মাধ্যমে তিনি জনতার কাছে আবেদন জানাতেন নৌকা প্রতীকে ভোট প্রদানের জন্য। নৌকাকে আওয়ামীলীগের নির্বাচনী প্রতীক হিসেবে পছন্দ করা হয় ১৭ই অক্টোবর, ১৯৭০ সালে।
এদিকে পশ্চিমে আওয়ামী লীগের সবচেয়ে বড় প্রতিপক্ষ হয়ে উঠেছেন ভুট্টো। কিছুটা সমাজতান্ত্রীক এবং কিছুটা জাতীয়তাবাদী মতবাদে বিশ্বাসী পিপিপির নেতা তিনি। উনার পার্টির এর আগের স্লোগান এবং মটো ছিলো, “ইসলাম আমাদের বিশ্বাস, গনতন্ত্র আমাদের পদ্ধতি এবং আমরা জনতার শ্রেষ্ঠত্বে বিশাস করি”। তবে ভুট্টো প্রথমে ধর্মনিরপেক্ষ বিজ্ঞানভিত্তিক সমাজতন্ত্র কায়েমের কথা বললেও পরবর্তীতে ধর্মীয় প্রভাবের বাস্তবতা মেনে নিয়ে সেটাকে ইসলামী সমাজতন্ত্রে পরিবর্তিত করেন। ভুট্টোর বিরুদ্ধে পশ্চিমা কট্টরপন্থীদের প্রধান স্লোগান ছিলো, “সোস্যালিজম কুফর হ্যায়, মুসলিম মিল্লাত এক হো!” এইসব সামলাতেই তিনি নবীর আশ্রয় নিলেন। তিনি বললেন আমাদের নবী (সাঃ) এর দেখিয়ে যাওয়া সমতা এবং ন্যায়ের পথই হবে ‘মুসাওয়াত-এ-মোহাম্মাদ’। উনি বললেন, পিপিপি জনতাকে দেবে ‘রোটি, কাপড়া অউর মাকান, যা পরবর্তীতে কৌতুকে পরিনত হবে। বলিউড আবার একধাপ এগিয়ে এই নামে সিনেমাও তৈরী করে ফেলবে। তিনি আরও বললেন যে মুসলমানেরা হাজার বছর ধরে ভারতের বিরুদ্ধে যুদ্ধ করছে এবং আরও হাজার বছর যুদ্ধে প্রস্তুত থাকবে।এই ধরনের আগ্রাসী মনোভাব উগ্র স্বভাবের পাঞ্জাবী আর মোহাজিরদের কাছে তাঁকে জনপ্রিয় করে, কিন্তু সহিংসতা কিংবা উগ্রপন্থা যে কখনোই মঙ্গল ডেকে আনেনা সেটা বুঝতে তাঁকে আরেকটু অপেক্ষা করতে হবে।
নভেম্বর (দ্বিতীয় সপ্তাহ), ১৯৭০
রাওয়ালপিন্ডি, পশ্চিম পাকিস্তান
ফ্লাইট লেফটেন্যান্ট শামসুল আলম বর্তমানে সি-১৩০ ট্রান্সপোর্ট স্কোয়াড্রনে কর্মরত, পোস্টিং রাওয়ালপিন্ডিতে। ১২ নভেম্বরের ভয়াবহ ঘূর্নিঝড় আর জ্বলোচ্ছাসের (ভোলা সাইক্লোন) পর উনারা যারা পশ্চিমে ছিলেন তারা টিভি কিংবা রেডিওতে শুনলেন যে পূর্বে ঘূর্নিঝড় আর জ্বলোচ্ছাস হয়েছে এবং তাতে অনেক লোকজন মারা গেছে। কিন্তু তা যে কতটুকু ভয়াবহ সরকারী গনমাধ্যম থেকে উনারা বিন্দুমাত্র আঁচ করতে পারলেননা। তবে বিবিসি কিংবা ভয়েস অব আমেরিকা অথবা ইন্ডিয়ান রেডিও থেকে উনারা জানতে পারলন যে ভয়াবহ এক দূর্যোগ হয়েছে সেখানে আর লাখ লাখ লোক মারা গেছে। 
বাঙ্গালী রাজনীতি,জাতীয়তাবোধ কিংবা দেশের হালচাল এসব নিয়ে সাধারন কৌতুহলের বাইরে তেমন বিশেষ কিছু আগ্রহ ছিল না উনার। তবে বাঙ্গালী অফিসার হিসেবে বাঙ্গালীদের কোন ভালো খবরে উনিও আনন্দিত হতেন যেমনটা খুব সাধারনভাবেই হবার কথা। ৭০ এর নির্বাচনে আওয়ামী লীগের বিজয়ের পর পশ্চিম পাকিস্তানে সব বাঙ্গালী অফিসারেরা অনেক খুশী হয়েছিল, পার্টি করেছিল। ব্যাস, এটুকুই। সাধারনভাবে তাদের তেমন কোন ধারনা ছিল না যে পশ্চিম আর পূর্বের মধ্যে বৈষম্য কেন আর কতটুকু আছে। 
২২ নভেম্বর, ১৯৭০
রাওয়ালপিন্ডি, পশ্চিম পাকিস্তান
সেই দূর্যোগের প্রায় ২০ দিন পর ফ্লাঃ লেঃ শামসুল আলমের স্কোয়াড্রনের উপর নির্দেশ এসেছে যে উনাদের ঢাকাতে স্বানান্তরিত হতে হবে। তবে কেবল মাত্র একটি সি-১৩০ আর কিছু কৃষিকাজে ব্যবহৃত বিমানে অল্প কিছু ত্রান নিয়ে উনারা রওনা হলেন ঢাকার দিকে। তখন তাদের অনেক ঘুরে শ্রীলংকা হয়ে ঢাকা আসতে হতো ।
এর কারন ছিলো, ৭১ এর জানুয়ারী মাসেই কিছু পাকিস্তানী অথবা ভারতীয় দুস্কৃতিকারী (খুব সম্ভবত আইএসআই এর মদদপুষ্ট ) একটি ভারতীয় বিমান ছিনতাই করে পাকিস্তানে নিয়ে যেতে বলে, এরপর করাচীতে অবতরনে বাধ্য করা হয় সেই বিমান। এরপর তারা ভারতীয় সরকারের কাছে বিপুল অর্থ দাবী করে। ভারত সরকার দিতে রাজী না হওয়ায় যাত্রীসহ সেই বিমান উড়িয়ে দেয়া হয়। এরপর ভারত সরকার পালটা ব্যবস্থা হিসেবে ভারতের উপর দিয়ে পাকিস্তানী বেসামরিক বিমানের ওভার ফ্লাইও বন্ধ করে দেয়।
২৩ শে নভেম্বর, ১৯৭০
পল্টন ময়দান, ঢাকা
পুর্ব পাকিস্তান
বেশ অনেক বছর ধরেই পুর্বের স্বাধীনতার জন্য উচ্চকন্ঠ নেতাদের একজন হচ্ছেন মজলুম জননেতা মাওলানা আব্দুল হামিদ খান ভাসানী বা ৯০ বছর বয়সী ন্যাপ নেতা লাল মওলানা।
ভোলা সাইক্লোনে উপদ্রুত এলাকা পরিদর্শন শেষে উনি আজ লাখ জনতার বিশাল র‍্যালী নিয়ে পল্টন ময়দানে এসে ভাষন দিচ্ছেন। উনার কন্ঠে ঝরে পড়ছে ক্ষোভ, তীব্র ভাষায় উনি পশ্চিমাদের বঞ্চনার প্রতিবাদ জানালেন, সেইসাথে দাবী জানালেন পুর্ব পাকিস্তানের স্বাধীনতার। পশ্চিমের সাথে বাংলার আর কোন সম্পর্ক থাকতে পারেনা। তিনি আরও ঘোষনা করলেন ন্যাপ জাতীয় এবং প্রাদেশিক পরিষদ নির্বাচনে অংশ নেবে না। দুর্গত মানুষের সাহায্যে কাজ করা বাদ দিয়ে নির্বাচনী প্রচারনার কাজ করাকে তিনি বললেন মানবিকতা বহির্ভুত কর্মকান্ড।
এ সম্পর্কে পরবর্তীতে তিনি বলবেন,
- “অনেক বিপ্লবী নেতাকর্মী নির্বাচনের ব্যাপারে বিশ্বাসী ছিল না। তারা বিশ্বাস করতো বিপ্লবের এটাই সঠিক সময়। আমিও ভাবছিলাম বিপ্লবের পথেই যাব নাকি যাবনা। সময়টা স্বাধীনতা লাভের জন্য যথার্থই ছিলো। যদি আমি নির্বাচনে অংশ নিতাম তবে ভোটারেরা দুই শিবিরে বিভক্ত হয়ে যেতো, মত পার্থক্য আরো বাড়তো। আর তাতে করে স্বাধীনতার যুদ্ধের সুচনাই হয়তো সম্ভব ছিলনা। তাই আমি ভাবলাম মুজিবকেই জয়ী হতে দেয়া যাক যাতে করে আঞ্চলিক স্বাধীনতা আসতে পারে। যদিও তা জনগনের প্রকৃত আকাঙ্ক্ষার প্রতিফলন ঘটাতো না। আমরাই পরে বাকী কাজটূকু শেষ করতাম একত্রে। মুজিবর মারাত্মক এক ভুল করেছে নিজেকে গ্রেফতারের জন্য মওজুদ করে।“
লাল মাওলানা কি করতে যাচ্ছেন তা নিজে সঠিকভাবেই জানতেন। উনি তার ন্যাশনাল আওয়ামী পার্টিকে গুটিয়ে আনলেন, কেবল পুর্বেই এই দল সক্রিয় রইলো। যদিও এই পদক্ষেপ অনেক নেতাকে অসন্তুষ্ট করে। হাজী মোঃ দানেশের মত নেতাও ন্যাপ থেকে বেরিয়ে যান কিন্তু লাল মাওলানা নিজের সিদ্ধান্তে অনঢ় রইলেন।
২৪ নভেম্বর, ১৯৭০
তেজগাও এয়ারপোর্ট, ঢাকা
উনি বেশ অনেকদিন পর ঢাকা এসেছেন। ঢাকা এয়ারপোর্টের উপরে আসার পর পরই বেশ অবাক হলেন উনি। শুধু অবাক না, উনি ভাবতে থাকলেন, ‘আমি এসব কি দেখছি?’। ঢাকা এয়ারপোর্টের উপর দিয়ে তাদের বেশ অনেক্ষন সার্কিট (ল্যান্ড করবার অনুমতি পাবার আগে বিমান বন্দরের চতুর্দিকে চক্রাকার পথে ঘুরতে থাকা) করতে হল কেবল ল্যান্ড করার জন্য কিছু জায়গা খুঁজে পেতে। না, রানওয়ে কিংবা এয়ারপোর্টের কোন ক্ষতি হয়নি। উনি অবাক হয়েছিলেন এ কারনে যে, এয়ারপোর্টে শত শত বিমান, নতুন কোন বিমান ল্যান্ড করার সুযোগ পর্যন্ত নেই!! পৃথিবীর প্রতিটি কোণ থেকে নানা জাতি তাদের সাহায্যের হাত বাড়িয়ে দিয়েছে আর ঢাকা এয়ারপোর্টে তাই শতশত বিমান। আর উনারা নিজের দেশের মধ্যে থেকেই সাহায্য নিয়ে হাজির হয়েছেন ঠিক ২২ দিন পর! 
হ্যা,ঠিক ২২ দিন পর!
১৯৭০ এর সাইক্লোনের পর বাংলাদেশে প্রায় ৩৮ টি হেলিকপ্টার ত্রান এবং উদ্ধার কাজে নিয়োজিত ছিল। এর মধ্যে কেবল একটিও পাকিস্তানী ছিলনা। পাকিস্তান সরকার দাবী করে ভারতীয় আকাশ পথ অবরোধের কারনে তারা পূর্বে হেলিকপ্টার এবং অন্যান্য যন্ত্র স্থানান্তর করতে পারেনি। কিন্তু ভারত সরকার এই দাবী অস্বীকার করে। ভারতীয়দের যে যাই বলুক, ৭০ এর এই দূর্যোগের পর সবচেয়ে প্রথম সাহায্যের হাত তারাই বাড়িয়ে দেয়। ভারত সরকার সেই সময়ের প্রায় ২ মিলিয়ন ডলার সাহায্য হিসেবে প্রদান করে একটি গরীব দেশ হওয়া সত্ত্বেও। পশ্চিম বঙ্গের সামরিক বিমান এবং জাহাজের মাধ্যমে ত্রান এবং উদ্ধার কাজে অংশ নেবার প্রস্তাবও দেয়া হয়। কিন্তু পাকিস্তান সে প্রস্তাব প্রত্যাখ্যান করে। এমনকি বেসামরিক কোন বিমানকেও পূর্ব পাকিস্তানে ত্রান নিয়ে আসতে দেয়া হয়নি ভারত থেকে। সকল ত্রান স্থল পথে সীমান্ত থেকে ধীর গতিতে প্রবেশ করতে দেয়া হয়। 
২৫ নভেম্বর, ১৯৭০
উপকূলীয় অঞ্চল
পুর্ব পাকিস্তান
ঘূর্ণিঝড়ের ২৩ দিনের দিন উনারা ত্রান ফেলতে এসেছেন। রায়পুরা, হাতিয়া আর উপকূলীয় নানা দ্বীপের উপর দিয়ে উড়ে যাচ্ছিলেন উনারা। কিন্তু প্রানের কোন চিহ্ন দেখছিলেন না। এমন কাউকে পাচ্ছিলেননা কিংবা কোন নাড়াচাড়া দেখছিলেন না যেটা দেখে তাদের উদ্দেশ্যে কিছু দিতে পারতেন। উনারা নীচে নামতে থাকলেন, ৫০০০ ফিট, ২০০০ ফিট, ১০০০ ফিট, কিন্তু কোন জীবিত প্রানীই দেখতে পাচ্ছিলেন না। পুরো অঞ্চল দুমড়ে মুচড়ে গেছে। সে বর্নণা অন্য এক আলাদা অধ্যায়। তবে ১০০০ ফুতে নেমে আসার পর আমরা মাটির উপর কালো কালো কিসের যেন সারি সারি দাগের মত দেখতে পাচ্ছিলেন। তাদের কৌতুহল হয়। তারা আরো নীচে আসেন, ৫০০ ফিট, ৩০০ ফিট, ২০০ ফিট… তাদের মুখ ফ্যাকাশে হয়ে যায়। উপর থেকে যেসব কালো কালো দাগের মত দেখছিলেন, সেসব আসলে মৃতদেহ। মানুষ,গবাদিপশু সবার মৃতদেহ। সাগরের পানি সরে যাবার পর মৃতদেহগুলো মাটির উপর সারি সারি হয়ে পরে আছে। এতদিনেও কেউ তাদের সরাতে আসেনি। পঁচে গিয়ে কালো কালো দাগের মত দেখাচ্ছিলো উপর থেকে। এই ঘটনাগুলো উনি নিজের কাছে কিছু বন্ধু আর পরিবারের লোক ছাড়া কাউকে সেভাবে কখনোই বলেননি। কিন্তু জীবনের শেষে এসে হয়তো একসময় উনার ইচ্ছা হবে আসলে কি হয়েছিলো তার কিছু কিছু ঘটনা পরের প্রজন্মকে জানিয়ে যাবার।
সেই রাতে উনি ঠিকমত ঘুমাতে পারলেননা। প্রথমবারের মত বুঝতে পারছিলেন বাঙ্গালীদের সাথে বড় ধরনের কোন বৈষম্য করা হচ্ছে যেটা উনারা পশ্চিমে থেকে খোলা চোখে ধরতে পারেননি, কিংবা চেষ্টাও করেননি সেভাবে। 
ঘুর্নিঝড় অথবা সাইক্লোন আঘাত হানবার পরদিন কেবল তিনটি নেভাল বোট এবং একটি হসপিটাল শিপ হাতিয়া, সন্দীপ এবং অন্যান্য এলাকার উদ্দেশ্যে উদ্ধার কাজে গমন করে। প্রেসিডেন্ট ইয়াহিয়া খান নভেম্বরের ১৬ তারিখ চীনে রাষ্ট্রীয় সফর স্থগিত করে পূর্ব পাকিস্তানে এসে দূর্গত এলাকার উপর দিয়ে বিমান থেকে উড়ে উড়ে দেখে যান। তিনি দূর্গতদের উদ্ধারে ঘোষনা দেন, “no effort to be spared”। তিনি সকল জায়গায় রাষ্ট্রীয় পতাকা অর্ধনমিত রাখার নির্দেশ দিলেন, সেই সাথে শোক দিবস পালনের ঘোষনা দিলেন ২১ শে নভেম্বর। সাইক্লোন আঘাত হানার ৭ দিন পর!! প্রায় ৪০ টি দেশের উদ্ধারকারী দল এদেশে এসে পৌছায় সাইক্লোনের ২ সপ্তাহের মধ্যে, জাপানী পার্লামেন্টে সমালোচনা হয় যথাযথ সাহায্য না পাঠাবার জন্য। যে কারনে আবারো জাপানী উদ্ধারকারী দল ত্রান এবং বিমান সহ এদেশে এসে পৌছায় ২ সপ্তাহের মধ্যেই। কিন্তু পাকিস্তানী বিমান বাহিনীর কোন বিমান প্রথম ত্রান কাজের জন্য উড্ড্যন করে সাইক্লোনের তিন সপ্তাহ পার হবার পর!!এজন্য বলা হয়, এটা বিশ্বের ইতিহাসের প্রথম সাইক্লোন যেটা একটা দেশের স্বাধীনতার আন্দোলনে স্ফুলিঙ্গের মত কাজ করেছিলো। 
২৭ নভেম্বর, ১৯৭০
ঢাকা, পুর্ব পাকিস্তান
এক সংবাদ সম্মেলনে বক্তব্য দিচ্ছেন প্রেসিডেন্ট ইয়াহিয়া খান। তিনি আত্মবিশ্বাসী যে আমলারা কোন না কোনভাবে নির্বাচনের ফল আশানরুপ করে ফেলতে পারবেন। উনি মনে মনে চাইছিলেন একটা ঝুলন্ত ফলাফল আসবে, তাতে তার ক্ষমতায় থাকবার পথ সুগম হবে। রাজনিতিবিদদের উপর উনি একেবারেই ভরসা করেননা, বিশেষ করে বাঙ্গালীদের। উনি এটা আমলে নেননি যে পুর্ব পাকিস্তানের গভর্নর এবং সামরিক প্রশাসক ভাইস এডমিরাল সোইয়দ মুহাম্মদ আহসান, যিনি তার জীবনে নীতি বিরুদ্ধ কোন কাজ করেননি। 
ইয়াহিয়া খান সংবাদ সম্মেলনে বললেন, 
- “পুর্ব পাকিস্তানের অধিকার আছে সর্বোচ্চ স্বায়ত্বশাসনের অধিকার লাভের, তবে তা একীভুত পাকিস্তান রাস্ট্রের কাঠামোর মধ্যেই হতে হবে। তারা তাদের নিয়তি নিজেরাই নির্ধারন করবে, সম্পদের সুষ্ঠু ব্যবহারের পরিকল্পনা এবং ব্যবহার নিজেরাই করবে পাকিস্তানের ভেতর থেকে।”
তিনি এ সময় আরও একটি গুরুত্বপুর্ন কথা বললেন,
- “ আমি বিশ্বাস করি না যে পুর্ব পাকিস্তানে বিভাজনের কোন প্রবনতা আছে। তারাই সংখ্যাগরিষ্ঠ এবং সংখ্যাগরিষ্ঠরা কিভাবে সংখ্যালঘুর থেকে আলাদা হতে পারে?”
তিনি আরও বললেন,
- “সামরিক শাসন জারী থাকবে যদি আইনী কাঠামো নির্দেশনায় উল্ল্যেখ করা পাকিস্তানের পাচটি মুলনীতির উপর ভিত্তি করে সংবিধান প্রনয়ন না করা হয়।“ 
উনি আশা প্রকাশ করলেন সকলেই সংযম প্রদর্শন করবে। উনি সকল দলকে আহবান করলেন বিজয়ীদের বিনয়ী আচরন প্রদর্শন করতে এবং পরাজয়ে ধৈর্য্য ধারন করে তা মেনে নেবার। পাকিস্তানের সকল প্রদেশে সেনা মোতায়েন করা হলো। 
উনি অল্প সময়ের মধ্যেই জেনে যাবেন বাঙ্গালীরা পাকিস্তান থেকে আলাদা হতে চাচ্ছেনা, তারা পাকিস্তান নামকেই পরিত্যাগ করে নিজেদের পছন্দের নামে পরিচিত হবার সিদ্ধান্ত নিয়ে ফেলেছে। তারা সংখ্যালঘু পশ্চিমাদের পাকিস্তান নামটি ভিক্ষা হিসেবে দিয়ে দেবে। সংখ্যাগরিষ্ঠতার বিচারে পুর্ব পাকিস্তানই ছিলো আসল পাকিস্তান। 
৪ ডিসেম্বর, ১৯৭০
ঢাকা, পুর্ব পাকিস্তান
নির্বাচনের মাত্র তিনদিন আগে লাল মাওলানা তিন লাখের বেশি জনতার মিছিল শেষে এক সমাবেশে ভাষন দিচ্ছেন। তিনি স্বাধীনতার জন্য জীবন মরন সংগ্রামের ঘোষনা দিলেন। উনি বললেন নির্বাচন হোয়া পরের ব্যাপার, তাতে ব্যাপক বিজয়ও পশ্চিমাদের বাঙ্গালির প্রতি নব্য সামাজ্যবাদী আচরনের কোন পরিবর্তন ঘটাবেনা। তিনি উনার অতি প্রিয় শেখ মুজিবের উদ্দেশ্যেও বললেন,
- “মুজিব, তুমিও আসো, পুর্ব পাকিস্তানের স্বাধীনতার আন্দোলনে যোগ দাও।“
সময়ই প্রমান করে দেবে যে লাল মাওলানা কতটা সঠিক ছিলেন।
৭ ডিসেম্বর, ১৯৭০
সমগ্র পাকিস্তান
স্বাধীন হবার পর প্রথম গনতান্ত্রিক নির্বাচন অনুষ্ঠিত হয়েছে আজ। সর্বমোট ১৫৭০ জন প্রার্থী নির্বাচনে অংশগ্রহন করেন। ৭৬৯ জন পুর্ব এবং ৮০১ জন পশ্চিম পাকিস্তানে। প্রায় ৫ কোটি ৬৪ লাখ ভোটারের এই নির্বাচনে পুর্বে ভোটারের সংখ্যা ছিলো ৩ কোটি ৩২ লাখ এবং পশ্চিমে ২ কোটি ৫২ লাখ।
পাকিস্তান কিংবা বাংলাদেশের ইতিহাসে এমন অবাধ আর সুষ্ঠু নির্বাচন আর কখনও দেখা যাবে নাকি এটা ইতিহাসই বলে দেবে। কোথাও সরকার কিংবা অন্য কোন পক্ষ থেকে প্রভাব বিস্তার করা হয়নি নির্বাচনের আগে এবং নির্বাচনের সময়। প্রেসিডেন্ট ইয়াহিয়া খান নিজের জীবনে এই একটা ব্যাপারে গর্ব করলে তা যৌক্তিক হিসেবে মেনে নিতে কারোই আপত্তি থাকবার কথা নয়। 
তবে নির্বাচনের ফলাফল জাতীয় ঐক্যের বিচারে বিপর্যয় নিয়ে এলো। বোঝা গেলো পুর্ব আর পশ্চিমের জনতা আসলেই বিভক্ত। এই দুই অংশ কিভাবে একত্রে থাকতে পারতো?
৬০% ভোটার ভোট প্রদান করে এই নির্বাচনে। দুটি দল অভুতপুর্ব সাফল্য অর্জন করলো। পুর্বে আওয়ামী লীগ এবং পশ্চিমের সবচেয়ে জনবহুল দুই প্রদেশ পাঞ্জাব ও সিন্ধুতে পিপিপি। তবে সামগ্রিক ফলাফলে আওয়ামী লীগ নিরংকুশ সংখ্যাগরিষ্ঠতা অর্জন করলো। পুর্বের ১৬৯ টি আসনের মধ্যে ১৬৭ টিতে বিজয়ী হলো আওয়ামী লীগ, আর পশ্চিমের ১৩৮ টি আসনের মধ্যে মধ্যে পিপিপি পেলো ৮১ টি আসন। ত্তবে পশ্চিমের ৭ ই আসনে অংশ নিয়ে একটিতেও বিজয়ী হলো না আওয়ামী লীগ। পশ্চিমের পাঞ্জাব, সিন্ধু, উত্তর পশ্চিম সীমান্ত প্রদেশ এবং বেলুচিস্তানে আওয়ামী লীগ তাদের নির্বাচনে অংশ নেয়া আসনে ভোট পায় শতকরা হিসেবে যথাক্রমে ০.০৭%, ০.০৭%, ০.০২% এবং ১.০%.
ফলাফলটা ছিলো নিম্নরুপঃ
অবস্থান - দল - পাঞ্জাব-সিন্ধু-(এনডব্লিউপিএফ)-বেলুচিস্তান-পঃপাকিস্তান(সর্বমোট)-পুর্বপাকিস্তান 
১। আওয়ামী লীগ ০-০-০-০-০-১৬০
২। পিপিপি ৬২-১৮-১-০-৮১-০
৩। পাকিস্তান মুসলীম লীগ (কাইয়ুম) ১-১-৭-০-৯-০
৪। কনভেনশন মুসলীম লীগ ৭-০-০-০-৭-০
৫। জামাতে উলামা (হাক্কানী) ০-০-৬-১-৭-০
৬। জামিয়াতুল উলামা এ পাকিস্তান ৪-৩-০-০-৭-০
৭। ন্যাপ (ওয়ালী) ০-০-৩-৩-৬-০
৮। জামাতে ইসলাম ১-২-১-০-৪-০
৯। অন্যান্য ২-০-০-০-২-১
১০। স্বতন্ত্র ৫-৩-৭-০-১৫-১
নারী আসন - - - - ৬ ৭
সর্বমোট ৮২-২৭-২৫-৪-১৪৪-১৬৯
এভাবেই আওয়ামী লীগ পাকিস্তানের জাতীয় পরিষদের নির্বাচনে পরিস্কার সংখ্যাগরিষ্ঠতা (৩১৩ টি আসনের ১৬৭টি আসন) অর্জন করলো এবং সাংবিধানিকভাবে সরকার গঠনের অধিকার অর্জন করলো। 
আওয়ামী লীগ এবং পিপির নেতারাও এই ব্যাপক বিজয়ে বিস্মিত হয়েছিলো। বিশেষ করে পিপিপি, যা কেবলমাত্র তিন বছর আগেই গঠিত হয়েছিলো। গ্রাম্য পর্যায়ের নির্বাচনের বাইরে এই প্রথমবার ভোটদানের সুযোগ পেয়ে জনগনের মধ্যে ব্যাপক উৎসাহ লক্ষ্য করা যায়। 
তবে জুলফিকার আলী ভুট্টো বললেন বাঙ্গালীদের কাছে ক্ষমতা হস্তান্তর করা যাবেনা। শেখ মুজিবুর রহমানের প্রধানমন্ত্রী হবার ব্যাপারেও তিনি আপত্তি জানালেন। রাজনৈতিক প্রেক্ষাপটে জাতি হিসেবে পাকিস্তান প্রকাশ্যে দুইভাগে বিভক্ত হয়ে গেলো ২৩ বছর পর তার প্রথম সাধারন নির্বাচনের পরপরই। 
৮ই ডিসেম্বর, ১৯৭১
করাচী, পশ্চিম পাকিস্তান
নির্বাচনের পর পরই ইয়াহিয়া সরকারের একজন সিনিয়র মন্ত্রী প্রেসিডেন্ট ইয়াহিয়া খানকে বললেন, 
- “যদি ভুট্টো এক বছরের মধ্যে প্রধানমন্ত্রী না হতে পারেন তবে উনি নিশ্চিতভাবেই পাগলে পরিনত হবেন।“
তবে নির্বাচনের ফলাফলে এটা নিশ্চিত হয়ে গিয়েছিলো ভুট্টোর প্রধানমন্ত্রী হবার স্বপ্ন কোনভাবেই বাস্তবে পরিনত হতে পারবে না।
ভুট্টো এবং পশ্চিমাদের নিয়ন্ত্রনাধীন প্রশাসন কোনভাবেই এটা মেনে নিতে পারছিলো না যে পুর্ব পাকিস্তানের বাঙ্গালীরা এসে তাদের উপর নিয়ন্ত্রন নেবে এবং পুর্ব পাকিস্তানের উপর তাদের ভোগ দখলের দিন শেষ হয়ে যাবে। তারা মুজিবের ছয় দফা দাবীকে সন্দেহের চোখে দেখতো আর সেটাই ছিলো আওয়ামী লীগের নির্বাচনের প্রধান মেনিফেস্টো। এটাকে তারা বিচ্ছিন্নতার প্রচেষ্টা হিসেবেই দেখতো। এসব কারনেই তারা প্রথমে ক্ষমতা হস্তান্তর দীর্ঘায়িত করতে চেস্টা করে এবং পরবর্তীতে ক্ষমতা হস্তান্তরে অস্বীকার করে বসে।
ঘটনা প্রবাহ ইয়াহিয়া খানের জন্য আরো বিব্রতকর এবং কঠিন ছিলো। তার নীতিনির্ধারক এবং গোয়েন্দা সুত্র সমুহ তাকে আগেই অবহিত করে রেখেছিলো যে কোন দলই নির্বাচনে পরিস্কার বিজয় অর্জন করবে না এবং দেশ একটি কোয়ালিশন সরকার গঠনের দিকেই এগিয়ে যাবে যেটা ইয়াহিয়া খান নিজেই নিয়ন্ত্রন করতে সক্ষম হবেন। 
তবে সকল প্রাক-নির্বাচনী গুঞ্জনের অবসান ঘটিয়ে আওয়ামী লীগ অর্জন করলো বড় বিজয়। ইয়াহিয়ার পেছনে থাকা ডানপন্থী ধর্মীয় দলগুলো লাভ করলো মাত্র ৩৭ টি আসন। ঢাকায় যখন মুজিবের সাথে প্রেসিডেন্ট ইয়াহিয়া ভবিষ্যত সরকারের রুপরেখা নিয়ে আলোচনা করছিলেন তখন ইয়াহিয়া খান নিজেকে আবিস্কার করলেন কঠিন দুর্বিপাকে। উনি বললেন যে ১২০ দিনের মধ্যে সংবিধান প্রনয়ন করতে হবে, নাহলে এই সংসদ বাতিল বলে ঘোষনা করা হবে।। 
সময় এগিয়ে যাচ্ছিলো দ্রুত, সময় দ্রুত ফুরিয়ে যাচ্ছিলো... 
১৭ ডিসেম্বর, ১৯৭০
ঢাকা, পুর্ব পাকিস্তান
শেখ মুজিব আজ ঘোষনা করলেন,
- “বাংলাদেশের অভ্যুদয় কেউ ঠেকাতে পারবেনা যদিনা ক্ষমতা দ্রুত হস্তান্তর করা হয়।“
ভুট্টো পাকিস্তান থেকে এর প্রতিউত্তরে বললেন, 
- “ পাকিস্তান পিপলস পার্টির সহযোগিতা ছাড়া কোন সংবিধান গ্রহনযোগ্য হবে না, কেন্দ্রে ক্ষমতায় যেতে পারবে না কোন দল।“
২৮ ডিসেম্বর, ১৯৭০
করাচি, পশ্চিম পাকিস্তান
সমস্যার সমাধানের জন্য প্রেসিডেন্ট ইয়াহিয়া খান করাচী পৌছেছেন আজ। অন্যান্য অনেক নেতার মত তিনি দেখা করলেন জুলফিকার আলী ভুট্টোর সাথেও। 
সেখানে ভুট্টোর সাথে ইয়াহিয়া খানের কি নিয়ে কথা হয়েছিলো আর কোন কোন ব্যাপারে সিদ্ধান্ত হয়েছিলো তা কেউ জানতে পারেনি। তবে বৈঠকটি স্থায়ী হয় বেশ কয়েক ঘন্টা, একদম একান্তে। তবে পরদিন তারা একত্রে ঘোষনা করবেন যে নতুন সংসদের প্রথম অধিবেশ অনুষ্ঠিত হবে ঢাকায়। তবে ‘অপারেশন ব্লিটজের’ সিক্যুয়েল ‘অপারেশন সার্চ লাইটের’ ব্যাপারে হয়তো ভুট্টোকে এই বৈঠকেই জানানো হয়েছে, পরবর্তী ঘটনা প্রবাহ তেমন ধারনাই দেবে। 
মুজিব চাইছিলেন যে ঢাকা এখন থেকেই সবকিছুর কেন্দ্র হয়ে উঠুক এবং যে তার সাথে কথা বলতে চায় ঢাকায় এসেই কথা বলুক। 
৩রা জানুয়ারী, ১৯৭১
রমনা রেসকোর্স ময়দান
ঢাকা, পুর্ব পাকিস্তান
ইয়াহিয়া খান অন্য কোন পদক্ষেপ নেবার আগেই শেখ মুজিবুর রহমান এক জন সমাবেশে ভাষন দিলেন। ইনি সেখানে উপস্থিত সকল নির্বাচিত সাংসদদের শপথ নেয়ালেন যে তারা বাংলাদেশ ব্যতিরেকে অন্য কিছুই মেনে নেবেন না। 
১২ই জানুয়ারী, ১৯৭১
ঢাকা, পুর্ব পাকিস্তান
শেখ মুজিবের অনঢ় অবস্থানের পরিবর্তন ঘটাতে আলোচনার জন্য ঢাকায় উড়ে এসেছেন প্রেসিডেন্ট ইয়াহিয়া খান। শেখ মুজিবের সাথে তার দীর্ঘ্যসময় আলোচনা হলো। 
এরপর দিনই ইয়াহিয়া খান করাচী ফিরে গেলেন। বিমানবন্দরে নেমে সাংবাদিকদের প্রশ্নের জবাবে তিনি বললেন,
- “শেখ মুজিবুর রহমান হবেন পাকিস্তানের পরবর্তী প্রধানমন্ত্রী, তবে তখন তিনি থাকবেন না।“
এরপর তিনি লারকানায় ভুট্টোর সাথে দেখা করলেন। ইনি ভুট্টোকে অনুরোধ করলেন ঢাকায় গিয়ে মুজিবের সাথে আলোচনা করতে। ইয়াহিয়া এবং ভুট্টো সমস্যার নানা সমাধান নিয়ে আলোচনা করেন, ছোট ছোট দল নিয়ে কোয়ালিশন সরকার গঠনের সম্ভাবনার কথাও উঠে আসে। তবে এটা কোনভাবেই সম্ভব ছিলনা। আর ইতিমধ্যেই আরেকটা বড় পরিকল্পনা গ্রহন করা হয়ে গেছে। ভুট্টোর আলোচনার সময় সেই পরিকল্পনাকে বাস্তবে রুপ দেয়ার কাজ এগিয়ে নিয়ে যাওয়া যাবে। 
২৭ জানুয়ারী ১৯৭১
ঢাকা, পুর্ব পাকিস্তান
জুলফিকার আলী ভুট্টো তিনদিনের জন্য ঢাকায় এসেছেন। আলোচনা চলছে। পাকিস্তানের দুই অংশে দুই প্রধানমন্ত্রী হয়ে ক্ষমতার ভাগাভাগির শর্ত দিয়ে ভুট্টো শেখ মুজিবকে বললেন,
- “এখানে আমি আর ওখানে তুমি।“
ভুট্টো নিজেই হয়তো দেশটাকে এক অংশ মনে করতেননা। পৃথিবীর ইতিহাসে কখনো একই দেশে দুইজন প্রধানমন্ত্রী ছিলোনা, আজও নেই। 
ভুট্টো ইতিহাসে নাম লেখাতে চাইছিলেন সম্ভবত…
১৩ ফেব্রুয়ারী, ১৯৭১
করাচী, পশ্চিম পাকিস্তান
প্রেসিডেন্ট ইয়াহিয়া খান ঘোষনা করলেন জাতীয় পরিষদের প্রথম অধিবেশন ঢাকায় অনুষ্ঠিত হবে, অধিবেশন শুরুর নির্ধারিত দিন ৩রা মার্চ। 
১৫ ফেব্রুয়ারি, ১৯৭১
লাহোর, পশ্চিম পাকিস্তান
পিপিপির নেতা ভুট্টো ঘোষনা করলেন,
- “আমার দল সংসদ অধিবেশনে যোগ দেবেনা যতক্ষন পর্যন্ত আওয়ামী লীগ ছয় দফা দাবী থেকে সরে না আসছে।“
১৭ ফেব্রুয়ারি, ১৯৭১
লাহোর, পশ্চিম পাকিস্তান
পিপিপির নেতা ভুট্টো ঘোষনা করলেন তার দল সংসদ অধিবেশনে যোগ দেবেনা। তিনি আরও বললেন,
- “যে অধিবেশনে যোগ দিতে ঢাকা যেতে চাইবে তার পা ভেঙ্গে দেয়া হবে।“
১ মার্চ, ১৯৭১
করাচী, পশ্চিম পাকিস্তান
গতকাল ভুট্টো পশ্চিম পাকিস্তান ফিরেছেন। উনার সাথে আলোচনার পর প্রেসিডেন্ট ইয়াহিয়া খান আজ আবার মত পাল্টেছেন। উনি ঘোষনা করলেন জাতীয় পরিষদের প্রথম অধিবেশন মার্চের ২৯ তারিখ পর্যন্ত স্থগিত থাকবে। 
২রা মার্চ, ১৯৭১
ঢাকা, পুর্ব পাকিস্তান
ঢাকা বিশ্ববিদ্যালয়ের কলাভবনের পশ্চিম গেইটের ছাদে কেন্দ্রীয় ছাত্রসংগ্রাম পরিষদের ব্যানারে প্রথম ওড়ানো হয় বুকের মাঝে সোনার বাংলার ম্যাপ দিয়ে তৈরি আমাদের লাল সবুজ পতাকা। পতাকাটি উত্তোলন করলেন সিরাজ শিকদার।
৩ মার্চ, ১৯৭১
ঢাকা, পুর্ব পাকিস্তান
'আমার সোনার বাংলা' গানের সঙ্গে এ পতাকা আনুষ্ঠানিকভাবে উত্তোলিত হলো ছাত্র-জনতার সমাবেশে ছাত্রনেতা আ স ম আব্দুর রবের হাত দিয়ে। সেই সাথে তারা ঘোষনা করলেন, 
- “আজ থেকে বাংলাদেশ স্বাধীন।“ 
৩রা মার্চ, ১৯৭১
করাচী, পশ্চিম পাকিস্তান
পিআইএ এর একটি বোয়িং ৭০৭ টেকঅফের জন্য তৈরী। সেই বিমানের কো পাইলট ক্যাপ্টেন নিজাম আহমেদ চৌধুরি। করাচি–ঢাকা নিয়মিত ফ্লাইটের জন্য সবই প্রস্তুত। প্রসিডিউর অনুযায়ী উড্ডয়নের আগে লোড শিট (যাত্রী সংখ্যা, মালামালের হিসেব এবং তেল ইত্যাদি সংক্রান্ত তথ্য এতে লেখা থাকে) দেখে নেবার কথা, নিজাম আহমেদ চৌধুরী তা চেক করে বেশ অবাক হলেন। লোড এবং যাত্রী কোনটাই নিয়মিত ফ্লাইটের মতো নয়। সর্বোচ্চ সংখ্যক যাত্রী এবং মালামালের উল্লেখ আছে সেই লোড শিটে, যদিও যাত্রীদের সবাই বেসামরিক। তবু উনার সন্দেহ হল। উনি কো পাইলটের আসন ছেড়ে যাত্রীদের দেখতে বিমানের ভেতরে ঢুকলেন এবং অবাক হলেন। কারন এদের একজনও বেসামরিক যাত্রী নয় তা পোষাক, চুল এবং হাবভাবেই বোঝা যাচ্ছিলো। 
তিনি এমনিতেই রাজনৈতিক পরিস্থিতি এবং নিজের কর্মক্ষেত্রের পরিবেশ নিয়ে খুশী ছিলেন না। তিনি বুঝতে পারলেন এটা এক অশুভ সংকেত। তিনি প্রধান পাইলটের সাথে তর্কে লিপ্ত হন এবং এক পর্যায়ে এই ফ্লাইট নিয়ে যেতে অস্বীকার করে বিমান থেকে নেমে যান। সামরিক কর্তুপক্ষের আদেশে গ্রেফতার করা হলো নিজাম আহমেদ চৌধুরিকে এবং তাকে অজ্ঞাত স্থানে নিয়ে জিজ্ঞাসাবাদ শুরু করা হলো। অন্য আরেক পাকিস্তানী ক্যাপ্টেনকে কো-পাইলট হিসেবে রিপ্লেস করে ফ্লাইট চালনা করা হলো। 
এরপর পুরো ৭১ জুড়েই আর কোন বাঙ্গালী বৈমানিক এই রুটে উড্ডয়ন করেননি। আভ্যন্তরীন কিছু রুটে মার্চের ২৫ তারিখ পর্যন্ত ফ্লাইট পরিচালনায় ছিলেন কিছু বাঙ্গালী বৈমানিক। তবে নিজাম আহমেদ চৌধুরীর ভাগ্য ভালোই ছিলো কারন উনার স্ত্রী ছিলেন একজন জার্মান নাগরিক যিনি ওই সময় ঢাকায় ছিলেন। বেশ কিছুদিন খোজ না পেয়ে উনি জার্মান দুতাবাসের মাধ্যমে পাকিস্থান সরকারের উপর চাপ সৃষ্টি করেন। তাকে মুক্তি দেয়া হয় কিন্তু সেইসাথে পিআইএ থেকে বরখাস্ত করা হয়। ৭১ এর বাকীটা সময় তাকে পশ্চিম পাকিস্তানে অন্তরীন করে নজরদারীতে রাখা হয়। এরপর স্বাধীনতার পর উনি করাচী থেকে ঢাকা পালিয়ে আসেন। 
নিজাম আহমেদ চৌধুরির এই ঘটনা অন্যদেরও প্রভাবিত করে। যাদের অনেকেই পাকিস্তান ত্যাগ করে দেশের বাইরে চলে যান এদের মধ্যেই ৪ জন পরে কিলো ফ্লাইটে যোগ দেন। কিলো ফ্লাইটের ৯ জন বৈমানিকের মধ্যে ৬ জন ছিলেন সিভিল পাইলট, যাদের ৪ জন পি আই এ এবং বাকী ২ জন কৃষি অধিদপ্তরের অধীনে কাজ করতেন। 
পিআইএর এমন চারজন পাইলটের কথা জানা যায় যারা ২৬ মার্চের পর ঢাকা ত্যাগ করতে পারেননি। পরবর্তীতে পাকিস্তান সেনাবাহিনী তাদের এপ্রিল এর প্রথম সপ্তাহে গ্রেফতার করে এবং এপ্রিল মাসের মধ্যেই ব্যাপক জিজ্ঞাসাবাদ এবং নির্যাতনের পর তাদের সবাইকে হত্যা করে। উনারা হচ্ছেনঃ 
- ক্যাপ্টেন সিকান্দার আলী, জেষ্ঠ্যতম বৈমানিক, পুর্ব পাকিস্তান
- ক্যাপ্টেন আবু তাহের মোহাম্মদ আলমগীর
- ক্যাপ্টেন এন এস হায়দার
- ক্যাপ্টেন আমিনুল ইসলাম
৭ মার্চ, ১৯৭১
করাচী, পশ্চিম পাকিস্তান
ভাইস এডমিরাল সৈয়দ মুহাম্মদ আহসান গতকাল রাতে করাচী পৌছেছেন। তিনি তাঁর পদ থেকে ইস্তফা দিয়ে এসেছেন প্রেসিডেন্ট এবং সেনা প্রধানের সামরিক অভিযানের পরিকল্পনার প্রতিবাদে। এডমিরাল আহসান খুব ভালোভাবেই জানেন পূর্ব পাকিস্তানে কি হচ্ছে আর কেনই বা মানুষ এমন ফুসে উঠেছে। তিনি এটাও বুঝতে পারছেন এই পরিস্থিতিতে বল প্রয়োগে পরিস্থিতি অল্প কিছুদিন নীরব হয়ে গেলেও কিছুদিন পরেই মানুষ বেপরোয়া হয়ে উঠবে। আর সামরিক বাহিনী একবার নির্বিচারে বল প্রয়োগের ক্ষমতা পেলে মৃত্যুর হিসেব শত কিংবা হাজারে থেকে থাকবেনা এটাও নিশ্চিত। 
অনেক সকালেই তিনি নৌ সদরে এসেছেন। প্রেসিডেন্টের সাথে আগেই কথা বলা ছিল, তার সম্মতিক্রমেই তিনি ঐচ্ছিক অবসরে গমনের আবেদন করলেন। শেষ হল একটা অধ্যায়ের, যে কারনে তখন সমালোচিত হলেও অনেকদিন পরে পাকিস্তানীরাও বুঝতে পারবে তিনিই ঠিক ছিলেন। তখন নানাভাবে অসম্মানিত করা হলেও এরপর এই অসম্মান কিছুটা পুষিয়ে দিতে তাঁর নামে একটা নৌ ঘাঁটির নামকরনও করা হবে। এক জীবনে নিজ স্বার্থেরর জন্য মানুষ সকল সিদ্ধান্ত নেয়না। নীতি আর ভাল মন্দের বোধ থেকে যারা সিদ্ধান্ত নিতে পারে তারাই প্রকৃত মানুষ। তাদের আমরা ভালোমানুষ বলি, সম্মান তাঁদেরকেই দেয়া উচিত। 
এরমাত্র দুদিন পর সাহেবজাদা ইয়াকুব খানও পশ্চিম পাকিস্তানে এসে পৌছালেন। পেছনে ফেলে আসলেন সবুজ শ্যামল একটা স্বপ্নকে। যে ভূমির আর ভূমির মানুষের কোন ক্ষতি তিনি মন থেকে মেনে নিতে পারেননি, তিনি চাননি এদের কোন ক্ষতি তাঁর হাতে হোক যদিওবা তিনি এর প্রতিকার করতে পারতেননা। সেই সামরিক কমান্ডের অধিনায়ক হওয়াটা লজ্জারই ব্যাপার, যারা নিজেদের মানুষকে হত্যা করতেই পরিকল্পনা সাজায়। তিনিও জিওসি ইস্ট পাকিস্তান পদ থেকে ইস্তফা দিয়ে এসেছেন। 
ভাইস এডমিরাল আহসানের পদত্যাগের পর ৭ই মার্চ থেকে ইউনিফাইড ইস্টার্ন মিলিটারী হাই কমান্ডের দায়িত্ব নেবেন বিস্মিত এয়ার কমোডোর মোঃ জাফর মাসুদ। ‘অপারেশন সার্চ লাইট’ এবং ‘অপারেশন বরিশালের’ অর্ডার পাবার পর ঘন্টাখানেক পরেই হতাশ এবং বাকরুদ্ধ এই এয়ারফোর্স অফিসার পদত্যাগ করবেন এই নৃশংস অভিযানের প্রতিবাদে এবং সেইদিনই পশ্চিম পাকিস্তানে রওনা দেবেন। পাকিস্তানে পৌছে তিনি পাকিস্তান বিমান বাহিনী থেকেও স্বেচ্ছায় অবসরে চলে যাবেন কিংবা তাকে অবসরে যেতে বাধ্য করা হবে।
৭ই মার্চ, ১৯৭১
ঢাকা, ১৯৭১
বঙ্গবন্ধু শেখ মুজিবর রহমান রমনা রেসকোর্স ময়দানে ভাষন দিচ্ছেন আজ। জাতির ইতিহাসেই এই ভাষন অনন্য হয়ে রইবে। উনি দৃপ্ত কন্ঠে ঘোষনা করলেন,
- “এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।“
মার্চ (দ্বিতীয় সপ্তাহ), ১৯৭১
রাওয়ালপিন্ডি, পশ্চিম পাকিস্তান
সবকিছুর বাইরে পশ্চিম পাকিস্তানীরা যে কোন একটা পরিকল্পনা করছে সেটা অনেকের মত ফ্লাঃ লেঃ আলমও বেশ কিছুদিন আগেই টের পান। হুট করে একসময় নির্দেশ আসলো যে উনাদের কিছু ‘স্পেশাল যাত্রী’ পরিবহন করতে হবে। সেই সময় স্কোয়াড্রনের লোড মাস্টারদের প্রায় সকলেই ছিল বাঙ্গালী। একদিন উনাকে বাঙ্গালী এক লোড মাস্টার বললো,
- “স্যার, এরা যে যাত্রী নিয়ে ঢাকা যাচ্ছে, এরাতো আসলে সবাই সৈনিক।“ 
উনি বললেন,
- “ আমাকে একটা প্যাসেঞ্জারস লিস্ট কার্বন কপি করে দিতে পারবে নাকি।“
লোডমাস্টার বললো যে সে পারবে। উনি লিস্ট পেয়ে দেখলেন সত্যিই তাই। উনার এক পরিচিত আত্মীয় ছিল শেখ মুজিবের খুব ঘনিষ্ঠ। তাকে উনি ব্যক্তিগতভাবে সেই লিস্টের একটা কপি দিয়ে অনুরোধ করলেন যেভাবেই হোক শেখ মুজিবুর রহমানকে পৌছে দিতে। সেটা পৌছেছিলো নাকি উনার হয়তো কখনোই জানা হবে না।
১৫ মার্চ, ১৯৭১
ঢাকা, পুর্ব পাকিস্তান
প্রেসিডেন্ট ইয়াহিয়া খান আবার ঢাকায় পৌছেছেন। উনি বললেন সমস্যা সমাধানের পথ এখনো রুদ্ধ হয়ে যায়নি। উনি আশা প্রকাশ করলেন অতি দ্রুতই সকল সমস্যার সমাধান হবে, অতি দ্রুতই। সব ব্যবস্থা ইনি করেই এসেছেন, এখন কেবল অপেক্ষার পালা।
১৭ই মার্চ, ১৯৭১
চট্টগ্রাম, পূর্ব পাকিস্তান
ইবিআরসির অধিনায়ক লেঃ কর্নেল এম আর চৌধুরী এবং অস্টম বেঙ্গল থেকে মেজর জিয়া, ক্যাপ্টেন অলি আহমদ ও মেজর আমিন চৌধুরী এক গোপন বৈঠকে মিলিত হয়েছেন। তারা বুঝতে পারছিলেন যে বিপদের সময় ঘনিয়ে আসছে। যেকোন সময় তাদের ঝাপিয়ে পরতে হবে দেশমাতৃকা রক্ষার লড়াইয়ে। সেইমত আগে থেকে আলাপ চালাচ্ছিলেন তারা। আজকে এক চূড়ান্ত যুক্ত পরিকল্পনা গ্রহণ করা হলো। লেঃ কর্নেল চৌধুরীকে অনুরোধ করা হলো নেতৃত্বদানের। 
এর দু’দিন পর ইপিআর এর ক্যাপ্টেন রফিক মেজর জিয়ার বাসভবনে গেলেন এবং ইপিআর বাহিনীকে সঙ্গে নেয়ার প্রস্তাব দিলেন। সকলের সম্মতিক্রমে ইপিআর বাহিনীকে বাঙ্গালীদের যেকোন পদক্ষেপের পরিকল্পনাভুক্ত করা হলো। ইপিআর এর যোগাযোগ ব্যবস্থা স্বতন্ত্র এবং প্রায় বেশিরভাগই বাঙ্গালীদের নিয়ন্ত্রনাধীন। এই কারনে বেশ কিছু বার্তাও আগে থেকেই প্রস্তুত করে রাখা হলো প্রয়োজনে সব ইপিআর কোম্পানী এবং সেক্টরে সাহায্য চাইবার অথবা পদক্ষেপ নেবার জন্য। 
১৯ শে মার্চ, ১৯৭১
জয়দেবপুর, পুর্ব পাকিস্তান
৫৭ তম পদাতিক ব্রিগেডের ব্রিগেড কমান্ডার ব্রিগেডিয়ার জাহানজেব আরবাব আজ জয়দেবপুর রাজবাড়িতে আসছেন জুনিয়র টাইগার্সের সদস্যদের সাথে দুপুরের খাবার খেতে। যদিও এর পেছনে কারনটা পরিদর্শন কিংবা খাবার উপভগ করা নয়। কারনটা ২য় ইস্টবেঙ্গলের সেনাদের নিরস্ত্র করে ফেলা। এই রেজিমেন্টের সিও একজন বাঙ্গালী, লেঃ কর্নেল মাসুদুল হাসান। সেকেন্ড ইন কমান্ডও একজন বাঙ্গালী, মেজর কে এম শফিউল্লাহ। ঢাকার অদুরে বলে বাঙ্গালী সেনাদের পক্ষ থেকে এখান থেকেই সবচেয়ে বেশি হুমকীর মুখে পরতে পারে পাকিস্তানীরা। এর বাইরে এখানে আছে অর্ডন্যান্স ফ্যাক্টরী এবং এম্যুনিশন ডিপো। 
যদিও এই মুহুর্তে এখানে আসবার তেমন কোন কারন নেই। ৯০০ সেনার মাত্র ২৫০ জন এখন জয়দেবপুরে আছেন। বাকী তিনটি কোম্পানীকে নানা বাহানায় এদিকসেদিক পাঠিয়ে দেয়া হয়েছে। এদিকে গুজব ছড়িয়ে পরেছে যে পাকিস্তানীরা বাঙ্গালী সেনাদের নিরস্ত্র করতে আসছে। রাস্তায় রাস্তায় ব্যারিকেড বসিয়েছে বাঙ্গালী জনতা। অর্ডন্যান্স ফ্যাক্টরীর কমান্ড্যান্ট ব্রিগেডিয়ার কলিমুল্লাহকেও আটকে রেখেছে বাঙ্গালী বেসামরিক কর্মচারীরা। বেঙ্গলের একটা কোম্পানী সেখানে গেছে তাঁকে উদ্ধার করে লাঞ্চের জন্য নিয়ে আসতে। 
দুপুর ১২টার দিকে ব্রিগেডিয়ার আরবাব খবর পাঠালেন যে উনি রাস্তা পরিস্কার করতে করএ এগিয়ে আসছেন এবং বেঙ্গল রেজিমেন্টও যেন তাদের দিক থেকে রাস্তা পরিস্কার করতে করতে আগাতে থাকে। দুপুর দেড়য়ার দিকে ব্রিগেডিয়ার আরবাব গর্বিত ভঙ্গীতে এসে পৌছালেন মেজর জাফর খান এবং আরো ৭০ সেনাসহ কনভয় নিয়ে। তারা সম্পুর্নরুপে অস্ত্রসস্ত্র নিয়ে সজ্জিত। 
তবে মেজর শফিউল্লাহও তার সেনাদের সম্পুর্নরুপে তৈরী থাকবার নির্দেশ দিয়ে দেখেছিলেন। ব্রিগেডিয়ার আরবাব এসব দেখে কেবল হম্বিতম্বি করা ছাড়া আর কিছু করবার সাহস পেলেননা। উনি মেজর সহফিউল্লাহকে জিজ্ঞেস করলেন,
- “পরিস্থিতি সামলাতে তোমরা প্রস্তুত তো?”
মেজর শফিউল্লাহ জবাব দিলেন,
- “যেকোন বিপর্যয় সামাল দিতে তার সেনারা সজাগ আছে।“
ব্রিগেডিয়ার আরবাব সম্ভবত মেজর শফিউল্লাহর উদ্দেশ্য বুঝবার চেস্টা করছিলেন। এরপর সময়মত তারা একসাথে দুপুরের খাবার খেলেন। ঠিক এই সময় খবর আসলো যে জনতা মালবাহী ট্রেনের বগি টেনে রেলক্রসিং এর উপর রেখে রাস্তা অবরোধ করেছে আবার। রেগে আগুন হয়ে গেলেন ব্রিগেডিয়ার আরবাব, তিনি লেঃ কর্নেল মাসুদকে নির্দেশ দিলেন,
- “এখনই গিয়ে ব্যারিকেড সরিয়ে ফেলো। এজন্য যদি সর্বোচ্চ শক্তি প্রয়োগ করতে হয় তবে তাই করো। জাস্ট শ্যুট এট দেম ‘বে-পরোয়ানা’!”
লেঃ কর্নেল মাসুদ এবং মেজর মইনুল রওনা দিলেন অবরোধ সরাতে। মেজর শফিউল্লাহ রয়ে গেলেন রাজবাড়িতেই। আজ হাটবার, তাই বিপুল জনতা এমনিতেই সমবেত হয়েছিলো। এক কোম্পানী বাঙ্গালী সেনা গিয়ে সামনে দাড়ালো প্রায় হাজার পঞ্চাশেক বাঙ্গালীর। তারা বাঙ্গালীদের বললেন যে তাদের নিরস্ত্র করা হুনি এবং বোঝালেন যাতে করে অবরোধ তুলে নেয়া হয়। জনতা অবরোধ সরাতে রাজী হলোনা।
এরই মধ্যে ব্রিগেডিয়ার আরবাব এসে হাজির হলেন ঘটনাস্থলে। উনি লেঃ কঃ মাসুদকে নির্দেশ দিলেন গুলি চালাতে। তবে লেঃ কর্নেল মাসুদ গুলি করতে অপারগ ছিলেন। ব্রিগেডিয়ার আরবাব এবার মেজর মইনুলকে বললেন অবরোধ সরিয়ে ফেলতে এবং প্রয়োজনে যথেচ্ছা গুলি চালাতে। তবে লেঃ কর্নেল মাসুদ মেজর মইনুলকে বললেন গুলী করো, তবে হয় মাথায় উপর দিয়ে নাহলে পায়ের নীচে। তবে মেজর মইনুল গিয়ে বাংলায় জনতাকে বললেন, 
- “আমিও আপনাদের মত একজন বাঙ্গালী। আমরা আপনাদের কোন ক্ষতি চাই না। দয়া করে আপনারা অবরোধ সরিয়ে নিন।“
বাঙ্গালী সেনারা চাইছিলো কৌশলে সমস্যার সমাধান করতে, কিন্তু তা ব্রিগেডিয়ার আরবাবের সহ্য হলোনা। উনি তার অধীন পাকিস্তানী সেনাদের নির্দেশ দিলেন গুলি চালাতে। বাঙ্গালী জনতাও জবাবে গুলি চালানো, ইট ছোড়া শুরু করলো। তাদের হাতেও কিছু ক্ষুদ্রাস্ত্র ছিলো। তবে গুলি খেয়ে কয়েকজন পরে যেতেই জনতা ছুটে পালাতে শুরু করে। তবে এক সেনার কাছ থেকে ছিনিয়ে নেয়া চাইনিজ রাইফেল থেকে কেউ একজন ব্রিগেডিয়ার আরবাবকে লক্ষ্য করে গুলি ছোঁড়ে। ভাগ্যক্রমে বেঁচে যান আরবাব। জবাবে পাকিস্তানীরা গুলি বৃষ্টি শুরু করে। বেশ কয়জন মারা যায়। জনতাও শর্টগান, লাঠি, রামদা নিয়ে প্রস্তুত ছিলো, কিন্তু মেশিনগানের শক্তির কাছে সেগুলো তুচ্ছ ছিলো। 
এরই মধ্যে দুইজন বাঙ্গালী সেনা এসে রিপোর্ট করে যে তাদের পেটানো হয়েছে এবং পাচজন সেনাকে অস্ত্রসহ অপহরন করা হয়েছে। এ কথা শুনে ব্রিগেডিয়ার আরবাব আরো ক্ষিপ্ত হলেন। তিনি মেজর মইনুলকে আবার নির্দেশ দিলেন গুলি চালাতে। তবে এবারও মেজর মইনুল গুলির নির্দেশ দিলেন, তবে বাংলায় তার সেনাদের বললেন যে, 
- “হয় পায়ের নীচ দিয়ে নাহলে মাথার উপর দিয়ে গুলি করো।“
ব্রিগেডিয়ার আরবাব বুঝতে পারলেন কি হচ্ছে, তিনি মেজর মইনুলকে বললেন, 
- “ঠিকমত গুলি চালাও। আমি প্রতিটা বুলেটের বদলে একটা লাশ দেখতে চাই। তোমরা যদি না পারো তবে আমি আমার সেনাদের পাঠাবো।“
এরপর ব্রিগেডিয়ার আরবাব পরিস্থিতি আরো খারাপ হচ্ছে দেখে সেখান থেকে চলে যান। তবে বাঙ্গালী অফিসারেরা অবস্থা সামলাতে নিজেরাই ট্রেনের বগি রাস্তা থেকে সরিয়ে দেয়। এরপর কার্ফ্যু জারী করে অস্ত্র উদ্ধার করা হয়। প্রায় ২০ জন বাঙ্গালী মারা যান এই ঘটনায়। ব্রিগেডিয়ার আরবাব পরবর্তীতে গোলাবারুদ ব্যবহারের রিপোর্ট দিতে বলেন বাঙ্গালী অফিসারদের। রিপোর্ট দেয়া হয়, সেখানে উল্লেখ করা হয় ৬৩ রাউন্ড গুলি করা হয়েছিলো এবং মারা গেছে ২ জন।
ব্রিগেডিয়ার আরবাব রেগে গিয়ে বললেন,
- “মাত্র দুটা লাশের জন্য ৬৩ টা গুলি খরচ করা লাগে?”
এটাই ছিলো বাঙ্গালী জনতার প্রথম সশস্ত্র প্রতিরোধ এবং প্রথম ঘটনা যেখানে বাঙ্গালী সেনারা সরাসরি নির্দেশ অমান্য করে, যেটা অনেকটা বিদ্রোহের সামিল। এই ঘটনার কথাও সর্বত্র ছড়িয়ে পরে। জনতা বুঝতে পারে, বাঙ্গালী সেনারা তাদের সাথেই আছে। বাঙ্গালী জাতির ক্ষতি হয় এমন কিছু তারা হতে দেবেনা।
২১ শে মার্চ, ১৯৭১
ঢাকা, পুর্ব পাকিস্তান
ভুট্টো সাহেব ঢাকায় এসেছেন আবার আলোচনার জন্য। উনিও আশা প্রকাশ করলেন অতি অল্প সময়ের মধ্যেই সকল সমস্যার সমাধান হবে, উনিও এ ব্যাপারে নিশ্চিত। 
২৩ মার্চ,১৯৭১
ধানমন্ডি ৩২ নম্বর সড়ক
ঢাকা, পুর্ব পাকিস্তান
বঙ্গবন্ধু নিজে তাঁর বাসভবনে উত্তোলন করলেন মানচিত্রযুক্ত লাল সবুজ পতাকা। আজই পাকিস্তানের জাতীয় দিবস।
অপারেশন সার্চলাইট
পটভূমি
এই খানে পটভুমিটা নানা পাকিস্তানী সুত্র থেকে নিয়ে তাদের দৃস্টিভঙ্গীতে উপস্থাপন করার চেস্টা করা হল। যদিও এসব সুত্রে বঙ্গবন্ধুর সাথে ইয়াহিয়া খানের আলাপের ব্যাপারে অনেক কথা থাকলেও ভুট্টোর ব্যাপারে সেভাবে কিছু খুঁজে পাওয়া যায়না। যদিও বাঙ্গালী সবাই জানে যে, অপারেশন সার্চ লাইটের ব্যাপারে ভুট্টোর সরাসরি ইন্ধন এবং রাজনৈতিক সমর্থন ছিলো। বঙ্গবন্ধুও ৭ই মার্চের ভাষনে উল্লেখ করেছিলেন, 
“উনি আমার কথা শুনলেননা, উনি শুনলেন ভুট্টো সাহেবের কথা।“ 
পাকিস্তানী এক অবসরপ্রাপ্ত ব্রিগেডিয়ার জেনারেল সিদ্দিকী, যিনি আন্তবাহিনী জনসংযোগ পরিদপ্তরের (আইএসপিআর) পরিচালক ছিলেন সেই সময়ে, তার কথার সুত্র ধরে এবং নিজ পঠিত নানা আর্টিকেল এবং বিবরনীর সুত্র ধরে আমার নিজের মনে হয়েছে যে, অপারেশন সার্চ লাইটের বীজ রোপিত হয়েছিলো ১৯৬৯ সালেই, যখন প্রেসিডেন্ট আইয়ুব খান নিজের পীঠ বাচাতে জনতার আন্দোলনের মুখে গোল টেবিল বৈঠক ডাকেন। কিন্তু সিদ্দিকী সাহেবের মতে, ইয়াহিয়া তার গুরুর বিরুদ্ধে পরিকল্পনা শুরু করেছিলেন তারও আগেই। তার মতে, ইয়াহিয়া গোপনে শেখ মুজিবুর রহমানের সাথে দেখা করেন এবং তার দাবীতে অনড় থাকতে বলেন, এবং আরও নিশ্চয়তা দেন যে, আইয়ুব বিরোধী আন্দোলনে সেনাবাহিনী কোন বাধা হয়ে দাড়াবেনা।
গোলটেবিল বৈঠকের এক সপ্তাহ আগে ব্রিগেডিয়ার সিদ্দিকী মেঃ জেনারেল গুলাম উমরের মাধ্যমে জাতির কাছে চীফ মার্শাল’ ল এডমিনিস্ট্রেটর হিসেবে ইয়াহিয়া খানের ভাষনের খসড়া তৈরীর নির্দেশ পান। এর ২ দিন পর ইয়াহিয়া খান সরাসরি বেসামরিক প্রশাসনের প্রতি সামরিক বাহিনীর সহায়তার ব্যাপারে প্রেসিডেন্ট আইয়ুব খানের অনুরোধ উপেক্ষা করেন। তিনি এটা স্পস্ট করে দেন যে, তিনি চাইছেন হয় তারই অধীনে পুরোপুরি মার্শাল ল চালু হবে, নাহলে কিছুই নয়। আইয়ুব খানও তার দিন শেষ হয়ে আসছে বুঝতে পারছিলেন। ব্রিগেডিয়ার সিদ্দিকী আরও দাবি করেন যে ইয়াহিয়া চাতুর্য্যের সাথে স্বরাস্ট্র মন্ত্রী এবং উনার পুরোনো মদ্যপানের সঙ্গী এডিমিরাল এ আর খানের মাধ্যমে প্রেসিডেন্ট কে হতাশ করতে বিভ্রান্তিকর দৈনিক ব্রিফিং দেয়াতেন। সিদ্দিকী সাহেব দাবী করেন, যখন তিনি জেনারেল পীরজাদাকে এই ব্যাপারে অবহিত করেন, জেঃ পীরজাদা তাকে ভদ্রভাবে চুপ থাকার পরামর্শ দিয়েছিলেন। ছক খুব সুন্দরভাবেই কাজ করেছিলো এবং আইয়ুব খান মাসখানেকের মধ্যেই দৃশ্যপট থেকে সরে যান তার এককালের বিশ্বস্ত এবং প্রিয় জেনারেল ইয়াহিয়া খানের কাছে ক্ষমতা হস্তান্তর করে। 
ক্ষমতা গ্রহনের পরেই ইয়াহিয়া খান তার প্রকৃত আকাঙ্খা প্রকাশ করতে থাকেন তার নিজের কাছের কিছু প্রিয় সিনিয়র জেনারেলের কাছে। তিনি এক সভায় তার প্রিয় জেনারেলদের বলেন, 
“Gentlemen, we must be prepared to rule this unfortunate country for the next 14 years or so.”
এরপর দ্রুতই ইয়াহিয়া সাধারন নির্বাচনের ঘোষনা দেন। গোয়েন্দা সুত্রে তার কাছে খবর ছিল যে নির্বাচনে কোন পক্ষই সরকার গঠনের মত অবস্থায় থাকবেনা যার কারনে জাতীয় পরিষদের অধিবেশন ডাকলেও তারা ১২০ দিনের নির্ধারিত সময়ে একটি সর্বসম্মত সংবিধানের ব্যাপারে সম্মত হতে পারবেন না। যেই ব্যর্থতার দায়ে নতুন নির্বাচনের দিকে দেশ এগিয়ে যাবে এবং ক্ষমতাও সেনাবাহিনীর কাছেই কুক্ষিগত থাকবে। কিন্তু নির্বাচনের ফল ইয়াহিয়ার কল্পনারও বাইরে ছিলো। গোয়েন্দা সংস্থাগুলোর সকল তথ্য ভুল প্রমান করে আওয়ামী লীগ নির্বাচনে ১৬৭ আসন পায়, পিপিপি পায় ৮১ টি আসন। অবশ্য মাওলানা ভাসানী নির্বাচন বর্জন করেন। 
পুর্ব পাকিস্তানের নেতা শেখ মুজিবুর রহমানকে তার ভবিষ্যত প্রধানমন্ত্রী হিসেবে গ্রহন করে নেবার অঙ্গীকার প্রকৃতপক্ষে ছিলো পশ্চিমা সংখ্যাগরিষ্ঠ সেনাবাহিনীকে শেখ মুজিবের বিরুদ্ধে ক্ষেপিয়ে দেবার এবং পিপিপি কে মরিয়া করে তুলবার হিসেবী কৌশলমাত্র। ভুট্টো সাহেব যেকোন মুল্যে ক্ষমতার হস্তান্তর ঠেকানোর ঘোষনা দেন এবং বাঙ্গালীর কাছে ক্ষমতার হস্তান্তর অগ্রহনযোগ্য বলে মত প্রকাশ করেন।
চিন্তিত জেনারেলরা এরপর জুলফিকার আলী ভুট্টোকে নিয়োগ দেন এটা নিশ্চিত করবার জন্য যে আওয়ামী লিগের সাথে যেকোন সমঝোতা যাতে পরিনতি না পায়। জেনারেল উমর নানা আঞ্চলিক দলের সাথে বৈঠক করেন এটা নিশ্চিত করতে যে, তারা ঢাকায় অনুষ্ঠিতব্য পরবর্তী সংসদ অধিবেশনে যোগ দিচ্ছেননা। পুর্ব পাকিস্তানের মানুষ এই হঠকারীতার বিরুদ্ধে ফুসে ওঠে এবং পশ্চিম পাকিস্তানী সেনা নিয়ন্ত্রিত গণমাধ্যম এটাকে দেশের বিরুদ্ধে পুর্ব পাকিস্তানের বাঙ্গালী এবং হিন্দুদের ষড়যন্ত্র বলে প্রচারনা চালাতে শুরু করে। ইয়াহিয়া খান সামরিক বাহিনীর সিনিয়র অফিসারদের ফেব্রুয়ারী মাসের কনফারেন্সে বলেন, 
"Kill three million of them and the rest will eat out of our hands."
এইসব পাকিস্তানী সুত্র মতে, সবই হয়েছিলো জেনারেলদের কারসাজীতে, যার ফলে জিন্নাহর স্বপ্নের পাকিস্তান ভেঙ্গে যায়। তারা যেভাবেই হোক ক্ষমতা ধরে রাখতে চেয়েছিলো। হয়তো ভুট্টো অনেকটাই দায়ী ছিলেন এর পেছনে। নির্লজ্জ্বের মত সেনাবাহিনীর হত্যাযজ্ঞের সমর্থন দিয়ে গেছেন। কিন্তু সময় কাউকে ক্ষমা করে না, ভুট্টকেও করবে না। 
নানা পাকিস্তানী সামরিক অফিসারের সুত্রেই তখনকার নানা নৃশংসতার বর্ননা পাওয়া যায়। মেজর জেনারেল আনসারীর বর্ননায় জানা যায় যে ধর্ষন এবং হত্যা ছিলো নিত্যদিনের স্বাভাবিক ঘটনা। যার বিস্তৃতি উনার ভাষ্যমতেই কল্পনাতীত ছিলো। তিনি এটাও স্বীকার করে নেন যে, জুনিয়র অফিসারদের শৃংখলা বলে কোন কিছু অবশিষ্ট ছিলনা। আর যেখানে সুশিক্ষিত, সুপ্রশিক্ষিত অফিসারদের এসব আচরনই নিয়ন্ত্রনের বাইরে ছিলো, তখন সাধারন স্বপ্ল শিক্ষিত জোয়ানদের অবস্থা খুব সহজেই অনুমেয় ছিলো।
সেনাবাহিনীর এই আচরনের পেছনে উচ্চ পর্যায়ের সমর্থনও ছিলো। জেঃ নিয়াজী নির্লজ্বের মত সকল নৈতিকতা এবং বিবেকের মাথা খেয়ে এজন্যই বলতে পেরেছিলেন, 
“You cannot expect a man to live, fight and die in East Pakistan and go to Jhelum for sex, would you??”
অপারেশন সার্চ লাইটের মুল পরিকল্পনা
অপারেশন সার্চলাইটকে বলা হয় অপারেশন ব্লিটজ (৭০ এর ঘুর্নিঝড় এবং জলচ্ছাসের পর তৈরী হওয়া অসোন্তোষ এবং আন্দোলনের পর পুর্ব পাকিস্তানে শক্তি প্রয়োগের মাধ্যমে সরকারী নিয়ন্ত্রন পুনরায় ফিরিয়ে আনার জন্য ডিসেম্বর মাসে এই অপারেশনের পরিকল্পনা করা হয়েছিলো) এর সিক্যুয়েল, যার উদ্দেশ্য ছিলো পুর্ব পাকিস্তানের প্রধান প্রধান শহরগুলোর উপর ২৬ মার্চের মধ্যে নিয়ন্ত্রন পুনঃপ্রতিষ্ঠা করা এবং শক্তি প্রয়োগের মাধ্যমে একমাসের মধ্যে সকল রাজনৈতিক এবং সামরিক প্রতিরোধ গুড়িয়ে দেয়া।
নির্বাচনে আওয়ামী লীগ বিজয়ী হলেও পাকিস্তান পিপলস পার্টির নেতা জুলফিকার আলী ভুট্টো ক্ষমতা হস্তান্তরে বাধার সৃস্টি করেন, এবং বলেন এর জন্য পাকিস্তান ফেডারেশন দুর্বল হয়ে যাবে এবং ভেঙ্গেও পড়তে পারে। সেনাবাহিনীতে সেই সময় বাঙ্গালী জেনারেল বলতে কেউ ছিলেনই না, এবং ক্ষমতাধর জেনারেলরা ভুট্টোকেই সমর্থন দেন, এবং সামরিক শক্তি প্রয়োগের সিদ্ধান্ত নেন।
একমাত্র বাঙ্গালী জেনারেল ছিলেন পাকিস্তান সেনাবাহিনীর দ্বিতীয় কোরের প্রধান লেঃ জেঃ খাজা ওয়াসীউদ্দীন, যাকে ২৬শে মার্চের পরেই নজরবন্দী করা হয় এবং কোরের কমান্ড থেকে সরিয়ে মাস্টার জেনারেল আর্টিলারী কোর করা হয় সেনা সদরে। স্বাধীনতার পর উনি বাংলাদেশে ফেরত আসেন এবং রাস্ট্রদুত হিসেবে দ্বায়িত্বপালন করেন। তাকে জেনারেল হেডকোয়ার্টারে হওয়া অপারেশন সার্চলাইট সঙ্ক্রান্ত সকল মিটীং থেকে নানা বাহানায় দূরে সরিয়ে রাখা হয়েছিলো। 
(পূর্ব পরিকল্পনা)
০৫ ফেব্রুয়ারী, ১৯৭১, রাওয়ালপিন্ডি, পাকিস্তান
উচ্চ পর্যায়ের সরকারী বৈঠক চলছে জেনারেল হেডকোয়ার্টারের কনফারেন্স রুমে। কোন এক অজানা কারনে আজ পূর্ব পাকিস্তানের কোন সামরিক কর্মকর্তা এখানে উপস্থিত নেই। মার্শাল ল জারী আছে বেশ অনেকদিন ধরেই, তাই কোন বেসামরিক প্রতিনিধিও নেই। প্রায় বেশির ভাগই সেনাবাহিনীর জেনারেল, অল্প কয়জন এয়ারফোর্স জেনারেল আর নেভীর জেনারেল । পুর্ব পাকিস্তানের প্রতিনিধি হিসেবে পূর্ব পাকিস্তানের মিলিটারী হাই কমান্ডের প্রধান, গভর্নর অথবা মার্শাল ল এডমিনিস্ট্রেটর যা হিসেবেই বলা হোক না কেন নৌ বাহিনীর জেনারেল বলতে কেবল ভাইস এডমিরাল আহসানই উপস্থিত আছেন, উপস্থিত আছেন লেঃ জেঃ ইয়াকুব খান, জিওসি ইস্টার্ন কমান্ড এবং ইস্টার্ন এয়ার কমান্ডের কমান্ডার এয়ার কমোডোর মোঃ জাফর মাসুদও। 
পাকিস্তান সামরিক বাহিনীর কেউ পূর্ব পাকিস্তানে আসতে চায়না। বেশ কয়বছর ধরে ঝামেলা চলছে এখানে। কিন্তু সাবেক প্রেসিডেন্ট আইয়ুব খান ব্যক্তিগত অনুরোধ করে যান ইয়াহিয়া খানকে যেন তার পছন্দের পাত্র ভাইস এডমিরাল আহসানকে পূর্বাঞ্ছলের কমান্ড দেয়া হয়। ১ সেপ্টেম্বর, ১৯৬৯ থেকে তিনি গভর্নর আর সামরিক প্রশাসক হিসেবে দ্বায়িত্ব পালন শুরু করেন। এরপর ১৯৭০-এ তার অধীনেই কোন ধরনের সরকারী প্রভাব ছাড়া পূর্ব পাকিস্তানের প্রথম সুষ্ঠু নির্বাচন অনুষ্ঠিত হয়। তিনি চেষ্টা করতে থাকেন যাতে পূর্ব আর পশ্চিমের সমস্যার সমাধান হয়। এজন্য বার বার তিনি প্রেসিডেন্ট ইয়াহিয়া খানের কাছে গেছেন, পূর্ব আর পশ্চিমের অনেক রাজনৈতিক নেতার সাথে আলোচনায় বসেছেন। কিন্তু কোন সুরাহা করতে পারেননি। দিন দিন পরিস্থিতি আরো খারাপ হয়েছে। 
সে যাইহোক, মিটিং এ ঢুকেই তিনি বুঝতে পারলেন খুব গুরুত্বপূর্ন কোন ব্যাপারে সিদ্ধান্ত নেবার জন্যই সবাইকে এখানে ডাকা হয়েছে। আর এটা খুব সম্ভবত পূর্ব পাকিস্তানের ব্যাপারেই হবে, কেননা কোন বাঙ্গালী অফিসার উপস্থিত নেই এখানে। কিছুক্ষনের মধ্যেই বোঝা হয়ে গেল সবকিছু। প্রায় সব জেনারেলই গালিগালাজ করছিলো বাঙ্গালীদের নিয়ে। প্রায় সবাই সামরিক অভিযান চান। সবারই ধারনা ভারতের মদদে পূর্ব পাকিস্তানের হিন্দুরা সব ঝামেলা পাকাচ্ছে। সেনা প্রধান জেনারেল হামিদই প্রথম প্রেসিডেন্টের পক্ষে সভার বিষয় বস্তু সবাইকে বুঝিয়ে বললেন। তিনি কঠিন ভাষায় বোঝালেন কেন এই সামরিক অভিযান আর বড় কোন ঝামেলা শুরুর আগেই নিষ্ঠুর হয়ে হলেও কেন ঝামেলা শুরুতেই শেষ করে দেয়া উচিত। আওয়ামী লীগ সহ অন্যান্য রাজনৈতিক দলের নেতা কর্মীদের নির্মুল করা সহ পূর্ব পাকিস্তানের বাঙ্গালীরা যেন আর কখনো কোন সমস্যা তৈরী করবার সাহস পর্যন্ত না করে সেজন্য নির্মম এক সামরিক অভিযানের প্রয়োজনীয়তার কথা তুলে ধরলেন তিনি। প্রায় সকল জেনারেল আর সামরিক গভর্নরেরাই একবাক্যে সমর্থন জানালেন। কেবল এডমিরাল আহসান, লেঃ জেনারেল সাহেবজাদা ইয়াকুব খান (জেনারেল অফিসার কমান্ডিং ইস্ট পাকিস্তান) এবং এয়ার কমোডোর জাফর মাসুদ সহ অল্প কয়জন বারবার তাদের বিরোধীতা করছিলেন। জেনারেল হামিদ এডমিরাল আহসানকে বললেন, 
- “আপনাকে এতোটাও ভীরু আর কাপুরুষ মনে করতামনা”। 
জেনারেল টিক্কা খান সামরিক বাহিনীর সিনিয়রিটির কথা ভুলে গিয়ে বললেন, 
- “আপনিতো বাঙ্গালীদের কাছে বিক্রি হয়ে গেছেন”।
বেশিরভাগ জেনারেলদের চাপে মিলিটারী ক্রাকডাউনের মাধ্যমেই সকল সমস্যার সমাধানের প্রতি মত দেয়া হল। মেঃ জেঃ রাও ফরমান এবং লেঃ জেঃ ইয়াকুব অপারেশনের বিরুদ্ধে মত দিলেও তা গ্রাহ্য করা হলনা। এই জেঃ রাও ফরমান আলী পরে নানা নৃশংস পরিকল্পনার নেপথ্য কারিগর হিসেবে কাজ করবেন। 
২২ ফেব্রুয়ারী, ১৯৭১
ঢাকা, পূর্ব পাকিস্তান
দুপুরে সেনা সদর থেকে গোপন বার্তা পত্র এসেছে। সকালে হেডকোয়ার্টার থেকে জেনারেল হামিদ প্রেসিডেন্টের সম্মতিক্রমে পূর্ব পাকিস্তানে কঠোর সামরিক অভিযানের নির্দেশ দিয়েছেন। অনতিবিলম্বে কোয়েটা থেকে ১৬ ইনফ্যান্ট্রি ডিভিশন আর খাইরান থেকে ৯ ডিভিশনকে দ্রুত পূর্ব পাকিস্তানে মুভ করতে বলা হল। 
বার্তাটি নিয়মমত সরাসরি এডমিরাল আহসান এবং এরপর লেঃ জেনারেল ইয়াকুব খানের কাছে পৌছাবার কথা থাকলেও পৌছালো মেজর জেনারেল খাদিম হুসেন রাজা, জিওসি, ১৪ নং ডিভিশনের কাছে। কারন এডমিরাল আহসান আর জেনারেল ইয়াকুব হেডকোয়ার্টারের সকালের সভায় উপস্থিত ছিলেন। তাদের বারবার বিরোধীতা সত্ত্বেও প্রেসিডেন্ট সকল সেনা, নৌ এবং বিমান বাহিনীর জেনারেলদের কঠোরভাবে বিরোধীদের দমনের আদেশ দিয়েছেন। মেজর জেনারেল রাজাকে সম্পূর্ন গোপনীয়তা বজায় রাখতে বলা হল এবং কেবল বিশ্বস্ত পশ্চিম পাকিস্তানী ব্রিগেড কমান্ডার ছাড়া কারো সাথে এ ব্যাপারে কোন তথ্য প্রকাশ না করতে নির্দেশ দেয়া হল। 
১৮ মার্চ, ১৯৭১, জিওসি’স অফিস
ঢাকা ক্যান্টনমেন্ট, পূর্ব পাকিস্তান
গতকাল লেঃ জেনারেল টিক্কা খানকে পূর্ব পাকিস্তানের গভর্নর আর জিওসি করা হয়েছে। জেনারেল খাদিম হুসেন রাজা, জিওসি ১৪ নং ডিভিশনকে সেনা প্রধান জেনারেল হামিদ টেলিফোনে সকল পরামর্শ দিলেন সামরিক অপারেশনের। অপারেশনের কোডনেম ঠিক করা হয়েছে “অপারেশন সার্চ লাইট”। জেনারেল ফরমান আর মেজর জেনারেল খাদিম হুসেন রাজাকে সকল প্ল্যান করতে বলা হল অভিযানের। জিওসি’স অফিসে জেঃ ফরমান আর রাজা বসলেন খুব ভোরেই। জেঃ ফরমান নিজ হাতে খসড়া পরিকল্পনা তৈরী করলেন। 
“১৬ প্যারার, ৫ পৃষ্ঠার অপারেশনের বর্ননা একটি নীল কাগজের অফিস প্যাডে সামান্য একটি লিড পেন্সিল দিয়ে লেখা হল...” 
২০ মার্চ ১৯৭১, ফ্ল্যাগ স্টাফ হাউস
রাওয়ালপিন্ডি, পশ্চিম পাকিস্তান
জেঃ রাও ফরমান আলী অপারেশন সার্চ লাইটের মূল উদ্দেশ্য আর পরিধি ঠিক করে দিলেন মেজর জেনারেল খাদিমকে। জেনারেল খাদিম ধরে নিলেন অপারেশনের শুরুতেই বাঙ্গালী মিলিটারী ইউনিটসমূহ অন্যান্য প্যারামিলিটারী ইউনিট সমূহের সাথে বিদ্রোহ করতে পারে, তাই তাদের যেকোন মূল্যে নিরস্ত্র অথবা দরকার হলে অপারেশন শুরুর আগেই নির্মূল করতে হবে। সেই সাথে রাজনৈতিক নেতাদের গ্রেফতার করতে হবে প্রেসিডেন্টের সাথে পূর্ব নির্ধারিত বৈঠক চলাকালেই। জেনারেল খাদিম তার বিশ্বস্ত ব্রিগেড কমান্ডার এবং অন্যান্য লোকেদের উপর নানা দ্বায়িত্ব অর্পন করলেন চরম গোপনীয়তার সাথে। এমনকি কর্নেল পদমর্যাদার সামরিক কর্মকর্তারাও জানতে পারলেননা কিসের জন্য এমন তোড়জোড় করা হচ্ছে। যদিও অপারেশনের জন্য তিনি কোন রিজার্ভ ফোর্স রাখার পরিকল্পনা করলেননা, যেটা নিয়ে পরবর্তীতে কেউ মতামত দেয়নি। আর এজন্যই হয়তো মুক্তিযুদ্ধের স্থায়ীত্বকাল কম করে হলেও ৪-৫ মাস কমে গিয়েছিলো। পাকিস্তানীরা ধরে নিয়েছিলো রাজনৈতিক নেতা, সামরিক বাহিনীর সদস্য এবং বাঙ্গালী চেতনায় উজ্জীবিত ছাত্রদের নির্মুল করতে পারলেই এই আন্দোলন থেমে যাবে, এবং হিন্দুদের নির্মুল করে তাদের সম্পদ বাঙ্গালী মুসলিম মধ্যবিত্তদের কাজে লাগালে তারা সেটাতেই খুশী থাকবে। এজন্য তারা কোন ধরনের রিজার্ভ ফোর্স রাখেনি এবং ধরে নিয়েছিলো কেবল এই একটা অপারেশনের মাধ্যমেই সকল সমস্যার সমাধান হবে। 
লেঃ জেনারেল টিক্কা খান আর জেনারেল হামিদ ফ্ল্যাগ স্টাফ হাউসে একান্তে আলাপ করছেন। হাতে লেখা ড্রাফট প্লান নিয়ে আলোচনা করছেন উনারা। বেশ কিছুক্ষন আলোচনার পর জেনারেল হামিদ বাঙ্গালী ইউনিট সমূহকে নিরস্ত্র করবার পরিকল্পনা বাদ দিলেন, এর বদলে তাদের যথাসম্ভব নিস্ক্রিয় করে রাখবার আয়োজন করতে বললেন। আর প্রেসিডেন্ট ইয়াহিয়া খান ফোনে তার সাথে বৈঠক চলাকালে রাজনৈতিক নেতাদের গ্রেফতারের পরিকল্পনা বাদ দিতে বললেন। ঠিক হল অপারেশনের শুরুতেই রাজনৈতিক নেতাদের যাকে যেখানে পাওয়া যাবে সেখান থেকেই যতজনকে পারা যায় গ্রেফতার করতে হবে। 
জেঃ টিক্কা খান, যিনি পুর্ব পাকিস্তানে আগমনের পুর্বে ‘বেলুচিস্তানের কসাই’ নামে পরিচিত ছিলেন সেখানে নৃসংশতার মাধ্যমে মুক্তিকামী জনতার আন্দোলন দমনের কারন। পুর্ব পাকিস্তান থেকে ফিরে যাবার পর তার নাম হয়ে যাবে ‘বাংলার কসাই’। উনি তার অধীনস্ত জেনারেলদের সরাসরি নির্দেশ দেবেন, 
- “I want the land not the people!“
মেজর জেঃ ফরমান তার অফিসের টেবিল ডায়রীতে বড় বড় অক্ষরে লিখে রাখেন,
- "Green land of East Pakistan will be painted red".
তারা তাদের কাজ ঠিকঠাক মতই করে যাচ্ছিলেন। খুব দ্রুতই বাংলার সবুজ ভুমি বাঙ্গালীর রক্তে লাল হয়ে উঠবে।
২০ - ২৫ মার্চ, ১৯৭১
পূর্ব পাকিস্তান
পরিকল্পনা মোতাবেক নিশ্চিত করা হল যে সকল পাকিস্তানি ইউনিট কমান্ডারদের অপারেশন শুরুর আগেই সতর্ক করা হবে এবং তাদের ভূমিকা সম্পর্কে সচেতন নিশ্চিত সঠিক দিকনির্দেশনা দেয়া হবে. সেনাদের প্রস্তুত করা আর সকল রসদ আর উপকরন সময়মত পৌছাতে হত একদম সময়মত এবং সম্পূর্ণ গোপনীয়তা বজায় রেখে। কিভাবে কোন সন্দেহের উদ্রেক না করেই পশ্চিম থেকে রিইনফোর্সমেন্ট আসবে আর এরিয়া কমান্ডারদের ব্রিফ করা হবে তা নিয়েও বিশদ পরিকল্পনা করা হল। পরিকল্পনা মোতাবেক ২৪ এবং ২৫ মার্চ জেনারেল হামিদ, জেনারেল মিঠঠা, কর্নেল সাদউদ্দীন এবং আরো অনেকে হেলিকপ্টারে করে নানা গ্যারিসনে গেলেন এবং অপারেশনে সংশ্লিষ্ট নানা কমান্ডারদের ব্রিফিং দিলেন এবং অন্যান্য পশ্চিম পাকিস্তানী অফিসারদের অপারেশন সম্পর্কে জানালেন। জেনারেল ফরমান যশোর সেনানিবাসে গেলেন। জেনারেল খাদিম কুমিল্লা আর চট্টগ্রাম সেনানিবাসে গেলেন অপারেশনের কোঅর্ডিনেশনের জন্য। 
সম্পূর্ন গোপনীয়তা বজায় রাখা হল অপারেশন শুরুর আগ পর্যন্ত। কেবল মাত্র অল্প কিছু পশ্চিম পাকিস্তানী লেঃ কর্নেল পর্যায়ের কর্মকর্তা ২৫ তারিখের মধ্যে সম্পূর্ণ অথবা আংশিক পরিকল্পনা জানতে পারলেন কিন্তু তাও কেবলমাত্র জরূরী দরকার বোধ হলেই। যদিও অনেক বাঙ্গালী কর্মকর্তা সম্পূর্ণ পশ্চিম পাকিস্তানী সেনাকর্মকর্তাদের নিয়ে ব্রিফিং এর ব্যাপারে সন্দিহান হয়ে পড়েন, কিন্তু ব্রিফিং রুমের ভেতরের কথা একবিন্দুও কেউ জানতে পারলেন না চূড়ান্ত আঘাত আসার আগ পর্যন্ত। 
বঙ্গবন্ধু ২৪শে মার্চ তার সাথে দেখা করতে আসা প্রথম সারির নেতাদের সবার সাথেই আলাদা আলাদাভাবে সংক্ষেপে কথা সারেন এবং তাদের ঢাকার বাইরে সরে যেতে নির্দেশ দেন। এ থেকে অনুমান করা যায় উনি এ ব্যাপারে কিছুটা হলেও আঁচ করতে পেরেছিলেন। এছাড়াও গ্রুপ ক্যাপ্টেন এ কে খন্দকার, যিনি বিমান বন্দরের ডিরেক্টর অপারেশন্স ছিলেন, উনার ভাষ্যমতে উনি ২৫শে মার্চ সন্ধ্যার দিকে একটি বিমানে ইয়াহিয়া খানকে পশ্চিম পাকিস্তান চলে যেতে দেখেন কেবল ২-৩ জন সহযাত্রী সহ। যা উনার বর্ননা মতে, উনি সেই তথ্য আওয়ামী লীগের কার্য্যালয়ে পৌছে দিয়েছিলেন। যা বঙ্গবন্ধুর কাছেও পৌছাবার কথা। 
বঙ্গবন্ধুকে গ্রেফতারের পরিকল্পনা
মেজর জেড এ খান, উনার ভাষ্যমতে (এছাড়া আর কোন সুত্র পাওয়া যায়না) জেঃ রাও ফরমান আলী বঙ্গবন্ধুকে গ্রেফতার করার নির্দেশ দেন কেবল একটি সিভিল গাড়ী আর সাথে একজন অফিসার নিয়ে গিয়ে। যা উনি সরাসরি সম্ভব নয় বলে জানিয়ে দিয়ে চলে আসেন। এরপর জেঃ মিটঠার নির্দেশে জেঃ হামিদের কাছে গিয়ে গ্রেফতারের জন্য তার কি কি লাগবে জানালেন। জেনারেল হামিদ সবকিছুর ব্যবস্থা করা হবে বলে জানিয়ে দেন। 
অপারেশন সার্চলাইটের পূর্ব প্রস্তুতি
পুর্ব পাকিস্তানে সে সময় কেবল ১৪ নং ডিভিশন ছিল, যাতে নিয়মিত ৩ টা পদাতিক ব্রিগেড থাকবার কথা থাকলেও ছিলো অতিরিক্ত একটি সহ মোট ৪ টা ব্রিগেড। ২৩তম, ৫৩তম, ৫৭তম এবং ১০৭তম ব্রিগেড। সবগুলা ব্রিগেড মিলেও ২০ হাজার সেনা ছিলনা। (পরবর্তীতে Operation Great Flyin এর মাধ্যমে রাতারাতি আরো তিনটি ডিভিশন একমাসের মধ্যেই উড়িয়ে আনা হয়। যদিও ভারতের উপর দিয়ে উড্ডয়নে নিষেধাজ্ঞা থাকায় শ্রীলঙ্কা হয়ে আসতে হতো। যে কারনে ভারী অস্ত্র, যেমন ট্যাঙ্ক, কামান এসব একটি পরিপুর্ন ডিভিশনের স্ট্যান্ডার্ড অনুযায়ী আনা সম্ভব হয়নি।) কারন একটা ব্রিগেডের জনবল ৩-৪ হাজার হয়। সর্বোচ্চ হলে ৫ হাজার হয় কদাচিৎ। এই চারটি ব্রিগেডে সর্বমোট ১২টি ব্যাটালিয়ান ছিলো অপারেশনের প্রস্তুতি শুরুর আগে যেগুলো প্রায় পুরোপুরি পশ্চিম পাকিস্তানী সেনাদের নিয়ে গঠিত ছিলো।
(এই ম্যাপগুলো অবাধ ব্যবহারের জন্য উন্মুক্ত। একজন তরুন বাঙ্গালী যিনি পেশায় একজন ব্যাঙ্কার, তার মাধ্যমে পরিবর্ধিত। দেশের ইতিহাসের জন্য এমন আগ্রহ এবং ভালোবাসার জন্য এমন অনেক মানুষের প্রতি রইলো শ্রদ্ধ্যা। পরবর্তী প্রজন্মের জন্য এমন ছোট ছোট কিছু প্রচেষ্টা আমাদের নিজেদের জানতে, নিজেদের অতীতকে শ্রদ্ধ্যা করতে অনুকরনীয়। ) 
আর বাংলায় ইস্ট বেঙ্গলের ইউনিট (রেজিমেন্ট) ছিলো ৬ টি। ১, ২, ৩, ৪, ৮ এবং ১০ নং ইস্ট বেঙ্গল। ৯ নং ইস্ট বেঙ্গলও ছিলো, কিন্তু চিটাগাং এ প্রশিক্ষনরত ছিলো নবগঠিত অবস্থায়। আর নামে বেঙ্গল রেজিমেন্ট হলেও পুরো ফর্মেশন বাঙালি ছিলো না, ৭০-৯০% বাঙালি ছিলো। একটিতে ৯০০-১০০০ সেনা ধরলেও ৭ টি বেঙ্গল ইউনিটে ৬-৭ হাজার জনবল থাকা সম্ভব ছিলো। ১, ২ এবং ১০ বেঙ্গলের সিও ছিলেন বাঙ্গালী, বাকী গুলোর সিও ছিলো পশ্চিম পাকিস্তানী। পুর্ব পাকিস্তান পুলিশের প্রায় ২৫ হাজারের মত আর্মড সদস্য ছিলেন। এর বাইরে ইস্ট পাকিস্তান রাইফেলসের সদস্য ছিলো প্রায় ১৫ হাজার, যার মধ্যে ১২ হাজারের মত ছিলো বাঙ্গালী। তবে ইপিআর উইংগুলোতে অফিসার থাকলেও কোম্পানীগুলো সাধারনত জেসিও দিয়ে পরিচালিত হত। যে কারনে ইপিআর সদস্যরা কিছুটা সুবিধাজনক অবস্থানে ছিলো সেনাবাহিনীতে কর্মরত বাঙ্গালীদের তুলনায়। 
সেনাবাহিনীতে শপথ নিয়ে ঢুকতে হয়। বিদ্রোহ করা খুবই ঝুকির আর দেশ বিরোধী কাজ হিসেবে ধরা হয়। আর পাকিস্তান সেনাবাহিনীর সদস্যরা কিন্তু ভারতকে শত্রু হিসেবেই দেখতো। মেজর জিয়া, লেফটেন্যান্ট তাহের এরা কিন্তু পাকিস্তানের কাছ থেকেও খেতাব পেয়েছিল ৬৫ তে, তখন পাকিস্তান তাদের নিজের দেশ ছিলো, ৭১ এ আর মনে হয়নি, সোজা হিসেব। উনারা ভারতকেও বন্ধু রাস্ট্র হিসেবে কল্পনা করতেননা হয়তো, দীর্ঘদিনের ধারনা ভেঙ্গে বেরিয়ে আসা এতো সহজ নয়। বাঙ্গালী সেনারা কিন্তু মার্চে নিজেদের উপর গুলি চলার আগ পর্যন্ত বিদ্রোহ করেনি। হামলা হবার পরেই করেছে। চিটাগাং এ মেজর জিয়ার বিদ্রোহ সফল ছিল কারন ওখানে বাঙ্গালীরা বেশি ছিল। কিন্তু বাকি সব জায়গায় কিন্তু পালাতে হয়েছিলো। মেজর শফিউল্লাহ কিংবা মেজর খালেদ সুযোগ থাকার পরেও আক্রমনে যাননি। সব বিচক্ষন অফিসারেরই তাই করা উচিত। নিজেদের শক্তির আর শত্রুর সামর্থের পুরোটা না জেনে হুট করে সিদ্ধান্ত নেয়া বোকামী। আর এতো কম সময়ে দেশ স্বাধীন হয়েছে এর পেছনে ভারতের বড় অবদান ছিলো, প্রশিক্ষন, আশ্রয়, অস্ত্র এসব যদি ভারত না দিত সময়টা আর অনেকই দীর্ঘ্য হত। আর ৪ ডিসেম্বর ভারত সরাসরি অংশ না নেয়া শুরু করলে সমাপ্তিটা অন্তত ৭১ এ সম্ভব ছিলনা। এসবই ব্যক্তিগত অভিমত
মেজর জেনারেল কামার মির্জা এবং ব্রিগেডিয়ার হ্যারিসন ঢাকায় আসলেন এবং রিইনফোর্সমেন্টের জন্য পূর্ব পাকিস্তানে প্রেরনকারী সৈনিকদের জন্য থাকা খাওয়া এবং অন্যান্য অস্ত্রের যোগান ও লজিস্টিক সাপ্লাই নিশ্চিত করবার জন্য। এগুলো সামরিক সরবরাহ ইউনিটগুলোর বাঙ্গালী কর্মকর্তাদের মনে সন্দেহ জাগালেও আশঙ্কার কারন হয়ে উঠতে পারেনি শেষ পর্যন্ত। 
পাকিস্তানীরা তাদের সাফল্যে নিশ্চিত করতে বাঙ্গালী সেনাদের ইউনিটের গুরুত্বপূর্ণ দ্বায়িত্বের বাইরে পাঠিয়ে এবং পাকিস্তানী সেনাদের বাইরে থেকে শহরের মধ্যের ইউনিটগুলোতে এনে জড়ো করতে থাকেন। ২৫ পাঞ্জাব এবং ২০ বালুচ রেজিমেন্টের নিয়মিত স্থানান্তর দীর্ঘায়িত করা হল এবং এর বাইরে ১৩ ফ্রন্টিয়ার ফোর্স এবং ২২ বালুচ রেজিমেন্টকে ২৫ মার্চের আগেই পূর্ব পাকিস্তানে স্থানান্তরিত করা হল। গোপনীয়তা বজায় রাখার জন্য ২৫ মার্চের আগে ঢাকার বাইরে কোন গ্যারিসনে রিইনফোর্সমেন্ট পাঠানো হলনা। চিটাগাং এ সোয়াত নামের সেই বিখ্যাত জাহাজে মজুত ছিলো প্রায় ৮০০-৯০০ টন গোলাবারুদ, যা এই অপারেশনের জন্যই প্রেরন করা হয়। ২৫শে মার্চের আগেই আরো একটি ব্রিগেডকে সাফল্য নিশ্চিত করবার জন্য পুর্ব পাকিস্তানে নিয়ে আসা হবে। 
ব্রিগেডিয়ার মজুমদার, যিনি চিটাগাং এরিয়া কমান্ডার ছিলেন এবং সোয়াত নামক জাহাজ থেকে অস্ত্র খালাসে বাধা দানকারী বাঙ্গালীদের উপর গুলি চালাতে অপারগতা প্রকাশ করেছিলেন, তাকে জেনারেল খাদিম নিজে তাঁর দায়িত্ব থেকে সরিয়ে দিলেন ২৪ মার্চ। অযুহাত হিসেবে জয়দেবপুরের ২ ইস্ট বেঙ্গলকে দরবারে আলোচনা করবার জরুরী প্রয়োজনের কথা বললেন। ব্রিগেডিয়ার আনসারী তাঁর বদলে এরিয়া কমান্ডার নিযুক্ত হলেন। এর মাধ্যমে সকল ব্রিগেডের কমান্ড পশ্চিমাদের হাতে চলে গেল। এর আগে ৫৭ ইন্ডিপেন্ডেন্ট ব্রিগেডের ব্রিগেড মেজর, মেজর খালেদ মোশাররফকে ৪ ইস্ট বেঙ্গলে টুআইসি হিসেবে বদলী করা হল। সিও ২ ইস্ট বেঙ্গল লেঃ কর্নেল মাসুদুল হাসানকে দায়িত্ব থেকে অব্যাহতি দিয়ে লেঃ কর্নেল রকিবুদ্দিনকে ৪ বেঙ্গলের সিও করা হলো। পাকিস্তানীরা গুরুত্বপূর্ন পদ সমূহে রদবদলের বাইরে ব্যাপক হারে বাঙ্গালী কর্মকর্তাদের বদলী করা থেকে বিরত থাকলো। বাঙ্গালী কর্মকর্তাদের ব্যাপক হারে ছুটিতে প্রেরন করা হতে থাকলো যদিও ২১ ফেব্রুয়ারীর পর থেকে সকল ধরনের ছুটি বাতিল ঘোষনা করা হয়েছিলো। পশ্চিমা কর্মকর্তাদের দায়িত্বে থাকতে বলা হলো। তাদের পরিবারকে যতটা সম্ভব পশ্চিম পাকিস্তানে পাঠিয়ে দেয়া হলো। বেসামরিক পাকিস্তানী কর্মচারীদের পরিবারকেও যতটা সম্ভব শহরে নিয়ে আসার ব্যবস্থা করা হলো।
অপারেশন শুরুর আগে বাঙ্গালীদের পুরোপুরি নিরস্ত্র করবার অনুমতি না পেয়ে পশ্চিম পাকিস্তানীরা ভিন্ন কৌশন অবলম্বন করলো যাতে বাঙ্গালী ইউনিটগুলোর থেকে তেমন হুমকীর মুখোমুখি না হতে হয়। তাদের নানা অযুহাতে ক্যান্টনমেন্টের বাইরে পাঠানো হল, অথবা ছোট ছোট গ্রুপে ভাগ করে নানা কাজে ব্যস্ত রাখা হলো। আর এক বাঙ্গালী ইউনিট যেন অপর বাঙ্গালী ইউনিটের থেকে দূরে থাকে সে ব্যাবস্থা গ্রহন করা হলো। 
১ ইস্ট বেঙ্গলকে অনুশীলনের নামে চৌগাছায় পাঠানো হলো। ২৯ মার্চ পর্যন্ত তারা সেখানে থাকে। ২ বেঙ্গলকে বিভিন্ন অযুহাতে ঢাকার বাইরের বিভিন্ন এলাকায় পাঠানো হয় এবং তাদের রেডিও যোগাযোগ বিচ্ছিন্ন করে রাখা হয়। ৩ বেঙ্গলকে সৈয়দপুর এবং রংপুরের আসেপাশে নানা গ্রুপে ভাগ করে পাঠানো হল। ৪ বেঙ্গলকে শমসেরনগর আর ব্রাক্ষনবাড়িয়ায় পাঠানো হল ২৬ মার্চ স্যাবোটাজের উদ্দেশ্যে। কেবলমাত্র চট্টগ্রামে বাঙ্গালী ইউনিটগুলো যথাস্থানে রয়ে গিয়েছিলো। কারন সেখানে বাঙ্গালীরা সংখ্যায় পাকিস্তানীদের চেয়ে অনেক বেশি ছিলো এবং এতো বড় মাত্রায় স্থানান্তর সম্ভব ছিলোনা। সেখানে খুব দ্রুত আঘাত করে বাঙ্গালীদের নির্মূল করার পরিকল্পনা নেয়া হয়। এর বাইরে নৌবাহিনীর ঘাঁটি থেকে নৌসেনা ও নৌবাহিনীর জাহাজসমূহের মাধ্যমে পাকিস্তানী সেনা ইউনিটগুলোকে সাপোর্ট দেবার পরিকল্পনা করা হয়। চট্টগ্রামে বাঙ্গালী নৌসেনার সংখ্যা কম ছিলো, এবং তাদের ২৫ মার্চের আগেই নিস্ক্রিয় করে ফেলা হয়। তবে কমডোর মমতাজ (পাঞ্জাবী) নিশ্চিত করেন যে তাদের হত্যা করা হয়নি যেটা অন্য সব ক্যান্টনমেন্টে হয়েছিলো। তাদের নিরস্ত্র করে বন্দী করা হয়। (১০ বেঙ্গলের ১ হাজার সৈনিককে ২০ বালুচের সিও লেঃ কর্নেল ফাতামী পরিবার সহ হত্যা করে অতর্কিত আক্রমনে। কুমিল্লায় প্রায় ২০০০ সৈনিক এবং ১৮ বাঙ্গালী অফিসারকে ৫৩ ফিল্ড রেজিমেন্টের লেঃ কর্নেল ইয়াকুব মালিকের নির্দেশে ৩০ মার্চ হত্যা করা হয় এবং এমন আরো অনেক বাঙ্গালী সৈনিক আর অফিসার হত্যার ঘটনা ঘটে দেশ জুড়ে যেগুলোর বর্ণনা সামান্য আমার মত সামান্য মানুষের পক্ষে সব সত্যতা আর নিরপেক্ষতা যাচাই করে লেখা সম্ভব নয়। বাঙ্গালীদের দ্বারা পাকিস্তানীদের ম্যাস কিলিং এর ঘটনা ঘটেছে, কিন্তু পাকিস্তানীদের তুলনায় নিতান্তই সামান্য। হয়তো সুযোগের অভাব এর একটা কারন ছিলো। যুদ্ধের প্রথমদিকে পাকিস্তানী হত্যার উল্লেখযোগ্য কিছু হচ্ছে চট্টগ্রামে ৮ বেঙ্গলের সিও রশীদ জানজুয়াকে ২০০ এর বেশি সৈন্য সহ হত্যা, যশোরে কয়েকশত পাকিস্তানীকে বন্দী এবং পরে হত্যা, রাঙ্গামাটিতে ইপিআর এর ৩০০ পাকিস্তানী সদস্যকে বন্দী এবং বেশীরভাগকেই হত্যা করা হয়।) 
২৫ মার্চ রাত ১ টা ১০ মিনিটে অপারেশন সার্চ লাইট শুরু হবার সময় নির্ধারিত ছিল পরিকল্পনা মোতাবেক। অন্যান্য গ্যারিসনগুলোকে জিরো আওয়ারেই তাদের তৎপরতা শুরু করবার জন্য ফোনে নির্দেশ দেবার কথা। জেনারেল ফরমান নিজেই ঢাকা এলাকার পাকিস্তানী বাহিনীর কমান্ড গ্রহন করলেন। বাকী গ্যারিসন এবং অন্যান্য অঞ্চলের দায়িত্ব মেজর জেনারেল খাদিম নিজের ঘাড়ে নিলেন। লেঃ জেনারেল টিক্কা খান অপারেশন তদারকি করবার জন্য এবং যেকোন জরুরী দরকারে সাহায্যের জন্য ১৪ নং ডিভিশনের ৩১তম ফিল্ড কমান্ড সেন্টারে উপস্থিত থাকলেন। অল্প কিছু সময় পরেই শুরু হবে নিজের দেশের মানুষকে হত্যা করবার জন্য ইতিহাসের নিকৃষ্টতম সামরিক অভিযানের। 
মূল অপারেশন
২৫ মার্চ, ১৯৭১, পূর্ব পাকিস্তান
রাত ১১:৩০ মিনিট
রাত ১ টা ১০ মিনিটে শুরু হবার কথা থাকলেও পাকিস্তানি বাহিনী রাত ১১ তা ৩০ মিনিটেই বেরিয়ে পরে ক্যান্টনমেন্ট থেকে। ফিল্ড লেভেলের কমান্ডারদের দাবী অনুযায়ী বাঙ্গালীদের পাল্টা আঘাত হানার আর সতর্ক হতে পারার সুযোগ না দিতে সময় এগিয়ে আনা হলো। তাদের ৬ ঘন্টা সময় দেয়া হলো পুরো অপারেশন শেষ করবার জন্য। অপারেশন শুরুর আগে ঢাকা থেকে দেশের বাইরে এবং অন্য যে কোন যায়গায় যোগাযোগ করবার সকল ব্যবস্থা বন্ধ করে দেয়া হলো।
ঢাকার জন্য নিম্নরুপ পরিকল্পনা করা হয়েছিলো যা অনুসারে অভিযান এগিয়ে চলবেঃ
১। ১৩ ফ্রন্টিয়ার ফোর্স ঢাকা ক্যান্টনমেন্টের নিরাপত্তার জন্য আর রিজার্ভ ফোর্স হিসেবে থাকবে।
২। ৪৩ তম লাইট এক এক রেজিমেন্ট তেজগাও বিমানবন্দরের নিরাপত্তা নিশ্চিত করবে।
৩। ২২ বালুচ রেজিমেন্ট ইপিআর কে নিরস্ত্র করবে এবং পিলখানা সদর দপ্তরের ওয়ারলেসের নিয়ন্ত্রন হাতে নেবে।
৪। ৩২ পাঞ্জাব রেজিমেন্ট রাজারবাগ পুলিশ লাইন নিয়ন্ত্রনে আনবে।
৫। ১৮তম পাঞ্জাব রেজিমেন্ট নবাবপুর এবং পুরান ঢাকায় তল্লাশী চালাবে এবং নিরাপত্তা নিশ্চিত করবে।
৬। ৩১ ফিল্ড রেজিমেন্ট ঢাকার সুরক্ষায় থাকবে। এবং মোহাম্মদপুর ও মিরপুর দখল করবে।
৭। ৩ নং স্পেশাল সার্ভিসেস গ্রুপের একটি কমান্ডো প্লাটুন শেখ মুজিবুর রহমানকে বন্দী করবে। অভিযানে অংশ নেবে ৩ নং এসএসজির একটি কোম্পানী তিনটি দল বা প্লাটুনে বিভক্ত হয়ে, একটি প্লাটুন মুল অপারেশনের জন্য, আর বাকী দুটো সাপোর্ট পার্টি হিসেবে।
৮। ২২ বালুচ এবং ৩২ পাঞ্জাব ঢাকা ভার্সিটির “বিদ্রোহীদের” দমন করবে। প্রধান টার্গেট হবে জগন্নাথ হল।
৯। সবশেষে ২২ বালুচ পিলখানায় রিইনফোর্সমেন্ট হিসেবে গমন করবে।
এর বাইরে পাকিস্তানীরা সবচেয়ে চিন্তিত ছিলো চট্টগ্রামের নিয়ন্ত্রন নিয়ে। পরবর্তীতে চট্টগ্রামের নিয়ন্ত্রন নিতে পাকিস্তানীদের বেশ ক্ষতির মুখে পরতে হবে। যেই সংখ্যাটা নিহতের হিসেবেই হাজার ছাড়াবে এবং হাজারের বেশি পাকিস্তানী যুদ্ধবন্দী হিসেবে আটক হবে।
২৫ শে মার্চ, ১৯৭১
হোটেল ইন্টার কন্টিনেল্টাল
ঢাকা, পুর্ব পাকিস্তান
রাত এগারটা
জুলফিকার আলী ভুট্টো এখন অবস্থান করছেন হোটেল ইন্টার কন্টিনেন্টালে। তিনি অধীর আগ্রহ আর উত্তেজনা নিয়ে দেখছেন ঢাকার পরিস্থিতি। ঢাকার নানা স্থান থেকে ভেসে আসছে গোলাগুলির শব্দ। দূর থেকেও দেখা যাচ্ছে আগুনের লেলীহান শিখা, দাউ দাউ করে জ্বলছে ঢাকা। কারো আর্ত চিৎকার অবশ্য উনার কানে পৌছাচ্ছেনা। 
এর পরদিন সকাল সাড়ে আটটায় কিছু সঙ্গী সহ উনি করাচীর উদ্দেশ্যে রওনা দেবেন শ্রীলংকা ঘুরে। ২৭ মার্চ সকালে পাকিস্তান পৌছে তিনি উচ্চারন করবেন,
- “খোদাকে ধন্যবাদ। পাকিস্তানকে রক্ষা করা গেছে!”
উনি অল্প সময়ের মধ্যেই জানতে পারবেন, খোদা এতটাও অবিবেচক হতে পারেননি।
বঙ্গবন্ধুকে গ্রেফতার অভিযান
রাত ১ টা ৩০ মিনিট
ধানমন্ডি ৩২ নং সড়ক
ঢাকা, পূর্ব পাকিস্তান
৩ নং এসএসজির মেজর জেড এ খান (পরে ব্রিগেডিয়ার) এবং মেজর বেলাল এক প্লাটুন কমান্ডো (আরো দুই প্লাটুন সাপোর্টিং ফোর্স হিসেবে বাইরে পাহারায় এবং রেকীতে ছিলো) সহ সরাসরি আওয়ামী লীগ নেতা শেখ মুজিবের বাড়ির সামনে উপস্থিত হয়েছেন। বাড়ির গার্ড ঢুকতে বাধা দিতে চাইলে তাকে মুহূর্তেই হত্যা করা হলো। খুব দ্রুতই মেজর খান শেখ মুজিবুর রহমানের দেখা পেলেন। যথাযথ সম্মান প্রদর্শন পূর্বক মেজর খান বললেন,
- “স্যার, আপনাকে এরেস্ট করার নির্দেশ দেয়া হয়েছে।
ঘটনার বিস্তারিত বর্ননা এভাবে দেয়া যায়, 
শেখ মুজিবর রহমানের বাড়ির এবং বাড়ির আশেপাশের রুটের একটি নকশা তৈরী করা হলো। ৩ নং এসএসজির একটি কোম্পানীকে তিনটি প্লাটুনে ভাগ করা হলো। একটি ক্যাপ্টেন সাঈদ, একটি ক্যাপ্টেন হুমায়ুন এবং একটি মেজর বেলালের নেতৃত্বে। যদিও মধ্যরাতে অভিযানের পরিকল্পনা ছিলো, কিন্তু ক্যাপ্টেন হুমায়ুনের রেকী পার্টি ধানমন্ডি-মোহাম্মদপুর সড়কে রোডব্লক তৈরী করা হচ্ছে খবর আনলে সময় এগিয়ে এনে রাত ১১ টায় করা হয় যাতে ঠিক সময় মত সব বাধা পেরিয়ে পৌছানো যায়।
ক্যাপ্টেন হুমায়ুনের প্লাটুন বঙ্গবন্ধুর বাড়ীর পাশের বাড়ীর ভেতর দিয়ে প্রবেশ করে .দেয়াল টপকে বঙ্গবন্ধুর বাড়িতে প্রবেশ করে। কেউ একজন গুলি করে এবং কয়েকজন দৌড়ে পালিয়ে যায়। পরে জানা যায় যে সে ছিলো বাড়ির গার্ড, যাকে মুহুর্তেই হত্যা করা হয়। পুর্ব পাকিস্তান পুলিশের গার্ড তার ভারী তাবুর পোল সহ তুলে নিয়ে নিজেকে আড়াল করে লেকের পানিতে ঝাপিয়ে পরে।
তল্লাশী দল এরপর বাড়িতে প্রবেশ করলো। শেখ মুজিবের এক গার্ডকে পাশে একজনের পাহারায় ভেতরে গাইড করে নিয়ে যাবার জন্য বলা হলো। কিছুদুর যাবার পরেই সে হুট করে রামদা নিয়ে আক্রমন করতে যায়, কিন্তু পেছন থেকেও যে তাকে লক্ষ্য করা হচ্ছে সেটা সে জানতোনা। তাকে গুলি করে থামিয়ে দেয়া হল, যদিও সাথে সাথে হত্যা করা হয়নি। এরপর তল্লাশী দল নীচতলা এবং উপরতলার সব কক্ষ সার্চ করে এবং সব ফাকা পায়। কেবল উপরতলার একটি কক্ষ ভেতর থেকে বন্ধ পায়। মেজর খান মেজর বেলালকে কক্ষের দরজা ভেঙ্গে ভেতরে ঢুকতে বলেন এবং ক্যাপ্টেন সাঈদের দলের কাছে লোকজন জড়ো হবার কোন খবর আছে নাকি জানতে পাঠান। হুট করে তিনি একটি পিস্তল ফায়ারের শব্দ পান এবং এরপর গ্রেনেড বিস্ফোরণের। তিনি ধরে নেন কেউ না কেউ শেখ মুজিবকে হত্যা করে ফেলেছে। দৌড়ে তিনি উপরে যান। 
এরপর অথবা ওই সময়ে কি হয়েছিলো তা মেজর জেড এ খান তার, ‘The Way It Was’ বইতে ঠিক এভাবে উল্লেখ করেন যার একটা অংশ বাঙ্গালী জাতির জন্য অপমানজনক বলে নিজ ভাষায় লেখা থেকে বিরত থাকলাম,
‘I later learnt that after telling Major Bilal to break down the closed door upstairs when I went to check on the vehicles, someone had fired a pistol shot into the room where Major Bilal's men were collected, luckily no one was hit. Before anyone could stop him a soldier threw a grenade into the veranda from where the pistol shot had come and followed it with a burst from his sub-machine gun. The grenade burst and the sub-machine gun fire made Sheikh Mujib call out from behind the closed room that if an assurance was given that he would not be killed he would come out. He was given an assurance and he came out of the room. When he came out Havaldar Major Khan Wazir, later Subedar, gave him a resounding slap on his face.’
এর পরের ঘটনার বর্ননায় মেজর খান বলেন,
"I asked Sheikh Mujib to accompany me, he asked me if he could say goodbye to his family and I told him to go ahead. He went into the room where the family had enclosed themselves and came out quickly and we walked to where the vehicles were. I sent a radio message to inform the Eastern Command that we had got Sheikh Mujib."
এর বাইরে এই সাধারন বর্ননা উল্লেখ করা যেতে পারে,
"Sheikh Mujib then told me that he had forgotten his pipe. I walked back with him and he collected his pipe. By this time Sheikh Mujib was confident that we would not harm him and he told me that we had only to call him and he would have come on his own."
কয়েকঘন্টার মধ্যেই বিমান বাহিনীর একটি সি-১৩০ পরিবহন বিমানে করে শেখ মুজিবকে পশ্চিম পাকিস্তানের ফয়সালাবাদে নিয়ে যাওয়া হবে এটিসি অফিসার স্কোঃ লীঃ খাজা, সিনিয়র অপারেসন্স অফিসার উইং কমান্ডার খাদিমুল বাশার, ডিরেক্টর অব এয়ারপোর্ট এবং ফ্লাইট সিকিউরিটি স্কোঃ লী হামিদুল্লাহ খানের নাকের সামনে দিয়েই, তারা কিছু বুঝতেও পারেননি কি হচ্ছে, বুঝলেও সে মুহূর্তে করবার কিছুই ছিলোনা। তবে তারা কিছুদিনের মধ্যেই পক্ষ ত্যাগ করে মুক্তিযুদ্ধে যোগ দেবেন এবং বীরত্বের খেতাব অর্জন করবেন। জাতি তাদের পরবর্তীতে বীর মুক্তিযোদ্ধা হিসেবে স্মরনে রাখবে আজীবন। ফয়সালাবাদের লয়ালপুর কারাগারে শেখ মুজিবুর রহমান কাটাবেন প্রায় একটি বছর আর নিজের চোখের সামনে খুড়তে দেখবেন নিজেরই কবর। পশ্চিম পাকিস্তানে অবতরনের পর শেখ মুজিব জীবিত শুনে তার ব্রিগেড কমান্ডার তাকে জিজ্ঞেস করলেন, 
- "তুমি একে প্রথমেই হত্যা করলে না কেন?" 
সবচেয়ে বড় অর্জন শেষ হল কোন রকম অসুবিধা ছাড়াই। সি-১৩০ বিমানটি উড়ে যাবার ঘন্টাখানেকের মধ্যেই জেনারেল হেডকোয়ার্টার সহ প্রায় সমস্ত ইউনিটে বার্তা পৌছে গেলো, 
“বড় পাখিটি খাঁচায় বন্দী হয়েছে”।
এরপর মে মাসের মধ্যে দেশের সকল শহর পাকিস্তানীদের দখলে আসে। ঢাকার বাইরে চট্টগ্রামে পাকিস্তানীরা সবচেয়ে বড় বাধার সম্মুক্ষীন হয়। স্ট্রিট ব্যাটেলের মাধ্যমে পুরো চট্টগ্রামের নিয়ন্ত্রন নিতে পাকিস্তানীদের সবচেয়ে বেশি বেগ পেতে হয়। 
যদিও ইবিআরসি তে প্রথম প্রহরের আক্রমনে হাজারের অধিক বাঙ্গালী সেনা মারা যায়, কিন্তু পালটা আক্রমনে পাকিস্তানীরা নির্মুল হয়ে যায়। পরে বিমান বাহিনীর সমর্থনে নৌবাহিনী, ৩ নং এসএসজি এবং ৫৭ নং ব্রিগেডের তিন দিক থেকে সম্মিলিত আক্রমনে চট্টগামের নিয়ন্ত্রন নিয়েছিলো পাকিস্তানীরা। এই সময়ে সারা দেশে সঙ্ঘর্ষ ছড়িয়ে পরে। যশোর, রাজশাহী, সিলেট, কুমিল্লা, ফেনী, রংপুর, দিনাজপুর, খুলনা প্রভৃতি শহরে সংঘর্ষ ছড়িয়ে পড়ে। এর পরের ইতিহাস এক কঠিন এক সময়ের ইতিহাস, রক্তপাত, বেদনা, দুর্ভোগ, স্বপ্ন, নৃশংসতা, বীরত্ব কিংবা গৌরবের ইতিহাস। আমাদের স্বাধীনতার জন্য সংগ্রামের ইতিহাস, মুক্তির জন্য যুদ্ধের ইতিহাস। এটা এমন এক যুদ্ধ ছিলো, যা আমরা সবাই মিলে লড়েছিলাম। একসাথে লড়েছিলাম একটি স্বপ্নের জন্য। একটি ম্যাপের জন্য, নিজেদের একটি পতাকার জন্য। 

