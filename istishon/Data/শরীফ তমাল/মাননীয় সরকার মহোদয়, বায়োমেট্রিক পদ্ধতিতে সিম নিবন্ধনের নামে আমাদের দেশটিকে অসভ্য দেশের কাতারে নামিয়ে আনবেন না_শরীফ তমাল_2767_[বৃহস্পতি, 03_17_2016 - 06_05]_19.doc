মাননীয় সরকার মহোদয়, বায়োমেট্রিক পদ্ধতিতে সিম নিবন্ধনের নামে আমাদের দেশটিকে অসভ্য দেশের কাতারে নামিয়ে আনবেন না


বায়োমেট্রিক পদ্ধতিতে সিম রেজিস্ট্রেশন এর জন্য সরকার মহাশয় সিদ্ধান্ত গ্রহণ করেছেন। প্রশ্ন থাকে যে বাংলাদেশ ব্যাঙ্কের মত বড় জালিয়াতি না হলেও জালিয়াতি করবার জন্য কি কি বড় ধরণের লুপ হোল থাকতে পারে এখানে। 
ফিঙ্গারপ্রিন্ট ব্যক্তির এবং রাষ্ট্রের উভয়েরই নিরাপত্তার সাথে জড়িত। একজন মানুষের ফিঙ্গারপ্রিন্ট অন্যের হাতে থাকা যেখানে নানা অসৎ কাজের সাথে তাকে জড়িত প্রমান করে দিতে পারে, সেভাবে কোটি কোটি মানুষের ফিঙ্গারপ্রিন্ট যখন একীভূতরুপে কোন কোম্পানীর কাছে চলে যায় তখন হুমকীটা হয়ে ওঠে অনেক বড় মাত্রার। কারণ, সরকারের হাতে থাকলে সেটার নিরাপত্তা ও গোপনীয়তা সম্পর্কে অল্প নির্ভার থাকা গেলেও কোন প্রতিষ্ঠানের উপর বা তাদের কর্মচারীদের উপর কি সেভাবে নির্ভর করা যায়? 
বিশেষ কিছু ব্যাপার এখানে পয়েন্ট আকারে বলছি বুঝবার সুবিধার্থেঃ
১। সরকার বলছে ফিঙ্গারপ্রিন্ট প্রদান করবার বা মিলিয়ে দেখবার পর পরই তা সফটওয়্যার থেকে মুছে যাবে। এই সফটওয়্যারগুলো এবং ফিঙ্গারপ্রিন্ট গ্রহনের ডিভাইসগুলো কি যথাযথভাবে পরীক্ষা করা হয়েছে? এপ্লিকেশনগুলো একেক অপারেটরের জন্য একেক সফটওয়্যার ফার্মের মাধ্যমে তৈরী করে নেয়া হয়েছে যার কোনটিই সরকার কর্তৃক পরীক্ষিত নয়। সফটওয়্যার বা এপ্লিকেশন ডাম্প থেকে এ সংক্রান্ত তথ্যগুলো সরিয়ে নেয়া কি খুব কঠিন কোন কাজ? 
২। এর আগেও এক ন্যাশনাল আইডিতে হাজার হাজার সিম নিবন্ধনের ইতিহাস রয়েছে মোবাইল কোম্পানীগুলোর মাধ্যমে। একজনের ফিঙ্গারপ্রিন্ট নিয়ে ওরা আরও ১৯টি সিম নিবন্ধনের জন্য আবারও একই কাজ করবে না সে নিশ্চয়তা কে দেবে? আর সেটা করা হলে অপারেটররা যদি বলে যে এই সিম ওই ব্যক্তির নামেই ভেরিফাই করে দেয়া হয়েছে তবে সেটা অস্বীকার করবার উপায় কোথায়? 
৩। ব্যবসায়িক স্বার্থে কোটি কোটি মানুষের ব্যক্তিগত তথ্য সম্বলিত ডাটাবেজ একটি আকর্ষনীয় পণ্য। মোবাইল কোম্পানীগুলো এ ব্যাপারে সততা দেখালেও (ব্যবসায়িক স্বার্থে ও আর্থিক সুবিধার বিনিময়ে অপারেটররাও অসৎ হতে পারে) তাদের তথ্যপ্রযুক্তি বিভাগে কর্মরত কর্মচারীরা এ ব্যাপারে একদম নিরাপদ এ গ্যারান্টি দেবে কে? মানুষ লাখ টাকার জন্য বিক্রি হয়, কাউকে কোটি টাকার লোভ দেখালে এসব তথ্য যে পাচার হয়ে যাবে না সে গ্যারান্টি কে দেবে? এ তথ্য পাচার করা একটি কার্গো পাচারের মত নয়। কয়েকটি হার্ডডিস্কেই পুরো দেশের মানুষের এ সংক্রান্ত তথ্য পাচার করে দেয়া সম্ভব।
৪। ফিঙ্গারপ্রিন্ট দেয়া ছাড়া আর কোন পথই কি খোলা ছিল না? 
এখন আসি কিছু কাল্পনিক দৃশ্যপটে। 
১। একটি নির্জন এটিএম বুথে গভীর রাতে ডাকাতি হলো। পাহারাদার কে মৃত পাওয়া গেল এবং তার লাশের পাশে পাওয়া গেল একটি ছুরি। সেই ছুরির ফিঙ্গারপ্রিন্ট মিলিয়ে দেখা গেল সেটা যে ব্যক্তির সে বেশকিছুদিন আগে বিদেশ গমন করেছে। কিভাবে এটা সম্ভব হল? সম্ভব হল কারণ, ডাকাতদের এই দলটির সাথে কোন মোবাইল কোমানীর একজন আইটিতে কর্মরত ব্যক্তি জড়িত ছিল যে ঘটনা থেকে দৃষ্টি সরিয়ে দিতে বানানো ফিঙ্গারপ্রিন্ট আগে থেকেই ওই ছুরির মধ্যে বসিয়ে ইচ্ছাকৃতভাবে তা পাশে রেখে গিয়েছিল। কাল্পনিক এ ঘটনার বিদেশে থাকা ব্যক্তির ভাগ্য ভাল হতে পারে তবে বাস্তবে নাও হতে পারে। এ ব্যাপারটি কিভাবে করা সম্ভব তা এই প্রক্রিয়ার স্থগিতাদেশ চেয়ে করা রিট পিটিশনের শুনানীতে ব্যবহারিকভাবে দেখানো হবে আবেদনকারীদের ব্যবস্থাপনায়।
২। সরকারের খুব গোপন কোন ভল্টে কেউ হানা দিতে সক্ষম হয়ে গেল। আর এ কারণে ধৃত হলেন তার দ্বায়িত্বে থাকা একজন সৎ কর্মকর্তা। পাসওয়ার্ড ব্রেক করা যেতে পারে ভল্টের তবে ফিঙ্গারপ্রিন্ট ছাড়া ভিতরে ঢোকা সম্ভব ছিল না। আর সেটা প্রয়োগ করেই যেহেতু ঢোকা হয়েছে তাই তাকেই সন্দেহাতীতভাবে দোষী ধরে নেয়া হল। তবে প্রকৃত সত্য এটাও হতে পারে যে একটি সঙ্গবদ্ধ দল তার নাম দিয়ে সার্চ করে মোবাইল কোম্পানীর কারও যোগসাজশে তার ফিঙ্গারপ্রিন্ট সহু অন্যান্য তথ্য নিশ্চিত করে ফিঙ্গারপ্রিন্টের নকল একটা ফিল্ম আঙ্গুলে লাগিয়ে সেটা দিয়ে ভল্ট ওপেন করেছিল। 
৩। এক ন্যাশনাল আইডি দিয়ে ২০ টির বেশি সিম নেয়া যাবে না। এটা কি কেবল এক কোম্পানীর জন্য প্রযোজ্য? চারটি কোম্পানী দিয়ে কি ৮০ টি নেয়া যাবে? 
৪। তিন মাস অব্যবহৃত থাকলে সেটাকে চালু সিম হিসেবে ধরা হবে না। তাহলে কি ২০ টি সিম নেয়ার পর আবার ৩ মাস ফেলে রেখে আরও ২০টি নেয়া যাবে? 
৫। কেউ একজন ফোন ফ্যাক্সের দোকানেরর মোবাইল ব্যবহার করে চাদা চাইল, ধরা হবে কি করে?
৬। কোন প্রতিষ্ঠানে ১০০ সিম দেয়া ছিল। অপারেটরের যে প্রতিনিধির মাধ্যমে দেয়া হল সে সব সিম ক্লোন করে রেখে দিল। সে জানে যে এই সিমের সব ব্যবহৃত হবে না। সে কোন অসৎ উদ্দেশ্যে ব্যবহার করল কোন সিম। ধরা পরবে কে? কর্পোরেট কানেকশনগুলো ব্যক্তির নামে নেয়া হয় না, প্রতিষ্ঠানের কোন অনুমোদিত কর্মকর্তার নামে প্রায়শই সব সংযোগ এয়া হয়। এমন কোন অপরাধের ক্ষেত্রে ধরা হবে কাকে? এ ধরণের সংযোগের ক্ষেত্রে ন্যশনাল আইডির এবং ফিঙ্গারপ্রিন্ট প্রদানের নীতিমালা কি ঠিক করা হয়েছে? 
৭। অপরাধের ক্ষেত্রে কিছুটা বুদ্ধিমান হলে বিকল্প মাধ্যম, যেমন ভাইবার, লাইন এসব ব্যবহার করে যোগাযোগ করা যায়। সামান্য ফ্রি ভিপিএন ব্যবহার করে এসব সংযোগ কোন আইপি থেকে হচ্ছে সেটা ট্র্যাক করার ব্যাপারটাও দুরুহ এবং অসম্ভব করে দেয়া যায়। আর এ ব্যাপারে প্রশিক্ষিত একটি জনবল আপনারা ফেসবুক ভাইবার ব্লক করে রাখবার মাধ্যমে ইতিমধ্যেই গড়ে তুলেছেন। অপরাধ সংঘটিত করতে সবচেয়ে নিরাপদ যোগাযোগ মাধ্যম তো এখন সেগুলোই। এ ব্যাপারগুলো নিয়ে মাথা না ঘামিয়ে ফিঙ্গারপ্রিন্ট নিয়েই আপনাদের মরিয়া হতে হল কেন সেটার পক্ষের যুক্তিগুলো জানতে ইচ্ছা করে।
আমার মনে হয় সবচেয়ে ভাল সমাধান প্রথমে ন্যশনাল আইডিকে স্মার্ট কার্ডে রুপান্তর করা। ন্যাশনাল আইডি প্রজেক্ট একটি অত্যন্ত সাফল্যজনক এবং কঠিন কাজ ছিল। তবে বাজেটের সমস্যার কারণে আইডিটি মানসম্মত নয়। নতুন প্রকল্পের ব্যয় বেশি মনে হলে সরকার এখানে ২০০-৩০০ টাকা কার্ড প্রতি ফি নিতে পারেন, তারপরেও সম্পদ মনে করেই মানুষ সেটা নেবে। আর ভেরিফিকেশন সংক্রান্ত কাজগুলোও খুব সহজেই ফিঙ্গারপ্রিন্ট কিংবা ব্যক্তিগত তথ্য হাতে তুলে না দিয়েও সম্পন্ন করা যাবে।
মাননীয় সরকার মহোদয়, দয়া করে কাজ না থাকলে কাজ দেখাবার জন্য এমন আত্মঘাতী পদক্ষেপ নেবেন না। মন্ত্রী পদটিতে একজন উকিলকে না বসিয়ে যোগাযোগ ও তথ্যপ্রযুক্তি বিষয়ে দক্ষ এমন কাউকে নিয়োগ প্রদান করুন। একটা বড় সিদ্ধান্ত নেবার আগে এই ফলাফল সমুহ নিয়ে ভাবুন। ক্ষতি হয়ে যাবার পর বাংলাদেশ ব্যাঙ্কের মত উত্তাল সাগরে হাবুডুবু খাবেন না প্লিজ। 
এরচেয়ে ন্যশনাল আইডি অথবা অন্য কোন পরিচয়পত্র দিয়ে অন্যান্য দেশের মত ভেরিফিকেশন প্রক্রিয়াটিকে কঠোর করুন এবং নজরদারীতে নিয়ে আসুন। বিদেশে একটি সিম নিতে গিয়ে মোবাইল কোম্পানীর লোকেদের মাধমে বেশ কয় ধাপের ভেরিফিকেশনের মধ্যে দিয়ে যেতে হয়েছে যেটা এদেশেও সম্ভব যদি সদিচ্ছা থাকে। তত্ত্বাবধায়ক সরকারের সময় ন্যাশনাল আইডি প্রজেক্টের ডাটাবেজ কোন বিদেশীদের হাতে উন্মুক্ত করে দেয়নি সরকার তথ্যের নিরাপত্তার কারণে, অনির্বাচিত সরকার হয়েও তারা জনগণের কথা ভেবেছিল। আপনারা নিজেদের নির্বাচিতই দাবী করেন, তাহলে জনগণের কথাও ভাবুন। আপনারা এতদিন ধরে গড়ে ওঠা এই তথ্যভান্ডার কে বিদেশী বেনিয়াদের হাতের নাগালে তুলে দেবেন না। পাকিস্তান এবং মধ্যপ্রাচ্যের কিছু বর্বর দেশ ছাড়া কোন সভ্য দেশ এ ধরনের পদক্ষেপ নেয়নি। আমাদের দেশটাকে ওসব অসভ্য দেশের কাতারে ফেলে সিদ্ধান্ত নেবেন না দয়া করে।

