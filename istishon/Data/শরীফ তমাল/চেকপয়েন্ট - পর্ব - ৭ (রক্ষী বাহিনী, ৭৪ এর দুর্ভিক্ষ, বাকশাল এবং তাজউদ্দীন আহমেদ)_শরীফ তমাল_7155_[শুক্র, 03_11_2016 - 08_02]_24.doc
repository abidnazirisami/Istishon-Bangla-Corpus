চেকপয়েন্ট - পর্ব - ৭ (রক্ষী বাহিনী, ৭৪ এর দুর্ভিক্ষ, বাকশাল এবং তাজউদ্দীন আহমেদ)


চেকপয়েন্ট - পর্ব - ১ চেকপয়েন্ট - পর্ব - ২ চেকপয়েন্ট - পর্ব - ৩ চেকপয়েন্ট - পর্ব - ৪ চেকপয়েন্ট - পর্ব - ৫ চেকপয়েন্ট - পর্ব - ৬১৯ শে মার্চ, ১৯৭২
ঢাকা, বাংলাদেশ
ভারতের সাথে ২৫ বছর মেয়াদী মৈত্রী এবং পারস্পরিক সহযোগিতা চুক্তি সাক্ষরিত হলো আজ। ভারতীয় বাহিনী বাংলাদেশের অভ্যুদয়ে যথাসম্ভব সাহায্য করেছিলো এবং বঙ্গবন্ধু সেই বন্ধু রাস্ট্র ভারতেরই দ্বারস্থ হলেন বাইরের যেকোনো শক্তির আগ্রাসন থেকে দেশকে রক্ষার জন্য। এই চুক্তি একটা কার্যকর প্রতিরক্ষা বাহিনী থাকবার প্রয়োজন অনেকটাই দূর করে দিলো। দেশের সামরিক স্থাপনা এবং শক্তি তাই আভন্তরীন নিরাপত্তা দিতে পারে এমন পর্যায়েই সীমিত থাকবে আরো বেশ কয় বছর এবং আনুষ্ঠানিকতার জন্য ব্যবহৃত হবে। ৭২-৭৫ সালে বাংলাদেশ সামরিক বাহিনীর কোন অনুমোদিত টিওএন্ডই (টেবল অফ অর্গানাইজেশনাল এসটাবলিশমেন্টস) ছিলনা। বঙ্গবন্ধু নিজেও এ ব্যাপারে বললেন,
- “আমি কোন দানব সৃষ্টি করতে চাইনা বাংলাদেশে, যেমন এক দানব পাকিস্তানে তৈরী হয়েছিলো।“
তবে তিনি ক্ষমতার শুরুতেই আরেক দানব সৃষ্টির প্রক্রিয়া শুরু করে ফেলেছিলেন, উনার নিজের কাছে দানব না হলেও সেটা জনগনের কাছে দানব হিসেবেই পরিচিত হবে প্রামথিক পর্যায়ের কিছু সাফল্যের পর। 
তিনি সামরিক বাহিনী সম্পর্কে এন্থনী ম্যাসকারেনহাসকে পরবর্তীতে পোকার খেলবার সময় সামরিক বাহিনীর ব্যবস্থাপনা সম্পর্কে বলেছিলেন, 
- “যখন তুমি ভদ্রলোকের সাথে খেলবে, ভদ্রলোকের মতই খেলবে। কিন্তু যখন তুমি বেজন্মাদের সাথে খেলবে, নিশ্চিৎ করে নিও যে তুমি আরো বড় বেজন্মার মতই খেলছো। নাহলে তুমি হেরে যাবে। ভুলে যেওনা, আমি বেশ ভালো কিছু শিক্ষক পেয়েছিলাম।“
৭ মার্চ, ১৯৭২
ঢাকা, বাংলাদেশ
আজকে প্রেসিডেন্ট শেখ মুজিবুর রহমান রাস্ট্রপতির নির্বাহী আদেশে (প্রেসিডেন্সিয়াল অর্ডার নং ২১ অফ ১৯৭২ বা জাতীয় রক্ষী বাহিনী অর্ডার) জাতীয় রক্ষী বাহিনী নামের এক অভিজাত আধাসামরিক বাহিনী গঠন করা হয়েছে। এই আদেশ কার্যকর হচ্ছে ১ ফেব্রুয়ারী ১৯৭২ থেকেই। সঙ্গত কারনেই বঙ্গবন্ধু আর আওয়ামী লীগের নেতারা সেনাবাহিনীকে আর তেমন বিশ্বাস করতে পারছেন না। সেই পাকিস্তান আমল থেকেই তাঁরা অনেক দুর্ভোগের মুখে পরেছেন এই সেনাদের কারনেই। তারা সেনাবানীর বিকল্প অন্য এক অনুগত বাহিনীর কল্পনা করলেন, যারা বঙ্গবন্ধু এবং দলের প্রতি অনুগত থাকবেন। 
রক্ষী বাহিনীর ধারনাটা দিলেন বিএলএফ বা মুজিব বাহিনীর নেতারা। যারা মুক্তিযুদ্ধ চলাকালেই মুক্তিবাহিনীর সমান্তরালে কেবল দলীয় আদর্শের কর্মীদের নিয়ে আরেকটা বাহিনী গঠন করেছিলেন। যদিও মুক্তিযুদ্ধটা দলের নামে হয়নি, দেশের জন্য লড়েছিলো সবাই একসাথে। বঙ্গবন্ধু, তাজউদ্দীন আহমেদ সহ অন্যান্য প্রথম সারির নেতারাও ভাবছিলেন যে বিরোধীপক্ষের চক্রান্তে স্বাধীনতা যুদ্ধের আত্মত্যাগের ফসল নষ্ট হতে পারে। তাজউদ্দীন আহমেদ উনাকে পরামর্শ দিলেন লক্ষাধিক সাধারন জনতা মুক্তিযুদ্ধের সময় প্রশিক্ষন নিয়েছিলো, তাদের রাষ্ট্রের অধীনে নিয়ে আসা যেতে পারে এবং একটা আধাসামরিক বাহিনী গঠন করে তাতে আত্মীকরন করা যেতে পারে। এমন কিছু চিন্তারই ফসল এই রক্ষী বাহিনী। তাজউদ্দীন আহমেদ সমাজতন্ত্রের প্রতি আকৃষ্ট ছিলেন। চীন, রাশিয়ার পদ্ধতি উনাকে আকর্ষন করে থাকতেই পারে।
এই ধরনের কিংবা কোন বাহিনী গঠনের বিশেষ প্রয়োজনীয়তা অবশ্যই ছিলো এই সময়ে। এ সময়ে পুলিশ এবং অন্যান্য আধাসামরিক বাহিনীর সদস্যসংখ্যা ছিলো নগন্য। এদের অনেকে যুদ্ধকালীন সময়ে আহত হন, অনেকে শহীদ হন। সেই শুন্যস্থানও পুরন করা দরকার ছিলো। নানা সন্ত্রাসী দল এখানে সেখানে হামলা করতো, চোরাচালানে যুক্ত হচ্ছিলো, কাঁচামাল এবং যন্ত্রাংশ ভারতে পাচার হয়ে যাচ্ছিলো, কিন্তু লোকবলের অভাবে তা ঠেকানো যাচ্ছিলোনা। এছাড়া বঙ্গবন্ধু সেনাবাহিনীর পক্ষ থেকে ক্যু জাতীয় কিছুর আশংকাও করছিলেন হয়তো। তাই প্রথমে এই ধারনা বাতিল করে দিলেও পরে প্রধানমন্ত্রী মনসুর আলীর সাহায্যে একটা অভিজাত প্যারা-মিলিটারী বাহিনী গঠনের নির্দেশ দিলেন। 
মন্ত্রীসভায় কোন ধরনের আলোচনা ছাড়াই এই বাহিনী গঠিত হলো, যার প্রাথমিক দ্বায়িত্ব জনগনের নিরাপত্তা বিধান করা। আর অফিশিয়ালী এই বাহিনীকে দ্বায়িত্ব দেয়া হলো মুক্তিযুদ্ধের সময় বেসামরিক লোকেদের কাছে ছড়িয়ে থাকা অস্ত্র উদ্ধার করা। তবে বাস্তবে এই বাহিনী বঙ্গবন্ধুর নিজস্ব বাহিনীতে পরিনত হবে যারা সেনাবাহিনী কিংবা অন্য কোন সশস্ত্র দলের হুমকি থেকে প্রেসিডেন্টের সুরক্ষায় নিয়োজিত থাকবে। 
এই বাহিনীর দুর্বতলা ছিলো এর গঠনতন্ত্র, যার কোন সুনির্দিস্ট আইনগত কাঠামো ছিলো না। রক্ষী বাহিনী অর্ডারের আওতায় এই বাহিনীর কার্যক্রম সম্পর্কে বলা হয় যে, ‘তা আভ্যন্তরীন নিরাপত্তা রক্ষায় বেসামরিক প্রশাসনের সাহায্যের জন্য নিয়োজিত হবে। এর বাইরেও তা সামরিক বাহিনীকেও প্রয়োজন মোতাবেক সাহায্যে করবে’। এই বাহিনী সরকারের নজরদারীতে থাকবে এবং একজন মহাপরিচালকের প্রশাসনিক নিয়ন্ত্রনে থাকবে। এই বাহিনীর নানা নিয়মকানুন রক্ষী বাহিনী অর্ডারের ১৭ নং প্যারা দিয়ে প্রয়োজন মোতাবেক তৈরী করা হবে। রক্ষী বাহিনীর কোন কর্মকর্তা কর্তব্য পালনের সময় কোন ধরনের ওয়ারেন্ট ছাড়াই সন্দেহবশত যে কোন ব্যক্তি, স্থান কিংবা যানবাহন তল্লাশী, জব্দ কিংবা গ্রেফতার করতে পারবে যদি তার ধারনা জন্মে যে সেই ব্যক্তি দেশের আইনের যেকোন ধারায় শাস্তিযোগ্য কোন অপরাধ করতে পারে কিংবা জড়িত। 
গঠনতন্ত্রের এই দুর্বলতা কিংবা কোন সুনির্দিস্ট নিয়মকানুন না থাকা এই বাহিনীকে দিলো ব্যাপক ক্ষমতা। ১৭ মার্চ এই ভারতীয় বাহিনী বাংলাদেশ ত্যাগ করবার সাথে সাথেই এই বাহিনীকে সক্রিয়ভাবে মোতায়েন করা হলো। 
বঙ্গবন্ধুর অনুরোধে এই বাহিনীকে প্রশিক্ষনের দ্বায়িত্ব নেন ভারতীয় গোয়েন্দা সংস্থা ‘র’ এর মেজর জেনারেল সুজন সিং উবান, যিনি আগে মুজিব বাহিনীর প্রশিক্ষনের দ্বায়িত্বে ছিলেন এবং স্বাধীনতার পর শেখ মনির সঙ্গী হিসেবে বাংলাদেশে আসেন। এই বাহিনীর প্রাথমিক প্রশিক্ষনের দ্বায়িত্ব বাংলাদেশ সেনাবাহিনীকে না দিয়ে তাদের ভারতে প্রেরন করা হয়। এর বাইরে রক্ষী বাহিনীর অফিসার সহ বিশেষ কিছু সদস্যকে দেহরাদুনের ভারতীয় মিলিটারী একাডেমীতে প্রশিক্ষনের ব্যবস্থা নেয়া হয়। রক্ষী বাহিনীর সদস্যরা সজ্জিত হয় ভারতীয় এসল্ট রাইফেল, হেভি মেশিনগান, স্টিল হেলমেট এবং চামড়ার তৈরী লং বুটে। জীপ, ট্রাক সহ অন্যান্য যানবাহনও কেনা হয় ভারত থেকেই যা ভারতীয় সেনাবাহিনীর স্ট্যান্ডার্ড ট্রুপস ক্যারিইং ভেহিকেল হিসেবে পরিচিত ছিলো। তাদের ইউনিফর্ম হলো জলপাই রঙয়ের, যা ভারতীয় সীমান্তরক্ষী বাহিনী বিএসএফ এর মত ছিলো। 
জাতীয় রক্ষী বাহিনীর প্রথম পরিচালক ছিলেন ব্রিগেডিয়ার এ এস এম নুরুজ্জামান। এর বাইরে মেজর শহীদ, লেঃ কর্নেল আবুল হাসান, লেঃ কর্নেল সারোয়ার, লেঃ কর্নেল সাহাবুদ্দীন এবং লেঃ কর্নেল আজিজ ছিলেন তার পাঁচ ডেপুটি ডিরেক্টর। 
রক্ষী বাহিনীর কাজ কর্ম সম্পর্কে কোন ধরনের জবাবদিহীতা না থাকা, উপদেষ্টা হিসেবে ভারতীয় সেনা কর্মকর্তাদের উপস্থিতি এবং ভারতীয় সেনাদের মত ইউনিফর্ম প্রভৃতি কারনে এই বাহিনী সম্পর্কে শুরুতেই জনগনের মধ্যে বেশকিছু প্রশ্নের জন্ম দিলো, যদিও প্রথমদিকেই এই বাহিনী অস্ত্র উদ্ধার এবং অন্তর্ঘাতমুলক কাজকর্ম নিয়ন্ত্রনে বেশ ভালো সাফল্য দেখাচ্ছিলো। 
তবে প্রাথমিক মধুচন্দ্রিমার সময়ের পর এই বাহিনীর তার আসল রুপ দেখাতে শুরু করে। আইন শৃংখলা রক্ষাকারী বাহিনী থেকে অন্য কিছুতে পরিনত হতে থাকে। বাহিনীতে প্রধানত আওয়ামী লীগের কর্মীদের বেশি উপস্থিতির কারনে তা পরিনত হয় আওয়ামী লীগেরই সশস্ত্র শাখায়। প্রধানত রাজনৈতিক স্বার্থসিদ্ধির কাজে ব্যবহার করা শুরু হয় এই বাহিনীকে। যেহেতু এই বাহিনীকে নিয়ন্ত্রনের জন্য কোন ধরনের নিয়ম নীতি ছিলনা তাই শক্তির সর্বোচ্চ এবং নির্দয় প্রয়োগ করা শুরু হয়। অভিযানের সময় এই বাহিনী একটা এলাকা ঘিরে রাখত এবং চিরুনী অভিযান চালাতো। এই সময় অত্যাচার, লুটোপাট এবং গুম করার অভিযোগ পাওয়া যায়, যেটা খুব সাধারন ঘটনায় পরিনত হয়। রক্ষী বাহিনীর কার্যক্রম পরিচালনার স্ট্যান্ডার্ড প্রসিডিউর হয়ে যায় এটাই। কখনোই কোন বাহিনীকে সম্পুর্ন মুক্ত করে দিতে হয়না, হাতে অস্ত্র থাকলে একজন আপাত নিরীহ মানুষও হয়ে উঠতে পারে একজন দানব, তা রক্ষী বাহিনীর সদস্যরা প্রমান করতে থাকে। 
বঙ্গবন্ধুর আশীর্বাদ ধন্য এবং উনার প্রতি সম্পুর্ন অনুগত এই বাহিনী ধীরে ধীরে রাজনৈতিক ভাবে আওয়ামী লীগের জন্যই বদনাম বয়ে আনে। মুজিব বিরোধী প্রচারনার অংশ হয়ে দাঁড়ায় রক্ষী বাহিনীর কর্মকান্ড। তাদের প্রধান আক্রমনের লক্ষ্যও হয় এই বাহিনী। বিরোধীদের ধারনা ছিলো যে রক্ষী বাহিনীকে ধ্বংস করতে পারা মানে আওয়ামী লীগকেও দুর্বল করে ফেলতে পারা। রাজনৈতিক প্রতিপক্ষ এবং সেনাবাহিনী উভয়ের প্রতিই এই বাহিনী পাল্টা পদক্ষেপ হিসেবে শক্তি প্রদর্শনের পন্থা অবলম্বন করে। সেনাবাহিনীকে এই বাহিনীর পক্ষ থেকে এমন বার্তা প্রদর্শন করা হয় যে কোন ধরনের ক্যু এর চিন্তা করলে পরিনতি নির্মম হবে।
লক্ষাধিক সার্টিফিকেটধারী মুক্তিযোদ্ধাকে এই সময়ে দেশের পুনর্গঠনমুলক কাজে সেভাবে ব্যবহার করা হয়নি। তারাও কিছুটা হতাশ ছিলেন। তবে বঙ্গবন্ধু মুক্তিযোদ্ধাদের সামরিক বাহিনীতে আত্মীকরনের পদক্ষেপ নেন, যদিও মাত্র ৮০০০ এর মত মুক্তিযোদ্ধা এই আহবানে সাড়া দেন। তবে এদের বেশিরভাগই ছিলেন মুজিব বাহিনীর সদস্য এবং আওয়ামী লীগের সক্রিয় কর্মী। তাদের বেশিরভাগকেই রক্ষী বাহিনীতে নেয়া হয়। এই সকল কারনে রক্ষী বাহিনীর সদদ্যরা আদর্শগতভাবেই আওয়ামী লীগের একান্ত অনুগত ছিলেন এবং বঙ্গবন্ধুর ব্যক্তিগত বাহিনীতে পরিনত হয়। 
১৯৭৫ সালে যখন এটিকে বিলুপ্ত করা হয় তখন এর জনবল ছিলো প্রায় ২৫০০০। একে ১৩০০০০ সদস্যের একটী শক্তিশালী বাহিনীতে পরিনত করার পদক্ষেপ নেয়া হয় ১৯৮০ সালের মধ্যেই, যা সেনাবাহিনির সদস্য সংখ্যাকে ছাড়িয়ে যেতো বহুগুনে। এই সময়ে সেনাবাহিনীর নতুন নিয়োগ প্রায় বন্ধ করে দেয়া হয়। সেনাবাহিনীর সদস্যরাও এই বাহিনীকে নিজেদের জন্য হুমকী হিসেবেই দেখছিলো। এই বাহিনীর সদস্যদের ৬০ টি জেলা গভর্নরের আওতায় এনে সারা দেশে ছড়িয়ে দেবার পরিকল্পনা ছিলো যা ১৯৭৫ সালের ১লা সেপ্টেম্বর থেকে কার্যকর হতো বাকশালের প্রশাসনিক পর্যায়ে আনুষ্ঠানিক যাত্রার সাথে সাথে। সেই সময়ে সামরিক খাতে বাজেট বরাদ্ধ ছিলো মোট বাজেটের ১৩%, যার অর্ধেকেরও বেশি ব্যয় করা হতো এই বাহিনীর পেছনে। সেনাবাহিনী হয়ে যায় উপেক্ষিত। যেই সেনাবাহিনীর সদস্যরা প্রশ্নাতীতভাবে মুক্তিযুদ্ধে অসামান্য অবদান রেখেছিলেন তাদের অবস্থা হয় অনেকটা এতিমের মতন। বৈষম্য কখনো সুফল বয়ে নিয়ে আসেনা। ৭৫ পর্যন্ত সেনাবাহিনী কোন ধরনের প্রতিবাদ না করলেও তাদের বিশাল একটা অংশের শেখ মুজিবের প্রতি ব্যক্তিগত আনুগত্য বলতে আর তেমন কিছু রইলোনা। মেজর জেনারেল মঞ্জুর এন্থনী ম্যাসকারেনহাসকে বলেন, ‘এমন ঘটনাও ঘটেছে যখন রক্ষী বাহিনী সেনাবাহিনীর সদস্যদেরও হত্যা করেছে রাজাকার কিংবা পাকিস্তানীদের দোসর বলে প্রচার করে’। এই বাহিনীর সদস্যরা বঙ্গবন্ধুর নামে ব্যক্তিগত আনুগত্যের শপথ নিতো। দেশের বৈধ সন্ত্রাসের প্রতিশব্দ হয়ে ওঠে এই বাহিনী। 
২৭শে অক্টোবর, ১৯৭৩
ঢাকা, বাংলাদেশ
বাংলাদেশ বিমানের চা বোঝাই একটি বোয়িং-৭০৭ বিমান এইমাত্র টেক-অফ করলো মিসরের রাজধানী কায়রোর উদ্দেশ্যে। চলমান আরব-ইসরাইল যুদ্ধের সময় বাংলাদেশ সরকার তার আরব ভাইদের প্রতি সাহায্যের হাত বাড়িয়ে দিতে চাইছিলো, কিন্তু দেশের যে অবস্থা তাতে অর্থ কিংবা অস্ত্র দিয়ে সাহায্য করবার সামর্থ্য নেই। তবে বাঙ্গালী মুসলমান ভাইয়েরা যে আরবদের সাথেই আছে তা জানাতে এই বিমানে করে পাঠানো হলো বাংলাদেশের সবচেয়ে উন্নতমানের চা পাতা। বিমানটি কায়রোতে অবতরনের চেষ্টা করলেও তা বন্ধ থাকবার কারনে লিবিয়ার বেনগাজীতে অবতরন করলো। সেখান্থেকে এই চা আনলোড করে মিসরে পাঠানো হলো। 
মিসরের প্রেসিডেন্ট আনোয়ার সাদাত বাঙ্গালীদের আন্তরিকতার কথা ভুললেননা। তিনি এর আরো ভালো প্রতিদান দিতে চাইলেন যুদ্ধ শেষ হবার পর। তিনি জানতেন বাংলাদেশের তেমন কোন ভালো অস্ত্র নেই। তাই তিনি বাংলাদেশকে ৩০ টি রাশিয়ায় তৈরী টি-৫৪ ট্যাঙ্ক উপহার দেবার সিদ্ধান্ত নিলেন। মিসরের হাতে যুদ্ধের পরেও হাজার খানেক ট্যাঙ্ক ছিলো। এই প্রস্তাব মার্চ-এপ্রিলের দিকে বঙ্গবন্ধুকে জানানো হয়। তিনি কিছুটা দ্বিধাগ্রস্থ এবং অপ্রস্তুত ছিলেন এই উপহার গ্রহনের ব্যাপারে। কারন তিনি জানতেন এমন মারনাস্ত্র সেনাবাহিনীর হাতে পরলে কি পরিনতি হতে পারে। তিনি সেনাবাহিনীকে যে পর্যায়ে রাখতে চাইছিলেন সেই ধারনার পরিপন্থি হলো এই অদ্ভুত প্রতিদান। এই অস্ত্র হাতে পেলে সেনাবাহিনীর শক্তি অনেকাংশে বেড়ে যেতো। কারন তখন পর্যন্ত সেনাবাহিনীর সবচেয়ে বড় শক্তি বলতে ছিলো মাত্র ৩টি এম-৪৮ ট্যাঙ্ক। তবে পররাস্ট্র মন্ত্রনালয় এবং তার মন্ত্রীদের পরামর্শে তিনি এই উপহার গ্রহনে রাজী হলেন, কারন এই উপহার গ্রহন না করার কোন যুক্তি সরকারের পক্ষ থেকে উপস্থাপন করা সম্ভব ছিলোনা।
৩০টি টি-৫৪ ট্যাঙ্ক এবং ৪০০ রাউন্ড ট্যাঙ্কের গোলা ১৯৭৪ সালের জুলাই মাসে দেশে এসে পৌছালো। এর সাথে সাথেই সেনাবাহিনীর শক্তি একলাফে অনেকটাই বেড়ে গেলো। ইন্ডাকশন প্যারেডের মাধ্যমে এই ট্যাঙ্কগুলো ১ম বেঙ্গল ল্যান্সারে যুক্ত হলো। গঠিত হলো বাংলাদেশ সেনাবাহিনীর প্রথম পুর্ন শক্তির ট্যাঙ্ক রেজিমেন্ট। রেজিমেন্টের পক্ষ থেকে ট্যাঙ্কগুলো গ্রহন অনুষ্ঠানে ছিলেন মেজর ফারুক রহমানও। যদিও তিনি রেজিমেনের সেকেন্ড-ইন-কমান্ড, তবুও সবচেয়ে অভিজ্ঞ অফিসার হিসেবে সেগুলো সরাসরি তার নিয়ন্ত্রনে চলে এলো।
অদ্ভুত এক উপহারের প্রতিদান দেয়া হলো আরো অদ্ভুতভাবেই। আর এই অদ্ভুত উপহারই মাত্র এক বছর পর বাংলাদশের ইতিহাসের গতিপথ বদলে দিতে বড় ভুমিকা রাখবে।
জানুয়ারী (শেষ সপ্তাহ), ১৯৭৪
ঢাকা, বাংলাদেশ 
মেজর ডালিমের (বীর উত্তম) খালাতো বোন তাহমিনার বিয়ে ঠিক হয়েছে কর্নেল রেজার সাথে। দুপক্ষই মেজর ডালিমের বিশেষ ঘনিষ্ট। ঢাকা লেডিস ক্লাবে বিয়ের আয়োজন করা হয়েছে। বিয়েতে উপস্থিত আছেন অনেক গন্যমান্য সামরিক এবং বেসামরিক ব্যক্তি। । পুরো অনুষ্ঠানটাই তদারক করছেন মেজর ডালিমের রুপবতী স্ত্রী নিম্মী এবং মেজর ডালিম নিজেই। উনার শ্যালক বাপ্পীও ছুটিতে এসেছে ক্যানাডা থেকে, সেও বিয়েতে সেও উপস্থিত। বিয়ের কাজ সুষ্ঠভাবেই এগিয়ে চলেছে। রেডক্রস চ্যেয়ারম্যান গাজী গোলাম মোস্তফার ওরফে ‘গুন্ডা রাজা’র পরিবারও উপস্থিত রয়েছেন আমন্ত্রিতদের মধ্যে। বাইরের হলে পুরুষদের বসার জায়গায় বাপ্পী বসেছিল, তার ঠিক পেছনের সারিতেই বসেছিল গাজীর সাগপাঙ্গরা। বয়সে তারা সবাই কমবয়সী ছেলে-ছোকরা। বাপ্পী মেজর ডালিমের সমবয়সী। হঠাৎ করে গাজীর ছেলেরা পেছন থেকে কৌতুকচ্ছলে বাপ্পীর মাথার চুল টানলে সে পেছনে তাকালে ওরা নির্বাক বসে থাকে। এভাবে দু’তিনবার চুলে টান পড়ার পর বাপ্পী রাগান্বিত হয়ে ওদের জিজ্ঞেস করে, 
- “চুল টানছে কে?”
ওই সাংপাঙ্গদের একজন জবাব দেয়,
- “আমরা পরখ করে দেখছিলাম আপনার চুল আসল নাকি পরচুলা লাগিয়েছেন।“ 
এদের এমন অযৌকিক রসিকতায় বাপ্পী যুক্তিসঙ্গত কারণেই ভীষণ ক্ষেপে গেলেন, কিন্তু কিছুই বললেন না। তবে মাথা ঘুরিয়ে নিতেই আবার চুলে টান পরে। এবার বাপ্পী যে ছেলেটি চুলে টান দিয়েছিল তাকে ধরে ঘর থেকে বের করে দিয়ে বলে, 
- “বেয়াদব ছেলে, মশকরা করার জায়গা পাওনি? খবরদার তুমি আর এ জায়গায় বসতে পারবেনা।“
এরপর বাপ্পী আবার তার জায়গায় ফিরে আসে। তবে বিয়ের আনুষ্ঠিকতার প্রায় সবকিছুই যখন প্রায় শেষ এবং অতিথিরা ফিরে যাচ্ছিলেন দ্রুতই। কারন টেলিভিশনে সত্যজিৎ রায়ের পুরষ্কার প্রাপ্ত ছবি ‘মহানগর’ সিনেমা দেখাবার কথা আজকেই। অল্প সময়ের মধ্যেই লেডিস ক্লাব প্রায় ফাঁকা হয়ে গেল। এরপর ঘনিষ্ট আত্মীয়-স্বজনদের নিয়ে অখন সবেমাত্র খেতে বসেছেন মেজর ডালিম। হঠাৎ দু’টো মাইক্রোবাস এবং একটা প্রাইভেটকার এসে ঢুকল লেডিস ক্লাবে। কার থেকে নামলেন স্বয়ং গাজী গোলাম মোস্তফা আর মাইক্রোবাস দু’টো থেকে নামল প্রায় ১০-১২ জন অস্ত্রধারী সাঙ্গপাঙ্গ। গাড়ি থেকেই প্রায় চিৎকার করতে করতে বের হলেন গাজী গোলাম মোস্তফা, 
- “কোথায় মেজর ডালিম? বেশি বার বেড়েছে। আজ তোকে আমি শায়েস্তা করব। কোথায় সে?” 
মেজর ডালিম তখন ভেতরে সবার সাথে খাবার খাচ্ছিলেন। কে যেন এসে বলল গাজী এসেছে। মেজর ডালিম তাকে অর্ভ্যথনা করার জন্য বাইরে বেরিয়ে এলেন। বারান্দায় আসতেই ৬-৭জন স্টেনগানধারী যুবক তার শরিরে অস্ত্র ঠেকিয়ে ঘিরে দাড়াল। ঘটনার আকস্মিকতায় তিনি হতবাক! এরপর সামনে এসে দাড়ালেন স্বয়ং গাজী। মেজর ডালিম তাকে জিজ্ঞেস করলেন,
- “ব্যাপার কি? এসব কিছুর মানে কি?” 
তবে গাজী তখন ভীষণভাবে ক্ষীপ্ত। একনাগাড়ে শুধু বলে চলেছেন,
- “গাজীরে চেন না। আমি বঙ্গবন্ধু না। চল শালারে লইয়া চল। আইজ আমি তোরে মজা দেখামু। তুই নিজেরে কি মনে করছস?”
অশালীনভাবে কথা বলছিলেন বস্তির রাজা। মেজর ডালিম প্রশ্ন করলেন, 
- “কোথায় কেন নিয়ে যাবেন আমাকে?”
তার প্রশ্নের কোন জবাব না দিয়ে তিনি নির্দেশ দিলেন তার অস্ত্রধারী অনুচরদের। তার ইশারায় অস্ত্রধারীরা সবাই তখন মেজর ডালিমকে টানাহেচড়া করে মাইক্রোবাসের দিকে নিয়ে যাবার চেষ্টা করছে। বিয়ের উপলক্ষ্যে নিরাপত্তার জন্য পুলিশের বন্দোবস্ত করা হয়েছিলো। গাড়িতে মেজর ডালিমের এসকর্ট সিপাহীরাও ছিলো। মেজর ডালিম ঠিক বুঝতে পারলেননা না কি করা উচিত। হঠাৎ উনি দেখলেন বিশিষ্ট মুক্তিযোদ্ধা আলম এবং চুল্লুকে মারতে মারতে একটি মাইক্রোবাসে উঠাচ্ছে ৩-৪ জন অস্ত্রধারী। ইতিমধ্যে বাইরে হৈ চৈ শুনে নিম্মী এবং তাহমিনার মা বেরিয়ে এসেছেন অন্দরমহল থেকে। তাহমিনার মা ছুটে এসে গাজীকে বললেন, 
- “ভাই সাহেব একি করছেন আপনি? ওকে কেন অপদস্ত করছেন? কোথায় নিয়ে যাচ্ছেন ওকে? কি দোষ করেছে ও?”
গাজী তার কোন কথারই জবাব দিলেন না। তার হুকুমের তামিল হলো, জোর করে ঠেলে উঠানো হলো মাইক্রোবাসে। বাসে উঠে মেজর ডালিম দেখলেন আলম ও চুল্লু দু’জনেই গুরুতরভাবে আহত। ওদের মাথা এবং মুখ থেকে রক্ত গড়িয়ে পড়ছিল। তাকে গাড়িতে তুলতেই তাহমিনার মা এবং নিম্মী দু’জনেই গাজীকে বলল,
- “ওদের সাথে আমাদেরকেও নিতে হবে আপনাকে। ওদের একা নিয়ে যেতে দেব না আমরা।“ 
- “ঠিক আছে, তাই হবে।“ 
গাজীর ইশারায় তাদেরকেও ধাক্কা দিয়ে উঠান হল মাইক্রোবাসে। অস্ত্র তাক করে দাড়িয়ে থাকলো পাঁচজন অস্ত্রধারী; গাজীর সন্ত্রাস বাহিনীর মাস্তান। গাজী গিয়ে উঠল তার কারে। বাকি মাস্তানদের নিয়ে দ্বিতীয় মাইক্রোবাসটা কোথায় যেন চলে গেল। মাইক্রোবাস দুটি ছিল সাদা রং এর এবং তাদের গায়ে ছিল রেডক্রসের চিহ্ন আঁকা। গাজীর গাড়ি চললো আগে আগে আর মেজর ডালিমদের বহনকারী মাইক্রোবাসটি চললো তার পেছনে। 
এসকল ঘটনা যখন ঘটছিলো, তখন মেজর ডালিমের ছোটভাই মুক্তিযোদ্ধা কামরুল হক স্বপন (বীর বিক্রম) ও বাপ্পী লেডিস ক্লাবে উপস্থিত ছিল না। তারা গিয়েছিলেন কোন এক অতিথিকে ড্রপ করতে। গাজী তার দলবলসহ লেডিস ক্লাব থেকে বেরিয়ে যাবার পর তারা ফিরে এসে সমস্ত ঘটনা জানতে পারলেন। সবকিছু জানার পরমুহুর্তেই তারা যোগাযোগ করলেন রেসকোর্সে আর্মি কন্ট্রোল রুমে তারপর ক্যান্টনমেন্টের এমপি ইউনিটে। ঢাকা ব্রিগেড মেসেও খবরটা পৌঁছে দিলেন স্বপন। তারপর তিনি বেরিয়ে গেল ঢাকা শহরের মুক্তিযোদ্ধাদের সাথে যোগাযোগ করে আমাদের খুঁজে বের করার জন্য। আবুল খায়ের লিটু মেজর ডালিমের ছোট বোন মহুয়ার স্বামী এবং তার বন্ধু। তিনি ছুটে গেলেন এসপি মাহবুবের বাসায় বেইলী রোডে। উদ্দেশ্য মাহবুবের সাহায্যে গাজীকে খুঁজে বের করা। 
এদিকে আমাদের কাফেলা গিয়ে থামল রমনা থানায়। গাজী তার গাড়ি থেকে নেমে চলে গেল থানার ভিতরে। অল্প কিছুক্ষণ পর ফিরে এসে নিজের গাড়িতে উঠে বসলেন গাজী। কাফেলা আবার চলতে শুরু করল। কাফেলা এবার চলছে সেকেন্ড ক্যাপিটালের (রক্ষী বাহিনী সদর দফতর) দিকে। সেকেন্ড ক্যাপিটালের দিকে আমাদের নিয়ে যাচ্ছে মেজর ডালিম চিন্তিত হয়ে পড়লেন। রক্ষীবাহিনীর ক্যাম্পে নিয়ে গিয়ে হত্যা করবে নাতো উনাদের এই চিন্তা মাথায় আসলো। গাজীর মতো লোকের পক্ষে সবকিছুই করা সম্ভব। হঠাৎ মেজর ডালিম বলে উঠলেন,
- “গাড়ি থামাও!” 
মেজর ডালিমের বলার ধরণে ড্রাইভার গাড়ি থামিয়ে দিল। তাদের গাড়িটা থেমে পড়ায় সামনের গাজীর গাড়িটাও থেমে পড়ল। মেজর ডালিম তখন অস্ত্রধারী একজনকে লক্ষ্য করে বললেন গাজী সাহেবকে ডেকে আনতে। সে গাড়ি থেকে নেমে গিয়ে গাজীকে গিয়ে কিছু বললো। এরপর গাজী নেমে আসলো। কাছে এলে মেজর ডালিম তাকে বললেন,
- “গাজী সাহেব, আপনি আমাদের নিয়ে যাই চিন্তা করে থাকেন না কেন; লেডিস ক্লাব থেকে আমাদের উঠিয়ে আনতে কিন্তু সবাই আপনাকে দেখেছে। তাই কোন কিছু করে সেটাকে বেমালুম হজম করে যাওয়া আপনার পক্ষে কিছুতেই সম্ভব হবে না।“
মেজর ডালিমের কথা শুনে কি যেন ভেবে নিয়ে গাজী আবার তার গাড়িতে গিয়ে উঠলেন। কাফেলা আবার চলা শুরু করল। তবে এবার রক্ষীবাহিনীর ক্যাম্পের দিকে নয়, গাড়ি ঘুরিয়ে তিনি চললেন ধানমন্ডী ৩২নং সড়কের প্রধানমন্ত্রীর বাসার দিকে। মেজর ডালিমরা হাফ ছেড়ে বাচলেন। 
কলাবাগান দিয়ে ৩২নং রোডে ঢুকে মাইক্রোবাসটা বঙ্গবন্ধুর বাসার গেট থেকে একটু দূরে একটা গাছের ছায়ায় থামতে ইশারা করে গাজী তার গাড়ি নিয়ে সোজা গেট দিয়ে ঢুকে গেলেন ৩২নং এর ভেতরে। সেকেন্ড ফিল্ড রেজিমেন্ট তখন শেখ সাহেবের বাড়ি পাহারা দিচ্ছে। মেজর ডালিম একবার ভাবলেন ওদের ডাকবেন, তবে এর ফলে যদি গোলাগুলি শুরু হয়ে যায় তবে ক্রসফায়ারে বিপদের ঝুঁকি বেশি বলে তা বাদ দিলেন। হঠাৎ উনি দেখলেন লিটুর (ঢাকা মেট্রো ক-৩১৫) সাদা টয়োটা কারটা পাশ দিয়ে হুশ করে এগিয়ে গিয়ে বঙ্গবন্ধুর বাসার গেটে গিয়ে থামল। লিটুই চালাচ্ছিলেন গাড়িটা, গাড়ি থেকে নামলেন এসপি মাহবুবও। নেমেই প্রায় দৌড়ে ভিতরে চলে গেলেন এসপি মাহবুব। তবে লিটু একটু এগিয়ে গিয়ে রাস্তার পাশে গাড়ি থামিয়ে অপেক্ষায় রইলেন। লিটু এবং এসপি মাহ্বুবকে দেখে মেজর ডালিমরা সবাই আস্বস্ত হলেন। 
এর আগে লিটু গিয়ে এসপি মাহবুবকে এসব ঘটনা জানালে তা শুনে মাহবুব স্তম্ভিত হয়ে যান। প্রধানমন্ত্রীকেই খবরটা সবচেয়ে আগে দেওয়ার প্রয়োজন মনে করেন অঘটন ঘটে যাবার আগেই। গাজীর উপর কোন বিশ্বাস ছিলনা, তার দ্বারা সবকিছুই সম্ভব ছিলো। এসপি মাহবুব টেলিফোনের দিকে এগিয়ে যান তবে তখনই হঠাৎ টেলিফোন বেজে উঠে, রেড টেলিফোন। রিসিভার তুলতেই অপ্রপ্রান্ত থেকে প্রধানমন্ত্রীর কন্ঠ শুনতে পান। উনি বললেন,
- “মাহবুব তুই জলদি চলে আয় আমার বাসায়। গাজী এক মেজর আর তার সাঙ্গ-পাঙ্গদের ধইরা আনছে এক বিয়ার অনুষ্ঠান থ্যাইকা। ঐ মেজর গাজীর বউ এর সাথে ইয়ার্কি মারার চেষ্টা করছিল। উপযুক্ত শিক্ষা দিতে হবে। বেশি বাড় বাড়ছে সেনাবাহিনীর অফিসারগুলির।“
সব শুনে মাহবুব জানতে চাইলো,
- “স্যার গাজী সাহেবকে জিজ্ঞেস করুন মেজর ও তার সাঙ্গ-পাঙ্গদের কোথায় রেখেছেন তিনি?” 
জবাবে বঙ্গবন্ধু বললেন,
- “ওদের সাথে কইরা লইয়া আইছে গাজী। গেইটের বাইরেই গাড়িতে রাখা হইছে বদমাইশগুলারে। জানালেন প্রধানমন্ত্রী।“
জবাবে এসপি মাহবুব বলেন,
- “স্যার গাজী সাহেব ডালিম আর নিম্মীকেই তুলে এনেছে লেডিস ক্লাব থেকে। ওখানে ডালিমের খালাতো বোনের বিয়ে হচ্ছিল আজ।“
বঙ্গবন্ধু অবাক হয়ে বলেন,
- “কছ কি তুই!” 
এসপি মাহবুব বললেন,
- “আমি সত্যিই বলছি স্যার। আপনি ওদের খবর নেন আমি এক্ষুণি আসছি।“ 
এই কথোপকথনের পরই এসপি মাহবুব লিটুকে সঙ্গে করে চলে আসেন এখানে। মাহ্বুবের ভিতরে যাওয়ার কয়েক মিনিটের মধ্যেই বঙ্গবন্ধুর কন্যা রেহানা, ছেলে শেখ কামাল ছুটে বাইরে এসে তাদের ভিতরে নিয়ে যায়। আলম ও চুল্লুর রক্তক্ষরণ দেখে বঙ্গবন্ধু ও অন্যান্য সবাই শংকিত হয়ে পড়লেন। গাজীকে উদ্দেশ্য করে বললেন,
- “হারামজাদা, এইডা কি করছস তুই?”
চেয়ার ছেড়ে উঠে এসে নিম্মী এবং মেজর ডালিমকে জড়িয়ে ধরলেন তিনি। তাহমিনার মা ঠিকমত হাটতে পারছিলেন না। শেখ কামাল, রেহানারা সবাই ধরাধরি করে তাদের উপরে নিয়ে গেলেন। বঙ্গবন্ধুর কামরায় তখন মেজর ডালিম, নিম্মী আর গাজী ছাড়া অন্য কেউ ছিল না। নিম্মী দুঃখে-গ্ল্যানিতে কান্নায় ভেঙ্গে পড়লেন। বঙ্গবন্ধু তাকে জড়িয়ে ধরে সান্তনা দিতে চেষ্টা করছিলেন। অদূরে গাজী ভেজা বেড়ালের মত কুকড়ে দাড়িয়ে কাঁপছিল। 
হঠাৎ ফোন বেজে উঠল, রেড ফোন। বঙ্গবন্ধু নিজেই তুলে নিলেন রিসিভার। গাজীর বাসা থেকে ফোন এসেছে এবার। জানানো হলো আর্মি গাজীর বাসা রেইড করে সবাইকে ধরে নিয়ে গেছে। শুধু তাই নয়, পুরো শহরে আর্মি চেকপোষ্ট বসিয়ে প্রতিটি গাড়ি চেক করা হচ্ছে। ক্যান্টনমেন্ট থেকে কিডন্যাপিং এর খবর পাওয়ার পরপরই তরুন অফিসাররা যে যেখনেই ছিল সবাই বেরিয়ে পড়েছেন এবং খুঁজে বের করার চেষ্টা করছে মেজর ডালিম ও তার স্ত্রী নিম্মীকে। গাজীকে এবং তার অস্ত্রধারী সন্ত্রাসীদেরও খুঁজছে আর্মি তন্নতন্ন করে সম্ভাব্য সব জায়গায়। টেলিফোন পাওয়ার পর বঙ্গবন্ধুর মুখটা কালো হয়ে গেল। ফোন পেয়েই তিনি আর্মি চীফ শফিউল্লাহকে হটলাইনে বললেন,
- “ডালিম, নিম্মী, গাজী সবাই আমার এখানে আছে, তুমি জলদি চলে আসো আমার এখানে।“
ফোন রেখে বঙ্গবন্ধু গাজীকে উদ্দেশ্য করে বললেন, 
- “মাফ চা নিম্মীর কাছে।“ 
গাজী নিম্মীর দিকে এক পা এগুতেই সিংহীর মত গর্জে উঠলেন নিম্মী, 
- “খবরদার! তোর মত ইতর লোকের মাফ চাইবার কোন অধিকার নাই; বদমাইশ।“
এরপর শেখ মুজিবের দিকে ফিরে বলল নিম্মী, 
- “কাদের রক্তের বদলে আজ আপনি প্রধানমন্ত্রী? আমি জানতে চাই। আপনি নিজেকে জাতির পিতা বলে দাবি করেন। আমি আজ আপনার কাছে বিচার চাই। আজ আমার জায়গায় শেখ হাসিনা কিংবা রেহানার যদি এমন অসম্মান হত তবে যে বিচার আপনি করতেন আমি ঠিক সেই বিচারই চাই।“
মেজর ডালিম অনেক চেষ্টা করেও স্ত্রীকে শান্ত করতে পারলেননা। বঙ্গবন্ধু নিম্মীর কথা শুনে তাকে জড়িয়ে ধরে মাথায় হাত বুলিয়ে আদর করে বলেছিলেন, 
- “মা তুই শান্ত ’হ। হাসিনা রেহানার মত তুইও আমার মেয়েই। আমি নিশ্চয়ই এর উপযুক্ত বিচার করব। অন্যায়! ভীষণ অন্যায় করছে গাজী কিন্তু তুই মা শান্ত ’হ।“ 
এরপর তিনি তার মেয়ে রেহানাকে ডেকে নিম্মীকে উপরে নিয়ে যেতে বললেন।
ইতিমধ্যে জেনারেল শফিউল্লাহ এবং ঢাকা ব্রিগেড কমান্ডার সাফায়াত জামিল এসে পৌঁছেছেন। বঙ্গবন্ধু তাদের অনুরোধ করলেন গাজীর পরিবারের সদস্যদের ছেড়ে দেবার বন্দোবস্ত করতে। জেনারেল শফিউল্লাহ রেসকোর্স কন্ট্রোল রুমে অপারেশন কমান্ডার মেজর মোমেনের সাথে কথা বলার জন্য টেলিফোন তুলে নিলেন,
-হ্যালো মোমেন, আমি শফিউল্লাহ বলছি প্রাইম মিনিষ্টারের বাসা থেকে। ডালিম, নিম্মী, গাজী ওরা সবাই এখানেই আছে। প্রাইম মিনিষ্টারও এখানেই উপস্থিত আছেন। Everything is going to be all right. Order your troops to stand down এবং গাজী সাহেবের পরিবারের সদস্যদের ছেড়ে দাও।“ 
অপরপ্রান্ত থেকে মেজর মোমেন জেনারেল শফিউল্লাকে পরিষ্কারভাবে জানিয়ে দিলেন কিডন্যাপ করে নিয়ে যাওয়া অফিসার এবং তার স্ত্রীকে না দেখা পর্যন্ত এবং গাজী ও তার ১৭জন অবৈধ অস্ত্রধারী সন্ত্রাসীদের তার হাতে সমর্পন না করা পর্যন্ত তার পক্ষে গাজীর পরিবারের কাউকেই ছাড়া সম্ভব নয়। জেঃ শফিউল্লাহ তাকে অনেক বোঝাতে চেষ্টা করলেন কিন্তু মেজর মোমেন তার অবস্থানে অটল থাকলেন শফিউল্লাহর সব যুক্তিকে অসাড় প্রমাণিত করে। অবশেষে শফিউল্লাহ ইচ্ছার বিরুদ্ধে অনেকটা বাধ্য হয়েই প্রধানমন্ত্রীকে অপারেশন কমান্ডার এর শর্তগুলো জানালেন। বঙ্গবন্ধুর মুখ শুকিয়ে গেল। তিনি মেজর ডালিমকে অনুরোধ করলেন মেজর মোমেনের সাথে কথা বলতে। মেজর ডালিম টেলিফোন হাতে তুলে নিয়ে বললেন,
- “হ্যালো স্যার। মেজর ডালিম বলছি। Things are under control। প্রধানমন্ত্রী কথা দিয়েছেন তিনি ন্যায় বিচার করবেন।“
জবাবে মেজর মোমেন বললেন,
- “ঠিক আছে ডালিম, তোমার কথা শুনে ভালোলাগছে। কিন্তু অপারেশন কমান্ডার হিসেবে আমি আমার দাবীগুলো থেকে সরে আসতে পারিনা। সেনাবাহিনী যতক্ষন পর্যন্ত দুস্কৃতিকারীদের বিরুদ্ধে অভিযানে নিয়োজিত রয়েছে ততক্ষন পর্যন্ত আমি আবার দ্বায়িত্বের প্রতি নিষ্ঠাবান থাকবো। চিহ্নিত সশস্ত্র দুস্কৃতিকারীদের এভাবে মুক্তভাবে চলতে দেয়া যায়না। আমি যতদুর জানি আইন সবার জন্য সমান, তাই এর কোন ব্যত্যয় ঘটতে দেয়া যাবেনা। সেনাপ্রধানকে এটা বুঝতে হবে।”
জবাবে মেজর ডালিম বললেন,
- “প্লিজ স্যার, আপনি নিজে এসেই পরিস্থিতিটা বোঝার চেষ্টা করেন।”
মেজর মোমেন নির্লিপ্ত কন্ঠে উত্তর দিলেন,
- “আমার যাবার দরকার নেই। যাইহোক, আমি ক্যাপ্টেন ফিরোজকে পাঠাচ্ছি।” 
এই বলে ফোন ছেড়ে দিলেন মেজর মোমেন। অল্পক্ষণের মধ্যেই ক্যাপ্টেন ফিরোজ এসে পড়লেন। উনি মেজর ডালিমের বাল্যবন্ধু। তবে বঙ্গবন্ধু আপোষ করবার চেষ্টা চালিয়ে গেলেন।
- “তুই গাজীরে মাফ কইরা দে। আর গাজী তুই নিজে খোদ উপস্থিত থাকবি কন্যা সম্প্রদানের অনুষ্ঠান শেষ না হওয়া পর্যন্ত।“
মেজর ডালিম জবাব দিলেন,
- “আমার বোনের সম্প্রদানের জন্য গাজীর বিয়ের অনুষ্ঠানে যাবার কোন প্রয়োজন নেই। ওকে মাফ করাও আমার পক্ষে সম্ভব নয়। সেটা হবে আমার জন্য নীতি বিরোধীতা। আপনি প্রধানমন্ত্রী হয়ে কথা দিয়েছেন এর উচিত বিচার করবেন। আমরা আপনি কি বিচার করেন সেই অপেক্ষায় থাকব।“
এরপর মেজর ডালিম ক্যাপ্টেন ফিরোজকে উদ্দেশ্য করে সবার সামনেই বললেন, 
- “দেশের প্রধানমন্ত্রী যখন বিচারের ওয়াদা করেছেন সেক্ষেত্রে গাজীর পরিবারের সদস্যদের আর আটকে রাখার প্রয়োজন কি? কর্নেল মোমেনকে বুঝিয়ে তাদের ছেড়ে দেবার বন্দোবস্ত করিস।“
সবার কাছ থেকে বিদায় নিয়ে বেরিয়ে আসছিলাম ঠিক সেই সময় বঙ্গবন্ধু বললেন, 
- “আমার গাড়ি তোদের পৌঁছে দেবে।“
- “তার প্রয়োজন হবে না চাচা। বাইরে লিটু-স্বপনরা রয়েছে তাদের সাথেই চলে যেতে পারবো।“
সরাসরি এমন একটা কাঁচা কাজের সাথে গাজী সরাসরি নিজেকে কিভাবে জড়িয়ে ফেলেছিলো তার জন্য মেজর ডালিম ধারনা প্রকাশ করেন যে, তাদের কুমিল্লা অপারেশনের পর পার্টির তরফ থেকে বঙ্গবন্ধুর উপর প্রচন্ড চাপ সৃষ্টি করা হয়েছিল তাদের, বিশেষ করে মেজর ডালিমের ঔদ্ধত্বের উপযুক্ত শিক্ষা দেবার জন্য। কিন্তু শেখ মুজিব ঐ চাপের পরিপ্রেক্ষিতে বলেছিলেন, “আর্মি কোন কাঁচা কাজ করে নাই। তারা আইন অনুযায়ী সবকিছু করছে, প্রত্যেককে ধরেছে হাতেনাতে প্রমাণসহ। সে ক্ষেত্রে আমি কি করতে পারি?” তার ঐ কথায় সন্তুষ্ট হতে পারেনি ক্ষমতার দম্ভে অন্ধ আওয়ামী নেতাদের একাংশ। আইনের মাধ্যমে যদি কোন কিছু করা না যায় তবে অন্য কোনভাবে হলেও শিক্ষা তাদের দিতেই হবে এবং সেই দায়িত্বটাই গ্রহণ করেছিলেন সেই সময়ের গুন্ডা রাজা বলে পরিচিত গাজী গোলাম মোস্তফা। তখন থেকেই নাকি যে সুযোগ খুঁজছিলো জিঘাংসা মিটাতে। বিয়ে বাড়িতে বাপ্পি এবং তার ছেলেদের মাঝে যে সামান্য ঘটনা ঘটে সেটাকেই সুযোগ হিসাবে গ্রহণ করে গাজী চেয়েছিল মেজর ডালিমকে উচিত শিক্ষা দিতে। এ বিষয়ে মেজর রফিকুল ইসলাম পিএসসি তার বই ‘বাংলাদেশ! সামরিক শাসন এবং গণতন্ত্রের সংকট’ এ লিখেছেন, 
- “গাজী সমর্থক লোকদের সম্ভবতঃ মেজর ডালিম ও তার স্ত্রীকে হত্যা করার পরিকল্পনা ছিল।”
এই ঘটনার প্রধানত তিনটা ভার্সন আছে, সবগুলোতেই গাজী ভিলেন হিসেবেই উপস্থাপিত হয়েছেন। একটায় বলা হয় মেজর ডালিমের স্ত্রীকে গাজীর সাঙ্গপাঙ্গরা উত্তক্ত করে এবং এক পর্যায়ে উঠিয়ে নিয়ে যায়। আরেকটায় আছে গাজী নিজে মেজর ডালিমের স্ত্রীর প্রতি কটূক্তি করেন এবং তুলে নিয়ে যাবার চেষ্টা করেন।
এরপর মেজর ডালিমকে কুমিল্লায় ১ম ফিল্ড রেজিমেন্ট আর্টিলারীতে বদলী করা হয়। সেখানে তার পরিচয় হবে সুলতান শাহরিয়ার রশীদ খান, ক্যাপ্টেন বজলুল হুদা এবং মেজর আজিজ পাশার সাথে। তবে কোন এক ঘটনার পর প্রেসিডেন্টের নির্দেশে সেনাবাহিনীর তদন্ত হয়, এবং সেই তদন্তের সুপারিশক্রমে ২২জন তরুন কর্মকর্তাকে শৃংখলা ভঙ্গের জন্য বরখাস্ত করা হয় এদের মধ্যে ছিলেন মেজর ডালিম, জেঃ ওসমানীর এডিসি মেজর নুর চৌধুরী এবং ক্যাপ্টেন বজলুল হুদাও (এন্থনী মাসকারেনহাসের লিগ্যাসী অফ ব্লাড থেকে)। মেজর ডালিমের মতে তা ঘটে গাজীর চক্রান্তেই। সে প্রতিশোঢ নিতে ভেতরে ভেতরে মরিয়া ছিলো। 
গাজী কি শাস্তি পেয়েছিলো আমাদের জানা নেই, তবে বাকশালের নির্বাহী কমিটির সদস্য হিসেবে পরে তাকে স্থান দেয়া হয়। মেজর ডালিমকেও পারিবারিক পরিচয়ের সুত্র ধরে ব্যবসায় সাহায্য করার ব্যবস্থা করেন বঙ্গবন্ধু, তবে এই তিনজন সেনা কর্মকর্তার মনের ক্ষোভ কিছুতেই প্রশমিত হবার ছিলনা। যদিও তারা ততদিনে আর চাকরিতে নেই। 
তবে মেজর ডালিমের উদাহরন অনেক তরুন অফিসারই মেনে নিতে পারেনি। তারা মনে করছিলো কেবল বঙ্গবন্ধুই নয়, বরং সেনাবাহিনীর উপরের স্তরের অফিসারদের দিয়েও প্রতারিত হয়েছেন। তারা এরপর থেকে নিজেদের সাথে ব্যক্তিগত অস্ত্র রাখা শুরু করেন এবং নিজেদের অসন্তোষের কথা প্রকাশ্যেই বলতেন। বঙ্গবন্ধুও গোয়েন্দা সুত্রে এসব জানতেন, তবে না প্রশমিত না করে তিনি আরো বেশি রকমভাবে রক্ষী বাহিনীর দিকে ঝুকে পরলেন এসব হুমকীর মোকাবেলা করতে। যতটাই তিনি রক্ষী বাহিনীর উপর নির্ভরশীল হচ্ছিলেন, সেনাবাহিনী থেকে তার ততটাই দুরত্বের সৃষ্টি হচ্ছিলো।
৯ ফেব্রুয়ারী, ১৯৭৪
ঢাকা, বাংলাদেশ
জাতীয় সংসদে বিশেষ ক্ষমতা আইন পাস হয়েছে আজ। এই আইনের ২ এবং ৩ নম্বর ধারার আওতায় সরকার যেকোন ব্যক্তিকে কোন ধরনের কারন প্রদর্শন ছাড়াই প্রয়োজন বোধ করলে কিংবা বেআইনী কাজ থেকে বিরত রাখবার জন্য আটক করবার ক্ষমতা অর্জন করলো। 
আইন বহির্ভুত কিংবা বে-আইনী কাজ বলতে বোঝানো হলোঃ
- বাংলাদেশের স্বার্বভৌমত্ব কিংবা নিরাপত্তার জন্য ক্ষতিকর যেকোন কাজ।
- কোন বিদেশী রাষ্ট্রের সাথে বন্ধুত্বপূর্ন সম্পর্ক নষ্ট করবে এমন কোন কাজ।
- বাংলাদেশের নিরাপত্তা কিংবা জনগনের নিরাপত্তা কিংবা আইনশৃংখলা রক্ষার জন্য ক্ষতিকর হবে এওন কোন কাজ।
- ভিন্ন ভিন্ন সম্প্রদায়, গোষ্ঠী অথবা জনগনের কোন অংশের প্রতি উস্কানীমুলক অনুভুতির সৃষ্টি করে এমন কর্মকান্ড।
- আইন শৃংখলা পরিপন্থী যেকোন কাজ যা প্রশাশনের কাজকর্মে বাঁধা সৃষ্টি করবে।
- জনগনের স্বার্থে কিংবা সেবায় নিয়োজিত কোন কর্মকান্ডে বাঁধার সৃষ্টি করলে।
- জনগন কিংবা জনগনের কোন অংশের মনে ভীতি কিংবা আতংকের উদ্রেক ঘটাতে পারে এমন কাজ।
- দেশের আর্থিক কিংবা অর্থনৈতিক কর্মকান্ডে বাঁধা সৃষ্টি করে এমন কোন কাজ।
এই আইনের অধীনে কোন ব্যক্তিকে অনির্দিষ্ট সময় পর্যন্ত আটক রাখতে পারবে সরকার। আটক ব্যক্তিদের একমাত্র ভরসার ব্যাপার এটাই যে এই আটক পুনঃবিবেচনা করা যাবে। প্রাথমিকভাবে সেটাও ১২০ দিন পর এবং এরপর থেকে ৬ মাস অন্তর অন্তর সরকারের নিয়োগকৃত উপদেষ্টা পরিষদের মাধ্যমে যাদের দুইজন হবেন হাইকোর্টের বিচারপতি এবং আরেকজন উচ্চপদস্থ সরকারী কর্মকর্তা। এই বোর্ডের সামনে উপস্থাপন করা কর্মবিবরনী গোপনীয় এবং আটককৃত ব্যক্তির কোন অধিকার থাকলোনা কোন আইনজীবি দিয়ে পরিচালিত হবার অথবা সাক্ষ্যপ্রমান সম্পর্কে প্রশ্ন করবার। আইনী সাহায্য লাভের এমন বিধিনিষেধের কারনে আটককৃত ব্যক্তির একমাত্র আশা ছিলো হয় সরকার এই আদেশ প্রত্যাহার করে নেবে কিংবা এডভাইজারী বোর্ড নিজের উদ্যোগে কোন ধরনের প্রমান না থাকবার কারনে আটকাদেশ প্রত্যাহার করে নেবে। 
এই বিশেষ ক্ষমতা আইনের উদ্দেশ্য ছিলো কিছু মারাত্মক অপরাধের দ্রুত বিচার নিশ্চিত করা। যদিও তা ব্যবহার করা হতে লাগলো বিরোধিদের দমনের কাজেই। এবং মজার ব্যাপার হচ্ছে এই আইন আজ পর্যন্ত বহাল তবিয়তেই আছে। প্রতিটা সরকারই নির্বাচনের পূর্বে প্রতিশ্রুতি দিয়ে গেছে এই আইন পরিবর্তন করবে কিন্তু কেউ করেনি। বরং জরুরী ক্ষমতা আইন, ২০০৭, সেকশন ২১ এর আওতায় বিশেষ পরিস্থিতিতে নিবৃতকরনের জন্য আটকের মেয়াদ আরো বাড়ানো হয়। 
এরপর থেকে এই দেশের ইতিহাসের একটা অংশ হবে এই আইন অপব্যবহারের ইতিহাস। যারা এই আইন প্রয়োগ করবে তাদের এই আইনের ৩৪ নং ধারা দিয়ে সুরক্ষার ব্যবস্থাও আছে, যাতে বলা আছে,
“কোন ধরনের অভিযোগ, বিচার প্রক্রিয়া কিংবা অন্য কোন ধরনের আইনী প্রক্রিয়া থেকে সরকার এবং এর কোন কর্মচারী মুক্ত থাকবে যদি তা এই আইনের অধীনে সরল বিশ্বাসে করা হয় কিংবা করবার চেষ্টা করা হয়।“ 
কারনটা জানা নেই, কিন্তু আমাদের দেশের কোন দলই কেন জানি ক্ষমতায় গেলে জনগনের স্বার্থের চেয়ে দলীয় সুফল আর বিরোধীদের দমনে রাখবার চিন্তা বেশি করে গেছে। এই আইনের বহাল তবিয়তে থাকা তার একটি আদর্শ উদাহরন হয়ে রইবে।
৬ মে , ১৯৭৪
ঢাকা, বাংলাদেশ
শেখ মুজিবুর রহমান আজকে রক্ষী বাহিনী অর্ডারের সংশোধনী জারী করেছেন। এর কিছুদিন আগে ১৭ বছরের এক তরুনকে রক্ষী বাহিনী ধরে নিয়ে যাবার পর থেকে সে নিখোজ ছিলো। পরিবার থেকে দাবী করা হয়েছে তাঁকে চারদিন ধরে নির্যাতনের পর সে মারা গেলে তাঁকে গুম করে ফেলা হয়েছে। সেই তরুনের পরিবার বেশ প্রভাবশালী, এটা নিয়ে সমালোচনার ঝড় উঠলে সুপ্রীম কোর্ট স্বতঃপ্রনোদিত হয়ে এর কারন জানতে চায় এবং এই বলে সমালোচনা করলো যে জাতীয় রক্ষী বাহিনী আইন বহির্ভুত কাজ করছে এবং কোন ধরনের বিধি বিধানদ্বারা তাদের কর্মপদ্ধতি নির্ধারিত নয়। তবে সকলকে অবাক করে দিয়েই শেখ মুজিব সুপ্রীম কোর্টের রক্ষী বাহিনীর ব্যাপারে নাক গলাবার পথও রুদ্ধ করে দিলেন। এর মাধ্যমে এ বাহিনীর সদস্যরা যেকোন ধরনের বিচার এবং আইনী বাধ্যবাধকতার বাইরে চলে গেলো। 
এই সংশোধনীতে ছিলোঃ
“Article-2,
"8A. Notwithstanding anything contained in, the Code of Criminal Procedure, 1898 (V of 1898), or in any other law for the time being in force, any officers may, while performing any function under article 8, without warrant -
a) Arrest any person whom he reasonably suspects of having committed a cognizable fence under any law;
b) Search any person, place, vehicle or vessel, and seize anything found in the possession of such person or in such place, vehicle or vessel in respect of which or any means of which he has reason to believe an offence punishable under any law has been committed."
Article 3,
"No suit, prosecution, or other legal proceedings shall be against any member of the Bahini for anything which is in good faith done or intended to be done in pursuance of this order or rule made there under.”
এর মাধ্যমে রক্ষী বাহিনী যে কাউকে ইচ্ছামাফিক গ্রেফতার করবার ক্ষমতা লাভ করে এবং তাদের সকল বিচারিক পদক্ষেপ থেকে মুক্ত করে দেয়া হয় যতক্ষন পর্যন্ত তাদের সব কার্যক্রম ‘সরল বিশ্বাসে’ পরিচালিত হচ্ছে। রক্ষী বাহিনী এর মাধ্যমে আরো বেপরোয়া হয়ে কার্যক্রম পরিচালনার সাহস পায়। তাদের পেছনে আছেন স্বয়ং সরকার প্রধান, যিনি বিশ্বাস করেন রক্ষী বাহিনী ইচ্ছাকৃতভাবে কারো ক্ষতি করতে পারেনা। তারা তো তাঁর আদর্শেই দীক্ষিত। 
মে মাস, ১৯৭৪
ঢাকা, বাংলাদেশ
শেখ মুজিবুর রহমানের মন্ত্রীসভায় জেঃ ওসমানীর অস্বস্তিকর অবস্থানের অবসান ঘটেছে। তিনি এই মাসে তাঁকে সকল পদ থেকে অব্যাহতি দেবার জন্য আবেদন জানালেন। জানুয়ারী মাসের চতুর্থ সংশোধনীর মাধ্যমে একদলীয় শাসন ব্যবস্থা কায়েম করবার তিনি বিরোধী ছিলেন। বাকশাল ধারনারও প্রকাশ্যে প্রতিবাদ জানান তিনি, তারই ফল এই পদত্যাগ। তিনি কেবল মন্ত্রীত্ব থেকেই পদত্যাগ করলেন না, সংসদ থেকেও পদত্যাগ করলেন এবং আওয়ামী লীগের প্রাথমিক সদস্যপদ ফিরিয়ে দিলেন। তার পথ ধরে একই সাথে পদত্যাগ করলেন ব্যারিষ্টার মইনুল ইসলাম।
তার এই পদত্যাগ সারা দেশের আলোচনার বিষয় হয়ে গেলো। জনতা কিছুতেই বিশ্বাস করতে পারছিলো না যে জেঃ ওসমানীর মত লোকও বঙ্গবন্ধুর সাথে দুরত্ব তৈরী করেছেন। তবে সবচেয়ে বড় চমকটা তখনো অপেক্ষা করছিলো।
সংবিধানের চতুর্থ সংশোধনী ১৯৭৫ সালের ২৫শে জানুয়ারী পাস হয়। বেশ বড় ধরনের কিছু পরিবর্তন এই সংশোধনীর মাধ্যমে সংবিধানে নিয়ে আসা হয়। সেগুলো হলোঃ
-প্রেসিডেন্সিয়াল পদ্ধতির সরকার গৃহিত হয় পার্লামেন্টারী পদ্ধতির সরকারের বদলে।
-বহুদলীয় ব্যবস্থার বদলে একদলীয় ব্যবস্থা চালু করা হয়।
- জাতীয় সংসদের ক্ষমতা খর্ব করা হয়। প্রেসিডেন্টের হাতে তুলে দেয়া হয় প্রায় সর্বময় ক্ষমতা।
- প্রথম জাতীয় সংসদের মেয়াদ বৃদ্ধি করা হয়।
- বিচার বিভাগের স্বাধীনতা অনেকটাই কেড়ে নেয়া হয়।
- জনগনের মৌলিক অধিকারগুলো সুরক্ষা এবং নিশ্চিতকরনের মত ব্যাপারগুলোকে সুপ্রীম কোর্টের এখতিয়ারের বাইরে নিয়ে আসা হয়। 
১৯৭৪ সাল (মধ্যবর্তী সময়)
ঢাকা, বাংলাদেশ
বেশ কয়মাস আগে মেজর শাহরিয়ার সেনাবাহিনীর চাকরী থেকে স্বেচ্ছায় অবসর নিয়েছেন। এখন তিনি পুরোনো ফ্রিজ টিভি বিক্রির ব্যবসা করেন। মেজর ডালিম পুর্ব পরিচয়ের সুত্রে তার অফিসে এসেছেন। তিনি মেজর শাহরিয়ারকে বললেন তার মত মুক্তিযোদ্ধারা কোন ধরনের ন্যায়বিচার পাচ্ছেনা, যার কারনে তাদের টিকে থাকাই মুস্কিল হয়ে পরেছে। রাস্তায় মরে পরে থাকলেও তাদের দেখবার কেউ নেই। তিনি মেজর শাহরিয়ারকে আরো বললেন,
- “একদিকে সেখ মুজিবকে ব্রেইনওয়াশ করে রাখা হয়েছে, আরেকদিকে তাকে সারাক্ষন মানুষজন এমনভাবে ঘিরে থাকে যে তিনি সত্যটা জানবার সুযোগ পর্যন্ত পাননা। এই অবস্থার পরিবর্তন করতেই হবে।“
গত কয় বছরে সেনাবাহিনী থেকে বরখাস্তকৃত কিংবা অবসরে চলে যাওয়া বেশ কিছু সেনা অফিসার এভাবেই নিজেদের মধ্যে আলোচনা চালিয়ে যাচ্ছিলেন। ধীরে ধীরে তাদের মধ্যে একটা সংযোগ গড়ে ওঠে এবং বেশ কয়জন অবসরপ্রাপ্ত সামরিক কর্মকর্তা আর মাত্র এক বছরের মধ্যেই দেশের ইতিহাসের সবচেয়ে নির্মম সেনা অভ্যুত্থানে নিজেদের জড়িত করে ফেলবেন। 
১৯৭৪ সাল (মধ্যবর্তী সময়)
বাংলাদেশ
এই বছরটাই শেখ মুজিব সরকারের জন্য সবচেয়ে বড় পরীক্ষার সময়। বাংলাদেশের জনগন শুধু অনাহারে প্রানই হারায়নি, জাতির সম্মানেও লেপে দেয় কলঙ্ক। নোবেল বিজয়ী অর্থনীতিবিদ অধ্যাপক অমর্ত্য সেনের মতে এই দুর্ভিক্ষের কারন ছিলো সরকারি নজরদারী ও ব্যবস্থাপনার অভাব এবং গনতন্ত্রের সঠিক চর্চা না থাকা। স্বাধীনতাই যেন দুর্ভগের আরেক কারন হয়ে দাড়ালো জনগনের জন্য। রাস্তায় বের হলেই দেখা যেতো অভুক্ত মানুষের দঙ্গল। সাধারনত স্বাধীনতার লাভের কোন জাতির সমৃদ্ধির পথে উত্তোরন ঘটে, নতুন উদ্যমে দেশ গঠনে ঝাপিয়ে পরে সবাই। কিন্তু বাংলাদেশের বেলায় ঘটলো উলটো ব্যাপার। পুরো দেশটাই যেন দুর্ভিক্ষের এই সময়ে ভিক্ষায় নেমে পরল কিংবা দুঃখের গান গাইতে শুরু করলো। অথবা ক্ষুধার তাড়নায় কি বলে যে চিৎকার করছিলো তারা নিজেরাও তা জানতোনা।
এক সাক্ষাতকারে শেখ মুজিব নিজেই স্বীকার করেন যে না খেয়ে ৫০০০০ মানুষ মারা গেছেন, কিন্তু প্রকৃত সংখ্যা ছিলো আরো অনেক অনেক বেশি। এর পেছনে প্রধানত দায়ী ছিলো সরকারী অব্যবস্থাপনা। দুর্ভিক্ষ মোকাবেলায় সরকারের প্রচেস্টা ছিলো দুর্বল এবং অকার্যকর। সরকারের কর্মচারিদের অবস্থাও এমন ছিলো যে তারা কারো দুঃখ কস্টে সম্ভবত আর গা লাগাচ্ছিলোনা। এর মধ্যেও চলে দলীয় ভুঁইফোঁড় নেতাকর্মী এবং অসাধু কর্মচারীদের লুটপাট। বৈদেশিক সাহায্য যাও আসছিলো তাও চলে যাচ্ছিলো কালোবাজারে, নাহলে বিতরনের মাঝ পথেই উধাও হয়ে যাচ্ছিলো অজানা গন্তব্যে। এরমধ্যে সরকারের জন্য সবচেয়ে বিব্রতকর অবস্থার জন্ম দেয় একটা ঘটনা। দুর্ভিক্ষ মোকাবেলায় সরকারের পদক্ষেপের অংশ হিসেবে প্রায় ৫০০০০ মানুষকে ঢাকায় একটা ক্যাম্পে এনে জড়ো করে প্রায় আটকে রাখা হয়। সেই ক্যাম্প কাঁটাতারের বেড়া দিয়ে ঘেরা ছিলো। সেখানে ছিলনা কোন ধরনের চিকিৎসা কিংবা শৌচকার্য্যের ব্যবস্থা। বিদেশী সাংবাদিকদের একটা অংশ সেই ক্যাম্প পরিদর্শনে গেলে সেখানকার একজন প্রথমেই তাদের বলে,
- “হয় আমাদের খাবার দাও, নাহলে গুলি করে মেরে ফেলো।“
এমন অনেক ঘটনা আন্তর্জাতিক গনমাধ্যমেও ব্যাপকভাবে প্রচারিত হচ্ছে। মাওলানা ভাসানীর সাপ্তাহিক হক কথা এবং এমন কিছু পত্রিকা এই কথা জনগনকে প্রায় বিশ্বাস করিয়ে ফেলেছে যে, আওয়ামী লীগের সময় ভারতীয়রা যে পরিমান সম্পদ লুট করে নিয়ে গেছে তা ব্রিটিশরা ২০০ বছরের শাসনেও পারেনি। তবে বিরোধী রাজনৈতিক দল এটা বললো না যে স্বাধীনতার যুদ্ধের সময় ভারত কত সাহায্য করেছে। স্বাধীনতার পরপরই শতশত ব্রিজ কালভার্ট স্বল্প সময়ে মেরামত করে দিয়ে গেছে। কোন বিরোধী পক্ষ এটা বললো না যে ভারতীয় বাহিনী মাত্র তিনমাসের মধ্যেই নিজ দেশে ফেরত গিয়েছে। কারনটা ভারত ছিলো না, ছিলো আমাদের দেশেরই কিছু মানুষ, কিছু খারাপ মানুষ। 
২২ শে সেপ্টেম্বর, ১৯৭৪
ঢাকা, বাংলাদেশ
শত শত অভুক্ত মানুষের মিছিল ঢাকার রাস্তায় রাস্তায়। কেউ নেই তাদের দিকে নজর দেবার। আজ বঙ্গবন্ধুর ৫৫তম জন্মদিন, এই দিন উদযাপন না করলেই নয়, হোক না সেটা এই আকালের সময়। দলের পক্ষ থে উৎসবের আয়োজন করা হয়েছে। নিয়ে আসা হয়েছে ৫৫ পাউন্ড ওজনের বিশাল বড়ো নৌকাকৃতির এক কেক। গনভবনে বঙ্গবন্ধু নিজে সেই কেক কাটলেন। তাঁকে ভালোবেসে তার কাছের মানুষগুলো এই কেক নিয়ে এসেছে, না কাটলেতো ওরা মনে কষ্ট পেতো। উনি আজীবন বুঝতে পারেননি যে এদের আসপাশ থেকেই নয়, দেশ থেকে বের করে দেয়া দরকার ছিলো। বঙ্গবন্ধু এদের খুব সুন্দর একটা নাম অবশ্য দিয়েছিলেন, 'চাটার দল'!
এমন কাহিনী গোপন থাকেনি। সরকার বিরোধী প্রচারনা সঙ্গত কারনেই আরো জোরালো মাত্রা পাচ্ছিলো। বিরোধী পক্ষে থেকে হিসাব করে বুঝিয়ে দেয়া হচ্ছিলো যে ৫৫ পাউন্ড কেকের দামে কয় কেজি চাল পাওয়া যেতো। অবশ্য সেটাও বেশি হতো না। চালের কেজিও যে তখন ৮ টাকায় পৌছে গেছে, যেখানে জনগনের মাথাপিছু আয় ১০০ টাকাও না। সারাবিশ্বে তখন কি চালের এতোই অভাব ছিলো? 
১৩ অক্টোবর, ১৯৭৪
ঢাকা, বাংলাদেশ
৩৭ দিনের বিদেশ সফর শেষে তাজউদ্দীন আহমেদ দেশে ফিরেছেন। কিছুদিন তিনি মুক্তি চেয়েছিলেন সবকিছু থেকে। সরকারের অংশ হয়েও তিনি সরকারের দুর্যোগ সামাল দেবার ব্যবস্থা এবং সরকারী পলিসির তীব্রভাষায় নিন্দা জানালেন। উনি বললেন, 
- “এভাবে আর কত সবকিছু জেনেও অস্ট্রিচ পাখির মত বালিতে মুখ গুজে রাখবো।“
সরকারের ব্যর্থ অর্থনৈতিক নীতিমালার সমালোচনা করায় বেশ ভালোই সুযোগ পেলেন খন্দকার মোশতাক আহমেদ। তিনি বঙ্গবন্ধু কন্যা শেখ হাসিনার স্বামী ডঃ ওয়াজেদ মিয়াকে বললেন,
- “মন্ত্রীসভার সদস্য হয়ে উনার কোন অধিকার নেই সরকারের নীতিমালা নিয়ে মন্তব্য করবার। উনাকে বঙ্গবন্ধুর কেবিনেট থেকে পদত্যাগ করতে হবে। নাহলে উনাকে পদত্যাগে বাধ্য করা হবে যদি উনি স্বেচ্ছায় তা না করেন।“ 
বঙ্গবন্ধুর কান এদিক সেদিক থেকে অনেকেই ভারী করে তুলছিলেন। সারাজীবন যে মানুষটা তাঁকে ছায়ার মত সঙ্গ দিয়ে গেছেন, তিনি তার কথা না শুনে শুনছিলেন চাটুকারদের কথা। এই চাটুকারদের বেশিরভাগই আবার বঙ্গবন্ধুর হত্যার পর নতুন সরকারের মন্ত্রীসভায় স্থান পাবেন। 
অক্টোবর (তৃতীয় সপ্তাহ), ১৯৭৪
ঢাকা, বাংলাদেশ
তাজউদ্দীন আহমেদের একটা স্বভাব হচ্ছে চিন্তিত থাকলে দুই হাতের আঙ্গুলের তর্জনী বৃদ্ধাঙ্গুল দিয়ে স্পর্শ করা। উনি ঠিক তাই করছেন এখন। তার এই অবস্থা দেখে ব্যক্তিগত সহকারী আবু সায়িদ চৌধুরী বুঝতে পারলেন কিছু একটা চলছে উনার মনে। উনি কোন কথা না বলে চুপ থাকবারই সিদ্ধান্ত নিলেন। কিন্তু তাজউদ্দীন আহমেদ নিজেই মিনিট পাঁচেক পর মুখ খুললেন। উনি বললেন,
- “চৌধুরী সাহেব, আমার মনে হয় আমি ধৈর্য্যের শেষ সীমায় পৌছে গেছি। আমি এভাবে চলতে পারবো না। আমার পক্ষে এখন উনার সাথে চলা অসম্ভব। আওয়ামী লীগের বেশিরভাগ লোকেরই মনে হয় মানবিক বোধ লুপ্ত হয়ে গেছে। তারা যে পথ বেছে নিয়েছে, যেসব কাজ করছে, আমি সেগুলো আর মেনে নিতে পারছিনা।“
সায়িদ সাহেব নীরবতা বজায় রাখাকেই ভালো মনে করলেন। তাজউদ্দীন আহমেদ তাও বলে উঠলেন,
- “আপনি জানেননা ভেতরে কি চলছে। অসম্ভব! আমি এদের সাথে কাজ করতে পারবো না।“
উনি কিছুদিন আগেই বেশ কিছু দেশ ঘুরে এসেছেন। সেখানে প্রায় সব রাস্ট্রদুতদের মুখেই তার শুনতে হয়েছে যে, 
- “স্যার, আমরা এসব আর সহ্য করতে পারছিনা। সংবাদপত্রগুলো আমাদের নিয়ে তামাশা করছে, শিরোনামে কেবলই বাংলাদেশ। ওরা প্রশ্ন করছে, কৌতুক করছে যেগুলো আমাদের পক্ষে মেনে নেয়া খুব কষ্টকর। “
তবে উনি আর কিই বা করতে পারতেন? উনার পক্ষে তেমন কিছু করাও সম্ভব হচ্ছিলো না, আবার মেনেও নিতে পারছিলেন না চারপাশের এত এত অসঙ্গতি। 
২০ শে অক্টোবর, ১৯৭৪
ঢাকা, বাংলাদেশ
তাজউদ্দীন আহমেদ তার সহকারী কর্মকর্তা আবু সায়ীদ চৌধুরীকে ডেকে বললেন,
- “চৌধুরী সাহেব, আমি আপনার সামনে আজ কিছু কথা বলবো এবং আপনি এই ঘটনার একমাত্র সাক্ষী হবেন।“ 
সায়ীদ সাহেব অবাক হলেন, উনি জিজ্ঞেস করলেন,
- “স্যার, আমাকে সাক্ষী বানিয়ে কি লাভ হবে? আমি সামান্য একজন সরকারী কর্মচারী। আপনি যদি এখান থেকে চলে যান তবে আমাকে পরদিনই অন্য জায়গায় চলে যেতে হবে। আপনি আপনার রাজনৈতিক অঙ্গনের কোন বন্ধুকে ডাকুন।“
তাজউদ্দীন আহমেদ বললেন,
- “না, আপনাকেই শুনতে হবে।“
এরপর তিনি তার পাশে থাকা লাল ফোনটা (প্রেসিডেন্টের সাথে যোগাযোগের সরাসরি নাম্বার, রঙ লাল নয়) তুলে নিলেন এবং কথা বলা শুরু করলেন,
- “মুজিব ভাই, আমার মনে হয় আপনার সাথে কিছু জরুরী ব্যাপারে কথা বলা দরকার। আপনার অফিসে আমি কথা বলার তেমন কোন সুযোগই পাইনা যেহেতু আপনাকে সবসময় আপনার লোকেরা ঘিরে রাখে। মন খুলে কথা বলবার কোন উপায় নেই সেখানে। তাই আমি লাল ফোনের সাহায্য নিলাম আমার কিছু চিন্তা আপনার কাছে প্রকাশ করতে। আপনি একটা একদলীয় ব্যবস্থা কায়েম করতে চাইছেন আর আমি তার বিরুদ্ধেই কথা বলতে চাইছি। আজকে আমি আপনাকে আমার চূড়ান্ত মতামত জানাবো। আমি আপনার এই একদলীয় পথের ব্যাপারে সম্মত নই।“
অপর পাশ থেকে কিছু বলা হচ্ছিলো দেখে তাজউদ্দীন আহমেদ কিছুটা বিরতি নিলেন। এরপর আবার বললেন, 
- “প্রথমত, আমি আপনার যুক্তিতে সন্তুষ্ট হতে পারিনি। দ্বিতীয়ত, এটা কোন প্রশ্ন না, বক্তব্য। বাংলাদেশের প্রধানমন্ত্রী হিসেবে আপনার অনেক ক্ষমতা আছে যে কারনে আমার মনে হয় না আপনার আরো ক্ষমতার দরকার আছে একদলীয় কিংবা অন্য কোন ব্যবস্থা তৈরী করে। তাই আপনি যেসব যুক্তি দিচ্ছেন সেগুলো আমার কাছে যথেষ্ঠই ফাঁকা মনে হচ্ছে। তৃতীয়ত, স্বাধীনতার আগে ২৪-২৫ বছর ধরে এমন কোন জায়গা নেই যা আমি আর আপনি মিলে একসাথে কাজ করিনি। যখনই আমরা মানুষের সাথে কথা বলেছি, তখনই আমরা একটা সমৃদ্ধিশালী দেশের আশা দেখিয়েছি যার ভিত্তি হবে গনতন্ত্র। এই গনতন্ত্রের জন্যই আমরা আজীবন সংগ্রাম করেছি। আর এই গনতন্ত্র আপনার কলমের একটামাত্র খোঁচায় মুছে যেতে বসেছে এই একদলীয় সরকার ব্যবস্থার ধারনার কারনে। আমি আপনার এই সিদ্ধান্তের তীব্র বিরোধিতা করছি।“
এরপর উনারা আরো কিছু কথা বললেন। তবে শেষ পর্যন্ত তাজউদ্দীন আহমেদ যা বললেন তা অনেকটা আলৌকিক শক্তিসম্পন্ন কোন মানুষের মত পরবর্তীতে সত্য বলে প্রমানিত হবে। তিনি বললেন,
- “ আপনি এই পথ বেছে নেবার কারনে আপনি শান্তিপূর্নভাবে আপনাকে ক্ষমতা থেকে সরাবার সব পথ বন্ধ করে দিলেন। আমি আমার সারাজীবনের অভিজ্ঞতা থেকেই আপনাকে এটা বলছি। যদি কেউ আপনাকে ক্ষমতা থেকে সরাতে চায় তাহলে আপনি তাদের সামনে কোন ধরনের গনতান্ত্রিক পথ খোলা রাখছেন না। একটামাত্র পথই আপনার বিরোধীদের সামনে উন্মুক্ত থাকবে, আর সেটা হচ্ছে বন্দুকের নল।“
অপরপ্রান্তে বঙ্গবন্ধুও খুব উত্তেজিত ছিলেন তা ফোনের রিভিভারে ভেসে আসা অস্পষ্ট কন্ঠস্বর থেকেই বোঝা যাচ্ছিলো। যার উত্তরে তাজউদ্দীন আহমেদ অনেকটা অনুনয়ের সুরেই বললেন,
- “কিন্তু মুজিব ভাই, আপনি কি জানেন সবচেয়ে দুর্ভাগ্যের ব্যাপার কি হবে? বন্দুকের নল কেবল আপনাকেই খুঁজে নেবেনা, আমাদেরও খুঁজে নেবে। যদিও আমরাও আপনাকে এই পথ বেছে না নিতে হাতজোড় করছি, আর সবচেয়ে বড় ভুক্তভোগী হবে এই দেশ।“
এই আলাপচারিতার কিছুদিন পর সাইদ সাহেব তাজউদ্দীন আহমেদকে জিজ্ঞেস করবেন,
- “স্যার, যদি পরিস্থিতি এতটাই খারাপ হয় যে আপনি আর এসব সহ্য করতে পারছেন না, তবে আপনি কেন সরাসরি বঙ্গবন্ধুর কাছে গিয়ে তাঁকে বলছেন না যে আপনি আপনার এই পদে আর থাকতে ইচ্ছুক নন?“
তাজউদ্দীন আহমেদ একটু ভারাক্রান্ত কন্ঠেই উচ্চারন করলেন,
- “চৌধুরী সাহেব, মুজিব ভাইকে এই কথা বলতে আমার কিছু সমস্যা আছে।“
সাইদ সাহেব জিজ্ঞেস করলেন,
- “কি সেই সমস্যা স্যার, আমাকে বলবেন?”
তাজউদ্দীন আহমেদ জবাব দিলেন,
- স্বাধীনতার আগে আমরা লম্বা সময় একসাথে ছিলাম। হয় উনি আমার পাশে ছিলেন নাহলে আমি উনার পাশে ছিলাম। কেবলমাত্র জেলে গেলেই আমরা আলাদা থাকতাম। আমাদের সম্পর্কটা আসলে অনেক গভীর আর সেটা একধরনের আনুগত্যের মত তৈরী করেছে যা আমি আপনাকে বুঝিয়ে বলতে পারবো না। এখন উনি যদি আমাকে চলে যেতে বলেন তবে আমি চলে যাবো, কিন্তু আমার পক্ষে উনাকে এই কথা বলা খুব কঠিন, যদিও আমি এখন সেটাই চাই।“
তাজউদ্দীন আহমেদ অনেকটা বামপন্থী, ভারত, রাশিয়ার প্রতি ঘেষা বলে পরিচিত ছিলেন। সেই কারনে হয়তো বঙ্গবন্ধুও পশ্চিমাদের সাথে সুসম্পর্কের সৃষ্টি করতে তাঁকে সরিয়ে দিতে অনেকের পরামর্শের প্রতি কান দিচ্ছিলেন। তবে অন্য অনেকে কি বলবেন জানিনা, আমি নিজে আমার জীবনে তাকেই বিশ্বাস করবো যাকে আমি সারাজীবন ধরে চিনি এবং জেনে এসেছি যে সে আমার ক্ষতি চাইতে পারেনা। অপছন্দের কোন কাজ করলেও বুঝবো যে সে আমার ভালো চাইছে বলেই সেটা করছে। কিন্তু বন্ধবন্ধুকে স্বাধীনতার পরপরই ঘিরে ফেলে তোফায়েল আহমেদ, শেখ মনির মত তরুনেরা যারা তখনো দেশ চালনা কি জিনিস সেটার প্রশিক্ষনকালও শেষ করেনি। কিন্তু তেমন নবীশ লোকেদেরই বঙ্গবন্ধু বানিয়ে ফেলেন সবচেয়ে কাছের মানুষ, সবচেয়ে বড় উপদেষ্টা। 
২৬ শে অক্টোবর, ১৯৭৪
ঢাকা, বাংলাদেশ
কেবিনেট সেক্রেটারী তৌফিক ইমাম এবং যুগ্ম সচিব হাবীবুল হক সচিবালয়ে প্রেসিডেন্টের পক্ষ থেকে দুটি খামে বন্দী পত্র বহন করে নিয়ে এসেছেন অর্থমন্ত্রী তাজউদ্দীন আহমেদের জন্য। তাজুদ্দীন আহমেদ পরিকল্পনা কমিশনের ডেপুটি চেয়ারম্যান নুরুল ইসলামের কক্ষে ছিলেন। সেখান থেকে তাঁর ব্যক্তিগত সচিব আবু সায়িদ চৌধুরী তাঁকে উপরতলায় আসবার অনুরোধ করলেন। সেখানে তারা তাজউদ্দীন আহমেদের সাথে দেখা করলেন। সায়িদ সাহেব জানতেন না যে কি ঘটছে। তিনি নির্লিপ্তকন্ঠে সায়িদ সাহেবকে বললেন,
- “আমি আর এখানে থাকতে পারছিনা। আমাকে চলে যেতে হবে। 
কেউ তখনো আন্দাজ করতে পারেনি আসলে কি ঘটেছে। এর মাত্র দশ মিনিট পর উনি তার সচিব খলিফুদ্দীন মাহমুদকে ডেকে পাঠালেন এবং একটা সংক্ষিপ্ত চিঠি পড়োতে দিলেন। চিঠিটা ছিলো প্রধানমন্ত্রী শেখ মুজিবুর রহমানের তরফ থেকে। তাতে লেখা ছিলো,
“Best wishes to you. In the greater interest of the country you should no longer remain in charge of the Finance Ministry. This is why you are being asked to offer your resignation (or something like that). Attached please find a letter of resignation awaiting your signature. Yours truly, Shaikh Mujibur Rahman.”
খলিফুদ্দীন মাহমুদ সেটা পড়ে শোনালেন আবু সায়িদ চৌধুরীর হাতে দেবার আগে। এরপর উনার আবেগের বাঁধ ভেঙ্গে গেলো। উনি চীৎকার করে কাঁদতে কাঁদতে বলতে থাকলেন, 
- “ও আল্লাহ, ও আল্লাহ!”
তবে তাজউদ্দীন আহমেদ আবেগ প্রকাশ করলেন না। উনি পদত্যাগপত্রে সাক্ষর করে দিলেন। হয়তো উনার হাত একটূ হলেও কাঁপছিলো। ভয়ে নয়, অপমানে নয়, তীব্র মন খারাপের কারনে। 
হাবীবুল হক এবং তৌফিক ইমাম চিঠিটা সংগ্রহ করলেন এবং বললেন অপরাধ হলে ক্ষমা করে দিতে। তারা কেবল এই অপ্রীতিকর কাজটা করবার জন্য দ্বায়িত্বপ্রাপ্ত হয়েছিলেন। নিরাপত্তা রক্ষাকারী বাহিনীর সদস্যরা এ সময় পুরো মন্ত্রনালয় ঘিরে রাখে। তাদের পরিস্থির উপর কড়া নজর রাখতে নির্দেশ দেয়া হয়েছে। তবে তাজউদ্দীন আহমেদ বললেন,
- “আমি পুরো মন্ত্রনালয় ঘুরে সবার কাছ থেকে বিদায় নেবো, এরপর বাসায় যাবো। দয়া করে আমার বন্ধু আরহাম সিদ্দিকীকে অনুরোধ করো তার গাড়িটা পাঠাতে। আমি আর সরকারী গাড়ি ব্যবহার করবো না।“ 
মন্ত্রনালয় থেকে বেরিয়ে যাবার মুহুর্তে আবু সায়িদ চৌধুরী তাঁকে শেষবারের মত জিজ্ঞেস করলেন,
- “স্যার, আপনি এখন কি করবেন? আপনার কি কোন ধরনের পরিকল্পনা আছে?”
তাজউদ্দীন আহমেদ জবাব দিলেন,
- “আমি আমার নীতি বিসর্জন দেবো না। আমি নিজেকে সবকিছু থেকে দূরে রাখবো এবং এমন কিছু করবো না যা আমার অগোচরেই মুজিব ভাইয়ের ক্ষতির কারন হবে।“
বঙ্গবন্ধু এভাবেই হারালেন তাঁর সবচেয়ে বড় সঙ্গী, বন্ধু কিংবা শুভাকাংখীকে। তিনি হয়তো অভিমানের কারনেই বুঝতে পারলেননা যে সে মানুষটা সারাজীবন তার সাথে ছায়ার মত ছিলেন, পৃথিবীর অন্য কেউ তাঁর ক্ষতির চিন্তা করলেও উনার পক্ষে সেটা সম্ভব হতোনা। যারা প্রিয় মানুষের ভালো কামনা করে কেবল তারাই প্রিয় মানুষগুলার সামনে অপ্রিয় সত্যটা উচ্চারন করে। কারন তারা জানে তাদের প্রিয় মানুষটার ভালো হতে পারে তা বললেই। 
এইদিনই বঙ্গবন্ধু এক সংবাদ সম্মেলনে বক্তব্য দেন। পুরো সংবাদ সম্মেলনে তাঁকে ভীষন বিমর্ষ আর মনমরা দেখাচ্ছিলো। এই সংবাদ সম্মেলনে উপস্থিত ছিলেন বাংলাদেশ সংবাদ সংস্থায় কর্মরত আবু সায়িদ চৌধুরীর আত্মীয় জাওয়াদুল করীম নামের একজন সাংবাদিক। সায়িদ সাহেবের সাথে দেখা হবার পর উনি তাঁকে বলবেন,
- “জানো সায়িদ, তাজউদ্দীন সাহেবের পদত্যাগের পরের সংবাদ সম্মেলনে বঙ্গবন্ধুকে কেমন যেনো অপরাধীর মত দেখাচ্ছিলো। মনে হচ্ছিলো খুব ভেঙ্গে পরেছেন। কেবলমাত্র একটা লোকের মুখে আমি আত্মতৃপ্তি আর হাসির ছোঁয়া দেখেছি, যা সে লুকাতে বিন্দুমাত্র চেস্টাও করছিলোনা। মনে হচ্ছিলো যে আনন্দে সে সবাইকে জড়িয়ে ধরবে। সে সবদিকে ছুটে বেড়াচ্ছিলো আর এই আচরন সবাই খেয়াল করছিলো।“
আলোচনার এক পর্যায়ে জাওয়াদুল করিম এটাও বললেন,
- “বঙ্গবন্ধু আর তাজউদ্দীন সাহেবের মধ্যে এই বিরোধ এই খন্দকার মোশতাক ছাড়া আর কারো কাজ নয়। আমি তোমার সাথে বাজী লাগতে পারি, এই লোকটা বঙ্গবন্ধুকে একদিন না একদিন ডুবিয়ে ছাড়বে।“
জাওয়াদ সাহেব নির্ভুল ছিলেন তার পর্যবেক্ষনে। তাজউদ্দীন আহমেদের চলে যাওয়া আওয়ামী লীগের শক্তির একটা স্তম্ভকে সরিয়ে নেয়। এর বাইরে জাসদও যে ধীরে ধীরে শক্তিশালী হচ্ছিলো এর পেছনেও ছিলো আওয়ামী লীগের দলত্যাগী একটা মেধাবী অংশ যারা পরিস্থিতিকে আরো জটিল করে তুলছিলো তাদের চরমপন্থার মাধমে। তবে আফসোসের ব্যাপার এটাই যে বঙ্গবন্ধু এইসব চাটুকারদের জীবনের শেষদিন পর্যন্ত চিনতে পারেননি। 
তাজউদ্দীন আহমেদ তার জীবনের শেষদিন পর্যন্ত বঙ্গবন্ধুর সাথে সুসম্পর্ক বজায় রাখেন। তিনি আওয়ামী লীগের প্রতিও অনুগত থাকেন। তিনি দলের প্রতি কোন ধরনের বিরুপ মন্তব্য করেননি কিংবা অন্য কোন দলে যোগ দেননি যেটা আজ পর্যন্ত বাংলাদেশের রাজনীতির একটা অন্যতম বৈশিষ্ট্য। উনি বঙ্গবন্ধুর বিশ্বস্তই ছিলেন এবং সময়ের সাথে সবকিছুর অন্তরালে চলে যান। বঙ্গবন্ধুও উনার সাথে ব্যক্তিগত সুসম্পর্ক বজায় রাখেন। উনি তাজউদ্দীন আহমেদের ছেলে সোহেল তাজের জন্য একজোড়া সাদা খরগোশ পাঠান এ খবর জেনে যে সে খরগোশ খুব পছন্দ করে। বঙ্গবন্ধু নিজে উনার বাসায় গিয়ে উনার ছেলেদের বিয়ের দাওয়াত তাজউদ্দীন আহমেদের কাছে পৌছে দেন। 
তবে ইতিহাসের একটা অদ্ভুত বৈশিষ্ট্য হচ্ছে তা মাঝে মাঝে একই ঘটনার পুনরাবৃত্তি ঘটায়। আহমেদ পরিবারের সদস্যদের সরিয়ে দেবার ঐতিহ্য এরপরেও বজায় থাকবে। বঙ্গবন্ধু কন্যা শেখ হাসিনা তার সরকারের প্রথম মেয়াদে তাজউদ্দীন আহমেদের ছোটভাই আফসারউদ্দীন আহমেদকে অনধিকার চর্চার অভিযোগে সরিয়ে মন্ত্রীসভা থেকে সরিয়ে দেন। ৩১ শে মে, ২০০৯ সালে তাজউদ্দীন আহমেদের একমাত্র ছেলে সোহেল তাজও স্বরাস্ট্র মন্ত্রনালয়ের দ্বায়িত্ব থেকে পদত্যাগ করেন এবং সংসদের আসনও ছেড়ে দিয়ে প্রবাসী হয়ে যান। আবার ১০ কিংবা ২০ বছর পর এমন কিছু ঘটবে নাকি সময়ই তার জবাব দেবে। 
ইতিহাসের শৃংখল ভেঙ্গে ফেলাও খুব কঠিন। 

