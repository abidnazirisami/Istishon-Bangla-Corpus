চেকপয়েন্ট (আদর্শ, দেশপ্রেম, স্বপ্ন আর স্বাধীনতার অল্প গল্প) - শেষ পর্ব


নভেম্বর মাস, ১৯৭২
নারায়নপুর গ্রাম, নবীনগর
ব্রাক্ষনবাড়িয়া, বাংলাদেশ
অনেকদিন পর আলমগীর সাহেব দেশে ফিরে এসেছেন। গ্রামের বাড়ি ফিরে অনেক অনেক গল্পের ফাকে তিনি মায়ের মুখে ফটিক রাজাকার কিভাবে তাদের রক্ষা করেছিলো সেই ঘটনা শুনছেন। এরপর বাজারে গেলে মানুষজনের সাথে কথা বলবার সময় শুনছেন যুদ্ধের পর ফটিক রাজাকারকে কিভাবে তিলে তিলে যন্ত্রনা দিয়ে হত্যা করা হয়েছিলো। তার মন অজানা কারনেই ভারী হয়ে এলো একজন রাজাকারের জন্য!!
উনি যখন জন্মেছিলেন, হিটলারের সেনারা এগিয়ে যাচ্ছিলো রাইনল্যান্ডের দিকে। উনি জীবনে সে ঘটনা পড়েছেন নাকি আমি জানিনা। জন্মের সময় উনি কোন যুদ্ধ দেখেননি। উনার শিশুকালে মাথার উপর দিয়ে অতিথি পাখির ঝাকের মত যুদ্ধবিমান উড়ে গেছে পশিম থেকে পূর্বে, উনি অবাক বিস্ময়ে সেদিকে তাকিয়ে থেকেছেন, উনার তখনো যুদ্ধ দেখা হয়নি। যুদ্ধ বলতে কেবল মনে থাকবে কেবল ব্রিটিশ ইন্ডিয়ান আর্মির এক জওয়ানের জাপানী সেনাকে তাড়া করবার রঙ্গীন পোস্টারের কথা। তরুন বয়সে ছাত্র অবস্থায় শুনেছেন ভারত পাকিস্তান তুমুল যুদ্ধ হচ্ছে, তার দেশ পাকিস্তানের নিরাপত্তার কথা ভেবে উৎকন্ঠিত হয়েছেন, ভয় পেয়েছেন যুদ্ধ এদিকেও ছড়িয়ে পড়বে, তখনো উনার যুদ্ধ দেখা হয়নি। আজ তিনি ফিরে এসেছেন নিজের দেশে, দেশে যুদ্ধও হয়েছে, তুমুল যুদ্ধ!! 
তিনি সেই যুদ্ধও দেখলেননা। তবে বুঝতে পারলেন, যুদ্ধ একটা অন্যরকম ব্যাপার। যা মানুষকে বদলে দেয়, ভীষনভাবেই দেয়! 
চেকপয়েন্ট - পর্ব - ১ চেকপয়েন্ট - পর্ব - ২ চেকপয়েন্ট - পর্ব - ৩ চেকপয়েন্ট - পর্ব - ৪ চেকপয়েন্ট - পর্ব - ৫ চেকপয়েন্ট - পর্ব - ৬ চেকপয়েন্ট - পর্ব - ৭ চেকপয়েন্ট - পর্ব - ৮ চেকপয়েন্ট - পর্ব - ৯ চেকপয়েন্ট - পর্ব - ১০ চেকপয়েন্ট - পর্ব - ১১
১২ জানুয়ারী, ১৯৯৩
বোম্বে, উত্তর প্রদেশ
ভারত
দুজন মুসলিম নারী হেটে যাচ্ছিলেন ভরদুপুরেই, যদিও ৬ ডিসেম্বর বাবরী মসজিদ ধ্বংসের পর থেকে শুরু হওয়া হিন্দু মুসলিম দাঙ্গার কারনে পুরুষেরাও সচরাচর বাইরে বেরোয়না একা, তবু আজকে তাদের বের না হলেই হতনা। তাদের একজন ৫৫ বছর বয়সী মহিলা, আর আরেকজন ১৯ বছর বয়সী তরুনী। বয়স্ক মহিলাটির স্বামী মারা গেছেন বেশ অনেক বছর হয়েছে, যুদ্ধে শহীদ হয়েছিলেন। তিনি এখন নির্ভরশীল তার দেবর মেয়েটির বাবার উপর, যার নাম আব্দুল করীম।
কিছু বুঝে ওঠার আগেই ১০-১২ জন কপালে তিলক দেয়া হিন্দু এসে তাদের ঘিরে ধরলো। তারা তাদের দিকে তলোয়ার তুলে ধরে কোপ দেয়ার ভঙ্গী করতে লাগলো। বয়স্ক মহিলাটি দৌড় দিয়ে পাশেই তার বাড়িতে ঢুকলেন। এদিকে তার মেয়েকে নিয়ে টানা হেচড়া করছে সেই যুবকগুলো। মুহূর্তেই আব্দুল করীম নামের সেই মেয়েটির বাবা ছুটে এলো মেয়েটিকে বাঁচাতে। অনেক কাকুতি মিনতি জানালেন, কোন লাভ হলোনা। মেয়েটির কাপড় টেনে ছিঁড়ে ফেলে উলঙ্গ করে ফেলার পর তার আর সহ্য হলনা। ঝাপিয়ে পড়ে একটা তলোয়ার কেড়ে নিয়ে একজনকে কোপ বিসিয়ে দিলেন, বাকীদের দিকেও তেড়ে আসলেন। কিন্তু এতজনের সামনে কিছুই করতে পারলেননা। যুবকেরা তাকে ঘিরে ধরলো, সেই নগ্ন মেয়েটিকেও টেনে হিচিড়ে নিয়ে আসলো। এরপর দুজনকে সবাই মিলে রড আর বাঁশ এনে পিটিয়ে থেতলে দিলো। তারপরও তারা জীবিত ছিলো। তাদের জীবনি শক্তি দেখে যুবকগুলোর আর সহ্য হলনা। কেরোসিনের গ্যালন নিয়ে এসে গায়ে ঢেলে আগুন ধরিয়ে দেয়া হল তাদের গায়ে। হয়তো বলা যায় তাদের জীবিত জ্বালিয়ে দেয়া হল।
এক প্রত্যক্ষদর্শী হিন্দু মহিলা ফোন করে পুলিশকে জানালেন সব। বলে দিলেন কারা কারা এই ঘটনার সাথে ছিল। তাদের গ্রেফতার করা হল, বিচারও হল। কিন্তু সাক্ষী আদালতে হাজির না হবার কারনে সবাই মুক্তি পেয়ে গেলো কিছুদিন পরেই। 
মেয়েটি ছিলো আব্দুল হামিদেরই ভাস্তি, আবদুল করিমের মেয়ে, আর মহিলাটি আব্দুল হামিদের স্ত্রী। হামিদ বেঁচে থাকতে হয়তো কল্পনাও করেননি যে দেশের মানুষের জন্য তিনি জীবন দিলেন। যে দেশের মানুষ তার পরিবারকে দেখে রাখবে বলে তিনি হাসিমুখ নিয়ে মৃত্যুকে আলিঙ্গন করেছিলেন, সেই দেশের মানুষ তার পরিবারের সদস্যদের সাথে এমন হিংস্র আচরন করবে কেবল তারা মুসলমান দেখে। 
এমন দিন আসবে জানলে হয়তো তিনি মুহাজীর হয়ে পাকিস্তান গিয়ে ভারতের বিপক্ষেই যুদ্ধ করতেন। দেশ মানুষকে অনেককিছু দেয়, আবার সেই দেশের মানুষই একই দেশের মানুষের থেকে অনেককিছু কেড়ে নেয়।
মার্চ মাস (১ম সপ্তাহ), ২০১১ সাল
পুর্ব রাজাবাজার, ঢাকা
এক তরুণ ফ্লাঃ লেঃ কে দ্বায়িত্ব দেয়া হয়েছে বিমানবাহিনীর খেতাবপ্রাপ্ত প্রাক্তন বাহিনী প্রধানদের জন্য বাহিনী প্রধানের পক্ষ হতে সম্মাননা অনুষ্ঠানের দাওয়াতপত্র পৌছে দেবার জন্য। তাঁদেরই মধ্যে থেকে একজনের বাসার ঠিকানা দেয়া ছিলো রাজাবাজারের (ফার্মগেটের কাছেই)। এর আগেরদিন সে রাজাবাজারের গলি গলি ঘুরে ঠিকানা মিলিয়ে বাসা খুঁজে পায়নি হাতে সময় কম থাকার কারনে। সার্ভিসের জীপ নিয়ে গলির জ্যামে অনেকক্ষন আটকে থেকে সেদিন আর খোজার সাহসও করেনি। এরপরদিন আবার সকালে সে রওনা দিলো, তবে এবার সময় বাচাতে নিজের বাইকটা সম্বল করেই। বাসাও খুঁজে পাওয়া গেলো এবার খুব বেশি ঝামেলা না ভোগ করেই। এক প্রায় ৬০ পেরোনো ভদ্রলোক গেট থেকে এসে তাকে বাসার ভেতরে নিয়ে গেলেন। স্যারের কথা জিজ্ঞেস করতেই উনি বললেন,
- “উনি তো এখন আমেরিকায় আছেন, আসতে পারবেননা। তবে উনাকে খবর পৌছে দেব আর দাওয়াতপত্র যখন উনি আসবেন হাতে দিয়ে দেব।“ 
কিছুটা বিমর্ষ হলো সেই তরুণ অফিসার। সে ভেবেছিলো কিছু নতুন গল্প শুনতে পারবে। এর আগে যতবারই এমন সুযোগ পেয়েছে কখনোই এমন কিছু শুনতে পাবার সুযোগ হাতছাড়া করেনি। আর বাসায় গেলে এমনিতেই অনেক কথা বলেন পুরোনো দিনের সেইসব অফিসারেরা। এরপর কিছুক্ষন সেই ভদ্রলোকের সাথে আলাপ হলো। উনি তাকে “তুমি” করে সম্বোধন করছিলেন। আর বিমান বাহিনীর অফিসারদের কথা বলার স্বভাবসুলভ সৌজন্যের মতো একটা ব্যাপার চোখে পড়ছিলো। ব্যাপারটা একটু কেমন যেনো লাগলো। এভাবে সাধারনত কেউ বলেনা ইউনিফর্ম পড়ে গেলে। কৌতুহল দমন করতে না পেরে সে জিজ্ঞেস করেই ফেললো,
- “If you don’t mind, may I know you were in defense or not.”
সেই ভদ্রলোক জবাব দিলেন,
- “হ্যা, আবার নাও বলতে পারো। ৭১ এ আমি ক্যাডেট ছিলাম। ২ বছর পার করবার পর ৭১ এ আমাদের ট্রেনিং সাস্পেন্ড করা হয়। এরপর দেশে পাঠাবার কথা থাকলেও না পাঠিয়ে নজরবন্দী হিসেবে রাখা হয়। এরপর ৭৩ সালে আমরা ফেরত আসি দেশে বন্দী বিনিময় চুক্তির পর।“
এরপর আরো কিছু কথা হয় উনার সাথে, বিদায় নেবার আগে উনার ফোন নম্বরও নিয়ে আসে আরো বিস্তারিত কথা বলবার জন্য, জানা হয়তো হয়েছিলো আরো অনেক কিছুই। কিন্তু সেগুলো এই লেখার পরিধির বাইরে। সে এক অন্য কাহিনী! 
উইং কমান্ডার মাহমুদ ৭১ এ কিংবা এর পরে সেই ক্যাডেটদের ভাগ্যে কি হয়েছিলো জানতেন নাকি জানা নেই। তবে সেই ৫৬ জনের একজন সেই তরুণ ফ্লাঃ লেঃ কে তার উত্তরের কিছুটা নিজের অজান্তেই জানিয়ে দিলেন ঠিক ৪০ বছর পর!! 
২০১১ সালের কোন এক সময়
গয়েশপুর গ্রাম, ময়মনসিংহ জেলা
বাংলাদেশ
একজন তরুন তার মাকে নিয়ে অনেকদিন পর নানাবাড়ি যাচ্ছে। বাস থেকে নেমে বেশ অনেকটা পথ রিক্সায় যেতে হয়। রিক্সায় যাবার পথে একটা খুব সুন্দর বাড়ি চোখে পড়লো, বাড়ির সামনে খুব দামী একটা চকচকে গাড়ি, গ্রামের হিসেবে বেশ বেমানান। তাঁর মায়ের আবার এইদিকের প্রায় সবকিছুই চেনা। সেই তরুন তার মাকে জিজ্ঞেস করলো,
- “আম্মু, এইটা কার বাড়ী? দেখছো কত সুন্দর বাড়ি করছে আর এতো দামী গাড়ি?” 
তরুনের মা বিস্ময়ের সাথে জবাব দিলো,
- “ও হাইব্যা রাজাকার তাইলে গাড়িও কিনছে!”
সেই তরুন একটু অবাক হয়েই জিজ্ঞেস করলো,
- “এইটা রাজাকারের বাড়ি?”
উত্তরে তাঁর মা তাকে যা বললো, যে সংগ্রামের (সেই তরুনের মা স্বাধীনতা অথবা মুক্তিযুদ্ধকে বলেন সংগ্রাম) পরে তাদের মাফ করে দেয়া হয়েছিলো। সম্পর্কে সেই রাজাকারেরাও তাদের আত্মীয়ের মতই লাগতো। রাজাকারদের মারার জন্য ধরে আনার পর নাকি সেই তরুনের নানী গিয়ে বাঁধা দেন, তাদের আগলে রেখে বলেন,
- “তোরা কি আজরাইল হইছস যে হ্যাগরে মারবি?”
সেই তরুন ওই সুন্দর বাড়ি গাড়ির দিকে আনমনে তাকিয়ে থাকে। সে ভাবতে থাকে, স্বাধীনতার মানে যেন ঠিক কি? 
১৫ই ডিসেম্বর, ২০১২
হোটেল র‍্যাডিশন
ঢাকা, বাংলাদেশ
ভারতীয় সামরিক বাহিনীর খেতাবপ্রাপ্ত কর্মকর্তাদের বাংলাদেশ সরকারের পক্ষ থেকে সংবর্ধনার আয়োজন করা হয়েছে। এ উপলক্ষ্যে ভারত থেকে প্রায় বিশজনের মত সেনা, নৌ এবং বিমানবাহিনীর অবসরপ্রাপ্ত খেতাবপ্রাপ্ত প্রবীন অফিসারকে রাষ্ট্রীয়ভাবে আমন্ত্রন জানানো হয়েছে। বাংলাদেশের সেনা, নৌ এবং বিমান বাহিনীর বেশ কয়জন তরুন অফিসারকে এ ব্যাপারে তাদের কন্ডাক্টিং অফিসার হিসেবে দ্বায়িত্ব দেয়া হয়েছে। তাদেরই একজন বিমান বাহিনীর এক তরুন ফ্লাইট লেফটেন্যান্ট। সারাদিনব্যাপী নানা কাজ এবং ঘোরাঘুরির পর র‍্যাডিশন হোটেলে সেই দলটির সাথে ফিরে এসে নীচে বিশ্রাম করছিলো সেই তরুন অফিসার। 
তখন রাত প্রায় দশটার মত বাজে। লেঃ কর্নেল (অবঃ) বোস নামের একজন বাঙ্গালী ভারতীয় প্রবীন সেনাকর্মকর্তা সেই তরুন অফিসারকে কাছে ডাকলেন। এই প্রবীন অফিসার হাত দেখতে পারতেন না। কিন্তু সংখ্যাতত্ত্বে বিশ্বাসী ছিলেন। সেই সাথে চেহারা দেখে ভবিষ্যত সম্পর্কে অনুমান করতে পারতেন। তরুন অফিসারকে ডেকে তিনি বললেন,
- “আমি তোমার কপালের দিকে অনেকক্ষন চাইয়া ছিলাম বাজান (ইচ্ছাকৃত ভাবে এভাবে ডেকেছিলেন)। তুমি অভিমান করে কিছু একটা থেকে দূরে আছো। আমি তোমাকে বলবো সেই দুটা কাজ তুমি শেষ করবে একসময়। খুব তাড়াতাড়ি তোমার জীবনে একটা বড় পরিবর্তন আসবে। কিন্তু তুমি অবশ্যই সে দুটা কাজ শেষ করবে। সেগুলো তোমাকে কোথায় নিয়ে যাবে তুমি কল্পনাও করতে পারবে না।“ 
সেই তরুন অফিসারটি সেদিন লেঃ কর্নেল বোসের সেই কথা বিশ্বাস করেনি, সে ভাগ্যে বিশ্বাস করতোনা। তবে খুব দ্রুতই তার জীবনে সত্যি একটা পরিবর্তন আসবে, চিরস্থায়ী পরিবর্তন। এরপর কোন এক সময় তার মনে পরবে সেই কথা। তার জীবনে অভিমান করে ফেলে রাখা দুটা কাজ সত্যিই ছিলো। এর একটা হচ্ছে ‘চেকপয়েন্ট’ নামের একটা ইতিহাসভিত্তিক ব্লগ পোস্টের সিরিজ, যা সে ২০১২ সালের শুরুতে কিছু অসুস্থ্য চিন্তার মানুষের কথা শুনে অভিমান করে লেখা বাদ দিয়ে দিয়েছিলো। তরুনটি সেই লেখাটা আবার শুরু করে। এমন কোন লেখা তাকে কোথায় নিয়ে যাবে সেই চিন্তা তার মধ্যে শুরু করবার সময়ও কাজ করেনি, এরপরেও করবেনা। তবে শেষ করবার তাগিদ অনুভব করবে। 
নতুন শুরুটা হবে নিঃসংকোচে, নতুন আত্মবিশ্বাসের সাথে। এর তার কথায় আজকাল তার কিছুই আসে যায় না। 
অক্টোবর মাস, ২০১৫ সাল
সিঙ্গাপুর জেনারেল হসপিটাল
সিঙ্গাপুর
বেশ অনেকদিন পর সিঙ্গাপুরে চিকিৎসাধীন এক যুবকের জ্ঞান ফিরে এসেছে। জ্ঞান ফিরবার বেশ অনেকদিন পর মাথা কাজ করতে শুরু করবার পর সে তার সাথে থাকা মামাতো ভাইকে জিজ্ঞেস করলো,
- “আমি এখানে কতদিন ধরে আছি?”
তার ভাই তাকে উত্তর দিলো,
- “প্রায় তিনমাস হবে।“
সে আইসিইউতে নিজেকে আবিস্কার করে সেটার সাথে নিজের পরিবারের আর্থিক অবস্থার কথা মেলাতে গিয়ে হিসেব মেলাতে পারছিলো না। এখানে চিকিৎসা করাতে কোটি কোটি টাকা দরকার, যার সামর্থ্য তার পরিবারের নেই। সে তখনো ভাবছিলো কোন স্বপ্নের মধ্যে আছে। কিন্তু গায়ে চিমটি কী দেখবারও উপায় ছিলনা। আর পুরো শরীর প্যারালাইজড, আঙ্গুলও নাড়াবার সামর্থ্য ছিলনা তখন। তবে তার ভাই তাকে একটী ভিডিও দেখালো, যাতে সে দেখলো বিটীভির একঈ নিউজ ক্লিপ। যাতে তার নাম উচ্চারন করে বিটিভির সংবাদ পাঠক বলে যাচ্ছিলো প্রধানমন্ত্রী তার চিকিতসার জন্য দুই কোটি টাকার অনুদান তুলে দিয়েছেন তার মায়ের হাতে।
এই প্রথম সে বুঝতে পারলো স্বাধীনতার মানে। একটা স্বাধীন দেশ না থাকলে কি তার মত সামান্য একজনের চিকিৎসার জন্য রাস্ট্র এতোটা করতো? তার দুই চোখ অজান্তেই ভারী হয়ে এসেছিলো, গড়িয়ে পড়েছিলো কয়েক ফোটা অশ্রু দেশের প্রতি কৃতজ্ঞতায়।
কিছু উপলব্দি সারাজীবনেও হয়না, আবার অনেক বড়কিছু উপলব্ধি করবার জন্য সামান্য এক মুহুর্তই যথেষ্ঠ হয়ে যায়। 
ফেব্রুয়ারী মাস, ২০১৫ সাল
তেজগাঁও, ঢাকা, বাংলাদেশ
আলমগীর সাহেব তার ভাই জাহাঙ্গীরের ছেলেকে দেখতে এসেছেন। এটা সেটা অনেক গল্প হচ্ছিলো। কথা প্রসঙ্গে রাজাকারদের ভুমিকার ব্যাপারটাও আসলো। এই সময় তিনি তার ভাস্তেকে বললেন ফটিক রাজাকারের কথা। তার ভাস্তে খেয়াল করলো ফটিক রাজাকারকে মারবার কথা বলবার সময় তার চাচার গলা ভারী হয়ে আসছে। কোথায় যেন একটা আফসোস। সে বুঝতে পারছেনা ঠিক কি কারনে এই আফসসটা উনি একটা রাজাকারের জন্য ধারন করেন। সে এটাও ভাবছিলো, তার বাবা জাহাঙ্গীর ওই সময়ে কি সেখানেই ছিল নাকি। থাকলে তিনিও কি ভাবছিলেন তাকে মারবার সময়। 
এই প্রশ্নটা ছেলেটার কখনোই জানা হবেনা। তার বাবাকে এই প্রশ্ন করবার মত বয়স হবার অনেক আগেই তিনি অন্য কোথাও চলে গেছেন, যেখান থেকে কেউ কোনদিন ফিরে আসেনা। 
এপ্রিল মাস, ২০১৫
ঢাকা, বাংলাদেশ
একজন যুবক শুয়ে শুয়ে ব্লগে তাসনীমের মুক্তিযুদ্ধের সময়ের স্মৃতি নিয়ে লেখা সিরিজ পোস্ট পড়ছে। সেই ব্লগে তাসনীমের কাহিনী পড়ে একজন কমেন্ট করেছে,
- “মুক্তিযুদ্ধের সময় ইস্ট বেঙ্গলের হাজার সেনা যুদ্ধে গেলো আপনার বাবা গেলেন না কেন?”
সেই যুবক কমেন্ট চালাচালির মাধ্যমে তাসনীম আপার ফেসবুক আইডি নিয়েছে। তাসনীম আজ সেই ৮-১০ বছরের পিচ্চি বালিকা নেই। যুবকটি তাসনীম আপাকে কথায় কথায় জিজ্ঞেস করলো,
- “আপা, সত্যিই তো, আপনার বাবা যুদ্ধে গেলেন না কেন?”
তাসনীম সেই যুবকটিকে বলেছিলো, 
- “আমি জানিনা, যুদ্ধ অন্যরকম ব্যাপার। আমি আমার বাবার বীরত্বের কথা লিখছিনা, আমার বাবাকে মহৎ হিসেবে প্রমানের চেষ্টাও করছিনা। আমি কেবল পরের প্রজন্মকে জানিয়ে যেতে চাই আমি কিভাবে দেখেছিলাম সময়টাকে। কিছু না করেও আমিও কিন্তু আমার বোনকে হারিয়েছিলাম এই যুদ্ধের কারনে। তোমরা এই প্রজন্ম জানো কবে যুদ্ধ শুরু হয়েছিলো আর কবে শেষ হয়েছিলো, মুখস্ত বলে দিতে পারো। তবে সেই সময়ের মানুষ কিন্তু জানতোনা এই যুদ্ধ কবে শেষ হবে।“
সেই যুবক ভাবতে চেস্টা করবে নিজেকে তাসনীমের স্থানে বসিয়ে, আবার মেজর জয়নুলের স্থানে বসিয়ে। সত্যিই তো, সেই অনিশ্চিত সময়ে সে নিজে কি করতো, কি অনুভব করতো তাদের স্থানে থাকলে? 
সে কখনোই বুঝতে পারেনা সেই সময়টাকে। 
২০শে অক্টোবর, ২০১৫
ঢাকা, বাংলাদেশ
সেই যুবক ফেসবুক খুলে বসেছিলো। হুট করে তার দুলাভাই ফয়সাল আরিফের (চাচাতো বোনের স্বামী) ফেসবুক স্ট্যাটাস চোখে পড়লো। তাতে লেখা আছে,
- “My 7-yr old little man's reaction to the election result this morning...
Ruhaan: (right after waking up, excited) who won Baba, Team Trudeau?!
Me: Yes Baba, he did.
Ruhaan: Yé! I'm happy. (And then he added to my surprise) "Canada is a great unfinished project that we get to build to the country that we want, and that's why Team Trudeau won." “
স্ট্যাটাস পড়ে যুবকটা অন্য এক ধরনের কমেন্ট করে, যদিও তার মাথায় খেলা করছিলো আরেক ভাবনা যেটা সে বলতে পারেনি। যুবকটি ভাবছিলো, এই শিশুটার কেবল জন্ম কানাডাতে বলেই সেই দেশের প্রতি কত মায়া, শেকড়ের পরিচয় ভিন্ন হলেও। কিন্তু এই অন্যরকম মানসিকতার শিশুটাতো তাদের না এখন। বাংলাদেশের কোন কাজে লাগবে নাকি সেটা সময়ই বলে দেবে, যদিও তার পূর্ব পুরুষের শেকড় বাংলাদেশে। আমাদের দেশের শিশুরা, যারা জন্মেছে এই ভুমিতেই, আবার পুর্ব পুরুষের শেকড়ও এখানেই তাদের তো দেশের প্রতি মায়া আর টান আরও বেশি হবার কথা। কিন্ত সেটা কোথায়?
সে বুঝতে পারলো কিংবা মনে করলো এই ব্যর্থতার দায় তাদের পুর্ব পুরুষের সুত্র ধরে বর্তমান প্রজন্ম পর্যন্ত চলে আসছে। জাতি হিসেবে শিশুদের মধ্যে দেশের প্রতি মায়া জাগিয়ে তুলতে আমরা অনেকটাই ব্যর্থ। নাহলে যুগে যুগে একই ভুলের পুনরাবৃত্তি ঘটতো না। 
আমাদের দেশটাও একটা অসমাপ্ত অধ্যায়, আর একে পরিপূর্নতা দিতে প্রথমেই দরকার দেশের প্রতি মায়া ভরে দিয়ে সম্পুর্ন নতুন এক প্রজন্মের। দেশের প্রতি বুকে মায়া ধারন করা কোটি কোটি দেবশিশুর যারা নিজেদের দেশটাকে একসময় নিজেদের মত করে গড়ে তুলবে।
পরিশিষ্টঃ
এর বাইরে আরো কিছু কথা বলবার ছিলো। আমি জানিনা কে কিভাবে দেশপ্রেমের সংজ্ঞা দেয়। আমার কাছে জাতি হিসেবে পরিচয়ের চেয়ে মানুষ পরিচয়টা বড় মনে হয়। ধরে নেই একটা পাকিস্তানী শিশু খুব ছোটবেলায় এতিম হয়েছিলো ১৯৫০-৬০ সালের দিকে। হয়তো ভাগ্যক্রমে কিংবা অন্যকোন ভাবেই হোক কোন নিঃসন্তান বাঙ্গালী দম্পতি তাকে দত্তক নিল। দত্তক নিয়ে বাংলাদেশে ফিরে আসলো এবং শিশুটি পুরোপুরি বাঙ্গালী সংস্কৃতি নিজের মধ্যে নিয়ে মনে প্রানে একজন বাঙ্গালী হিসেবেই বেড়ে উঠলো। কিন্তু তার রক্ত পাকিস্তানী। সেটা কেউ কখনো বদলাতে পারবেনা, আবার সে যে মনে প্রানে বাঙ্গালী হিসেবে বেড়ে উঠেছে সেটাও কেউ অস্বীকার করতে পারবেনা। একটা মানুষ ভালো হয় তার নিজের গুনে, সমাজের ভালো মন্দ সবকিছুই সে শিশুকাল থেকেই নিজের মধ্যে নিতে থাকে। এটা তার দোষ নয়। প্রতিটা মানুষ, সে সাদা হোক, অথবা কালো, যে ধর্মেরই হোক না কেন, সে জন্ম নেয় নিঃস্পাপ হিসেবে। পরিবার আর সমাজ সেই শিশুটাকে আকার দেয়, মূল্যবোধ গড়ে দেয়। আপাত দৃষ্টিতে যেটা আমাদের কাছে খারাপ, সেটা অন্যের কাছে ভালো হতেও পারে। হিন্দুরা গরুকে ভগবান মনে করে, তাই কুরবানীর জন্য মুসলমানরা ভারতে গরু জবাই করতে গেলেও সেটা নিয়ে অনেক জায়গায় দাঙ্গা হয়ে যায়। অনেক রাজ্যে গরু জবাই নিষিদ্ধ। আমাদের ধর্মেও যদি এমন কিছু থাকতো তবে কেবল জামাতে ইসলামীর মোল্লারাই নয়, সাধারন মুসলমানরাও এরকম কাজের বিরুদ্ধে দাঙ্গা সৃষ্টি করতো সেটা খুব কস্টকর কল্পনা নয়। 
বাঙ্গালীরা ৪৭-এ পাকিস্তান সৃষ্টিতে বিরাট ভূমিকা রেখেছিলো। পাকিস্তান জন্ম লাভ করায় প্রায় বেশিরভাগ মুসলমানই কম বেশি খুশী হয়েছিলো। আমার ধারনা বেশ কিছু বছর পর্যন্ত তারা পাকিস্তানকে নিজের দেশই মনে করতেন। ৬৫ সালের যুদ্ধে পূর্ব পাকিস্তানের দুর্বল সামরিক সক্ষমতার জন্য বংবন্ধু শেখ মুজিবুর রহমান কম সমালোচনা করেননি। বার বার ভারতের হুমকী মোকাবেলার জন্য পূর্ব পাকিস্তানে সামরিক শক্তি বৃদ্ধির কথা বলেছিলেন। আমার ধারনা পাকিস্তানের নিরাপত্তার কথা ভেবে তিনি ৭১ এ বাঙ্গালীদের জন্য যেমন চিন্তিত ছিলেন এরচেয়ে খুব বেশি কম চিন্তিত ছিলেননা। ৬ দফা দাবীর পেছনে সেই নিরাপত্তার অভাববোধের অনুভূতিও ব্যাপকভাবে কাজ করেছিলো। 
৬৫ সালের যুদ্ধে বাঙ্গালী সেনাদের বীরত্ব কেবল কিছু খেতাব লাভের জন্য ছিলোনা। কেউ যদি দেশকে ভালো না বাসে, তবে দেশের জন্য কোন আত্মত্যাগ তাদের দিয়ে সম্ভব নয়। জীবনের ঝুঁকি নিয়ে, পরিবার, প্রিয় মুখ সবকিছু পেছনে ফেলে কেউ মৃত্যুকে শখের বসে আলিঙ্গন করতে যায়না। এজন্য দেশ, জাতি ভারত, পাকিস্তান অথবা বাংলাদেশ যাই হোক না কেন, দেশের জন্য জীবন বিসর্জন দেয়া প্রতিটি প্রানকে আমাদের সম্মান প্রদর্শন করা উচিত। 
কিছু মানুষ থাকে, যারা নিজের অথবা জাতির স্বার্থের উর্ধ্বে থেকে মানবতার পক্ষে কাজ করেন। আমাদের উচিত তাদের প্রতিও সম্মান দেখানো, তিনি যে জাতিগত পরিচয়ই বহন করুক না কেন। এজন্য আমি ব্যক্তিগতভাবে এয়ার মার্শাল আসগর খান, ভাইস এডমিরাল সৈয়দ মুহাম্মদ আহসান, লেঃ জেনারেল সাহাবজাদা ইয়াকুব খানের কথা টেনে এনেছি। অনেকে হয়ত বলতে পারেন উনারা বেশ কয়বছর পূর্ব পাকিস্তানে কর্মরত ছিলেন দেখে বাঙ্গালীদের প্রতি হয়তো তাদের কোনরকম দূর্বলতার জন্ম হয়েছিলো। সেই হিসেবে প্রায় প্রতিটি পাকিস্তানি অফিসারেরই এদেশের প্রতি মায়া জন্মে যাবার কথা। প্রায় সকলেই অন্তত ২ বছর ইস্টার্ণ উইং এ কর্মরত ছিলেন। সবচেয়ে বেশি সহানুভুতিশীল হবার কথা ছিলো জেনারেল রাও ফরমান আলীর। কিন্তু সবচেয়ে নৃশংস হত্যাকান্ডের আদেশগুলো তিনিই দিয়েছিলেন। আমরা বাঙ্গালী হিসেবে নিজেদের নিয়ে অনেক গর্ব করি। গর্ব করবার মত অনেক কিছুই আছে আমাদের। কিন্তু স্বাধীনতার পর এ পর্যন্ত কতজন বাঙ্গালী সেনা অথবা বেসামরিক কর্মকর্তা অথবা কোন রাজনৈতিক নেতা নিজেদের পদ থেকে ইস্তফা দিয়েছেন নীতিগত মত বিরোধের কারনে?? আমরা বরং নিজেদের কলংকিতই করেছি বেশি। স্বাধীনতার পর ৪৫ বছর পেরিয়ে গেছে, এখনো আমাদের যুদ্ধাপরাধীদের বিচার কাজ ঠিকমত শুরু হয়েছে অল্প কিছুদিন হলো। ইতিমধ্যেই সেসব যুদ্ধাপরাধীদের বড় একটা অংশ মারাও গেছে শান্তির জীবন শেষ করে। লক্ষ লক্ষ শহীদের আত্মাকে কিছুটা শান্তি দিতে আমরা কেন এতোটা দেরী করলাম? আমি জানিনা কতজন মা বোন সম্মান হারিয়েছিলেন যুদ্ধের দিনগুলোয়। ১০ হাজার বা ২ অথবা ৫ লাখ নিয়ে তর্ক করবার সময় আমরা অনেক আগেই পেরিয়ে এসেছি। তবু ধরে নেই অন্তত হাজার খানেক বৃদ্ধা এখনো বেঁচে আছেন, যাদের আমরা বীরাঙ্গনা নামে ডাকি। তাদের চোখের সামনেই এখনো অনেক যুদ্ধাপরাধী, রাজাকার ঘুরে বেড়ায়। কোনরকম বিচারই হয়নি এতশত অত্যাচারের যুদ্ধের ৪৫ বছরেরও বেশি সময় পেরিয়ে যাবার পরেও। এই প্রজন্ম কিংবা আগের প্রজন্মের লজ্জ্বাটুকু তাদের কাছেও। 
মেজর জিয়া, মেজর তাহের অথবা বঙ্গবন্ধু কে কতটা ভালো খারাপ ছিলেন সেটা আমি জানিনা। আমার জন্ম তো স্বাধীনতারও অনেক অনেক পরে। কিন্তু এখনো মেজর জিয়া সুবিধাবাদী ছিলেন, মেজর তাহের বামপন্থী ছিলেন, শেখ মুজিব পরিবারতন্ত্র কায়েম করেছিলেন এসব নিয়ে তর্কই আমাদের দেশের রাজনীতির মূল চর্চার বিষয়। প্রতিপক্ষের কে কতটা খারাপ ছিলেন এটা নিয়ে যে যতবেশি কথা বলতে পারে, সেই ভালো নেতা হয়। ধরে নেই বঙ্গবন্ধুকে ৭১ এই হত্যা করা হয়ে গেছে, মেজর জিয়াকে ক্যাপ্টেন খালেক খুঁজে বের করতে পারলেননা আর মেজর জিয়া তার পাকিস্তানী এসকর্টদের হাতে নিহত হলেন, অথবা মেজর তাহের পাকিস্তান থেকে পালাতে গিয়ে পথেই রাজস্থান সীমান্তের কাছে মারা গেলেন। এসবই হয়তো এদেশের সুস্থ ইতিহাসের জন্য ভালো হতো। অথবা কে জানে উনাদের অনুপস্থিতিতে হয়তো দেশের অবস্থা আরো খারাপ হত। তখনো হয়তো আমাদের দেশে শিশুরা পাঠ্যবইয়ে দেশের আর স্বাধীনতার ইতিহাস প্রতি পাঁচ বছর পর পর পরিবর্তিত হতে দেখতো, সত্যি কোনটা সেটা নিয়ে তারা বিভ্রান্তিতেই বড় হবে। শিশুরা কিংবা অল্প বয়সের কিশোরেরা তাদের শিক্ষকদের কথা অনেক সময় বাবা মায়ের কথার চেয়েও বেশি বিশ্বাস করে। তাদের সেই শিক্ষকরাই যখন কয়েক বছর পর পর নতুন কথা শোনায়, তখন তারা নিজেদের ইতিহাস থেকে কিই বা ধারনা নিতে পারে। তারা এটা ভেবে নিয়েই বড় হয় ইতিহাস এমনই, অথবা আমরাই এমন। জাতি হিসেবে ভোল পাল্টাবার অথবা নিজেদেরই ধোঁকা দেবার একটা শিক্ষা আমাদের সন্তান অথবা ভবিষ্যত প্রজন্মকে আমরা নিজেরাই দিচ্ছিনা?
চৌধুরী রহমত আলীকে নিয়ে আমার কোন মোহ নেই। তাঁর জন্য কোন আফসোসও নেই। কেবল কিছু করুনা আছে। নিজের দেশ পাকিস্তানেই তাঁর দেহ সমাহিত হতে পারলো না। একটা দেশের নামকরন করে সেই দেশ অথবা জন্মভূমি, কোথাও তিনি ঠাই পাননি। এমন মানুষের জন্য মায়া হবার আগে করুনা হয়। মায়া কেবল তাদের জন্যই জমে উঠে যাদের আমরা ব্যক্তিগত ভাবে জানি, অথবা যারা আমাদের চিন্তা অথবা কল্পনার অনেকটা জুড়েই থাকে।
স্বাধীনতার পূর্বের সেনা, নৌ অথবা বিমান বাহিনীর সদস্যদের বীরত্ব নিয়ে আমি গর্বিত, অনেক আগ্রহ নিয়ে তাদের গল্পগুলো পড়ি। এক্ষেত্রে আমি জাতিগত পক্ষপাতিত্বের দোষে দোষী। আমিতো কখনোই মুঘলদের বীরত্বের কাহিনী শুনে এতোটা মুগ্ধ হয়ে পড়িনি। এমনকি খালিদ ইবনে ওয়ালিদ অথবা তারেক ইবনে জিয়াদের যুদ্ধ জয়ের নানা কাহিনীও বারবার খুঁটিয়ে পড়িনি যেভাবে বাঙ্গালী বীরদের কাহিনীগুলো পড়েছি। কারন আমি ছোটবেলা থেকেই জানি আমি বাঙ্গালী, আমার জাতীয়তা বাঙ্গালী। এর বাইরেও যে ভাবনাটা সবসময় কাজ করেছে সেটা হচ্ছে, “এরা আমার মত, ওরা আমার মত অথবা আমাদের মত নয়। ওরা আমাদের মত করে কথা বলেনা। আমাদের মত হাসেনা। আমাদের মত করে হয়তো ভাবেও না।“ বিদেশী দেখলে ছোটবেলায় অনেকটা চিড়িয়াখানার নতুন পশুপাখি দেখার মত কৌতুহল হতো। কারন আমি জানতাম, ওরা আমাদের মত নয়। ওরা অন্যরকম। এজন্যই হয়তো বড় হয়েও এখনো আমাদের মত মানুষগুলো বাদে বাইরের কাউকে আপন ভাবতে, নিজেদের বলে ভাবতে কষ্ট হয়। আমাদের বীরদের কাহিনীগুলো হয়তো এজন্যই পড়ি যে আমাদের মত কেউই এমন কিছু করেছিলো, তার মানে আমরাও পারি এমন হতে। আমাদেরও সাহস আছে, দেশপ্রেম আছে, সেটা অন্য কারো থেকে কম নয়, হয়তো অনেকটাই বেশি সবার চেয়ে। আমাদের এইসব বীরেরা কিন্তু আমাদের জন্য এই শিক্ষাই দিয়ে গেছেন যে কাউকে ভালোবাসলে স্বার্থ ত্যাগ করে ভালোবাসো, নিজের দেশকে ভালোবাসো, মানুষকে বাসো। নিজের নীতিকে ভালোবাসো। অন্যায় দেখলে রুখে দাড়াও, জবাব দাও শক্ত হাতে।
ভারতের কারো কথা এখানে আনবার ইচ্ছা ছিলো না। তারপরও দিয়েছিলাম পরমবীর চক্র পাওয়া আব্দুল হামিদের কথা। আমাদের জীবনে এমন কিছু হয় যার জন্য রাষ্ট্র দায়ী থাকে না। একটা দেশ কেবল একটা ভুখন্ডে ছাড়া আর কিছুই না আপাত দৃষ্টিতে। হয়তোবা সত্যি সত্যি এর বাইরে কিছুই নয়। একটা জাতি মানে কি সেটাও আমি ঠিক জানিনা। হয়তো প্রায় কাছাকাছি রকমের, আচার আচরন, আবেগ, ভাষা, বাহ্যিক গড়ন অথবা মূল্যবোধ সম্পন্ন কিছু মানুষ কাছাকাছি ভূখন্ডে বাস করলে আমরা তাদের একটা জাতি নাম দিয়ে দেই। একটা জাতি হতে গেলে কি কি বৈশিষ্ট লাগে সেটা আমি সত্যি জানিনা, জানার ইচ্ছাও নেই। দেশ কখনো নিজেকে নিজে অপমান করেনা। দেশ কখনো কারো ক্ষতিও করেনা। দেশে যারা বাস করে তারাই দেশের নাম উজ্জ্বল করে অথবা দেশের সম্মান মাটিতে লুটিয়ে দেয়। একটা জাতি যখন অনাচারে লিপ্ত হয়, নিজেদের উপরেই অত্যাচার করে সেই দোষ দেশের হতে পারেনা। সেই জাতিরও সবার দোষ হতে পারেনা। কিন্তু সেই জাতির সদস্যদের তাদের পূর্ব পুরুষের ভালো কাজের জন্য গর্বিত হতে যেমন কোন সংকোচ হয়না, তেমনি খারাপ কাজের জন্য লজ্জিত হয়ে ক্ষমা চাইতেও কোন অসুবিধা থাকবার কথা নয়, যদি সেই জাতির শিক্ষা আর মূল্যবোধ সেভাবে গড়ে ওঠে। নতুবা ধরে নিতেই হবে সেই জাতি এখনো সভ্য নয়, বর্বরই রয়ে গেছে। আমি লজ্জিত বিহারীদের কাছে, কারন তাদের দাবীমতে ১ লাখ বিহারীদের হত্যা করা হয়েছে ৭০ এর নভেম্বর থেকে ৭১ এর মার্চ পর্যন্ত এরপর স্বাধীনতার পর প্রতিশোধ হিসেবে। যুদ্ধাপরাধীদের যেভাবেই মানুষ হত্যা করুক, আমার অসুবিধা নেই। কিন্তু একজন সাধারন মানুষও যেন অকারনে মারা না যায়। আর ১ লাখ মানুষ গনহত্যার শিকার না হয়ে যদি ১ হাজারও হয়, তবে সেটার জন্য বাঙ্গালী জাতি ক্ষমা প্রার্থনা নাই করুক, আমি করছি। আমি সত্যি খুব লজ্জিত। কেউ বিহারীদের উপর গনহত্যা চালানো হয়েছে নাকি তা নিয়ে সন্দেহ প্রকাশ করলে নিজের বাবা মা অথবা প্রবীন কাউকে জিজ্ঞেস করতে পারেন, পড়াশুনার দরকার নেই। কতজন মারা গিয়েছিল এটা আমি জানিনা, কিন্তু কিছু মানুষ হলেও হত্যা, ধর্ষন, নির্যাতনের শিকার হয়েছিলো। আমি ছোট খাট সব ভুলের জন্যই ক্ষমা চাইছি, যদিও ক্ষমা শব্দটা কিছু কিছু অপরাধের জন্য খুবই হালকা। তবে এটা ভাবতে ভালোলাগে, একজন হলেও বিহারী মানুষ যুদ্ধে অবদানের জন্য বীর প্রতীক খেতাব পেয়েছিলেন।
আমি মাঝে মাঝে খুব আগ্রহ নিয়ে পাকিস্তানী ব্লগ পড়ি, খুঁজে দেখি সেখানে এমন কেউ আছে নাকি যে তার পূর্ব পুরুষের কৃতকর্মের জন্য লজ্জিত। মাঝে মাঝে কিছু পাকিস্তানীকে পাই, তখন কেন জানি ভালোলাগে, যদিও ক্ষমা চাইলেই সাত খুন মাফ হয়না, তবুও কল্পনা করতে ভালোলাগে যে পুরো পাকিস্তানী জাতি একদিন বাঙ্গালীদের কাছে ক্ষমা চাইবে। অথবা অন্তত বুঝতে পারবে যে আমরা ভুল করিনি কোন, বরং তারাই কেবল ভুল নয়, জঘন্যতম অপরাধ করেছিলো। আর সে অপরাধের জন্য তাদের আগামী বেশ কয়েক প্রজন্মের গর্ব করে কিছু বলবার মুখ থাকবার কথা নয়। যদিও আমার মতে পাকিস্তানী বলে কোন জাতি নেই, পাকিস্তানী একটি জাতীয়তা। তারা একটা দেশে অনেকগুলো জাতি। সিন্ধি, বালুচ পাঞ্জাবী, পশতুন, আফগান আরো কত কি! এদের একসাথে থেকে পাকিস্তানী জাতি হলে আরো শত বছর একসাথে থাকতে হবে, যেটা ওরা কখনোই পারবেনা। ৬৮ বছর ওরা কিভাবে টিকে আছে কে জানে, তবে সামনে ওদের জন্য আরো লজ্জা আরো অপমান অপেক্ষা করছে। পুরোপুরি ব্যর্থ একটা রাষ্ট্র। আমাদের স্বাধীনতা আমাদের অন্তত ওই ব্যর্থ রাষ্ট্র থেকে মুক্তি দিয়েছে।
আমি অনেক খোঁজাখুজি করেছি অন্তত একটা পাকিস্তানী জেনারেলের মেয়ে অথবা স্ত্রীর ধর্ষনের ঘটনার জন্য, যারা ওই সময়ে সেনাবাহিনীতে কর্মরত ছিলো। কিন্তু খুঁজে পাইনি। আমি মনে প্রানে চাইছিলাম অন্তত একজন পাকিস্তানী জেনারেল অনুভব করুক, নিজের মেয়ে অথবা বউকে ধর্ষিত হবার খবর শুনলে কেমন লাগে। আর এসব তো যুদ্ধের সময় বাবার সামনে মেয়েকে, ছেমের সামনে মাকে অহরহ করা হয়েছে। কত ভয়াবহ অভিজ্ঞতা হতে পারে সেটা আমি কল্পনাও করতে পারিনা। আমি প্রতিহিংসার জন্য এমন ভাবছি নিশ্চিত। ক্রোধ, প্রতিশোধের স্পৃহা আমাদের সকলের মধ্যেই কিছুনা কিছু আছে। এগুলো মানুষের কেবল ক্ষতিই করে। কিন্তু এর বাইরে বের হবার সামর্থ্য অন্তত আমার নেই। আমার নিজের পরিবারের সাথে এমন কিছু হলে আমি যখনি সুযোগ পেতাম কিছু পাকিস্তানীকে তার চেয়েও বেশি কষ্ট অনুভব করাবার চেষ্টা করতাম। ক্ষমা চাইলো নাকি না চাইলো সেটা নিয়ে ভাববার মানসিকতা আমারও থাকতো না।
ভারত বিভক্তি অথবা পাকিস্তানের জন্ম নিয়ে আমার কোন আগ্রহ ছিলনা। আমি জন্মেছি এই দেশে। আমার মা স্বাধীনতার যুদ্ধকে বলেন সংগ্রাম। বলেন যে সংগ্রামের সময় এই হয়েছিলো, ওই হয়েছিলো, উনাদের বাড়িঘর পুড়িয়ে দিয়েছিলো নাকি শান্তিবাহিনীতে যোগ দেয়া নিজেরই এক চাচা। এরপর আগরতলায় রিফিউজি হিসেবে যাওয়ার গল্প শুনি। দেশে ফিরে কস্টকর জীবনের কথা শুনি। উনি মুক্তিযুদ্ধ বলেননা। বলেন, “সংগ্রাম”। আমার কাছে সংগ্রাম, স্বাধীনতার যুদ্ধ অথবা মুক্তিযুদ্ধের আলাদা কোন মানে নেই। আমি জন্মেছি স্বাধীন দেশে। পরাধীন থাকার কস্ট আমি সেভাবে বুঝিনা। তবে এটা বুঝি কতটা বেপরোয়া আর নিরুপায় হলে মানুষ সব ফেলে চলে যায় রিফিউজি হতে, এরপর আবার সবকিছুর মায়া ত্যাগ করে কতদিনে যুদ্ধ শেষ হবে না জেনেই অনির্দিষ্টকালের জন্য যুদ্ধ করতে থাকে। অথবা কতটুকু ঘৃনা কেউ ভেতরে ভরে দিলে মানুষ নিজের জীবন, সম্পদ সবকিছুর মায়া ভুলে আমাদেরই মত কিছু মানুষকে শত্রু ভেবে তাদের নির্মূলে ঝাপিয়ে পড়ে মৃত্যুর সম্ভাবনাই বেশি তা জেনেও।
১৬ই ডিসেম্বর, ১৯৭১ সালে আত্মসমর্পন করে গেলেও পাকিস্তানী বাহিনীর সকল সদস্য অস্ত্র ত্যাগ করেনি। ভারতীয় বাহিনীর আগমনের পূর্ব পর্যন্ত পাকিস্তানী সেনারা ক্যান্টনমেন্টের ভেতর নিজেদের সুরক্ষার জন্য অস্ত্র রাখবার অনুমতি পায় আত্মসমর্পনের চুক্তি অনুযায়ী।
১৬ ডিসেম্বর বাংলাদেশ স্বাধীন হল। কিন্তু ঢাকা ক্যান্টনমেন্টের ভেতর বন্দী অনেক বাঙ্গালীদের প্রতিহিংসার বশে তখনো হত্যা চালিয়ে যাওয়া হচ্ছে। পালাক্রমে ধর্ষন চলছে অনেক হতভাগা বাঙ্গালী কিশোরী, তরুনীর উপর ঢাকা ক্যান্টন্মেন্ট সহ অনেক সেনা গ্যারিসনে যেখানে পাকিস্তানী বাহিনী তখনো আত্মসমর্পনের আনুষ্ঠানিকতা শেষ করেনি, কিংবা অস্ত্র ত্যাগ করেনি। শেষ মুহুর্তের বিনোদন তারা যথার্থভাবেই চালিয়ে যাচ্ছিলো। মিরপুর মোহাম্মদপুরে গনহত্যার ভয়াবহতা তখনো অনেক রুপ দেখানো বাকী রেখেছিলো। সৈয়দপুর, পাহাড়তলী অথবা খুলনায় বিহারীরা কেবল জানতে শুরু করেছিলো তাদের রক্তের রংও একই রকম লাল। তাদের মেয়েরাও ঠিক একইভাবে কাঁদে, যেভাবে বাঙ্গালী মেয়েরা তাদের অট্টহাসি আর নিষ্ঠুরতার সামনে কাঁদতো।
পৃথিবীর এই অংশে বাংগালী, পাকিস্তানী কিংবা বিহারীরা নিজেদের নতুন করে চিনতে পারছিলো। 
দেশ স্বাধীন হলো, কিন্তু কিছু খারাপ মানুষ তখনো অট্টহাসি হেসে যাচ্ছিলো। সেই হাসি আর অহংকারের দাপটে এখনো নিজেদের স্বাধীন ভাবতে গিয়ে ভাবি, স্বাধীনতার মানে যেন আসলে কি??
তবে আমি গর্ব অনুভব করি, কারন আমি একজন বাঙ্গালী। এরচেয়েও বড় কারন আমি একজন মুক্তিযোদ্ধার সন্তান। যদিও সেটার জন্যও নতুন করে অনেক প্রমান দিতে হয় এখন, এগুলোও আমাদেরই অবদান। এর জন্য নতুন করে সার্টিফিকেট তুলতে হয় অনেক কাঠখড় পুড়িয়ে। একটা মুক্তিযোদ্ধার সার্টিফিকেটের অনেক দাম, মাসিক দশ হাজার টাকা এই জনপ্রতি ৭০ হাজার টাকা বার্ষিক আয়ের দেশে। কতো কতো সুবিধা পাওয়া যায় এটা দেখালে। তবে আমার অতশত সুবিধা পাওয়ার জন্য চকচকে নতুন সার্টিফিকেট আর লাগবেনা আমার মৃত বাবার জন্য। আমার মা খুব যত্ন করে যেই প্রায় বিবর্ণ হয়ে যাওয়া সার্টিফিকেট আর পেপার কাটিং রেখে দিয়েছেন সেটার দাম আমাদের কাছে অন্য যেকোন কিছুর চেয়ে বেশি। আমার তো আর সেই সার্টিফিকেট দেখিয়ে কিছু ভাতা অথবা স্কুল কলেজে ভর্তির জন্য মুক্তিযোদ্ধার সন্তানের কোটা নিয়ে রাজনীতির প্রয়োজন নেই এখন, এরচেয়ে অনেক বড় সুবিধা দেশ আমাকে দিয়ে দিয়েছে ইতিমধ্যেই, আমার জীবন। আমার কিংবা অন্য কারো সন্তানদেরও যেন কোনদিন তাদের পুর্বপুরুষের সার্টিফিকেট দেখিয়ে কোন লাভের চিন্তা না করতে হয়। তারা বড় হলে নিজের যোগ্যতায় হবে। আমাদের সন্তান অবশ্যই এমন একটা দেশে থাকবে, যে দেশ থেকে এসেছি শুনলে কোন এয়ারপোর্টে ভিসা নিয়ে পরীক্ষা দিতে হবে না, বরং এদেশে আসার জন্য বাংলাদেশ এম্বেসীতে হাজার হাজার মানুষের লাইন থাকবে। যেখান থেকে এম্বেসীর লোকেরা ভেরিফাই করবে তাদের আমাদের দেশে ঢুকতে দেয়া যায় নাকি, আমাদের “সোনার বাংলাদেশে”।

গল্পের পেছনের গল্প
এটা প্রথমদিকে নিতান্তই সাধারন একটি গল্পের মত করে কিছু তুলে ধরবার চেষ্টা ছিল। কোন ধরনের পূর্ব পরিকল্পনা কিংবা ভেবে রাখা প্লটের উপর লেখা কিছু নয়। আমার নিজের জীবনের কিছু ব্যক্তিগত চেকপয়েন্ট আছে। অনেক মানুষের কিছু নিজস্ব ব্যাপারের মতই খুব হাস্যকর আমার এই চেকপয়েন্টগুলো। হাস্যকর তো হবেই, একটা ১৬-১৭ বছরের কিশোরের হাটতে হাটতে মাথায় চলে আসা ভাবনা তো ছেলেমানুষীই হয়। আজ থেকে প্রায় ১৩ বছর আগে আমি হাটছিলাম কোন এক গলির ভেতর। ওই গলি দিয়ে আমি প্রায় প্রতিদিনই গনিত ব্যাচে পড়তে যাই। আমি মোট ২ টা ব্যাচে পড়তাম। এর মধ্যে একটায় যেতাম, একটার টাকা মেরে দিয়ে পকেট খরচ চালাতাম। এখনো মনে আছে, আমার কাঁধে ছিলো ছাই কালারের একটা ঘাড়ে ঝোলানো ব্যাগ। পাশে একটু উঁচু একটা যায়গা যেখান থেকে অন্য একটা বড় রাস্তায় যাওয়া যায়। স্যার তখনো আসেনি বলে আমি একা একাই রাস্তায় রাস্তায় চক্কর দিচ্ছিলাম। আমার মানুষের সাথে আড্ডা আর ভীড় বেশি ভালোলাগতোনা দেখে একা একা হেটে সময় পার করছিলাম। হুট করে কেন জানি মনে হল এইযে আমি এখন এভাবে সময় কাটাচ্ছি, হয়তো অনেক বছর পর কিছুই মনে থাকবেনা যে কখন কেমন ছিলাম। কি ভাবনা নিয়ে কেমন অবস্থায় দিন কাটাতাম। এখন থেকেই আমি মাথায় বসিয়ে নেব কিছু স্মৃতি, যেগুলা জীবনের শেষ পর্যন্ত আমার মাথায় থাকবে। কোন ডায়রীর পাতা উল্টাতে হবেনা আমি কোথা থেকে কিভাবে কোন পর্যায়ে এসেছি এটা বের করতে। চোখ বন্ধ করলেই যেন আমি আমার বিবর্তন দেখতে পাই এই মস্তিস্কে গেথে নেয়া স্মৃতিগুলো থেকে। আর আমি মনে হয় পেরেছিও। আমার জীবনে এই পর্যন্ত ৫ টা চেক পয়েন্ট আছে। প্রতিটাই হুট করে বেছে নেয়া, কিন্তু বেছে নেয়া পয়েন্টগুলো খুব সুন্দর ভাবেই নিজের কাছে নিজের পরিবর্তনগুলোর কথা বলে যায়। আর প্রতিটা চেক পয়েন্টই হাটতে হাটতে কল্পনা করা। যেমন প্রথমটায় আমি হাটছিলাম, আমার ঘাড়ে ব্যাগ। আমি ভাবছি আমি এখন কলেজের ছাত্র। আমার ভবিষ্যত কি আমি কিছুই জানিনা। আমার পকেটের প্রতিটা টাকা আমি প্রতিদিন গুনে দেখি। কিভাবে খরচ করবো, কতদিনে কত টাকা জমাতে পারবো সবই জানি। কিন্তু এমন দিন হয়তো বেশিদিন থাকবেনা। অথবা আরো খারাপ দিন আসবে। পাশের ছাপড়া হোটেলের ডালিতে সাজিয়ে রাখা ডালপুরির দিকে লোভাতুর দৃষ্টি নিয়ে দেখে নিয়েছিলাম। ভেবেছিলাম একদিন হয়তো এতো মজার খাবারগুলোও আমি খাবারের প্রাচুর্য্যে মুখে দিতে চাইবোনা।
পরের দুটা চেক পয়েন্টের সাথে আমার পরিচয় জড়িত, বর্ননা দিতে পারছিনা। কিন্তু একটা আমার ভাগ্য বদলের শুরু নিয়ে। এর পরেরটা আমার কর্মজীবনের কস্টের আর ধৈর্য্যের স্মৃতি। আরেকটার হচ্ছে কোন এক নদীর মাঝে। আমি গভীর রাতে নদী পার হচ্ছি, রাত সম্ভবত ১ টার মত হবে। কেবল সেই রাতেই খবর পেয়েছি আমার কর্মজীবনে কোন ইতিবাচক পরিবর্তন এসেছে। আমি ফিরে আসছি, আমার প্রিয় মানুষগুলোর কাছে, আমার মায়ের কাছে। প্রচন্ড বৃষ্টি হচ্ছিলো। নদীতে বড় বড় ঢেউ। আমি কোন রেইনকোট অথবা ছাতা নিয়ে আসিনি। ভিজে একদম চুপসে আছি। কিন্তু আমার মন ভীষন ভালো। আমার সাথে কেবল খবর দিয়ে ডেকে আনা ইঞ্জিন বোটের চালক, আর আমার সাথের দুজন সহকর্মী। পেছনে ফিরে দেখি নদীর অপর পারের ঘাটে সার্চ লাইটের মত তীব্র আলো। সেই আলো প্রায় আধা মেইল চওড়া নদীটাকে পুরোই আলোকিত করে রেখেছে। আমি মুগ্ধ হয়ে দেখছি। আর অজান্তেই গেথে নিয়েছি আমার চতুর্থ চেকপয়েন্ট আমার স্মৃতিতে। কেবলমাত্র এই চেক পয়েন্টটা বেছে নেবার জন্য আমাকে ভাবতে হয়নি কিছুই।
পঞ্চম চেকপয়েন্টটি মাথায় ঢুকিয়ে নেবার পরেই এই গল্পটা লিখবার কথা মাথায় আসে। প্রথম ভেবেছিলাম নিজের জীবনের সাথে মিলিয়ে অন্য একটা চরিত্র নিয়ে লিখবো একটা গল্প। গল্পের প্রধান চরিত্রেরও আমার মত একান্তই নিজস্ব কিছু চেকপয়েন্ট থাকবে। এরপর আবার ভাবলাম, সবকিছুর মাঝে নিজের জীবন মেলাতে হয়না। তবুও মাথায় রেখে দিয়েছিলাম। এর মাঝেই হুট করে কিছু নতুন হাতে পাওয়া বই, যেগুলো অনেক কস্ট করে কিছু সহকর্মীদের দিয়ে ভারত আর পাকিস্তান থেকে অনেক কস্টে জোগাড় করেছিলাম সেগুলো পড়তে শুরু করলাম। পড়তে পড়তে অনেক কিছুর ক্রস চেকের জন্য নানা ওয়েবসাইট আর অনেক আর্টিকেল পড়তে শুরু করলাম ওয়েবে। একবার বসলে ১০-১২ ঘন্টা পার হয়ে যাচ্ছিলো, সময়ের হিসেব পাচ্ছিলাম না। কিন্তু জানার তীব্র আগ্রহ নিয়ে পড়ছিলাম। পড়তে পড়তেই মনে হলো আমি নাহয় নিজে থেকে খুঁজে খুঁজে অনেক কিছু পড়ছি, যতটুকু না পড়লেও চলে। কিন্তু অনেকেই আছে খুঁজে নিতেও জানেনা, কিংবা অন্যভাষায় লেখা দেখে অথবা সাজানো নেই দেখে পড়তে গিয়েও পড়েনা। আমিতো ভুল করে হলেও কিছু লিখতে পারি, সবাইকে না, অন্তত ব্লগের অল্প কিছু মানুষ আমার দৃষ্টি দিয়ে পড়বে। কেউ না পড়লেও অসুবিধা নেই, আমার সন্তানদের জন্য কিংবা আমার প্রিয় মানুষদের পরবর্তী প্রজন্মের জন্য আমি এই কস্টটুকু অন্তত করবো। আমার আসেপাশে ছোটছোট দেবশিশুরা জন্মের পর অ, আ, ক, খ শিখতে দেরী করুক তাতে অসুবিধা নেই। আমাদের নিজেদের ইতিহাস, নানা অজানা কাহিনী, কিভাবে আমরা এ পর্যন্ত আসলাম এসব অন্তত জানুক। সত্য মিথ্যা মিশিয়েই হয়তো লিখলাম, কারন এসব জানবার পর সত্যিকারের কোন জ্ঞান যদি দিতে পারি তবে বড় হয়ে নিজেরাই জানতে চেষ্টা করবে ঠিক কি ছিলো সেটা। জেনে হয়তো আমাকে এসে চোখ রাঙ্গিয়ে বলবে, “তুমি কি সব ভুলভাল লিখছিলা? আসলে ব্যাপারটা এমন ছিলোনা। আসো তোমাকে বলি সত্যি কি হইছিলো।“ তখন আমার চেয়ে সুখী কেউ হবেনা। নিজের সন্তানের কিংবা নিস্পাপ বোধ নিয়ে বড় হওয়া নতুন প্রজন্মের কাছ থেকে কিছু ব্যাপারে শিক্ষা নিতে পেরে অথবা নতুন করে জানতে পেরে আমার বুক গর্বে সত্যি এক হাত ফুলে উঠবে, আমি একবিন্দু মিথ্যা বলছিনা এ ব্যাপারে! 
সে যাইহোক, এই লেখাটা যখন শুরু করি তখন পর্যন্ত আমার শেষ চেক পয়েন্টটা ছিলো দেশের বাইরে, ভারতের চেন্নাই শহরের ইস্ট কোস্ট রোডের একটি গলিতে। আমি কিছুক্ষন আগে চুল কেটে সেলুন থেকে বের হয়েছি, হাটছিলাম নীরব রাস্তায়, এরমধ্যেই হাটতে হাটতে দেখি আমার সামনে অন্তত ৮০ বছরের এক বৃদ্ধা কাঁপতে কাঁপতে হাটছে। দু’হাতে দুটা দুধের হাতলঅলা জারের মত। সেই জারের ঢাকনা হাটার তালে তালে হাল্কা টুং টাং শব্দ করছে। বৃদ্ধার জন্য হয়তো বোঝাটা অনেক বেশিই বয়সের তুলনায়। আমি পেছন থেকে কেবল চিকন হাত দুটো দেখতে পাচ্ছিলাম। হাড় বের হওয়া, প্রায় কালো, চামড়া ভাজ হয়ে কুঁচকে থাকা দু’টা হাত যা দিয়ে জার গুলো বহন করে চলেছেন। আমি কেবল হাত আর জারের দৃশ্য মাথায় ঢুকিয়ে নিলাম। 
এরপর আরো বেশ কয়েকটি চেকপয়েন্ট যোগ হয়েছে। জীবনে ঘটে গেছে বিশাল পরিবর্তন। আরো অনেক বছর পর যখন আমার চামড়ায় এমন ভাঁজ পড়বে, অথবা এর আগেই যদি মারা যাই, তবে মৃত্যুর আগে এই চেক পয়েন্টও আমি হুট করে মনে করে নিতে চেষ্টা করবো। চেক পয়েন্টের এই পর্যায়ে এসে আমার চাওয়া পাওয়ার তেমন কিছু বাকী নেই। হয়তো পরবর্তী চেকপয়েন্ট থেকে ধীরে ধীরে সবকিছু হারাবার অথবা নিজেকে নতুন করে দেখবার সময় আসবে।
যুদ্ধে জিতবোই, জিতে বীরত্বের খেতাব কিংবা অনেক বড় কোন পুরস্কার পাব এটা আগে ভেবে নিয়ে কিন্তু কেউ যুদ্ধে যায়নি। যুদ্ধে গেছে এটা জেনে যে এটাই করা উচিত, নৈতিক দিক দিয়ে নিজের অবস্থান সুস্পষ্ট তা জেনেই। 
আমাদের দেশের মানুষের এই প্রজন্ম, সেই প্রজন্ম, সব প্রজন্মের মনেই সঠিক ইতিহাস নিয়ে অনেক প্রশ্ন, অনেক অনেক অনেক প্রশ্ন! কে এসব প্রশ্নের উত্তর দেবে কিংবা কাদের দেয়া উচিত ছিলো এই প্রশ্ন কাকে করবো আমি জানি না। এটাও জানি না আর কতো প্রশ্নের পর প্রশ্নগুলো চুপ হয়ে যাবে। এই লেখায় আমিও অনেক প্রশ্নের উত্তর নিজে খুঁজে নিতে চেয়েছি, উত্তর নিজের জ্ঞান, বিবেক, পড়াশোনা থেকে নিজেই দিতে চেষ্টা করেছি। কতটা সফল হয়েছি সেটা বড় কথা নয়। আমার চেষ্টা ছিলো নিজের আর নিজের প্রিয় কিছু মানুষের কাছে সম্পুর্ন সৎ থাকবার। আমি নিজেও চাই দেশের ইতিহাস নিয়ে এর তার করা অযাচিত প্রশ্নগুলো চুপ হয়ে যাক। 
এই দেশের স্বাধীনতা পরবর্তী সময়ের ইতিহাস অথবা ঘটনাপ্রবাহ খুব বেশি একটা সুখকর কিংবা সম্মানের না। দেশের ক্ষমতার পালাবদলের সাথে সাথে বাচ্চারা ইতিহাসও ভিন্নভাবে শিখেছে। কারো কাছে শেখ মুজিব মহামানব, কারো কাছে জিয়াউর রহমান। আবার দেশের একটা অংশ যাদের পরিমান শতকরা হিসেবে খুব কম হলেও সংখ্যার হিসেবে কোটি ছাড়িয়ে যাবে তাদের কাছে এই মুক্তিযুদ্ধ তেমন কোন মানেই রাখেনা। সব হিসাব নিকাশের বাইরে বেরিয়ে আসল সত্য হচ্ছে আমাদের আছে নিজের একটা দেশ, একটা পতাকা। দৃষ্টিভঙ্গী যাই হোক, এই দেশের প্রতি আমাদের পরবর্তী প্রজন্ম যাতে বুক ভরা মায়া রাখে, পতাকা গায়ে জড়িয়ে আবেগে ভাসতে শেখে। এর বেশি কিছু লাগবেনা। আমাদের দরকার দেশের জন্য বুক ভরা মায়া ধারন করা একটা নতুন প্রজন্মের, যারা আমাদের ক্ষুদ্রতা এবং ব্যর্থতার বাইরে বেরিয়ে দেশটাকে সম্মান করতে শিখবে নিজের মায়ের মতো, ভালোবাসবে নিজের সন্তানের মতো। 
দেশটা একদিন না একদিন হয়ে উঠবে লাখ লাখ মানুষের রক্তে কেনা সেই স্বপ্নের মতো, আমাদের “সোনার বাংলাদেশ”!! 

