চেকপয়েন্ট - পর্ব - ৫ (মুক্তিযুদ্ধের সুচনা, মুজিবনগর সরকার এবং কিলো ফ্লাইট))


চেকপয়েন্ট - পর্ব - ১ চেকপয়েন্ট - পর্ব - ২ চেকপয়েন্ট - পর্ব - ৩ চেকপয়েন্ট - পর্ব - ৪২৫ শে মার্চ, ১৯৭১
চট্টগ্রাম, পুর্ব পাকিস্তান
দিনের শুরু হয়েছে স্বাভাবিকভাবেই, গত বেশকিছুদিন ধরে যা চট্টগ্রামের সেনাদের জন্য সাধারন ঘটনা। জনতা ব্যস্ত রাস্তায় ব্যারিকেড দিয়ে সেনা চলাচল বাধাগ্রস্থ্য করবার জন্য আর সেনারা সেগুলো অপসারনের কাজে। ইস্ট বেঙ্গল রেজিমেন্টের এক কোম্পানী বাঙ্গালী সেনা সেদিন এমভি সোয়াত নামের জাহাজ আনলোডের কাজ করছিলেন, পরদিন দুপুরের মধ্যে যা শেষ হবে। সন্ধ্যার পরপরই পাকিস্তান নেভীর নৌ সেনারা এয়ারপোর্ট দখল করে নিলো নীরবে। সেখানে উপস্থিত বাঙ্গালী ইপিআর সেনারা কোথাও খবর পাঠাবার আগেই বন্দী হলো। বিংশ শতাব্দীর এই সময়ে এসেও সামান্য মোবাইল কিংবা ইন্টারনেটের অভাবে এই খবরগুলো কোথাও জানানো গেল না। তবে কমোডোর মুমতাজ নিশ্চিত করলেন যে তাদের হত্যা করা হচ্ছে না। রাত ৯ টার মধ্যে বন্দরের নিয়ন্ত্রনও নিয়ে নেয়া হলো। কব্জা করা হলো যোগাযোগ সরঞ্জামাদীর উপর।
এদিকে রাত সাড়ে আটটার দিকে ক্যাপ্টেন রফিক খবর পেলেন যে ঢাকায় অতিরিক্ত রকম সেনা চলাচল শুরু হয়েছে। উনি তাঁর রানারকে ডাকলেন, বললেন যে জলদি গাড়ি তৈরী রাখতে এবং আসেপাশে যত বাঙ্গালী সেনা আছে তাদের ডেকে জড়ো করতে। খুব দ্রুতই তিনি ছুটে গেলেন ইপিআর হেডকোয়ার্টারে এবং সেখানকার নিয়ন্ত্রন নিলেন রাত সাড়ে দশটার মধ্যে। আর কিছুক্ষন দেরী হলেই পাকিস্তানী সেনারা উলটা বাঙ্গালীদের বন্দী করে ফেলতো। সেখানে উনি প্রায় তিনশত পাকিস্তানী সেনাকে বন্দী করলেন। এরপর চট্টগ্রাম সেক্টরের অধীন ইপিআর এর সকল বাঙ্গালী কোম্পানীর কাছে আগেই প্রস্তুত করে রাখা বার্তা পাঠালেন, যে বার্তায় নির্দেশনা দেয়া হবে সকল পাকিস্তানী সেনাকে বন্দী করবার পর দ্রুত চট্টগ্রাম শহরে এসে জড়ো হতে। এটাই একমাত্র ঘটনা যখন পাকিস্তানীরা হামলা করার আগেই বাঙ্গালী সেনারাই আক্রমনে গেলো। এই বার্তা ধীরে ধীরে সকল ইপিআর সেক্টরে ছড়িয়ে পরবে এবং ইপিআর বাহিনী পূর্ব পাকিস্তানের প্রায় সকল উইং এ প্রি-এম্পটিভ স্টাইকে যাবে। 
ক্যাপ্টেন রফিকের সেনারা আগ্রাবাদ সহ নানা গুরুত্বপূর্ন স্থানে অবস্থান নেবে। রামগড়ের ইপিআর কোম্পানীকে উনি নির্দেশ দিলেন শুভপুর সেতু উড়িয়ে দিতে যাতে পাকিস্তানীরা রিইনফোর্সমেন্ট না পাঠাতে পারে। ক্যাপ্টেন রফিক বেশ কিছুদিন আগেই লেঃ কর্নেল এম আর চৌধুরী এবং মেজর জিয়ার সাথে বিদ্রোহের ব্যাপারে কথা বলেছিলেন। কিন্তু দেশের অন্যান্য স্থানের অবস্থা এবং রাজনৈতিক নেতাদের থেকে সরাসরি কোন ধরনের নির্দেশনা না থাকায় এরকম কিছু আত্মঘাতী হবে বলে উনারা তাঁকে অপেক্ষা করতে বলেছিলেন। উনারা তাঁকে কথা দিয়েছিলেন পাকিস্তানীরা বেসামরিক জনগনের উপর আক্রমন চালালে তারা বিদ্রোহ করবেন। উনারা হয়তো ভেবেছিলেন পাকিস্তানীরা ক্যান্টনমেন্টের নিয়ন্ত্রন নেবার চেস্টা করবে আগে, আর সেটার পরিনতি হতো মারাত্মক, হয়েছিলোও তাই।
২৫ শে মার্চ, ১৯৭১
ঢাকা, পুর্ব পাকিস্তান
আওয়ামী লীগের সাধারন সম্পাদক তাজউদ্দীন আহমেদ ধানমন্ডি ৩২ নম্বরে এসেছেন বঙ্গবন্ধুর সাথে দেখা করতে। সন্ধ্যা পেরিয়ে রাত শুরু হয়েছে। বঙ্গবন্ধু তাঁকে আগেই তৈরী করে রাখা স্বাধীনতার বার্তাপত্র নিয়ে আলোচনা করলেন। খসড়া দেখিয়ে তাঁকে জানালেন, সবচেয়ে খারাপ অবস্থার জন্য তিনি প্রস্তুত আছেন। তবে তাজউদ্দীন আহমেদ তাঁর প্রিয় মুজিব ভাইকে বোঝাবার চেস্টা করছেন গা ঢাকা দিতে। তাজউদ্দীন আহমেদ বললেন,
- “মুজিব ভাই, আমি আপনার পায়ে ধরি, আপনি গা ঢাকা দেন। চলেন আমার সাথে, আর সময় নাই।“
তিনি তাজউদ্দীন আহমেদকে বললেন,
- “আমার জন্য চিন্তা করোনা। বাসায় গিয়ে আরাম করো, একটু ঘুমাও।“
তিনি হয়তো ভাবছিলেন যদি তাঁকে পাকিস্তানীরা বন্দী করে ফেলে তবে পাকিস্তানীরা বাঙ্গালিদের উপর নির্যাতন কম করবে। তিনি গা ঢাকা দিলেই বরং তার খোঁজে সারা দেশ জুড়ে তল্লাশীর নামে হত্যা নির্যাতন করবে। হয়তো উনি নিশ্চিত পাকিস্তানীরা তাঁকে গ্রেফতার করলেও জনতা তাঁকে মুক্ত করে আনবে বিদ্রোহের মাধ্যমে। ঠিক যেমনটী হয়েছিলো আগরতলা ষড়যন্ত্র মামলার সময়। উনি গা ঢাকা দিয়ে রাজনীতি করবার মত লোক ছিলেননা কখনোই। সিংহের মত সাহস আর হৃদয় উনার। উনি কেন গা ঢাকা দেবেন গ্রেফতার এড়াতে?
তাজউদ্দিন আহমেদ ভগ্ন হৃদয়ে বাসায় ফিরে আসলেন। অস্থির মনে পায়চারী করতে করতে তিনি ভাবছেন, এটা আগরতলা মামলা নয়। দেশের ভবিষ্যত জড়িত এর সাথে। ক্ষমতা হস্তান্তরে গড়িমসি করে পাকিস্তানিরা বাঙ্গালীদের নিয়ে এসেছে এমন এক অবস্থানে, যেখান থেকে আর পেছনে ফিরবার পথ নেই। মুজিব ভাইও তো বলেছেন, ‘এবারের সংগ্রাম আমাদের মুক্তির সংগ্রাম, এবারের সংগ্রাম আমাদের স্বাধীনতার সংগ্রাম।‘
পাকিস্তানী সামরিক জান্তা যে খুব দ্রুতই আঘাত হানতে যাচ্ছে এ ব্যাপারে নানা উৎস থেকে খবর ছিলো। উনি নিশ্চিত হয়েই গিয়েছিলেন মুজিব ভাইয়ের কাছে। উনি কথা শোনেননি। তবে তিনি ভুল করলেন না। একটা সাইড ব্যাগে কিছু জামা কাপড়, একটা রাইফেল, একটা পিস্তল এবং টাকা পয়সা নিয়ে অপেক্ষা করছিলেন ডঃ কামাল হোসেনের জন্য, উনি আওয়ামী লীগের উপদেষ্টা ছিলেন সে সময়, যদিও বয়স মাত্র ৩৩। একটু পরেই কামাল হোসেন এসে উনাকে গাড়িতে উঠিয়ে নিলেন, তখন রাত নয়টা। 
কেবলমাত্র লুঙ্গী এবং পাঞ্জাবী পরা অবস্থাতেই কামাল হোসেনের কালো রঙয়ের গাড়িতে উঠে বসলেন তিনি পাকিস্তানীদের হাত থেকে পালাতে। পথে তাদের থামালেন মুজাফফর আহমেদ নামের কুমিল্লার এক এমপি। উনি তাদের বললেন নিউ মার্কেটের রাস্তা এড়িয়ে যেতে, সেখান থেকেই পাকিস্তানিরা এগিয়ে আসছে। তারা ঘুর পথে ঢাকা থেকে বাইরে বেরিয়ে যাবার জন্য রওনা দিলেন।
এর কিছুক্ষন পরেই পাকিস্তানি সেনারা উনার বাড়ি ঘিরে ফেলে। তাজউদ্দীন আহমেদের স্ত্রী জোহরা খাতুল লিলি ওরফে জোহরা তাজউদ্দীন উর্দুতে পাকিস্তানী সেনাদের বললেন যে তারা সে ভাড়াটে, বাড়ির মালিকেরা কেউ নেই, সবাই চলে গেছে। পাকিস্তানী সেনারা তাজউদ্দীন আহমেদকে খুঁজে না পেয়ে বিভ্রান্ত হয়ে চলে যায়।
এর কিছুদিন পর জোহরা তাজউদ্দীন একটা ছোট্ট চিরকুট অথবা চিঠি পাবেন। যাতে তাজউদ্দীন আহমেদ স্ত্রীকে উদ্দেশ্য করে লিখেছিলেন,
“খুব দ্রুতই তোমাদের ছেড়ে চলে যাবার সিদ্ধান্ত নেবার কারনে আমি বিদায় জানিয়ে আসতে পারিনি। আমি চলে যাচ্ছি, তুমি সাড়ে সাত কোটি মানুষের সাথে মিশে যেও, আমি জানিনা আবার কখন আমাদের দেখা হবে… স্বাধীনতার পরে।
ইতি,
দোলন চাপা।“
দোলনচাঁপা ছম্বনাম ব্যবহার করে উনি লিখেছিলেন, যাতে তাঁর স্ত্রী ঠিকভাবে চিনতে পারেন। সম্ভবত উনি খুব তাড়াহুড়াতেই সিদ্ধান্ত নিয়েছিলেন পালাবার, যা ভাবতে বাধ্য করে যে পাকিস্তানীদের ক্রাকডাউনের খবর উনি হয়তো খুব বেশি সময় আগে জানতে পারেননি। 
এ সময় কামাল হোসেন তার এক আত্মীয়ের বাড়িতে আশ্রয় নেন। তবে উনি ব্যারিষ্টার আমীরুল ইসলামকে সহ রওনা দিলেন ভারতের পথে। 
২৫শে মার্চ, ১৯৭১
ধানমন্ডি ৩২ নম্বর সড়ক
ঢাকা, পুর্ব পাকিস্তান
রাত ১১ টা
বঙ্গবন্ধুকে খুব চিন্তিত দেখা যাচ্ছে। উনি ভেবেছিলেন শেষ পর্যন্ত হয়তো পাকিস্তানীরা ক্ষমতা হস্তান্তরে রাজী হবে। কিন্তু তারা সেটা করেনি। এতোদিন ধরে আলোচনার নামে যে তাঁকে ধোকা দিয়ে আসা হচ্ছে তিনি তা বুঝতে পারছেন পরিস্কারভাবেই। এই ভাবনা তাঁর মাথায় আগেও এসেছিলো, তাই তিনি আগে থেকেই একটা বার্তা প্রস্তুত করে রেখেছিলেন। শহরে আর্মি নেমেছে এই খবর পাবার সাথে সাথেই তিনি সেই বার্তা ওয়্যারলেসে প্রচার করবার জন্য পাঠিয়ে দিয়েছেন। বলধা গার্ডেনে আগে থেকেই একটা ছোট্ট ট্রান্সমিটার প্রস্তুত করে রাখা হয়েছিলো এমন কোন পরিস্থিতির কথা ভেবেই। উনি জানেননা এই বার্তা ঠিকমত সব জায়গায় পৌছাবে নাকি। তবে তিনি জানেন তাঁকে মেরে ফেললেও বাংলার জনগনকে আর ঠেকানো যাবেনা। স্বাধীনতার জন্য যে স্বপ্ন তাদের মনে জেগে উঠেছে, তা দমিয়ে রাখার সাধ্য আর কারো নেই।
তবে তার পাঠানো এই বার্তাটি অনেকেই শুনেছিলো, কারন তা খুব চালাকীর সাথে পাকিস্তান রেডিওর ফ্রিকোয়েন্সীর খুব কাছাকাছি ফ্রিকোয়েন্সীতে প্রচার করা হয়। এটা এই ফ্রিকোয়েন্সীতে প্রচার করা হয় যাতে ঢাকায় অবস্থানরত কুটনৈতিক এবং সাংবাদিকরা শুনতে পায়। সেই বার্তায় প্রচার করা হলো,
“This may be my last message. From today Bangla Desh is independent. I call upon the people of Bangla Desh, wherever you are and with whatever you have, to resist the army of occupation to the last. Your fight must go on until the last soldier of the Pakistan occupation army is expelled from the soil of Bangla Desh and final victory is achieved.”
পুর্ব প্রস্তুতকৃত বার্তাটি প্রেরন করেই তিনি দ্রুত বসে গেছেন আরেকটি বার্তার খসড়া তৈরী করতে। হাতে একদম সময় নেই, যেকোন সময় পাকিস্তানী সেনারা তাঁকে গ্রেফতার করতে কিংবা মেরে ফেলতে চলে আসতে পারে। চারদিক থেকে থেমে থেমে গোলাগুলির আওয়াজ ভেসে আসছে। উনি লিখলেন,
“Pakistan Army suddenly attacked EPR base at Pilkhana, Rajarbagh Police Line and killing citizens. Street battles are going on in every street of Dhaka and Chittagong. I appeal to the Nations of the World for help. Our freedom fighters are gallantly fighting with the enemies to free the motherland. I appeal and order you all in the name of Almighty Allah to fight to the last drop of blood to liberate the country. Ask police, EPR, Bengal regiment and Ansar to stand by you and to fight. No compromise. Victory is ours. Drive out the last enemy from the holy soil of motherland. Convey the message to all Awami League leaders, workers and other patriots and lovers of freedom.
May Allah bless you. Joi Bangla.” 
(সেই সময়ের যোগাযোগ ব্যবস্থা সম্পর্কে যাদের ধারনা নেই তারা বলতে পারে উপরের ঘোষনা আর এই ছবির ঘোষনার সাথে তো মিল নেই। সেই সময়ে বার্তা প্রেরন করা হতো প্রধানত এইচএফ ট্রান্সমিটারের মাধ্যমে। মাঝের আরো কিছু প্রক্রিয়ার জন্য বার্তার অনেক কথাই এদিক সেদিক হয়ে যেতো অথবা দ্রুত করবার জন্য সংক্ষিপ্ত হয়ে যেতো। আমি নিজে যদি এই বার্তাটা রি-ট্রান্সমিট করতে চাইতাম তবে আমার নিজেরও অন্তত ১৫-২০ মিনিট সময় লাগতো কম করে হলেও। রিসিভ করাটাও সময় সাপেক্ষ ব্যাপার ছিলো সে সময়ের প্রযুক্তিগত কারনে।)
২৬ শে মার্চ, ১৯৭১
রাত ১২ টা, ইস্ট বেঙ্গল রেজিমেন্টাল সেন্টার
চট্টগ্রাম ক্যান্টনমেন্ট, পূর্ব পাকিস্তান
২০ বালুচের সিও লেঃ কর্নেল ফাতামী ৬ ট্রাক ভর্তি প্রায় এক কোম্পানী সেনাকে রওনা হবার নির্দেশ দিয়েছেন আধা ঘন্টা আগে। যারা এইমাত্র ইবিআরসি তে পৌছেছে অপারেশন সার্চলাইটের পুর্ব পরিকল্পিত ছক অনুসারে। আগে থেকেই বেসামরিক পোষাকে থাকা কমান্ডোরা সেখানকার বাঙ্গালী গার্ডদের নিস্ক্রিয় করে ফেলেছিলো পশ্চিমা সেনাদের সহায়তায়। প্রায় আধা ঘন্টা ধরে তাঁর সেনারা নির্বিচারে হত্যাকান্ড চালান সেখানে। নিহত হলো প্রায় ১০০০ বাঙ্গালী সেনা। তাদের কারো পরিবারকেও রেহাই দেয়া হলো না, নারী শিশু কেউ বাদ গেলনা তাদের হাত থেকে। নিহতদের মধ্যে ইবিআরসির প্রধান প্রশিক্ষক এবং চট্টগ্রামের সবচেয়ে চৌকস বাঙ্গালী সেনা কর্মকর্তা লেঃ কর্নেল এম আর চৌধুরীও আছেন। 
কিছু ভাগ্যবান সেনা যেভাবে পারলো পালিয়ে বাচলো। আর এভাবেই পাকিস্তানীরা বিমানবন্দর, বন্দর এবং ক্যান্টনমেন্টের উপর নিয়ন্ত্রন প্রতিষ্ঠা করলো।
২৬ শে মার্চ, ১৯৭১
অস্টম ইস্টবেঙ্গল রেজিমেন্ট,ষোলশহর বাজার
চট্টগ্রাম, পূর্ব পাকিস্তান
রাত সাড়ে বারোটা
অষ্টম বেঙ্গলের কিছু ভাগ্যবান সেনা পালিয়ে ষোলশহর ছুটে এসেছে। তারা সৈনিক লাইনে গিয়ে তাদের বাঙ্গালী সহযোদ্ধাদের বলছেন ইবিআরসি তে কি হয়েছে। ক্যাপ্টেন অলি আহমেদ এ খবর পাওয়া মাত্র সকল বাঙ্গালী সেনাদের একত্রিত করে পাকিস্তানী সেনা এবং অফিসারদের গ্রেফতারের নির্দেশ দিলেন। ষোলশহরের নিয়ন্ত্রন হাতে নেবার পর ক্যাপ্টেন অলি আহমেদ তড়িঘড়ি করে ক্যাপ্টেন খালেককে পাঠালেন মেজর জিয়াকে খুজতে। মেজর জিয়া এই মুহুর্তে চট্টগ্রামের সবচেয়ে সিনিয়র এবং চৌকস বাঙ্গালী অফিসার। 
কে জানে উনি বেঁচে আছেন কিনা? 
২৬ শে মার্চ, ১৯৭১
ঢাকা, পুর্ব পাকিস্তান
রাত ১টা
তাজউদ্দীন আহমেদ পালিয়ে আশ্রয় নিয়েছেন তার বন্ধু রেলওয়ের ইঞ্জিনিয়ার গফুর আহমেদের বাসায়। তাঁকে অস্থির এবং চিন্তিত দেখে গফুর আহমেদ তাঁকে জিজ্ঞেস করলেন কি হয়েছে। তাজউদ্দীন আহমেদ তাঁকে বললেন, 
- “পাকিস্তানীরা আক্রমন শুরু করেছে। বঙ্গবন্ধু স্বাধীনতার ঘোষনা দিয়েছেন। আমি তাঁকে অনেক অনুরোধ করেছিলাম গা ঢাকা দিতে, উনি রাজী হননি।
২৬ শে মার্চ, ১৯৭১
রাত ১ টা, আগ্রাবাদ,
চট্টগ্রাম, পুর্ব পাকিস্তান
লেঃ কর্নেল রশীদ জানজুয়া, সিও, অষ্টম বেঙ্গল রেজিমেন্ট মেজর জিয়াকে নির্দেশ দিয়েছেন নৌবাহিনীর ট্রাকে করে চট্টগ্রাম বন্দরে যেয়ে জেনারেল আনসারীর কাছে রিপোর্ট করতে। মেজর জিয়ার সাথে নৌবাহিনীর প্রহরী থাকবে তাও জানানো হলো, আরো বলা হলো যে জিয়া ইচ্ছা করলে সাথে তিনজন নিজের লোক নিয়ে যেতে পারেন তবে সাথে থাকবে ব্যাটেলিয়নের একজন পাকিস্তানী অফিসার। অবশ্য সিও বললেন সেই অফিসার আসলে থাকবে জিয়াকে গার্ড দিতেই। জিয়া কন্দরে যাচ্ছেন নাকি তা দেখবার জন্যি এই লোকেদের সাথে রাখা হচ্ছিলো, জিয়া ছিলেন চট্টগ্রামে পাকিস্তানীদের জন্য সেকেন্ড বিফ ফিশ। জিয়ার আগমনের অপেক্ষায় বন্দরে প্রতীক্ষায় ছিলেন ব্রিগেডিয়ার আনসারী চিরকালের মতোই তাকে স্বাগত জানাতে। 
বন্দরের পথে আগ্রাবাদে তাদের থামতে হলো, পথে ছিল ব্যরিকেড। ঠিক সেই সময়েই সেখানে এলেন ক্যাপ্টেন খালেকুজ্জামান চৌধুরী। ক্যাপ্টেন ওলি আহমদের কাছ থেকে এ বার্তা নিয়ে এসেছেন তিনি। উনারা রাস্তার ধার ধরে হাটতে হাটতে একটূ দূরে গেলে ক্যাপ্টেন খালেক জিয়াকে কানে কানে বলল, 
- “স্যার, ওরা ক্যান্টনমেন্ট ও শহরে অপারেশন শুরু করেছে। ইবিআরসি তে আক্রমন করে নির্বিচারে সবাইকে মেরেছে।“
জিয়া ভাববার জন্য আর কোন সময় নিলেননা, উনি বললেন,
- “ আমরা বিদ্রোহ করলাম। তুমি ষোলশহর বাজারে গিয়ে পাকিস্তানী অফিসারদের গ্রেফতার করো। অলি আহমদকে বলো ব্যাটেলিয়ন তৈরী রাখতে, আমি আসছি।“ 
জিয়া এরপর নৌবাহিনীর ট্রাকের কাছে ফিরে গেলেন। পাকিস্তানী অফিসার, নৌবাহিনীর চীফ পেটি অফিসার ও ড্রাইভারকে বললেন যে,
- “খবর পাঠিয়েছে যে আমাদের আর বন্দরে যাওয়ার দরকার নেই, আমরা ফিরে যাচ্ছি।“
পাকিস্তানীরা কোন প্রতিক্রিয়া দেখালো না। খুব সম্ভবত তাদের পর্যায়ে গোপনীয়তার স্বার্থে তাদের তেমন কিছু জানানো হয়নি। জিয়া পাঞ্জাবী ড্রাইভারকে ট্রাক ঘুরাতে বললেন। ফিরবার পথে ষোলশহর বাজারে পৌঁছেই গাড়ী থেকে লাফিয়ে নেমে একটা রাইফেল তুলে নিলেন মেজর জিয়া। এরপর পাকিস্তানী অফিসারটির দিকে তাক করে বললেন,
-“হ্যান্ডস আপ! আমি তোমাকে গ্রেফতার করলাম।“ 
নৌবাহিনীর লোকেরা এতে বিভ্রান্ত হয়ে পড়লো। তাদের এই দ্বিধা দেখে জিয়া নৌবাহিনীর অফিসারের দিকে রাইফেল তাক করলেন। পাকিস্তানীরা ছিল সংখ্যায় আটজন, তবে সবাই জিয়ার নির্দেশ মানলো এবং অস্ত্র ফেলে দিল। এরপর জিয়া দ্রুত কিছু বাঙ্গালী সেনা সহ সিও রশীদ জানজুয়ার ব্যবহৃত জীপে করে ছুটলেন অস্টোম বেঙ্গলের পশ্চিম পাকিস্তানী সিও লেঃ কর্নেল জানজুয়ার বাসার দিকে। বাসার কলিং বেল বাজানোর কিছুক্ষন পর লেঃ কর্নেল জানজুয়া পাজামা পরা অবস্থাতেই বেরিয়ে এসে দরজা খুললেন। জিয়া এগিয়ে গিয়ে কলার টেনে ধরলেন গলাসুদ্ধ। এরপর দরজা খুলে বাইরে টেনে আনলেন। জিয়া লেঃ কর্নেল জানজুয়াকে বললেন,
- “ বন্দরে পাঠিয়ে আমাকে মারতে চেয়েছিলে? এই আমি তোমাকে গ্রেফতার করলাম। এখন লক্ষী সোনার মত আমার সঙ্গে এসো।“
জানজুয়া জিয়ার কথা মানলেন। জিয়া তাকে নিয়ে ব্যাটালিয়ানে ফিরলেন। অফিসার্স মেসে যাওয়ার পথে জিয়া দেখা পেলেন মেজর শওকতকে। জিয়া তাকে ডেকে বললেন,
- “আমরা বিদ্রোহ করেছি!” 
মেজর শওকত জিয়ার সাথে হাত মিলালেন। তারা বুঝতে পারলেন, সামনে অপেক্ষা করছে ভীষন কঠিন সময়।
২৬শে মার্চ, ১৯৭১
ষোলশহর, চট্টগ্রাম
পূর্ব পাকিস্তান
রাত ২ টা
ব্যাটেলিয়নে ফিরে জিয়া দেখলেন সমস্ত পাকিস্তানী অফিসারকে বন্দী করে একটা ঘরে রাখা হয়েছে। তিনি অফিসে গিয়ে চেস্টা করলেন লেঃ কর্নেল এম আর চৌধুরীর ও মেজর রফিকের সাথে যোগাযোগ করতে, কিন্তু যোগাযোগের সব চেষ্টা ব্যর্থ হলো। এরপর রিং করলেন বেসামরিক বিভাগের টেলিফোন অপারেটরকে, তাকে বললেন যে ডেপুটি কমিশনার, পুলিশ সুপারিনটেনডেন্ট, কমিশনার, ডিআইজি ও আওয়ামী লীগ নেতাদের জানাতে যে ইস্টবেঙ্গল রেজিমেন্টের অস্টম ব্যাটেলিয়ন বিদ্রোহ করেছে, বাংলাদেশের স্বাধীনতার জন্য যুদ্ধ করবে তারা। 
জিয়া ব্যাটেলিয়নের অফিসার, জেসিও, আর জওয়ানদের ডেকে সংক্ষেপে সংক্ষেপে তাদের বললেন যে কি ঘটছে। উনি তাদের নির্দেশ দিলেন সশস্ত্র সংগ্রামে অবতীর্ণ হতে এবং তারা স্বতস্ফুর্তভাবে এ আদেশ মেনে নিলো। এরপর দ্রুত তাদের প্রাথমিক করনীয় সম্পর্কে জানালেন। অনেকে ইবিআরসি তে গিয়ে সেখানকার বাঙ্গালী প্রান রক্ষা করতে চাইলেন, বেশ বিতর্কের পর জিয়া তা নাকচ করে দিলেন। বললেন,
- “এটা আবেগে চলে শক্তি ক্ষয়ের সময় নয়।“
এরপর তিনি অফিসার্স মেসের সেই কক্ষে গেলেন যেখানে সিও লেঃ কর্নেল রশীদ জানজুয়া সহ অন্যান্য পাকিস্তানীদের রাখা হয়েছে। জিয়া পিস্তল বের করে পরপর কয়েকটি গুলি করলেন। এরপর হেটে বেরিয়ে আসলেন। পেছনে ফেলে এলেন নিথর লেঃ কর্নেল রশীদ জানজুয়াকে। 
শহরের অন্যান্য স্থানের দিকে যাবার আগে জিয়া নির্লিপ্ত কন্ঠে নির্দেশ দিলেন,
- “সব পাকিস্তানীদের হত্যা করো। এদের পাহারা দেবার মত অবস্থা আমাদের নেই।“
২৬শে মার্চ, ১৯৭১
করাচী, পশ্চিম পাকিস্তান
প্রেসিডেন্ট ইয়াহিয়া খান জনগনের উদ্দেশ্যে রেডিওতে ভাষন দিচ্ছেন। তিনি তার ভাষনে পুর্ব পাকিস্তানের নেতাদের বিরুদ্ধে গাদ্দারীর এবং প্রতারনার অভিযোগ করলেন। তিনি দাবী করলেন আওয়ামী লীগ পাকিস্তান প্রজাতন্ত্র থেকে পুর্ব পাকিস্তানকে ২৬ তারিখ প্রথম প্রহরেই আলাদা করে ফেলবার পরিকল্পনা করেছিলো, তবে দেশপ্রেমিক সেনাবাহিনী ২৬ তারিখ জিরো আওয়ারেই তাদের সে পরিকল্পনা বানচাল করে দিয়েছে। দেশকে বিভক্ত করার ষড়যন্ত্রকারীদের উচিত শিক্ষা দেয়া হয়েছে। তিনি তার ভাষনে বললেন,
“In East Pakistan a non-co-operation and disobedience movement was launched by the Awami League and matters took a very serious turn. Events were moving very fast and it became absolutely imperative that the situation was brought under control as soon as possible....
Sheikh Mujibur Rahman's action of starting his non-co-operation movement is an act of treason. He and his party have defied the lawful authority for over three weeks. They have insulted Pakistan's flag and defiled the photograph of the Father of the Nation. They have tried to run a parallel Government. They have created turmoil, terror and insecurity.
A number of murders have been committed in the name of movement. Millions of our Bengali brethren and those who have settled in East Pakistan are living in a state of panic, and a very large number had to leave that Wing out of fear for their lives.
The Armed Forces, located in East Pakistan, have been subjected to taunts and insults of all kinds, I wish to complement them on the tremendous restraint that they have shown in the face of grave provocation. Their sense of discipline is indeed praiseworthy. I am proud of them.
I should have taken action against Sheikh Mujibur Rahman and his collaborators weeks ago but I had to try my utmost to handle the situation in such a manner as not to jeopardise my plan of peaceful transfer of power. We have left no stone unturned.
His obstinacy, obduracy and absolute refusal to talk sense can lead to but one conclusion-the man and his party are enemies of Pakistan and they want East Pakistan to break away completely from the country. He has attacked the solidarity and integrity of this country-this crime will not go unpunished. We will not allow some power hungry and unpatriotic people to destroy this country and play with the destiny of 120 million people.
In my address to the nation of 6th March I had told you that it is the duty of the Pakistan Armed Forces to ensure the integrity, solidarity and security of Pakistan. I have ordered them to do their duty and fully restore the authority of the Government.
...I appeal to my countrymen to appreciate the gravity of the situation for which the blame rests entirely on the anti-Pakistan and secessionist elements and to act as reasonable citizens of the country because therein lies the security and salvation of Pakistan.
God be with you. God bless you.”
২৬ মার্চ, ১৯৭১
রাওয়ালপিন্ডি, পশ্চিম পাকিস্তান
ফ্লাঃ লে; শামসুল আলম এবং অন্য বাঙ্গালী অফিসারেরা বুঝতে পারলেন যে পূর্বে বড় ধরনের কিছু হয়েছে যখন ২৬ মার্চ সকল বাঙালি অফিসারদের গ্রাউন্ডেড করা হল। যার মানে হচ্ছে বাঙ্গালী অফিসারেরা ফ্লাই করতে পারবে না। পাকিস্তানী টিভি আর রেডিওতে শুনলেন যে সামান্য গন্ডগোল হয়েছিলো যা সামলে নেয়া হয়েছে। পূর্বে শান্তি বিরাজ করছে। তবে রাতে বিবিসি, ভয়েস অব আমেরিকা এসবে শুনে উনারা জানতে পারেন যে ভয়াবহ ঘটনা ঘটেছে পূর্বে।
উনাদের উপর সারাক্ষন নজরদারী ছিলো এটা উনারা বুঝতে পারতেন। পূর্বে পরিস্থিতি যে খুব ভয়াবহ সেটা আরো নিশ্চিত হলেন কর্নেল জিয়াউদ্দীন নামে আর্মি হেডকোয়ার্টারের এমএস ব্রাঞ্চে (কর্মকর্তাদের বদলী, স্থানান্তর, প্রসাশনিক বিষয়াদী এবং অন্যান্য ব্যাপার এমএস ব্রাঞ্চ দেখভাল করে) কর্মরত এক বাঙ্গালী সামরিক কর্মকর্তার মাধ্যমে। উনি তাকে বললেন,পূর্বে ভয়াবহ অবস্থা। প্রতিদিন অনেক অনেক আহত নিহত হবার খবর আসছে। পুরোদমে যুদ্ধের মত চলছে বলেই মনে হচ্ছে।
আমার ধারনা মতে পাকিস্তানী বাহিনীর যুদ্ধের সময় যতটা হতাহতের ঘটনা ঘটেছিল, তার ৬০ ভাগ হয়েছিল ২৬ মার্চ রাত থেকে ২০ শে এপ্রিল এবং এরপর ২১ নভেম্বর থেকে ১৬ ডিসেম্বরের মধ্যে। এ কারনে যুদ্ধ শুরু হবার কিছুদিনের মধ্যেই পুর্ব থেকে পশ্চিমে এমএস ব্রাঞ্চে হাজার হাজার হতাহতের খবর (যার মধ্যে অন্তত ১০০ জন অফিসার) আসা পশ্চিমাদের জন্য মারাত্মক ব্যাপার ছিল। ২৬ মার্চ থেকে ২০ শে এপ্রিলের মধ্যে ইপিআর, ইস্টবেগল রেজিমেন্ট এবং নানা জায়গার বাঙ্গালী পুলিশের প্রি এম্পটিভ স্টাইক এবং এম্ব্যুশে অন্তত ৩০০০ হাজার পাকিস্তানী সেনা এবং অফিসার মারা যায় অথবা যুদ্ধবন্দী হিসেবে ধৃত হয়,যাদের কিছুদিন পর বিএসএফের হাত ঘুরে ভারতীয় সেনাবাহিনীর কাছে স্থানান্তর করা হয়। এরমধ্যে পাকিস্তানীরা সবচেয়ে বেশি লোকবল ক্ষয় করে চট্টগ্রামে,এরপর রাজশাহী এবং যশোরে। বাঙ্গালী সামরিক অফিসার,সেনা এবং পরিবার বর্গের উপর সবচেয়ে বেশি নৃশংশতার ঘটনা ঘটে কুমিল্লায়, যেখানে প্রায় ১১০০ বাঙ্গালী অফিসার এবং সেনাকে হত্যা করা হয়। 
উনি কর্নেল জিয়াউদ্দীনকে জিজ্ঞেস করলেন,
- “স্যার আমাদের কি করা উচিত?“
উনি বললেন, 
- “যা করবে নিজের বুদ্ধি দিয়ে কর। এমনকি বাঙ্গালী কাউকেও বলবার দরকার নেই। কাউকে বিশ্বাস করোনা।“
সবকিছু বিবেচনায় নিয়ে দেশে কিংবা ভারতে পালানো অসম্ভব মনে হচ্ছিলো। তবু ফ্লাইট লেফটেন্যান্ট সামসুল আলম, জিডি(পি), পাক ৪৯২১, সিদ্ধান্ত নিলেন যে উনি দেশে চলে যাবেন আর সেটা যেভাবেই হোক!!
২৭ শে মার্চ, ১৯৭১
কালুরঘাট, স্বাধীন বাংলা বেতার কেন্দ্র
চট্টগ্রাম, পুর্ব পাকিস্তান
মেজর জিয়াকে অনুরোধ জানানো হয়েছে স্বাধীনতার ঘোষনা পাঠ করতে। তার সেনারাই এখন কালুরঘাটের নিয়ন্ত্রনে আছে। উনি সানন্দে রাজী হয়ে গেলেন। এর আগেও বেশ কয়েকবার প্রচার করা হয়েছে এখান থেকেই, তবে তেমন প্রচারনা পায়নি। দেশের নানা স্থানে এই ঘোষনা ছড়িয়ে পরেছে ভিন্ন ভিন্ন রুপে। তবে উদ্দেশ্য একটাই। দেশ যে স্বাধীন সেটা সবাইকে জানিয়ে দেয়া। কালুরঘাটে বেলাল আহমেদের দেয়া বঙ্গবন্ধুর বার্তাটি পাঠ না করে তিনি নিজেই একটা ঘোষনাপত্রের খসড়া প্রস্তুত করলেন। সন্ধ্যা সাড়ে সাতটার দিকে মেজর জিয়া দৃপ্ত কন্ঠে উচ্চারন করলেন,
“This is Swadhin Bangla Betar Kendro. I, Major Ziaur Rahman, at the direction of Bangabandhu Sheikh Mujibur Rahman, hereby declare that the independent People's Republic of Bangladesh has been established. At his direction, I have taken command as the temporary Head of the Republic. In the name of Sheikh Mujibur Rahman, I call upon all Bengalis to rise against the attack by the West Pakistani Army. We shall fight to the last to free our Motherland. By the grace of Allah, victory is ours. Joy Bangla.”
পরদিন বেশকিছু ভারতীয় পত্রিকায় খবর ছাপা হলো যে জিয়া খান নামের একজন মেজর বাংলাদেশের স্বাধীনতার ঘোষনা প্রচার করেছেন এবং তিনি নিজেকে বাংলাদেশের মুক্তিবাহিনীর প্রধান হিসেবে পরিচয় দিয়েছেন। তবে এই ঘোষনাটা সারা দেশে ছড়িয়ে পরলো। দেশবাসী জানলো তাদের স্বাধীনতার সংগ্রামে কেবল জনতা একা নয়, বাঙ্গালী সেনারাও যোগ দিয়েছে। জনতা সাহস পেলো, বুঝতে পারলো, সারা দেশ জেগে উঠেছে, প্রতিরোধ আর দেশকে মুক্ত করবার লড়াই শুরু হয়ে গেছে।
২৭ মার্চ ১৯৭১
দিল্লী, ভারত
ভারতীয় সেনা, নৌ এবং বিমান বাহিনী প্রধান , বিএসএফ এর মহাপরিচালক এবং গোয়েন্দা সংস্থা ‘র” এর প্রধান উপস্থিত হয়েছেন প্রধানমন্ত্রীর দপ্তরে। সেখানে পূর্ব পাকিস্তান নিয়ে আলোচনা চলছে। প্রধানমন্ত্রী ইন্দিরা গান্ধী গোয়েন্দা সুত্র সমুহের রিপোর্ট বিস্তারিত পড়েছেন এবং আরো তথ্য সংগ্রহের আদেশ দিয়েছেন। বাহিনী প্রধানগন আরো কিছুটা সময় পর্যবেক্ষনের অনুরোধ জানালেও তিনি তৎক্ষণাৎ নির্দেশ দিলেন পূর্ব পাকিস্তানের কোন স্বাধীনতাকামী সামরিক বাহিনীর সদস্য অথবা জনতাকে সাহায্যে বিএসএফ কে সর্বাত্মক সহযোগিতা প্রদান করতে। সামরিক বাহিনীকেও পূর্ন প্রস্তুত গ্রহনের নির্দেশ দিলেন এবং বাঙ্গালী জনগোষ্ঠীকে মুক্ত করতে নিজের ইচ্ছার কথা সরাসরি বললেন। তিনি এটাও উচ্চারন করলেন, 
“এটা আমার নিজের মানুষের জীবন মরনের সমস্যা, আমার পক্ষে যা করা সম্ভব আমি তা করবো। আশা করি আপনারা আমাকে সহযোগিতা করবেন।“
ইন্দিরা গান্ধীর নির্দেশে সেদিন থেকেই ভারতীয় সীমান্ত বাঙ্গালী শরণার্থীদের জন্য উন্মুক্ত করে দেয়া হলো এবং শরণার্থী শিবির খোলা হলো সীমান্তবর্তী নানা স্থানে।
২৭ শে মার্চ, ১৯৭১
ময়নামতি ক্যান্টনমেন্ট,
কুমিল্লা, পুর্ব পাকিস্তান
রাত ১১ টা
অনেক রাত কিন্তু তাসনীমের বাবা ঘরে ইউনিফর্ম পড়ে বসে আছেন। তাসনীমের বাবার নাম মেজর জয়নুল আবেদিন, সেকেন্ড ইন কমান্ড, কুমিল্লা সিএমএইচ। উনি সারাদিন কোরান শরীফ পড়ছেন আর তাসনীমের মা দোয়া দরুদ পড়েই যাচ্ছেন। এই বিপদের সময় একমাত্র আল্লাহই ভরসা। বাইরে থেমে থেমেই গুলির শব্দ ভেসে আসছে, “ঠা -ঠা-ঠা-ঠা!” টানা তিনদিন ধরে এই শব্দ চলছেই। অনবরত গুলি করে এতো এতো মানুষ মারতে কিছুটা সময় তো লাগেই। 
তাসনীমদের বাড়ির বাইরে যাওয়া নিষেধ, কেন নিষেধ সেটা সে বুঝতে পারছেনা। তখন বসন্তকাল, গাছে গাছে আমের মুকুল ফুটে আছে। হুটহাট হানা দেয় কালবৈশাখী ঝড়। সেই ঝড়ে ঝরে পড়ে কাঁচা আম, সেই আমের লোভে সে ঠিকই বাইরে বেরিয়ে পরছে। ঠিক এমনভাবেই ঝরে পরছে শতশত প্রান ওদের আসেপাশেই। সেসব বোঝার বয়স তখনো তার হয়নি। 
২৮ মার্চ, ১৯৭১
ময়নামতি ক্যান্টনমেন্ট
কুমিল্লা, পুর্ব পাকিস্তান
তিন জন বাঙ্গালী সামরিক ডাক্তার, মেজর তাহের, মেজর হসেইন আর মেজর তালুকদার তিনদিন ধরে লুকিয়ে আছেন কুমিল্লা সিএমএইচ এর ওটিতে। কোন ধরনের খাবার ছাড়াই, কেবল মাত্র পানির উপর ভরসা করে। তাদের এই বেচে থাকাটা সিএমএইচ এর একজন কাশ্মীরি ক্যাপ্টেনের কল্যাণে। ডাক্তারদের মধ্যে উনি সবচেয়ে জুনিয়র হলেও তাঁর বাইরে কোন পশ্চিম পাকিস্তানী নেই। এই কাশ্মীরি ক্যাপ্টেন পাকিস্তানী মিলিটারিদের সব বাঙ্গালী অফিসার আর সৈনিকদের হত্যার বিরুদ্ধে, কিন্তু এখন তার অধীনে শুধু মাত্র এএমসি (আর্মি মেডিকেল কোর) এর সৈনিকরা কাজ করত, কিলিং অপারেশনে নিয়োজিত সব পাকিস্তানী সৈন্যরা না। কিন্তু তিনি বাঙালি ডাক্তারদের ওদের হাতে তুলে দিতে রাজী নন।
সেই কাশ্মীরি ক্যাপ্টেন তিন বা চারজন বাঙ্গালী ডাক্তারকে সি এম এইচের ওটিতে (অপারেশান থিয়েটারে) লুকিয়ে রেখেছেন তিন দিন, ২৫শে মার্চ থেকে ২৮শে মার্চ পর্যন্ত । পাকিস্তানী সৈন্যরা তিন দিনে যতবার এসেছিল লুকিয়ে থাকা ডাক্তারদের ধরে নিয়ে যেতে, তিনি বলে দিয়েছিলেন ওরা এখন ওটি তে ব্যস্ত, ওদের এখন নেয়া যাবে না। তিন দিন পরে যখন গোলাগুলি মারা মারি শেষ হয়, তার পরে তিনি এদেরকে ওটি থেকে বের করেছিলেন। 
এরপর এই ডাক্তারদেরও পাকিস্তানী মিলিটারিরা কোয়ার্টার গার্ডে নিয়ে যাবে যেখানে আরো কিছু বাঙ্গালী বন্দী আছেন তাসনীমের বাবার মতো। তবে সেই কাশ্মীরি ক্যাপ্টেনকে এরপর দ্রুত কুমিল্লা থেকে পাকিস্তানে বদলি করে দেয়া হয়। 
২৯ শে মার্চ, ১৯৭১
ময়নামতি ক্যান্টনমেন্ট,
কুমিল্লা, পুর্ব পাকিস্তান
তাসনীমরা বিকেলে হঠাৎ দেখলো পাকিস্তানী মিলিটারীরা আসেপাশের গ্রামের বাড়ীগুলি ঘেরাও করে বাড়ীতে কেরসিন ঢেলে আগুন জালাচ্ছে । দাউ দাউ করে আগুন জলছে। বাঁশ ঝাড়ের চেয়েও বেশী উঁচু আগুনের শিখা। জানালার পর্দা ফাঁক করে দেখছে ওরা অবাক হয়ে। পাশের বাড়ির আরেক ডাক্তার মেজর খন্দকার আংকেলের মা সমানে আগুন নেভার দোয়া পড়তে আরম্ভ করলেন। ঝম ঝম করে বৃষ্টি নামলো । কিন্তু সেই আগুন নিভল না যতক্ষণ পর্যন্ত ঐ বাড়িগুলো পুড়ে ছাই না হয়ে গেল! 
তাসনীম ভাবছিলো ঐ বাড়ীর লোকগুলো নিশ্চয়ই আগেই পালিয়ে গিয়েছিল, কেউ সেই আগুনে পুড়ে মারা যায়নি। হয়তো তাই হয়েছিলো, তবে সে পরে নিশ্চয়ই জানতে পারবে, দেশের অনেক অনেক জায়গায় তেমন ভাগ্য সবার হয়তো হয়নি। হয়তো সে যখন দাউ দাউ আগুন জ্বলতে দেখছিলো, ভেতর থেকে আর্তনাদ করে কেউ বাঁচাবার আবেদন জানাচ্ছিলো, সেই চীৎকার হয়তো তাদের কানে এসে পৌছেনি।
আজ সকাল বেলাই তাসনীমের বাবা স্টীলের আলমারি থেকে টাকা বের করে তাসনীমের মায়ের হাতে দিয়েছেন। তাসনীমের মা সেই টাকা প্যাকেট করে শাড়ীর কোমরে গুঁজে রেখেছেন। তার কিছুক্ষন পরে আমাদের ঘরে পাকিস্তানী সেনারা এসেছিলো হাতে বন্দুক তাক করে। লম্বা রাইফেল, সেটার আগায় ধারালো বেয়োনেট চকচক করছে। পাকিস্তানী সেনারা দুই হাত তুলে ধরতে বলে তাকে ঘর থেকে নিয়ে গেল । তাসনীম তখন মায়ের সাথে বাসার বারান্দায় দাঁড়ানো, তার মার কোলে তাসনীমের দুই বছরের বোন শাহীন আর ছোট বোন শামীম তার মায়ের শাড়ীর আঁচল ধরে আরেক পাশে দাঁড়িয়ে আছে। ওরা সবাই দেখছে মেজর জয়নুলকে ধরে নিয়ে বাসার সামনের সিঁড়ি দিয়ে নেমে যাচ্ছে পাকিস্তানী মিলিটারীরা। 
তাসনীমের বাবা আর মেজর খন্দকারকে এক সাথে হাত উঁচু করে তুলে ধরে হাটতে বলে একটা জীপে তুলে নিয়ে গেল এক দল মিলিটারী, আর আরেক দল বাসা সার্চ করতে লাগলো । ধরে আনল তাসনীমের বাবার আর্দালি বোরহানকে তার থাকার রুম থেকে। এরপর বাসার সামনের বাগানে বেল গাছের নীচে হ্যান্ডস আপ করে পিঠে বন্দুক ঠেকিয়ে দাঁড় করালো তাকে। গুলি করে মেরে ফেলতে যাবে বোরহানকে, কিন্তু তাসনীমের মা চিৎকার করে কাঁদতে লাগলেন , "মাত মারো , মাত মারো " বলে। দয়া হল সেই মিলিটারীর , সে তখন বোরহানকে তাদের চোখের সামনে মারল না, তাসনীমের বাবার সাথে জীপে তুলে নিয়ে গেল। 
এর কিছুক্ষন পর তাসনীমের বাবা, মেজর খন্দকার আর বোরহানকে জীপে করে পাকিস্তানি মিলিটারিরা হত্যার জন্য ধরে কুমিল্লা ময়নামতি ক্যান্টনমেন্টের ইস্পাহানী স্কুলের পেছনের টিলায় নিয়ে যায়। পথেই তারা দেখে এসেছে শত শত মানুষের লাশ। তারা জানতো তাদের পরিনতিও তাই হতে যাচ্ছে। সেখানে নিয়ে বাঙ্গালীদের লাইন ধরে দাড় করিয়ে ব্রাশফায়ার করে হত্যা করছিলো। আর এই নৃশংস হত্যাকান্ডের দায়িত্তে আছেন পাকিস্তানী লেঃ কর্নেল ইয়াকুব মালিক। তবে লেঃ কর্নেল মালিক কোন এক অজানা কারনে পাকিস্তানি সৈন্যদের জিজ্ঞাসা করেলেন যে এদেরকে কেন মারার জন্য আনা হয়েছে, এদেরকে এখান থেকে নিয়ে যাও। হয়তো ডাক্তার বলেই পুর্ব পরিচিতির কারনে বেচে গেলেন তারা। এরপর পাকিস্তানীরা তাসনীমের বাবা সহ বাকিদেরকে কোয়ার্টার গার্ডে নিয়ে বন্দী করে রাখবে প্রায় তিন মাস। 
২৯ শে মার্চ, ১৯৭১
মাগুরা, পুর্ব পাকিস্তান
টানা পাঁচদিন কখনো গাড়িতে, কখনো নৌকায়, কখনো হেটে এমনকি ঘোড়ায় চড়ে তাজউদ্দীন আহমেদ আজ পৌছেছেন মাগুরায়। তিনি জানেন না তার পরিবার কিংবা বন্ধুরা বেচে আছে নাকি মারা গেছে। 
সেখানে পৌছাবার পর কিছু বাঙ্গালী সেনা তাদের আটক করে, তারা ছিলো নিজের দল আওয়ামী লীগেরই কর্মী। তারাও ক্লান্ত চেহারার খচা খোচা দাড়িওলা মুখের তাজউদ্দীন আহমেদকে প্রথমে চিনতে পারেনি।
এর পরদিন জিনাইদহের সাব ডিভিশনাল পুলিশ অফিসার এসপি মাহবুবউদ্দিন উনার সাথে দেখা করলেন, তিনি ১১তম আনসার ব্যাটালিয়ানের অধিনায়কও ছিলেন। তাঁর সাহায্যে তাজউদ্দীন আহমেদ এবং আমীরুল ইসলামকে ভারত সীমান্তে পৌছে দেয়া হয়। এ ব্যাপারে সাহায্য করেন তৌফিক-ই-এলাহী চৌধুরী নামের মেহেরপুরের সাব-ডিভিশনাল অফিসার। মাগুরা থেকে গোপনে একটী জীপে করে তারা সন্ধ্যার দিকে কুষ্টিয়ার জীবননগর সীমান্তে পৌছালেন।
এখানে পৌছে তারা একটা জঙ্গলের মাঝে নালার পাশে অপেক্ষা করছিলেন নোম্যানস ল্যান্ডে। খুব গরমের পরেছিলো সেদিন। তারা গা এলিয়ে দিয়ে প্রায় শুয়ে পরেছিলেন। আমীরুল ইসলাম তাজউদ্দীন আহমেদের উদাস চেহারা দেখে জিজ্ঞেস করলেন,
- “কি ভাবছেন স্যার?”
উনি হেসে জবাব দিলেন,
- “ভাবছি কিছু একটা। ভাবছি আমি হেরে গিয়েছি।“
আমীরুল ইসলাম অনেক উত্তেজিত ছিলেন, তিনি ভাবছিলেন উনারা ইতিহাসের অংশ হতে যাচ্ছেন। উনি জিজ্ঞেস করলেন,
- “আমরা কিভাবে হারতে পারি? আমরা জেতার জন্যই এগিয়ে যাচ্ছি।”
উনি বললেন,
- “আসলে সেটা নয়। পাকিস্তান সৃষ্টির সময় আমার হিন্দু বন্ধুরা আমাকে বলতো তোমার পাকিস্তান টিকতে পারবে না। আমি তাদের নানা যুক্তি দেখিয়ে বলতাম কেন পাকিস্তান টিকে থাকবে। আমি সেই তর্কে হেরে যাচ্ছি যা আমি আমার হিন্দু ক্লাসমেটদের সাথে করতাম।“
(তাজউদ্দীন আহমেদের বড় মেয়ে শারমিন আহমেদের মতে তার বাবার মাথায় ঠিক এই সময়টাতেই অস্থায়ী বাংলাদেশ সরকারের ধারনা জন্ম নেয়।) 
পাকিস্তানের সাথে একীভুত ২৪ বছরের ইতিহাসে সবচেয়ে খারাপ সময় এটা। শেখ মুজিব পাকিস্তানের কারাগারে বন্দী, তাঁকে মেরে ফেলা হহবে নাকি কেউ বলতে পারে না। আবার আওয়ামী লীগের বড় কোন নেতাদের নিজেদের মধ্যে যোগাযোগ বিচ্ছিন্ন। মাতৃভুমির প্রতি দ্বায়িত্ববোধ এবং সময়ের দাবীতে উনি বুঝে গেলেন স্বাধীনতার সংগ্রামকে সঠিক পথে এগিয়ে নিয়ে যাবার এটাই সময়। উনি আমীরুল ইসলামকে স্বাধীন বাংলাদেশ সরকার গঠনের ভাবনার কথা জানালেন। শুরু হলো এক কঠিন পথে যাত্রা। 
এর কিছুক্ষন পর কলকাতা বিএসএফ এর আইজি গোলক বিহারী মজুমদার খবর পেলেন যে আওয়ামী লীগের দুইজন সিনিয়র নেতা ভারতের বানপুর সীমান্তে পৌছেছেন। উনি সাথে সাথে সেখানে ছুটে গেলেন। সেখানে তৌফিক-এ-এলাহী এবং মাহাবুবউদ্দিন আহমেদ এ ব্যাপারে নিশ্চিত করে জীবননগর ফিরে যান। তখন রাত গভীর হচ্ছে, গাঢ় অন্ধকার। উনি দেখলেন চারজন লোক আমবাগানের ভেতর থেকে বেরিয়ে এলেন। তাদের পরিচয় জিজ্ঞেস করবার পর জানা গেলো এদের মধ্যে দুইজন হচ্ছেন তাজউদ্দীন আহমেদ এবং আমীরুল ইসলাম। বিএসএফ এর কর্মকর্তা এবং সেনারা তাদের গার্ড অফ অনার প্রদান করলো, যেটা যেকোন দেশের প্রটোকল অনুযায়ী কোন স্বার্বভৌম রাস্ট্রের নেতাদেরই দেবার কথা।
ভারতের মাটিতে পৌছাবার পরপরই তাদের সরাসরি কলকাতার দমদম বিমানবন্দরে নিয়ে যাওয়া হলো, যেখানে তারা বিএসএফ এর প্রথম ডিজি কে এফ রুস্তমজীর সাথে পরিচিত হলেন। রুস্তমজী তাদের গোসল, শেভ এবং খাবার দাবারের ব্যবস্থা করলেন। নিজের পাঞ্জাবী পাজামাও তাদের দিলেন পরতে। এরই মধ্যে রুস্তমজী সরাসরি ইন্দিরা গান্ধীকে টেলিফোন করেন বং ইন্দিরা গান্ধী তাদের দিল্লী নিয়ে আসতে বললেন যত দ্রুত সম্ভব। ভারতীয় বিমান বাহিনীর একটী বিশেষ বিমানে তাদের নয়াদিল্লী উড়িয়ে নিয়ে যাওয়া হলো। 
বিএসএফ এবং ‘র’ সহ অনেক সংস্থাই তাদের পরিচয় সম্পর্কে নিশ্চিত ছিলেন না প্রথমে, তবে বাঙ্গালী অর্থনীতিবিদ রেহমান সোবহান তখন ভারতেই ছিলেন যিনি তাদের পরিচয় নিশ্চিত করেন। এই রেহমান সোবহান তাদেরই একজন যারা ছয় দফা দাবীর খসড়া প্রস্তুত করেছিলেন।
৩০ মার্চ, ১৯৭১
করাচী, পশ্চিম পাকিস্তান
এয়ার মার্শাল আসগর খান আর ভাইস এডমিরাল আহসান বেশ অনেক বছর পর দেখা করছেন। অল্প কিছুদিন আগে এডমিরাল আহসান সেচ্ছা অবসর নিয়েছেন। আসগর খান বহুদিন থেকে এডমিরাল আহসানের বন্ধুর মতন। যদিও বেশ কিছুদিন ধরে রাজনৈতিক ময়দানেও আসগর খানকে সক্রিয় দেখা যাচ্ছে। গত নির্বাচনে আওয়ামী লীগের জয়ের পর আসগর খান দ্রুত ক্ষমতা হস্তান্তরের জন্য নানা বক্তব্য দেন। পশ্চিমাদের নানা বৈষম্য কিভাবে পূর্বের মানুষদের ফুঁসে উঠতে বাধ্য করছে এটা নিয়ে তিনি প্রচারনা চালিয়েছেন। ইদানিং সব বন্ধ। সরকার তার সকল রকম কার্যক্রমের উপর নিষেধাজ্ঞা জারী করেছে। তবুও তিনি থেমে নেই। পূর্ব পাকিস্তানের উপর সামরিক অভিযানের খবর পেয়ে তিনি ফুঁসে উঠেছেন। এই সামরিক বাহিনী এবং এর কমান্ডারদের তিনি খুব ভালো করেই চেনেন। পূর্ব পাকিস্তানীদেরও চেনেন। তাদের ভালোও বাসেন, ঠিক যতটা তিনি পশ্চিমের লোকেদের বাসেন। আসগর খান এডমিরাল আহসানকে প্রথমেই একটা কথা বললেন,
- “আমি জানতাম, তুমি চলে আসবে।“
আসগর খান আর এডমিরাল আহসান অনেক কথা বললেন। আসগর খানের কথায় উঠে আসছিলো অনেক কথা যা এডমিরাল আহসানের সাথে হুবহু মিলে যাচ্ছিলো। তাদের জীবনেও কত মিল। তাদের কাউকেই অন্তত বরখাস্ত হতে হয়নি। বরখাস্ত হবার আগেই সম্মানের সাথে চাকরী থেকে অবসরে যেতে পেরেছেন। সেই ব্রিটিশদের সময় কমিশন পেয়েছিলেন। ব্রিটিশ ভারতের প্রথম জেট পাইলট, সেই সাথে পাকিস্তানেরও। তিনি যখন সর্ব কনিষ্ঠ কর্মকর্তা হিসেবে ৯ নং স্কোয়াড্রনের অধিনায়ক হন তখনই বোঝা গিয়েছিলো একদিন অনেক উপরে উঠবেন, হয়েছিলোও তাই। মাত্র ৩৬ বছর বয়সে বাহিনীর প্রধান হন তিনি। তবে তিনি ভুলতে পারেননি চট্টগ্রামের হাটহাজারী আর রাউজানের কথা। সেখানে তিনি বেশ কয় বছর ছিলেন। পুরো ৯ নং স্কোয়াড্রনকে সেখানে স্থানান্তর করা হয়েছিলো দ্বিতীয় বিশ্বযুদ্ধের সময়। সেখানে তিনি কাটিয়েছিলেন তাঁর জীবনের কিছু শ্রেষ্ঠ সময়। তাদের ভালোবাসায় তিনি নিজেকে কখনো কাশ্মিরী পাঠান হিসেবে ভাবতে পারেননি। মনে হয়েছিলো তিনিও বাঙ্গালীদের মতই। আর এই রাউজান আর হাটহাজারীতেই ৭১ সালে পাকিস্তানী আর বিহারীরা মিলে নৃশংস গনহত্যা চালাবে, যার দোসর হবে সালাহউদ্দিন কাদের চৌধুরী আজ ফজলুল কাদের চৌধুরী নামের ছেলে আর বাবা। তারাও নিজেদের একসময় এসে বাঙ্গালী দাবী করবে। ভাবতে খুব কষ্ট হয়, আমাদের দেশ কম করে হলেও লাখ খানেক রাজাকার, আলবদর আর শান্তিকমিটির সদস্যদেরও জন্ম দিয়েছিলো। জন্ম দিয়েছিলো ফ কা চৌধুরী আর সাকা চৌধুরীর মত মানুষদের, আমরা কোনভাবেই যেতা অস্বীকার করতে পারিনা যে তারা বাঙ্গালী ছিলোনা। এই দেশ লাখ লাখ শহীদ, মুক্তিযোদ্ধার সাথে সাথে অনেক অনেক কুলাঙ্গারেরও জন্ম দিয়েছিলো। হাজারো গর্বের সাথে তাই কিছুটা হলেও লজ্জা বাঙ্গালী হিসেবে আমাদের পেতেই হয়। যেটা কোনকিছু দিয়েই ঢাকা যায়না।
৩১ মার্চ ১৯৭১
ভারতীয় লোকসভা, দিল্লী
প্রধানমন্ত্রী ইন্দিরা গান্ধী এই প্রথমবার প্রকাশ্যে পূর্ব পাকিস্তান ইস্যুতে মুখ খুলেছেন, তাও ভারতীয় লোকসভায়। এখানে আজ একটি প্রস্তাবনা পাশ করা হবে বাংলাদেশের স্বাধীনতার স্বপক্ষে। সর্বতসম্মতিক্রমে পাসকৃত সেই রেজোল্যুশনে বলা হলো, 
"This House records its profound conviction that the historic upsurge of the 75 million people of East Bengal [Bangla desh] will triumph. The House wishes to assure them that their struggle and sacrifices will receive the wholehearted sympathy and support of the people of India."
৩রা এপ্রিল, ১৯৭১
নয়াদিল্লী, ভারত
তাজউদ্দীন আহমেদ, আমীরুল ইসলাম এবং রেহমান সোবহান ভারতের প্রধানমন্ত্রীর সাক্ষাতের জন্য অপেক্ষা করছেন। অপেক্ষার ফাঁকে নিজেদের মধ্যে আলোচনার সময়ই উনারা ঠিক করলেন যে স্বাধীনতার আনুষ্ঠানিক ঘোষনা করবেন যাতে সারা বিশ্ব এ খবর জানতে পারে। ভারতের কাছে কোন কোন ব্যাপারে সাহায্য চাওয়া হবে সেটা নিয়েও আলোচনা হলো।
তাজউদ্দীন আহমেদ ইন্দিরা গান্ধীর কাছে নিজেকে স্বাধীন বাংলাদেশের প্রধানমন্ত্রী হিসেবে পরিচয় দিলেন। তিনি বুঝতে পারছিলেন প্রবাসে তাদের যতটা সম্ভব কৌশলী হয়ে লক্ষ্যের দিকে আগাতে হবে। এসব নিয়েই উনারা তিনজন আগে সিদ্ধান্ত নিয়ে রেখেছিলেন। সাক্ষাতের সময় ইন্দিরা গান্ধী উনাকে জিজ্ঞেস করলেন,
- “ আপনারা কি সত্যি স্বাধীনতা চান?”
তাজউদ্দীন আহমেদ জবাব দিলেন,
- “আমরা স্বাধীনতা চাই।“
ইন্দিরা গান্ধীর সাথে আলাপ আলোচনায় প্রধানত নিম্নলিখিত ব্যাপারগুলোতে সমঝোতা হয়ঃ
১। এটা বাঙ্গালীদের যুদ্ধ যার জন্য বাঙ্গালীরাই লড়বে এবং নেতৃত্ব দেবে। তবে ভারত একটা সার্বভৌম রাষ্ট্রের মিত্রের ভুমিকা পালন করবে। সারা দেশে লড়াইরত মুক্তিযোদ্ধাদের একত্র করে যাদের যথাযথ প্রশিক্ষন, অস্ত্র এবং অন্যান্য সহযোগিতা দেয়া হবে।
২। পাকিস্তানী নির্যাতনের মুখে ভারতে চলে আসা বাঙালী শরনার্থীদের জন্য আশ্রয় এবং খাদ্যের ব্যবস্থা নেয়া হবে।
৩। আন্তর্জাতিকভাবে স্বাধীনতার সংগ্রামের প্রচারনা এবং অন্যান্য কূটনৈতিক কাজকর্মে ভারত সহায়তা দেবে।
৪। প্রচারনার সুবিধার্থে এবং বাঙ্গালীদের সাহস জোগাতে একটি রেডিও ষ্টেশন চালু করবার ব্যবস্থা নেয়া হবে।
তাজউদ্দীন আহমেদ পধানমন্ত্রী ইন্দিরা গান্ধীকে বাংলাদেশকে স্বীকৃতি দিতে অনুরোধ জানালেন এবং তাঁকে বললেন যে উনি তার সাথে একটি স্বাধীন দেশের প্রধানমন্ত্রী হিসেবেই দেখা করছেন। 
ইন্দিরা গান্ধী বললেন,
- “সে সময় এখনো আসেনি। আপনাদের স্বীকৃতি যথাসময়েই প্রদান করা হবে। এর আগে যত দ্রুত সময়ে সম্ভব সরকার গঠন করুন। আপনাদের স্বাধীনতার জন্য যা করা প্রয়োজন আমাদের সামর্থ্যের সবটূকু দিয়ে আমরা করবো। “
তাজউদ্দীন আহমেদ একজন নির্ভীক বিপ্লবী ছিলেন, সেই সাথে বাস্তববাদী। উনি জানতেন একটা শক্তিশালী দেশের সাথে জোরাজুরি করবার মত সামর্থ্য এই মুহুর্তে তাদের নেই, তবে আত্মসম্মানবোধ অবশ্যই আছে। উনি কারো দয়া কিংবা অনুগ্রহ চাননি, উনি চেয়েছিলেন ভারত সাহায্যের হাত বাড়িয়ে দিক বন্ধু হিসেবে। তবে উনাকে হতে হচ্ছে ভীষন কৌশলী।
৪ঠা এপ্রিল, ১৯৭১
শিলিগুড়ি, কুচবিহার রাজ্য, ভারত
নয়াদিল্লী থেকে তাজউদ্দীন আহমেদ এবং আমিরুল ইসলাম আজ শিলিগুড়ি এসে পৌছেছেন। এখান থেকে তারা রওনা দিলেন মেঘালয়ের তুরা পাহাড়ের দিকে। সেখানে তারা দেখা পেলেন সৈয়দ নজরুল ইসলাম এবং আব্দুল মান্নানের। মার্চের ক্রাকডাউনের পর এটাই তাদের প্রথম সাক্ষাত। তাদের নিয়ে উনি রওনা দিলেন ক্রিপুরা রাজ্যের রাজধানী আগরতলার উদ্দশ্যে।
৬ এপ্রিল, ১৯৭১
রামগড় বর্ডার, চট্টগ্রাম
পূর্ব পাকিস্তান
মেজর জিয়া এবং ক্যাপ্টেন রফিক রামগড় সীমান্তে বিএসএফ এর বিওপিতে এসেছেন আজ। সাথে করে নিয়ে এসেছেন লেঃ কর্নেল শেখ সহ ১৮ জন পাকিস্তানী অফিসার এবং শত শত যুদ্ধবন্দী পাকিস্তানী সেনাদের। দীর্ঘ্যদিন প্রশিক্ষক হিসেবে এবং সামরিক গোয়েন্দা সংস্থায় দ্বায়িত্বপালন করা মেজর জিয়া ইতিমধ্যেই বেশ কয়েকবার মৃত্যুর হাত থেকে ফিরে এসেছেন। একবার একেবারে কাছ থেকে ছোড়া রাইফেলের গুলি কোনক্রমে পাশে ঝাপিয়ে পরে বেচেছেন, আরেকবার রকেট লঞ্চারের গোলা পাশেই বিস্ফোরিত হয়েছে। খুব ঠান্ডা মাথায় সিদ্ধান্ত নিলেও ইবিআরসির হত্যাকান্ডের ঘটনার প্রতিশোধ নিতে তিনি নিজে নেত্বৃত্ব দিয়েছেন তাঁর সেনাদের। অতর্কিতে আক্রমন চালিয়ে হত্যা করতে সক্ষম হয়েছেন ২০ বালুচের আড়াই শত সেনাকে। তবে চট্টগ্রামে সম্মুখযুদ্ধ চালিয়ে যাবার মত রসদ অবশিষ্ট নেই বাঙ্গালী সেনাদের কাছে। ভারতীয়রা এ ব্যাপারে সাহায্য করতে সম্মত হয়েছে। তারাই এখন এ লড়াইয়ে সাহায্য লাভের একমাত্র উপায়। এতোদিন ধরে যাদের শত্রু জেনে এসেছেন, তাদের কাছেই আজ সাহায্যের জন্য আবেদন করতে হচ্ছে!
যুদ্ধ একটা খুব অদ্ভুত ব্যাপার, সকল হিসাব নিকাশ, সকল ধ্যান ধারনা ছুড়ে ফেলে সময়ের প্রয়োজনে চালাতে হয় নিজেকে, বেচে থাকবার তাগিদে, একটা স্বপ্নকে বাস্তবে পরিনত করবার অদম্য আকাংখায়।
১০ এপ্রিল, ১৯৭১
কলকাতা, পশ্চিমবঙ্গ
ভারত
আজ আওয়ামী লীগ এবং পক্ষত্যাগ করা বাঙ্গালী সামরিক ও বেসামরিক কর্মকর্তারা মিলে একটি অন্তর্বর্তী সরকার গঠন করেছেন, যার নাম হলো গনপ্রজাতন্ত্রী বাংলাদেশ অস্থায়ী সরকার। অনেক বিতর্কের পর এর রুপরেখা প্রনয়ন করা হলো। সরকার কেমন হবে তা নিয়ে ব্যাপক তর্ক হয়, আর এ ব্যাপারে সবচেয়ে বেশি তর্ক আর প্রশ্ন তুলছিলেন খন্দকার মোশতাক আহমেদ। উনি এসবে না জড়িয়ে সৌদী আরবের মক্কায় চলে যেতে চাইছিলেন। অনেক আলোচনার পর উনি অন্তর্বর্তীকালীন সরকারের পররাষ্ট্রমন্ত্রী হিসেবে থেকে যেতে রাজী হলেন। রাজী না হলে দেশের প্রথম সরকারটা একটা কলংকিত নাম থেকে মুক্ত হতে পারতো। 
রাতে প্রধানমন্ত্রী আজউদ্দীন আহামেদ কলকাতা আকাশবানী থেকে ঘোষনা করলেন প্রবাসে বাংলাদেশের অন্তর্বতীকালীন সরকার গঠিত হয়েছে। এর মাধ্যমে স্বাধীনতার সংগ্রাম পেলো নতুন মাত্রা। সারা বিশ্বের কাছে কেবল এটা মুক্তিযুদ্ধকে পরিচিতই করলোনা, দেশের নানা অঞ্চলে বিচ্ছিন্নভাবে যুদ্ধ চালিয়ে যাওয়া মুক্তিবাহিনীকে নিয়ন্ত্রন এবং নেতৃত্বের ভেতর নিয়ে এলো বেসামরিক এবং সামরিক উভয় দিক থেকেই।
শেখ মুজিব কিংবা মেজর জিয়াউর রহমানের মতই নতুন সরকারও স্বাধীনতার ঘোষনা লিখিত আকারে প্রকাশ করে। এর আগের ঘোষনাগুলো ছিলো অনেকটাই অনানুষ্ঠানিক, সেই ঘোষনাগুলোর প্রায় দুই সপ্তাহ পর স্বাধীন বাংলা বেতার কেন্দ্রের মাধ্যমে এই লিখিত ঘোষনা আবার প্রচার করা হলো এই একই দিনে, ১০ এপ্রিল, ১৯৭১ সালে। ঘোষনাপত্রটি ছিলো নিম্নরুপঃ
“We, the elected representatives of the people of Bangladesh, as honour bound by the mandate given to us by the people of Bangladesh, whose will is supreme, duly constituted ourselves into a Constituent Assembly, and having held mutual consultations, and in order to ensure for the people of Bangladesh equality, human dignity and social justice, declare and constitute Bangladesh to be sovereign People's Republic, and thereby confirm the declaration of independence already made by Bangabandhu Sheikh Mujibur Rahman, and do hereby affirm and resolve that till such time as a Constitution is framed, Bangabandhu Sheikh Mujibur Rahman shall be the President of the Republic and that Syed Nazrul Islam shall be the Vice-President of the Republic, and that the President shall be the Supreme Commander of all the Armed Forces of the Republic...”
ঘোষনাপত্রটি প্রস্তুত করেন ব্যারিষ্টার আমীরুল ইসলাম এবং এটিই ১৭ই এপ্রিল মুজিবনগর সরকার গঠনের সময় আবার পাঠ করা হবে। এটাকেই ২৬শে মার্চ থেকে ১৬ই ডিসেম্বর পর্যন্ত বাংলাদেশের অন্তর্ব্ররতীকালীন সংবিধান হিসেবে গন্য করা হয়। এই ঘোষনাপত্র প্রচারের পরপরই তাজউদ্দীন আহমেদ জাতির উদ্দেশ্যে তার বিবৃতি প্রদান করেন। সরকারের পক্ষ থেকে এটাই ছিলো প্রথম কোন ধরনের বিবৃতি।
এপ্রিল (দ্বিতীয় সপ্তাহ), ১৯৭১
দাউদকান্দি ফেরী ঘাট, কুমিল্লা
স্কোঃ লীঃ সুলতান মাহমুদ (পরবর্তীতে এয়ার ভাইস মার্শাল এবং বিমান বাহিনী প্রধান) তার এক বন্ধুর ভক্সওয়াগেন গাড়িতে করে দাউদকানী ফেরী ঘাটে পৌছেছেন। উদ্দেশ্য হচ্ছে এরপর সীমান্ত পার হয়ে আগরতলা পৌছানো। ঘাটে তার বেশভুষা, হাবভাব এবং চুলের কাটিং দেখে স্থানীয় কিছু পাকিস্তানপ্রেমীর সন্দেহ হলো। তারা সেখানে পাকিস্তানীদের হয়ে দ্বায়িত্বপালন করছিলো এবং লক্ষ্য রাখছিলো যাতে সেনাবাহিনী কিংবা ইপিআর এর কোন সদস্য নদী পার হয়ে ওপারে সহজে যেতে না পারে। যাকেই সন্দেহ হচ্ছিলো তাকেই তারা তুলে নিচ্ছিলো। সুলতান মাহমুদকেও তারা চ্যালেঞ্জ করে বসলো। 
দূর থেকে এই অবস্থা দেখে তার বন্ধু গাড়ি নিয়ে সটকে পড়লেন সুলতান মাহমুদকে ভাগ্যের হাতে সপে দিয়ে। সুলতান মাহমুদ কিছু সময় কথা চালিয়ে গেলেন এবং প্রমত্তা মেঘনা নদীতে ঝাপিয়ে পড়লেন সুযোগ বুঝে আর কোন উপায় না দেখে। পরে জোয়ারের টানে অপর পাড়ে গিয়ে উঠলেন ভাগ্যক্রমে। 
কিছুদিনপর তিনি বর্তমান বাক্ষনবাড়িয়ার নবীনগর হয়ে ভারতে পৌছাতে সক্ষম হবেন। ভাগ্যিস ওইসব লোকেদের হাতে তখনো অস্ত্র দেয়া শুরু করেনি পাকিস্তানীরা!
উনি ফ্লাঃ লেঃ মতিউর রহমানের কোর্সমেট ছিলেন, শ্রীলঙ্কা হয়ে ছুটিতে এসেছিলেন ঢাকায় মার্চের প্রথম দিকে। এরপর অক্টোবরের প্রথমদিকে তিনি সদ্য গঠিত বাংলাদেশ বিমান বাহিনীর গুরুত্বপূর্ণ এবং গৌরবজনক ইতিহাসের সাক্ষী হবেন। বাহিনী গঠিত হবার কয়দিন পর যোগ দেবেন কারন এর আগে ১নং সেক্টরে স্থলযুদ্ধে (মদুনাঘাট পাওয়ার সাব-ষ্টেশন অভিযান) অংশ নিয়ে পায়ে গুলি লাগার কারনে কিছুদিন চিকিৎসার জন্য হাসপাতালে কাটাতে হয়েছিলো। প্রথমে ২নং সেক্টরে যুদ্ধ করলেও পরে হাই কমান্ডের নির্দেশে ১নং সেক্টরে যোগ দেন।
স্কোঃ লীঃ সুলতান মাহমুদ
১৫ এপ্রিল, ১৯৭১
ইস্পাহানী স্কুল, ময়নামতি ক্যান্টনমেন্ট
কুমিল্লা, পুর্ব পাকিস্তান
ইস্পাহানী স্কুল এখন আর স্কুল নেই, এটা এখন একটি বন্দীশিবির। তাসনীমের অবস্থান এখন এখানেই। তাসনীমের বাবাকে ধরে নিয়ে যাবার পরদিন তাদের এখানে নিয়ে আসা হয়েছে। স্কুলটা দোতালা ছিল, নীচের তলায় স্কুল আর উপরের তলা ছেলেদের হোস্টেল। এখন সেটাকে মিলিটারিরা একটা রিফিউজী ক্যাম্প বানালো। নীচের তলাটা সম্পূর্ণ মিলিটারি দখলে আর উপর তলা দুইভাগে ভাগ করে অর্ধেকটায় বাঙ্গালী অফিসারদের পরিবার আর বাকি অর্ধেকটায় বাঙ্গালী সৈনিকদের পরিবারদের থাকার জায়গা। 
প্রায় দুই শত অফিসার আর সাত শত সৈনিক পরিবার আটকা আছে সেখানে। মানুষ জন গিজগিজ করছিল ছোট একটা জায়গার মধ্যে । তাসনীমরা প্রথমে বিরাট এক হল রুমে মাটিতে তার মায়ের শাড়ী বিছিয়ে বিছানা করে ঘুমিয়েছিলো। সেই হল রুমে তাদের সাথে আরও দশ বিশটা পরিবার ছিল। আর বাকিরা এক রুমে দুইটা করে পরিবার ছিল। এই ক্যাম্প পরিচালনার দায়িত্তে ছিলেন একজন বাঙ্গালী অফিসার, মেজর ওয়ালী। তিনি তার পরিবার সহ একটা রুমে থাকছেন। 
এপ্রিল (মাঝামাঝি কোন সময়), ১৯৭১
করাচী, পশ্চিম পাকিস্তান
ফ্লাঃ লেঃ শামসুল আলম এবং অন্যান্য বাঙ্গালী অফিসারদের তখন তেমন কোন কাজ ছিলো না অফিসে। নজরবন্দী হিসেবে থাকছিলেন, অল্প কিছু দাপ্তরিক কাজ ছাড়া অন্য কোন কিছুতে তাদের টানা হতনা। এর মধ্যে উনি ছুটি চাইলেন ১ মাসের জন্য পারিবারিক কারন দেখিয়ে। অবাক করে দিয়ে তার ছুটি মঞ্জুর করা হল। পুরো ১ মাসের ছুটি!
উনার বোন তখন থাকতেন করাচীতে। ছুটি নিয়েই করাচী চলে গেলেন। উনার কাছে তখন প্রায় ৬০ হাজার রুপী ছিল। ৬০ হাজার রুপী তখন অনেক অনেক টাকা! পুরো মাস জুড়ে সেই ৬০ হাজার রুপীর ৫০ হাজার রুপী তুলে ফেললেন হাবীব ব্যাংক থেকে। এরপর ভাবলেন কাজে যোগ দেবেন নাকি ভারতে পালিয়ে যাবেন? কিন্তু কাজে যোগ দেয়ার ব্যাপারে কিছুতেই অনকে বোঝাতে পারলেন না। আবার ভারতে পৌছানোটাও অনেক দুরুহ ছিল। এজন্য শেষ মুহুর্তে অন্য একটা সিদ্ধান্ত নেন। উনি করাচী থেকে প্রথমে রাওয়াল্পিন্ডির প্লেনের টিকেট কাটলেন। আবার একই সাথে ঢাকার টিকেটও কাটলেন। স্কোয়াড্রনে জানিয়ে দিলেন যে রাওয়ালপিন্ডি ফিরছেন।
করাচী থেকে ঢাকার প্লেনে চেপে বসলেন উনি। মনে মনে বেশ খুশিই ছিলেন যে পাকিস্তানীদের ধোঁকা দিতে পেরেছেন এবং যথাসময়ে ঢাকায় এসে পৌছাবেন।
এপ্রিল (মাঝামাঝি কোন সময়), ১৯৭১
ঢাকা, পূর্ব পাকিস্তান
ফ্লাঃ লেঃ শামসুল আলম কিছুক্ষন আগে ঢাকা পৌছেছেন। পৌছানোর পরই অদ্ভুত একটা ব্যাপার দেখলেন। পুরো বিমানবন্দর সৈন্যে ভরা আর তেমন কোন শ্রমিকই চোখে পড়ছেনা। উনি উনার লাগেজ খুঁজতে লাগলেন। কিন্তু অনেক পরেও যখন এসে পৌছালোনা, তখন খোঁজে বের হলেন। উনার পরিচিত এক বিমান বাহিনীর অফিসারকে চোখে পরে গেলেন হুট করেই। সেই অফিসার উনাকে জিজ্ঞেস করলেন,
- “আরে আলম, তুমি এখানে কি মনে করে?”
উনি জবাব দিলেন,
- “অনেকদিন দেশে আসা হয়না, তাই ছুটি নিয়ে বাড়িতে বেড়াতে আসলাম।“
সেই অফিসার বললো,
- “তো কি খুঁজছো?”
জবাব দিলেন, 
- “লাগেজ খুঁজছি, এখনো এসে পৌছাচ্ছেনা কেন বুঝতে পারছিনা।“
সেই অফিসার বললো,
- “এসে যাবে, ওদিকে গিয়ে দেখো। বাঙ্গালী আনলোডাররা নেইতো, তাই এখন ঝামেলা হচ্ছে। অপেক্ষা কর, পেয়ে যাবে।“
এর একটুপর উনি উনার লাগেজ দেখতে পেলেন। তবে সেই অফিসার আরো কয়জন সহ উনার কাছে চলে এলো। বললো,
- “শহরের অবস্থা তো খারাপ, যাবে কিভাবে?”
উনি বললেন,
- “সেটা সমস্যা হবেনা। কোন কিছু জোগাড় করে চলে যাব।“
সেই অফিসার বললো, 
- “দেখ, আমি একটা গাড়ি ম্যানেজ করেছি, তুমি ওটাতে করে চলে যাও। “
উনি জবাব দিলেন,
- , “না থাক, আমি নিজেই কিছু একটা জোগাড় করে চলে যাব।“
তবু সেই অফিসার উনাকে প্রায় বাধ্য করলো গাড়িতে উঠতে শহরের নানা পরিস্থিতির কথা বলে। গাড়ি এগিয়ে চলছিলো। কিন্তু ফ্লাঃ লেঃ আলম খেয়াল করলেন যে সেগুনবাগিচার দিকে না গিয়ে গাড়ি যাচ্ছে এখনকার যে প্রধানমন্ত্রী কার্য্যালয় আছে, তার সামনের রাস্তা দিয়ে ক্যান্টনমেন্টের দিকে। জিজ্ঞেস করতেই উনাকে বলা হল, এখানে কিছু কাজ আছে, এরপর আমাকে বাড়ি পৌছে দেয়া হবে। এরপর তাকে নিয়ে যাওয়া হল বর্তমানে এয়ারফোর্স মেসের ওখানে। নিয়ে বললো,
- “তুমি চেঞ্জআপ করে নাও ওই রুমে গিয়ে। আমার অল্পকিছু সময় দেরী হবে।“
ফ্লাঃ লেঃ আলম লাগেজ বের করে ওই রুমে প্রবেশ করলেন। এরপরেই বাইরে থেকে খট করে আওয়াজ আসলো দরজা আটকে দেবার। জানালার ওখান থেকে তাকে বলা হল,
- “আমরা জানি তুমি কিভাবে এখানে এসেছো। পালাবার চেষ্টা করে লাভ নেই।“
এরপর রাতে তাকে খেতে দেয়া হল। আর কয়েকজন এসে তার লাগেজ চেক করলো। ব্যাগে এতো টাকা দেখে বললো,
- “তুমি এতো টাকা কেন নিয়ে এসেছো?”
উনি জবাব দিলেন,
- “অনেকদিন পর বাড়িতে আসছি। বাড়িতে কাজ করাবো, এজন্য নিয়ে এসেছি।“
এরপর উনার সকল লাগেজ নিয়ে যাওয়া হয়, যার কিছুই আর ফেরত পাওয়া হবেনা। ঘরে কেবল একজোড়া স্যান্ডেল, জুতা, শার্ট, প্যান্ট আর পরনে লুঙ্গি ফতুয়া। এভাবেই সকাল হল, বাইরে গার্ড ছিল, কড়া পাহারা। উনি বুঝতে পারছিলেন এখন পালাতে চেষ্টা করে লাভ নেই। কিছুটা সময়ের জন্য নিজেকে ভাগ্যের কাছে ছেড়ে দিতে হবে…
সকালে উনাকে বেশ ভালো নাস্তা করানো হল। একটু পর সেই অফিসার আবার আসলেন। উনাকে বললেন,
- “আলম, তোমাকে একটু যেতে হবে আমার সাথে, বেশি সময় নেই, যেভাবে আছো সেভাবেই চল।“
উনি বললেন,
- “আমি একটু ড্রেস চেঞ্জ করে আসি, জুতা পড়ে নেই।“
সেই অফিসার জবাব দিলো, 
- “ এর কোন দরকার নেই।“
উনি প্যান্ট, শার্ট আর সাথে স্যান্ডেল পড়ে গাড়িতে উঠে পড়লেণ। টাকে নিয়ে যাওয়া হল কুর্মিটোলার দিকে। ওখানে একটা আর্মি ইউনিট ছিল বলে জানতেন, খুব সম্ভবত সেখানেই। সেখানে নিয়ে বলা হল,
- “তুমি এখানে কয়েকদিন থাকবে। কিছুদিন পর তোমাকে চলে যেতে দেয়া হবে।“ 
এরপর আর্মির এক সুবেদার আসলো। তাকে উদ্দেশ্য করে বলা হল,
- “ইনি আমাদের অফিসার, ভালো করে যেন খেয়াল রাখা হয়।“
সেই অফিসার চলে গেলে সুবেদার উনাকে বললো, 
- “সামনে চলো।“ 
উনি দেখলেম সামনে একটা টিনের চালা দেয়া ঘরের মত। সেইদিকে উদ্দেশ্য করে হাটতে থাকলেন। হাটা শুরু করতে না করতেই ধাম করে মোটা কোন লাঠি দিয়ে উনার পেছন দিকে বাড়ি দেয়া হল। উনার প্রায় দম বন্ধ হবার জোগাড় হলো। উনাকে আবার বলা হল,
- “ সামনে দেখ আর হাটতে থাকো।“
উনাকে সেই ঘরের মধ্যে ঢুকিয়ে দেয়া হল। প্রায় ১৫-২০ জনের মত লোক সেখানে শুয়ে ছিলো। উনি ঢুকতেই একজন ঠোটে আঙ্গুল দিয়ে ইশারা করলো কোন শব্দ না করবার জন্য। বাইরে থেকে দরজা লাগিয়ে চলে যেতেই তাকে একজন বললো, 
- “কথা কইয়েন না, চুপ কইরা পইড়া থাকেন।“
আসার পথে স্যান্ডেল খুলে যায়, সেটা নিয়ে আসতে চাইলে আরেকজন বললো, 
- “কাপড় চোপড়ই থাকবোনা, সাহেবে স্যান্ডেল খোঁজে! মাইরের সময় মুখ বুইজা থাইকেন, সব সইয়া যাইবো।“
একটুপর সবাইকে লাইন ধরে দাড় করিয়ে বাইরে নেয়া হল। একেকজনকে ডাক দেয়, এরপর শুরু হয় বেদম প্রহার। এভাবে প্রায় সারাদিনই চলতে লাগলো। মারতে থাকে আর গালি দিতে থাকে উর্দুতে। সেসবের খুব বেশি কিছু উনার মনে থাকবেনা একসময়। তবে “কুত্তা বাঙ্গাল” আর “শালে মুজিব কে বাচ্চে” এই দুটা স্পষ্ট মনে থাকবে উনার। 
এভাবেই দিন চলছিলো। খেতে দেয় কি দেয়না। সেটা খেতেও কষ্ট হয়। এভাবে চললো বেশ কয়দিন। মাঝে মাঝে কয়েকজনকে নিয়ে যায়, নতুন কেউ কেউ আসে। যাদের নিয়ে যায় তাদের তেমন কেউই ফেরত আসেনা। অল্প কয়জনকে ফিরে আসতে দেখবেন, কিন্তু তাদের দেখে মনে হযবে নরকের উদাহরন হয়তো আল্লাহ এই পৃথিবীতেই সৃষ্টি করে রেখেছেন। এভাবে একদিন উনারও ডাক আসবে!
১৭ই এপ্রিল, ১৯৭১
বৈদ্যনাথতলা, মেহেরপুর, কুষ্টিয়া
পুর্ব পাকিস্তান
প্রবাসী বাংলাদেশ সরকারের সদস্যরা সিদ্ধান্ত নেন যে স্বাধীন বাংলাদেশ সরকার গঠনের আনুষ্ঠানিকতা এবং শপথগ্রহন হবে বাংলাদেশেই। যাতে পাকিস্তানী প্রচারনা একে ভারতের ষড়যন্ত্র বলে না চালাতে পারে এবং সারা বিশ্ব জানতে পারে এটা বাংলাদেশের মানুষের ইচ্ছাতেই হয়েছে।
এ ব্যাপারে সাহায্য করেন বিএসএফ এর ডিজি কে এফ রুস্তমজী। উনি পুরো সীমান্ত এলাকা চষে বেরিয়ে একটা যথার্থ স্থান খুঁজে বের করলেন। এটাই বৈদ্যনাথতলা, মেহেরপুর, কুষ্টিয়ার। সীমান্ত থেকে এ জায়গাটি মাত্র ১০০ মিটার দুরত্বে অবস্থিত ছিলো, যার কারনে ভারতীয় কর্মকর্তাদের উপস্থিতি এবং পুরো প্রক্রিয়ার নিরাপত্তা প্রদান ছিলো সুবিধাজনক। এলাকাটি তখন পর্যন্ত পাকিস্তানী সেনাদের নাগালের অনেক বাইরে ছিলো। আর যেহেতু এলাকাটা সীমান্তের একদম কাছে ছিলো, তাই সীমানা অতিক্রম ব্যতিরেকে বিমান বাহিনির পক্ষে হামলা চালানো সহজ ছিলোনা। আর সারি সারি আমগাছ এই এলাকাটিকে সবকিছু থেকে আড়াল করে রেখেছিলো। 
এই বৈদ্যনাথতলার অবস্থান ছিলো পলাশীর ময়দান থেকে খুব কাছেই, যেখানে নবাব সিরাজউদদ্দৌলা ইংরেজদের কাছে পরাজিত হয়েছিলেন ১৭৫৭ সালে। আজ এখানেই বাংলাদেশ তাদের নতুন সরকার গঠন করতে যাচ্ছে, জন্ম নিতে যাচ্ছে বাঙ্গালীর নিজেদের নতুন এক দেশ। এক অলাশীর আম্রকাননে আমরা শত বছরের জন্য পরাধীনয়ার দিকে এগিয়ে গিয়েছিলাম, তার খুব কাছের এক আম্রকাননেই আবার বাঙ্গালী স্বাধীনতার দিকে এগিয়ে এগিয়ে যাচ্ছিলো। তারা নিজেদের মাতৃভুমিকে ইতিমধ্যেই বাংলাদেশ নামেই ডাকা শুরু করেছে।
দুইদিন আগে থেকেই সকল প্রস্তুতি শুরু হয় এ ব্যাপারে। চুয়াডাঙ্গাকে প্রথমে নির্বাচন করা হলেও নিরাপত্তার কারনে সে স্থানকে বাদ দেয়া হয়। অস্থায়ী একটা মঞ্চ তোইরী করা হলো বৈদ্যনাথতলার আম্রকাননে। আসেপাশের গ্রামের মানুষজনের বাড়ি থেকে কাঠের চৌকি নিয়ে এসে উঁচু মঞ্চের প্লাটফর্ম তৈরী হলো। কেউ একজন মাইক নিয়ে হাজির হলো। আরো কিছু লোক বেশকিছু চেয়ার এবং গালিচা নিয়ে আসলো পাশের চার্চ থেকে। পাশের বাঁশঝাড় থেকে বাঁশ কেটে এনে খুঁটি গাথা হলো এবং রশি এনে বাউন্ডারীর মত করে ঘিরে দেয়া হলো। আসেপাশের গ্রাম থেকে স্বেচ্ছায় চলে আসা কিছু ছোট ছেলেমেয়েকে সাহাবুদ্দীন সেন্টু দিচ্ছিলেন জাতীয় সংগীত কোরাসে গাওয়ার তালিম। কেউ জানে এজন্য কোত্থেকে হাজির করা হয়েছিলো একটা হারমোনিয়াম, কিছু তবলা এবং আরো কিছু টেবিল। পবিত্র গ্রন্থ সমুহ থেকে পাঠ করবার জন্য লোক হাজির করা হলো, যদিও শেষ পর্যন্ত কেবল কোরানের আয়াত তেলাওয়াত করা হলো অনুষ্ঠানের সময়। তাজউদ্দীন আহমেদ কোথা থেকে যেন শেখ মুজিবের একটা আবক্ষ মুর্তি জোগাড় করে এনেছিলেন। রুস্তমগীর অনুরোধে সেটা সরিয়ে ফেলা হয়। উনি ভেবেছিলেন তা দেখলে জনগন ভাবতে পারে শেখ মুজিব জীবিত নেই।
প্রায় এক ব্যাটালিয়ান ভারতীয় সেনা বেসামরিক পোষাকে আম বাগানের গাছের পেছনে গোপনে অবস্থান নিয়ে পুরো অনুষ্ঠানস্থল পাহারা দিচ্ছিলো যাতে যেকোন হামলা প্রতিহত করা যায়। তারা কখনো সামনে আসলো না। বাঙ্গালী নেতারা এবং ভারত সরকার উভয়ই চাইছিলো যেন বিদেশী সাংবাদিকরা যখন এই অনুষ্ঠান দেখতে, তখন যাতে মনে করে তা সম্পুর্নরুপে বাংলাদেশ সরকারের ব্যবস্থাপনায় করা হয়েছে। একটা বাঁশ কেটে বানানো হলো ফ্ল্যাগপোল, সেটাকে মঞ্চের সামনে স্থাপন করা হলো। বাগানের বিশাল এক নীচে তৈরী করা মঞ্চ খুব স্বপ্ল সময়েই প্রস্তুত করা হয়ে গেলো। জনতা অধীর আগ্রহে অপেক্ষা করছিলো কলকাতা থেকে কখন প্রবাসী নেতারা এসে পৌছাবেন।
প্রবাসী সরকারের অগ্রবর্তি দল সকাল দশটার দিকে অনুষ্ঠানস্থলে পৌছালেন। চারদিক সবুজ ধানক্ষেত দিয়ে ঘেরা এই আম্রকানন হতে যাচ্ছে ইতিহাসের সাক্ষী। আসবার পথে তাঁরা থামলেন একটা বিওপিতে, যাতে অবস্থান করছিলো কিছু ইপিআর সেনা যারা মুক্তিযুদ্ধে যোগ দিয়েছে। হাজার হাজার জনতা আগে থেকেই উপস্থিত ছিলো সেখানে, এদের মাঝেই শত শত তরুন যুবকও আছে যাদের হাতে দেখা যাচ্ছে অস্ত্র। তাদের আগমনের সাথে সাথেই সকলে সমস্বরে “জয় বাংলা” স্লোগানে চারদিক মুখরিত করে তুললো।
সকাল ১১টার দিকে মোটরগাড়ির গুঞ্জনের সাথে সাথে সীমান্তবর্তী কাচা সড়ক দিয়ে বিদেশী সাংবাদিক, কূটনৈতিক সহ বাঙ্গালী নেতারা অনুষ্ঠানস্থলে এসে পৌছালেন। হাজারো জনতার সাথে দেশের নানা স্থান থেকে উপস্থিত হয়েছিলেন প্রায় ১০০ জন এমপি। অনেক নেতাকর্মী হাজির হতে পারেননি কারন পাকিস্তানীদের আক্রমনের আশংকায় অনুষ্ঠান স্থলের ব্যাপারটা অনেকটাই গোপন রাখা হয়েছিলো। মুহুর্তেই বৈদ্যনাথতলা পরিনত হলো উৎসবের জায়গায়। মুহু মুহু ক্যামেলার ক্লিক এওং ফ্লাশ লাইটের আলো জায়গাটিকে অন্য আবহ দিচ্ছিলো।
অনেক আলোচনার পর অনুষ্ঠানের গতিবিধি ঠিক করা হয়। এরই মধ্যে বিদেশী সাংবাদিকদের দেশের অবস্থা এবং বাঙ্গালীদের সংগ্রামের চিত্র তুলে ধরা হয়। শেখ মুজিবুর রহমানকে দেশের রাস্ট্রপতি নির্বাচন করা হয়। তার অনুপস্থিতিতে সৈয়দ নজরুল ইসলাম হলেন ভারপ্রাপ্ত রাস্ট্রপতি এবং উপ-রাস্ট্রপতি এবং তাজউদ্দীন আহমেদ হলেন প্রধানমন্ত্রী। অন্যান্যদের মধ্যে খন্দকার মোশতাক আহমেদ পররাস্ট্রমন্ত্রী এবং আইনমন্ত্রী, আবুল মনসুর আহমেদ অর্থমন্ত্রী, এটিএম কামরুজ্জামান স্বরাস্রমন্ত্রী ও ত্রান এবং পুনর্বাসন মন্ত্রী এবং আতাউল গনি ওসমানী হলেন সসস্ত্র বাহিনীর প্রধান সেনাপতি।
নির্বাচিত সংসদ সদস্যরা অস্থায়ী সাংবিধানিক সভার মাধ্যমে স্বাধীনতার ঘোষনাপত্র উপস্থাপন করলেন এবং বাংলাদেশ সরকারের প্রথম কেবিনেট নিয়োগ করলেন। শেখ মুজিবুর রহমানকে তার অনুপস্থিতিতেই ঘোষনা করা হলো বাংলাদেশের প্রথম রাস্ট্রপতি। 
কেবিনেট ঘোষনা করবার পর শুরু হলো শপথ গ্রহন অনুষ্ঠান। এসপি মাহবুব উদ্দিন আহমেদের অধিনায়কত্বের প্রেসিডেন্ট সোইয়দ নজরুল ইসলাম মঞ্চে উপস্থিত হবার সাথে সাথে ধীরে ধিরে প্তহমবারের মত উত্তোলিত হলো স্বাধীন বাংলাদেশের পতাকা এবং জাতীয় পতাকাকে সশস্ত্র সালাম প্রদান করলেন এসপি মাহবুব উদ্দিন আহমেদ (বীর বিক্রম)। অন্তর্বর্তীকালীন সরকারের সদস্যদের সম্মানেও সশস্ত্র সালাম প্রদান করা হলো। এরপর রাস্ট্রপতি মঞ্চে এসে তার বক্তব্য প্রদান করলেন এবং বাংলাদেশকে স্বীকৃতি এবং সহযোগিতা প্রদানের আকুল আবেদন জানালেন। এরপর কর্নেল ওসমানীর অধীনে ৩৩ জন মুক্তিযোদ্ধা এবং আনসারের একটি দল অন্তর্বর্তীকালীন সরকারের সদস্যদের গার্ড অফ অনার প্রদান করলেন।
.
প্রধানমন্ত্রী তাজউদ্দীন আহমদ আরও ঘোষনা করেন আজ থেকে বৈদ্যনাথতলার নতুন নাম হবে মুজিবনগর, সেই সাথে মুজিবনগর বাংলাদেশ সরকারের প্রশাসনিক রাজধানী হিসেবে গন্য হবে। তাজউদ্দীন আহমেদ তার সঙ্গীরা খুব দ্রুতই যে রাজনৈতিক কাঠামো গড়ে তুললেন মাত্র তিন সপ্তাহেই তা বাঙ্গালীর ইতিহাসের প্রথম সরকার। এর আগে কখনোই বাঙ্গালীরা নিজেদের শাসন করেনি শত বছরে। 
এর পরপরই অন্তর্বর্তীকালীন সরকারের সদস্যরা পাকিস্তানী সেনা আর তাদের এদেশীয় দোসরদের আক্রমনের হাত থেকে নিজেদের রক্ষার জন্য কলকাতা চলে যাবেন। সেখানে ঔপনিবেশিক আমলের এক দালানে তাদের নতুন আবাস এবং প্রশাসন গড়ে উঠবে, ৮ নং থিয়েটার রোড, কলকাতা, পশ্চিম বঙ্গে। দুইতলা এই দালানের উপরতলায় সরকারের সদস্যরা থাকবেন এবং নীচতলা ব্যবহৃত হবে অফিস হিসেবে। সেখানে সরকারের সকল কাজকর্মের প্রানকেন্দ্র হয়ে উঠবে তাজউদ্দীন আহমেদের অফিস এবং থাকবার কক্ষটি। সকল ধরনের প্রতিকুলতা থাকবার পরেও সরকারের অনেক সদস্য প্রতিজ্ঞা করেছিলেন যে দেশ মুক্ত না হওয়া পর্যন্ত সাধারন জীবনযাপন করবেন না, এদেরই একজন হচ্ছেন প্রধানমন্ত্রী তাজউদ্দীন আহমেদ।
মে মাস (হয়তো), ১৯৭১
ঢাকা, পুর্ব পাকিস্তান
ফ্লাঃ লেঃ শামসুল আলমকে নিয়ে যাওয়া হয়েছে সামরিক বাহিনীর কুখ্যাত জয়েন্ট ইন্টারোগেশন সেলে। সামরিক বাহিনীতে কাজ করার সুবাদে এর সম্পর্কে উনার কিছু জানা ছিল। এখন যেখানে ডিজিএফআই হেডকোয়ার্টার,সেখানে ছিল এর অবস্থান। প্রথমেই উনাকে মেজর পদমর্যাদার এক কর্মকর্তার সামনে নিয়ে যাওয়া হয়। উনি তাকে বলেন,
- “আলম,তুমি সত্য স্বীকার করে নাও। তাহলে তোমাকে কিছু বলা হবেনা। তুমি স্বীকারোক্তি দাও যে তুমি মুক্তিবাহিনিতে যোগ দেবার জন্য পালিয়ে ঢাকা চলে এসেছো।“
উনি বললেন, 
- “আমিতো ছুটিতে এসেছি ঢাকায়। পরিবারের জন্য খুব খারাপ লাগছিল। আমি কেন এমন স্বীকারোক্তি দেব?“
এরপর বলা হল, 
- “তোমার ভালো তুমি বুঝে নেবে। আর কি বলবে, সেটা আমরা ঠিক করে দেব।“
এরপর উনাকে নিয়ে যাওয়া হবে ডিটেনশন সেলে। গায়ের সব কাপড় খুলে হাত উপরে বেধে দাড় করিয়ে রাখা হবে। এরপর চলতে থাকে অত্যাচার। সেসবের কোন স্মৃতিই সেভাবে মনে করতে পারবেননা উনি অনেক বছর পর। কতবার যে জ্ঞান হারাবেন উনি নিজেও জানবেননা। আর মাথার উপর ছিল ১০০০ ওয়াটের বাল্ব। মারামারি শেষ হলে তাকে চোখের উপরে সেই বাল্ব জ্বালিয়ে রেখে ঝুলিয়ে রাখা হল। তাপে উনার মুখের চামড়া পুড়ে গিয়েছিল। উনি চোখ খুলে তাকাতে পারছিলেননা। প্রচন্ড ক্লান্ত ছিলেন,কিন্তু এক মুহুর্তের জন্যও ঘুমাতে পারছিলেননা। চোখের উপর এমন আলোর উৎস থাকলে ঘুমানো কখনই সম্ভব নয়। দুইদিন পর উনি ঘোরের মধ্যে চলে গেলেন। তাকে বার বার ওই একই কথা জিজ্ঞেস করা হচ্ছিলো আর বক্তব্য লিখতে বলা হচ্ছিলো। উনি বার বার লিখছিলেন, 
- “I, Flight Lieutenant Shamsul Alam, PAK/4921, came here to meet my family on my holidays and I would have gone back within few days.” 
এরপর তাকে নিয়ে যাওয়া হয় পাশের এক সেলে। যেখান থেকে উনি নিয়মিত বীভৎস চীৎকার শুনতে পেতেন। সেখানে যাবার পর উনি দেখলেন মেঝেতে ছোপ ছোপ দলা বাধা রক্ত। মনে হচ্ছিলো যেন কেউ একটু আগে এখানে মুরগী জবাই করেছে। তাকে সেখানে নিয়ে আবার নির্যাতন করা হল,যেগুলো বর্ননা করবার ইচ্ছা এই ঘটনা প্রবাহের বাইরেই থাকুক। এরপর আবার তাকে বক্তব্য লিখতে দেয়া হল,উনি সেই একই কথা লিখলেন। তাকে আবার সেই বাল্বের নীচে ঝুলিয়ে দেয়া হল। ৩-৪ দিন পরেই উনি উনার সমস্ত মনবল হারিয়ে ফেললেন। উনার মাথা কাজ করছিল না। না ঘুমিয়ে এভাবে তীব্র আলো আর তাপের নীচে থাকা একটা অসহনীয় অনুভূতি। তাকে আবার জিজ্ঞেস করা হল যে উনি ঠিক বক্তব্য লিখবেন নাকি। উনি এবার বললেন,
- ”তোমরাই বলে দাও আমাকে কি লিখতে হবে। আমি লিখে সই করে দিচ্ছি।“ 
ওরা উনাকে লিখতে বললো, 
- “I, Flight Lieutenant Shamsul Alam, PAK/4921 has deserted PAF which was planned and came in Dhaka to join muktibahini.” 
উনি লিখে সই করে দিলেন। পাকিস্তানিরা তাকে বললো,
- “আগে লিখে দিলেই এতো কষ্ট করতে হতো না।“ 
উনি এবার অনুরোধ করলেন উনাকে তার কাপড়গুলো দিতে। উত্তরে তাকে বলা হল, 
- “তুমি সেসব পাবে যদি আমাদের সাহায্য কর।“
উনি বললেন, 
- “কি সাহায্য লাগবে?”
তাকে বলা হল, একজন বন্দী আছে,যার ভাষা ওরা বুঝতে পারছেনা। ওর জন্য ইন্টারপ্রিটার হিসেবে কাজ করত হবে। তার বক্তব্য তাদের বুঝিয়ে বলতে হবে। নিরুপায় হয়ে উনি রাজী হলেন।
সেলে নিয়ে আসা হল একটা লুঙ্গী আর গেঞ্জী পরা ২২-২৩ বছরের এক ছেলেকে। তার পুরো শরীর জমাট বাধা রক্তে কালো হয়ে আছে। ঠোট মুখ ফুলে একাকার,চেহারা বোঝাই যাচ্ছেনা। উনাকে বলা হল তার সাথে কথা বলতে। উনি তার সাথে কথা বলে বুঝলেন,সে ময়মনসিংহ অঞ্চলের আঞ্চলিক ভাষায় কথা বলে যেটা পাকিস্তানীরা ঠিকভাবে বুঝতে পারছিলনা। যেটা জানএন তা হচ্ছে,”ভাওয়াল গড়ের কোন এক জায়গায় মুক্তিবাহিনীর ক্যাম্প ছিল। যাদের এই ছেলেটা সাহায্য করতো। তাদের অস্ত্র,গুলি এসব বহন করতো। একদিন পাক বাহিনী ওখানে আক্রমন করলে তাকে একটা গুলির বাক্স দেয়া হয় মাথায় করে বহন করবার জন্য আর তাদের সাথে পালাতে। অবস্থা যখন বেগতিক হয়,তখন মুক্তিবাহিনী অথবা হয়তো ইস্টবেঙ্গল রেজিমেন্টের কোন ইউনিটের সদস্যরা যে যার মত পিছু হটে সেই এলাকা ত্যাগ করে। কিন্তু তার মাথায় যেহেতু ভারী গুলির বাক্স ছিল,সে সেটা রেখে পালাতে পারেনি। সে পেছনে পরে যায়, এরপর কাউকে খুজে না পেয়ে সেই বাক্স মাথায় নিয়ে দাঁড়িয়ে থাকে আর পাক বাহিনীর ঘেরাওয়ের মধ্যে পরে যায়। তাকে যে দ্বায়িত্ব দেয়া হয়েছিল, সেই গুলির বাক্স হেফাযতে রাখা তাঁর কাছে অনেক গুরুত্বপূর্ণ ছিল। সে গুলির বাক্স সহ ধরা পরে যায়। এরপর তাকে যখন জিজ্ঞেস করা হয়,তখন সে এসবই বলছিল,কিন্তু তাঁর ভাষার জন্য কেউ সেভাবে বুঝতে পারছিলনা।“
তাঁর (ওই ছেলেটির) বক্তব্য ফ্লাঃ লেঃ আলম বুঝিয়ে বললেন। এরপর একজন নায়েক কিংবা এমন পদের সৈনিক আসলো। তাকে ধাক্কা দিয়ে মাটিতে ফেলে দিল। এরপর বুট দিয়ে মাথার একপাশে লাত্থি দিল। উনার মনে হল যে খুলি ফেটে যাবে। আবার পেটের মধ্যে লাত্থি দিল। যখনই পেটে লাত্থি দিচ্ছিল, তখনই মুখ দিয়ে দল দলা রক্ত বের হচ্ছিল। মাথায় লাত্থি দিলে ছিটকে ছিটকে রক্ত বের হচ্ছিল,যার জন্য পুরা কক্ষে ছোপ ছোপ রক্ত দেখতে পাচ্ছিলেন ফ্লাঃ লেঃ আলম। উনি এতোক্ষনে এরকম দলা দলা আর ছোপ ছোপ রক্তের কারন কি বুঝতে পারলেন!!
আমরা অনেকে এখন মুক্তিযোদ্ধা আর তাদের নানা বীরত্ব নিয়ে অনেক কথা বলি। এর খুব অল্পই আমরা জানি। এমন হাজার হাজার মানুষের কাহিনী আমাদের অজানাই থেকে যাবে। আমি জানিনা এই ছেলের কাহিনীটা বীরত্বের সংজ্ঞায় পড়ে নাকি। আমার মনে হয় বেশিরভাগ মানুষের ক্ষেত্রেই ২৬ মার্চের পর আমি যুদ্ধে যাব,দেশ মুক্ত করবো এমন কিছু আগে ভেবে রেখে,এরপর ধীরেসুস্থে মুক্তিযোদ্ধা হয়নি। সময় ঠিক করে দিয়েছে কে কি করবে। যার মন যেটা বলেছে সে তাই করেছে। সেই অদ্ভুত সময়ে কে কোন পথ অবলম্বন করবে সেটা নির্ধারিত অথবা আগে থেকে বলে দেবার মত করে কিছু ঘটেনি, তবে যে অন্তর থেকে আসলে যেমন, ঠিক সেই পথেই গেছে। ভীরুতার জন্য অন্যায়ের সমর্থনও অপরাধ। কেউ ভয়ে পাকিস্তানীদের সমর্থন করলো,সে জন্য যেমন সে নিজের কাজের জন্য ক্ষমা পেতে পারেনা,আবার তেমনি দেশের জন্য কিছু করবার অথবা যুদ্ধে যাবার ক্ষমতা থাকার পরেও কেউ যদি সেটা না করে থাকে,তবে সেটাও একরকমের অপরাধের মতই। এমন মানুষগুলোর জন্য দেশের উন্নতি থেমে থাকে। এরা সুবিধাবাদী। নিজের ব্যাপার দেখবে,কিন্তু দেশ কিংবা অন্যের বিপদে এরা কোন কাজে আসেনা। আবার যেমন এই ছেলেটা,সে ঠিক তাই করেছে যা তার কাছে ঠিক মনে হয়েছে। সে হয়তো জানতোও না রাজনীতি আসলে কি অথবা দেশে ঠিক কি হচ্ছে। শেখ মুজিবুর রহমানের নাম শুনে তাঁকে অনেক বড় কেউ মনে করতো, কিন্তু আসলে সে কেমন সেটা বিচার করবার ক্ষমতাও হয়তো তার ছিলনা। তবে নিজের মানুষ, নিজের মাটিকে যে ভালোবাসতে হয়, সেটা সে উপলব্ধি করতো। আর একটা মানুষ শুধু অনেক ডিগ্রী নিলে অথবা জ্ঞান অর্জন করলেই বড় মানুষ হয় না। বড় মনের মানুষ হতে গেলে কিংবা মানুষ হিসেবে নিজের উৎকর্ষতার জন্য তার বোধ উন্নত হতে হয়, নিজের মানবিক গুনাবলী উন্নত করতে হয়, ভুল শুদ্ধের সঠিক উপলব্ধির প্রয়োজন হয়।
১০ মে, ১৯৭১
পিএএফ হেডকোয়ার্টার, পেশোয়ার
উইং কমান্ডার এ জি মাহমুদের পোস্টিং এখন পেশোয়ারের বিমান বাহিনী সদরদপ্তরের প্রসাশনিক বিভাগে। ২৫শে মার্চের পর থেকেই সকল বাঙ্গালী পাইলট গ্রাউন্ডেড অবস্থায় আছেন এবং বাকী সকলকে বিভিন্ন কম গুরুত্বপূর্ন পদে স্থানান্তরিত করা হয়েছে। রিসালপুরের পাকিস্তান এয়ারফোর্স একাডেমীতে ছিলেন ৫৬ জন ফ্লাইট ক্যাডেট, তাদের প্রশিক্ষণ স্থগিত করে নজরবন্দী রাখা হয়েছে। তাদের ঢাকা পাঠাবার জন্য ব্যবস্থ্যা নিতে উইং কমান্ডার মাহমুদকেই দায়িত্ব দেয়া হয়েছে। উনি জানতে পারলেন ঢাকায় অবতরনের সাথে সাথেই তাদের সেনাবাহিনীর হাতে তুলে দেয়া হবে যাতে তাদের সহজেই নির্মুল করে ফেলা যায়। তা নাহলে তারা মুক্তিবাহিনীতে যোগ দিতে পারে। 
এয়ার কমোডোর এনাম ছিলেন এয়ার অফিসার কমান্ডিং (এওসি) ইস্ট পাকিস্তান। উনার সাথে আগের পরিচয়ের সুত্র ধরে তার কাছেই ফ্লাইট ক্যাডেটদের সুরক্ষার জন্য কিছু একটা করা যেতে পারে বলে উনি মনে করলেন। ইস্ট পাকিস্তান এয়ার কমান্ডের কাছে তাদের সুরক্ষার সকল ব্যবস্থ্যা নিতে উনি এওসি ইস্ট পাকিস্তান বরাবর একটি বার্তাপত্র লিখে পাঠালেন, “IMMEDIATE” প্রাধিকার দিয়ে। 
এরপর তাদের ভাগ্যে কি হয়েছিলো সেভাবে হয়তো উনার জানা হয়ে ওঠেনি।
১৭ মে, ১৯৭১
স্বাধীন বাংলাদেশ সরকারের অস্থায়ী কার্য্যালয়
বালিগঞ্জ, কলকাতা
গ্রুপ ক্যাপ্টেন এ কে খন্দকার প্রধানমন্ত্রী তাজউদ্দীন আহমেদের সাথে দেখা করতে এসেছেন। গত ১৫ মে উনি তৃতীয়বারের প্রচেষ্টায় আগরতলা পালিয়ে আসতে সক্ষম হয়েছেন আরো কিছু সদস্য এবং তাদের পরিবার সহ। তাকে একটী বিমানে পরেরদিন কলকাতায় উড়িয়ে আনা হয়। এটাই তার অস্থায়ী বাংলাদেশ সরকারের প্রধান কর্মকর্তাদের সাথে প্রথম আনুষ্ঠানিক সাক্ষাত। উনি তাজউদ্দীন আহমেদকে বললেন,
- “স্যার, আমরা বিমান বাহিনীর বেশ কয়জন উর্ধতন কর্মকর্তা ঢাকা থেকে পালিয়ে আসতে পেরেছি। এর মধ্যে বেশ কয়জনেরই যুদ্ধের অভিজ্ঞতা আছে। আরও বেশ অনেকজন এয়ারম্যান পালিয়ে নানা সেক্টরে যুদ্ধ করছে যাদের বিমান রক্ষণাবেক্ষণে দক্ষতা আছে। দেশের জন্য আমরা যে কাজই দরকার করতে রাজি, তবে মুক্তিযুদ্ধে বিমান বাহিনীর প্রয়োজনীয়তাও আছে বর্তমান প্রেক্ষাপটে আমাদের যদি কিছু বিমান আর একটা এয়ারফিল্ডের ব্যবস্থা করে দিতে পারতেন তবে খুব ভালো হতো।“
তাজউদ্দীন আহমেদ উত্তর দিলেন,
- “আমি যথাসাধ্য চেস্টা করবো।“
এর আগে তিনি কর্নেল ওসমানীকেও এই ব্যাপারে বলেছিলেন। তবে সেই সময়ের পরিস্থিতিতে ব্যাপারটা সম্ভব হবেনা বলে কর্নেল ওসমানী তাকে জানিয়ে দেন। তবে নীতিনির্ধারক হিসেবে প্রধানমন্ত্রী তাজউদ্দীন আহমেদের মাধ্যমে ব্যাপারটি ভারত সরকারের উপর মহলে যেতে পারে ভেবে নিয়ে তিনি চেস্টা চালিয়ে যাচ্ছেন।
গ্রুপ ক্যাপ্টেন এ কে খন্দকার
মে মাস, ১৯৭১
কোন এক অখ্যাত গ্রাম
পূর্ব পাকিস্তান
ইউনিয়নের চেয়ারম্যান সামাদ সাহেবকে ধরে নিয়ে গেছে পাকিস্তানী সেনাবাহিনী। কিছুদিন আগে রেলষ্টেশনের কাছে ক্যাম্প পেতেছে পাকিস্তানী সেনাদের একটি দল। তাদের পথ দেখিয়ে এনেছিলো হাবীব নামের একজন মানুষ, রাজাকার হাবীব । উনার মেয়ে জামাই আওয়ামীলীগের এমএনএ এবং নিজে চেয়ারম্যান হবার কারনে নিজের আত্মীয়ের মধ্যেই মুসলিম লীগের সমর্থক কয়জন তার বিরুদ্ধে কথা লাগিয়েছে। বলা হয়েছে উনি দেশ বিরোধী। আজীবন চেয়ারম্যান এই মানুষটার জন্য জীবন দিতে পারে এমন শত শত মানুষ ক্যাম্পের আসেপাশে অবস্থান নিয়েছে। তারা পাকিস্তানীদের ভয় পায়না। তাদের প্রিয় চেয়ারম্যান সাহেবের কিছু হলে খালি হাতেই তাঁরা পাকিস্তানীদের উপর ঝাপিয়ে পরতে প্রস্তুত। 
পাকিস্তানীরা চেয়ারম্যান সাহেবকে নিয়ে আটকে রেখেছে ক্যাম্পে। মানুষজনও অপেক্ষায় আছে, আসপাশ ছেড়ে যায়নি। তারা উনার মুক্তির জন্য অপেক্ষা করছে। এই সময় হুট করে গোলাগুলি শুরু হলো। আক্রমন করে বসেছে ইপিআর, পুলিশ এবং ইস্টবেঙ্গলের পালিয়ে এসে একত্রিত হওয়া কিছু সদস্য। সাথে আছে কিছু ছাত্রও। এদের একজনের নাম মুফতি মাহমুদ। উনি পড়তেন আহসান উল্লাহ ইন্সটিটিউট অফ সায়েন্স এন্ড টেকনোলজিতে (বর্তমানে বুয়েট), দেশের এই বিপদের সময়ে পড়ালেখার চেয়ে অস্ত্র হাতে পাকিস্তানীদের বিরুদ্ধে যুদ্ধ করাকেই তার কাছে যৌক্তিক মনে হয়েছে। যদিও তার বাবা মুসলীগের জেলা পর্যায়ের একজন বড় নেতা। তার বাড়িতে কেউ জানেনা সে এখন কোথায়। 
গোলাগুলি শুরু হতে না হতেই এদিক সেদিক দৌড়াদৌড়ি শুরু হল। এরমধ্যেই একদল জনতা সেই বৃদ্ধ চেয়ারম্যান সাহেবকে কাঁধে তুলে দিলো দৌড়। বোরো ধানের ক্ষেতের মধ্যে দিয়ে তাকে নিয়ে পালিয়ে গেলো জনতা, পাকিস্তানিরা তখনো আত্মরক্ষায় ব্যস্ত। এমন আক্রমনের কোন আশংকাই করেনি কেউ। 
সেই চেয়ারম্যান সাহেব পরদিনই স্বপরিবারে নদীপথে ভারতের দিকে রওনা দিলেন। এর কিছুক্ষন পরই পাকিস্তানী বাহিনী সেই বাড়িতে এসে তাঁকে খুজবে। খুজে না পেয়ে বাড়িতে গান পাউডার ছড়িয়ে আগুন ধরিয়ে দেবে। যে আগুনে বাড়ি পুড়ে যাবে, দাঁড়িয়ে থাকবে কেবল কাঠামোটা। সেই কাঠামো আবার স্বাধীনতার পর সংস্কার করে গড়ে তলা হবে নতুন বাড়ি। কিন্তু বাড়ির শালগাছের মোটা খুঁটি কিংবা থামগুলো আরো প্রায় পয়তাল্লিশ বছর পরেও সেইদিনের স্মৃতি বহন করবে। জায়গায় জায়গায় পুড়ে কালো কয়লা হয়ে থাকা খুঁটিগুলো দাঁড়িয়ে থাকবে তখনো, সাক্ষী হয়ে থাকবে সেই অস্থির সময়ের। সেই চেয়ারম্যান সাহেবের নাতী নাতনীদের মধ্যেই কেউ এসে হয়তো হাত বুলিয়ে দেখবে সেই কয়লা হয়ে যাওয়া অংশের উপর, বুঝতে চেস্টা করবে মুক্তিযুদ্ধটা আসলে কেমন ছিলো। তার কখনোই সেভাবে বোঝা হয়ে উঠবেনা সেই সময়টাকে...
যাইহোক, পাকিস্তানিরাও নিজেদের সামলে নিয়ে পালটা জবাব দিলো। তুমুল যুদ্ধ হলো সেখানে। মুক্তিবাহিনীর দলটী টিকতে না পেরে পালিয়ে গেলো, হতাহতও হলেন বেশ কয়জন। এদের একজন সেই মুফতি মাহমুদ। হয়তো ১৯ কিংবা ২০ বছর হবে তার বয়স। তাকে খুব গোপনে দাফন করা হয়, তবে খবর পেয়ে পাকিস্তানীরা পরদিনই এসে কবর থেকে তুলে নেয় লাশ। কিন্তু তাঁর বাবার পরিচয় পেয়ে জেলা শহরে মুসলীগ লীগের বেশ বড় নেতা বাবার কাছে পাঠালো সেই লাশ। তার পাকিস্তানপন্থী বাবা কঠিন মুখে বললেন, 
“এই দেশদ্রোহীকে আমি সন্তান হিসেবে স্বীকার করিনা!“ 
তার লাশ ফিরিয়ে নিয়ে আসা হলো। তার কবর হলো তার মৃত্যুর স্থানের খুব কাছাকাছি একটা গ্রামে, খুব গোপনে। স্বাধীনতার পর সেই কবরটি পাকা করা হবে। সেই কবরের পাশে গড়ে উঠবে স্মৃতিসৌধ। 
সেই গ্রামের ছোটছোট বাচ্চারাও আজ জানে, সেখানে ঘুমিয়ে আছেন একজন অন্যরকম মানুষ, দেশের জন্য যার মনে অনেক অনেক ভালোবাসা ছিলো!!
মে মাস (মাঝামাঝি কোন সময়), ১৯৭১
ঢাকা, পূর্ব পাকিস্তান
ফ্লাঃ লেঃ শামসুল আলমকে ছেড়ে দেবার জন্য বলা হয়েছে। তাকে নিয়ে আসা হয় অন্য আরেক জায়গায়। ওখানে আগের মতই দিন কাটতে লাগলো। নিয়মিত মারামারি আর অন্য সময় মেঝেতে কোনমতে শুয়ে ঘুমিয়ে থাকা অথবা ঘুমাবার চেষ্টা করা ছাড়া অন্য কিছু করার ছিলোনা।
এরমাঝে এয়ারফোর্সের এক লিগ্যাল অফিসার আসলেন উনার কাছে। উনি তাকে জানালেন উনার বিরুদ্ধে কোর্ট মার্শাল হচ্ছে এবং তাকে পিএএফ এক্টের সেকশন ২৩ দ্বারা দোষী সাব্যস্ত করা হয়েছে। এরপর উনার কাছ থেকে কিছু কাগজ সই করিয়ে নিয়ে যায় আর অভিযোগ পড়ে শোনায়। উনি জানতেন না যে সেকশন ২৩ এ কি আছে। এরমধ্যে অনেক ঘটনা ঘটেছে সেকশন ২৩ এ কি আছে সেটা জানবার প্রচেষ্টায়,যেগুলো হয়তো অপ্রাসঙ্গিক। শেষ পর্যন্ত একটা নিউজপেপার হাতে পাবেন উনি,যেটার একপাশে কৌশলে ফটোকপি করা ছিলো “পিএএফ এক্টের সেকশন ২৩”। ,যাতে বলা আছে, এর শাস্তি হচ্ছে মৃত্যুদন্ড অথবা যাবজ্জীবন। উনি ভাবলেন,হয় উনার জীবন এভাবেই কেটে যাবে। নয়তো কিছুদিনের মধ্যেই মারা যাবেন। উনি এর যেকোন একটার চেয়ে জীবনের ঝুঁকি নেয়াটাই ভালো মনে করলেন।
মে মাসের মাঝামাঝি, ১৯৭১ সাল
ইস্পাহানী পাবলিক স্কুল, ময়নামতি ক্যান্টোনমেন্ট
কুমিল্লা, পুর্ব পাকিস্তান
প্রায় মাঝখানেক হয়ে গেছে তাসনীমরা ইস্পাহানী স্কুলের রিফিউজী ক্যাম্পে আছে। প্রথম দিকে এখানে পানির কানেকশান ছিল না। পানির ট্রাকে করে পানি আসতো । তাদের দোতালা থেকে নীচে নামা নিষেধ ছিল, কেবল বালতি করে পানি আনার জন্য নীচে নামতে দেয়া হতো। আর খাবারের ব্যবস্থ্যা ছিল লঙ্গর খানায়। সকালবেলা সবাই লাইন দিয়ে দাঁড়াত সেখানে, আর প্রত্যেককে একটা তিন কোনা রুটি আর এক গ্লাস চা দেয়া হতো। তাসনীমের ধারনা তার জীবনে এমন সুস্বাদু খাবার সে কখনো খায়নি নাই, দারুন ক্ষুধার জন্যই হয়তো। দুপুরের আর রাতের খাবার মহিলারা নিজেরাই রান্না করতেন। কোথা থেকে চুলা, হাড়িপাতিল, চাল ডাল যোগাড় হচ্ছে সে সম্পর্কে তার ধারনা নেই। 
এখানে সবচেয়ে অসুবিধা হচ্ছে যাদের ছোট বাচ্চা ছিল, তাসনীমের দুই বছর বয়সী ছোট বোন শাহীনের মত। যে টিনের গুড়োদুধ বাচ্চাদের খেতে দেয়া হতো সেগুলো সম্ভবত সবচেয়ে বাজে কিংবা মেয়াদোর্ত্তীন ছিলো। তা খেয়ে বাচ্চাদের ডাইরিয়া হয়ে গেল, রক্ত আমাশা। ভীষণ প্রবল ডাইরিয়া, যখন তখন যেখানে সেখানে মল ত্যাগ করতো বাচ্চারা, রক্তের মত রঙ, আর সেটায় মাছি এসে বসতো পরিস্কার করার আগেই। আর এভাবেই সেটা সারা ক্যাম্পের বাচ্চাদের মধ্যে ছড়িয়েছিল। 
খাওয়া, ঘুমানো আর মাঝে মধ্যে শাহিনকে দেখা ছাড়া আর কোন কাজ নেই তাসনীমের। এর বাইরে সারাদিন কাটতো অনান্য বাচ্চাদের সাথে খেলা করে আর ইস্পাহানী স্কুলের দোতালার অর্ধেকটা ঘুরে বেড়িয়ে। তাদের শুধু অতটুকু জায়গায় চলাচলের অনুমতি আছে। ইস্পাহানী স্কুল তখন ছিল ইংলিশ মিডিয়াম রেসিডেন্সিয়াল বয়েজ স্কুল। তবে ময়নামতি ক্যান্টনমেন্টের ভিতরে হওয়াতে সেখানে আর্মি অফিসারের কিছু ছেলে মেয়েরাও পড়ত। দোতালায় ছেলেদের হোস্টেলের যে রুমগুলিতে তাদের থাকতে দেওয়া হয়েছিল সেগুলোর আলমারিতে ছেলেদের ফেলে যাওয়া অনেক জিনিস তখনও পড়ে ছিল। তারা যে হঠাৎ করে স্কুল ছেড়ে চলে গিয়েছিল সেটা বোঝা যেতো। অনেক বই খাতা, কাগজ পেনসিল এমনকি ছোট খাট খেলনাও সেখানে পড়ে ছিল। তাদের ফেলে যাওয়া বেশকিছু বই তাসনীম পরে ফেলেছে, রবার্ট লুইস স্টিভেন্সনের ট্রেজার আইল্যান্ড, ড্যানিয়েল দ্যুফোর রবিন্সন ক্রুসো , জুলভার্নের এরাউণ্ড দ্য ওয়ার্ল্ড ইন এইটি ডেইজ এবং এমন আরো অনেকগুলো। আর এক আলমারিতে সে খুঁজে পেয়েছে একটা ঘরে তৈরি কেলেইডোস্কোপ। তিন টুকরা লম্বা কাঁচের উপরে সাদা কাগজ পেচিয়ে তার এক মাথা বন্ধ করে তার ভিতরে কিছু রঙ্গিন কাঁচের টুকরা ভরা আছে। সেটা নাড়িয়ে চোখে দিলেই নতুন নতুন ডিজাইন দেখা যায়। 
সারাদিন ঘুরাঘুরি করলেও সন্ধ্যার সঙ্গে সঙ্গে খাওয়া শেষ করেই রাতেরবেলা আলো নিভিয়ে শুয়ে পড়তে হয় সবাইকে, যাতে বাইরে থেকে যেন আলো না দেখা যায়। সেটা কি ভারতীয়দের বম্বিং এর ভয়ে সেটা তাসনীমরা জানেনা। বাহার আন্টিরা আর তাসনীমরা এক জায়গায় মাটিতে বিছানা করে ঘুমাতো বিরাট এক হল ঘরে। বাহার আন্টির একটা রেডিও আছে, ব্যাটারি দিয়ে চলে। সেটাকে উনি কাপড় পেচিয়ে খুব আস্তে আস্তে বাজাতেন, বিবিসি আর স্বাধীন বাংলা বেতার কেন্দ্রের প্রচার শুনতো ওরা। স্বাধীন বাংলা বেতার কেন্দ্র থেকে শেখ মুজিবুর রহমানের ৭ই মার্চের ঐতিহাসিক ভাষণ "এবারের সংগ্রাম স্বাধীনতার সংগ্রাম , এবারের সংগ্রাম আমাদের মুক্তির সংগ্রাম" তখন বারে বারে প্রচারিত হত। শেখ মুজিবুর রহমানের ঐ ঐতিহাসিক ভাষণটা তাসনীম রেডিওতেই প্রথমবার শুনেছে। সে এখনো জানেনা এই ভাষনের মানে কি। স্বাধীন বাংলা বেতার কেন্দ্র থেকে আরও প্রচারিত হয় চরম পত্র, এটাই বরং ওর খুব ভালোলাগে, অনেক মজা করে কথা বলে সেখানে। 
মে মাসের শেষের দিকে, ১৯৭১ সাল
ইস্পাহানী পাবলিক স্কুল, ময়নামতি ক্যান্টোনমেন্ট
কুমিল্লা, পুর্ব পাকিস্তান
তাসনীমের ছোট বোন শাহীন আর আরো কিছু বাচ্চা উপর থেকে চীৎকার করছে, 
“মিলিট, মিলিট, গোস্ত দে।“ 
তাসনীমের দুইটা গরু আর দুইটা বাছুরও ছিল। গরু দুইটা ওরা পালতো দুধের গাভী হিসাবে। অনেক আদরের ছিল ওদের। অদের নাম ধরে ডাকা হতো এবং তাতে গরুগুলো সাড়াও দিতো। প্রত্যেকদিন বড় গামলা ভরে খৈলের ভুষি, ভাতের মাড়, কাঁঠালের খোসা ইত্যাদি খওয়ানো হতো আর রাতেরবেলা ওরা সারভেন্ট কোয়ার্টারের বারান্দায় ঘুমাতো। সেই গরু আর বাছুরগুলোকেই স্কুলের মাঠে এনে জবাই দেয়া হয়েছে আজ। ওরা উপর থেকে দাড়ীয়ে বুকফাটা কষ্ট নিয়ে নিঃশব্দে দেখেছে। শাহীন কিংবা অন্য ছোট বাচ্চাদের সেটা বোঝার ক্ষমতা হয়নি তখনো। ওরা তাই উপর থেকে মাংস চেয়ে দাবী জানাচ্ছিলো। কিন্তু সবাইকে অবাক করে দিয়ে পাকিস্তানী মিলিটারীরা দোতালায় গোস্ত পাঠিয়ে দিলো। 
সেই গোস্ত ওরা সকলে রান্না করে খেলো, অনেক অনেকদিন পর! 
মে (শেষ সপ্তাহ), ১৯৭১
দিল্লী, ভারত
প্রধানমন্ত্রী তাজউদ্দীন আহমেদ তার পররাষ্ট্রমন্ত্রী এবং প্রধান সেনাপতিকে নিয়ে দিল্লী সফরে গেছেন। এখানে ভারতীয় কর্তৃপক্ষের সাথে মুক্তিযুদ্ধে যগ দেয়া সদস্য, বর্তমান পরিস্থিতিসহ বিভিন্ন আলোচনার পর একটি প্রতিবেদন পেশ করা হয়। এখানে প্রধান সেনাপতি তার মতামত তুলে ধরেন যাতে তিনি উল্লেখ করেন, 
“১৯৭১ সালের মে মাসে লিখিতভাবে প্রদত্ত চাহিদার পরবর্তী সময়ে শত্রুদের বিমানঘাটি থেকে পালিয়ে এসে গ্রুপ ক্যাপ্টেন ও উইং কমান্ডার পদবীর চাকুরীরত দুজন জেষ্ঠ্য অফিসার এবং বেশ কয়জন আধুনিক জঙ্গীবিমানের অভিজ্ঞতাসম্পন্ন জঙ্গী বৈমানিক এবং প্রায় দুইশত গ্রাউন্ড ক্রু বাংলাদেশ বাহিনীতে(মুক্তিবাহিনী) যোগ দিয়েছেন। দিল্লীতে যাচাই শেষে বর্তমানে অফিসারদের মাঠপর্যায়ে ষ্টাফ অফিসার হিসেবে অপব্যবহার করা হচ্ছে। এছাড়া প্রাক্তন পিআইএর কিছু ক্যাপ্টেন/বৈমানিক আছেন যাদের ফ্লাইংয়ে নিযুক্ত না রাখলে তাঁরা তাঁদের উপযুক্তরা হারাবেন। শত্রুকে আঘাত হানার জন্য এঁদের আকাশে উড্ডয়নের পথ খুঁজে বের করতে হবে। “
২৭ শে মে, ১৯৭১
৮নং থিয়েটার রোড, কলকাতা
পশ্চিমবঙ্গ, ভারত
দুপুর একটা বাজে, তাজউদ্দীন আহমেদ ফিরে এসেছেন জরুরী কাজকর্ম শেষে নিজের অফিস বা বাসস্থানে। একটু আগে বেগম জোহরা তাজউদ্দীন তার সন্তানদের সহ সেখানে এসে উপস্থিত হয়েছেন। দীর্ঘ্য দুইমাসের বেশি সময় পর তাদের দেখা হতে যাচ্ছে। এতোদিন তিনি জানতেননা তারা কেউ বেঁচে আছে নাকি। দেখা হবার পর প্রায় ৩০ সেকেন্ড কেউ কোন কথা বলএ পারলেননা। নির্বাক তাকিয়ে রইলেন একে অন্যের দিকে। এরপর তাজউদ্দীন আহমেদ বললেন,
- “ভেতরে চলো, বাচ্চাদের দেখে আসি। আর আমার তোমাকে কিছু বলবার আছে।“
উনারা ভেতরে চলে গেলেন। সন্তানদের সাথে দেখা হবার পর তিনি স্ত্রীকে বললেন,
- “কাল তোমাকে এখান থেকে চলে যেতে হবে। এটা একটা অফিস, তুমি এখানে থাকতে পারবেনা। এর বাইরেও যেটা সবচেয়ে জরুরী কথা সেটা হচ্ছে, এখন যুদ্ধ চলছে। আমাদের সে কারনে দিনরাত কাজ করতে হয়। আমরা কেবিনেটের সদস্যরা প্রতিজ্ঞা করেছি যে দেশ স্বাধীন না হওয়া পর্যন্ত আমরা সংসার জীবনে ফিরে যাবনা। “
এরপর উনি ঘড়ির দিকে তাকালেন এবং কক্ষ থেকে বেরিয়ে আসলেন মাত্র সাত মিনিট পর। 
দেশের এই বিপদের সময়ে বাঙ্গালী জাতির সাথে ছিলেন কিছু অন্যরকম মানুষ, যারা দেশের জন্য সবকিছু ত্যাগ করতে রাজী ছিলেন।
জুন (হয়তো প্রথম সপ্তাহ), ১৯৭১
ঢাকা, পুর্ব পাকিস্তান
ফ্লাঃ লেঃ শামসুল আলমদের ১ দিন কিংবা দুইদিন পর পর গোসলের জন্য কিছুটা সময় দেয়া হতো। গায়ে দুর্গন্ধযুক্ত কাউকে পেটাতে আসার সময় সেই গন্ধ নাকে আসলেও তো খারাপ লাগে,এজন্যই হয়তো তারা আমাদের গোসলের সুযোগ দিত। আর টয়লেটও ছিল সেখানেই। উনি লক্ষ্য করে দেখলেন,গোসলের জায়গার টিউবওয়েলের সামনে কাঁটাতারের ফেন্সিং আছে,তবে সামনের প্রায় ফাঁকা। আশেপাশে প্রায় কিছুই নেই। আর কিছুদিন যাবার পর দেখলেন যে প্রহরীরা যারা উনাদের নিয়ে যেত সেখানে,তারাও খানিকটা ঢিলেঢালা হয়ে গেছে। উনারা গোসলের সময়টায় কি করছেন সেটা সেভাবে খেয়াল করতোনা। উনি এমনই কোন কিছুর সুযোগ নিয়ে একদিন ভোরে গোসলের সময় প্রহরী একটু অসতর্ক হতেই কাঁটাতারের ফাঁক গলে শরীর বের করে দিয়েই ছুটতে শুরু করলেন। পেছনে কি হয়েছে উনার জানা হবেনা। 
প্রায় ঘন্টাখানেক এভাবে ছুটবার পর উনি সম্ভবত মিরপুরের দিকের কোথাও আসবেন (উনাকে সম্ভবত মোহাম্মদপুরের আশেপাশের কোন জায়গায়ই রাখা হয়েছিল)। উনার পকেটে একটা পয়সাও নেই, উনি এক ট্যাক্সিওয়ালাকে দেখতে পেলেন। উনি ট্যাক্সিওয়ালাকে বললেন উনাকে সেগুনবাগিচায় নিয়ে যাবার জন্য। উনার পোশাকের অবস্থা দেখে সে দ্বিধায় ছিল। এরপর কি মনে করে জানি রাজী হয়ে গেলো। এরপর উনি বাসায় চলে আসলেন আর ভাড়া মিটিয়ে দিলেন। বাসায় তাকে দেখে সবাই তো অবাক, তারা কেউ জানতোনা যে উনি এতোদিন ধরে দেশে। উনি অল্প কিছু ঘটনা তাদের খুলে বললেন। এরপর উনার কিছু জিনিস আর অল্প কিছু টাকা গুছিয়ে নিয়ে বাসা থেকে বের হয়ে চলে যাবেন পরিচিত এক জায়গায়। আর পরিবারের অন্যদের উনার সাথে সেখানে গোপনে যোগাযোগ করতে বললেন। আর বললেন বাসায় কেউ এলে যাতে বলা হয় তারা উনার কোন খোঁজ জানেনা। সেদিনই উনার বাসায় তল্লাশী করতে আসবে পাকিস্তানীরা। উনার কথা জিজ্ঞেস করাতে পরিবারের পক্ষ থেকে বলা হবে উনি পশ্চিম পাকিস্তানে আছেন। উনি যে দেশে এসেছেন এ ব্যাপারে তারা কিছুই জানেনা বলে কান্নাকাটি শুরু করে দেবে। এরপর পাকিস্তানীরা চলে যাবে।
এর কিছুদিন গোপন স্থানে থেকে বাসায় ফিরে এসে পরিচিত কিছু মানুষের মাধ্যমে সবকিছু ঠিক করে ভারতের উদ্দেশ্যে রওনা দেবেন ফ্লাঃ লেঃ শামসুল আলম। সেটা এক অন্য অধ্যায়।
জুন মাস, ১৯৭১
আগরতলা, ত্রিপুরা
ভারত
সামাদ চেয়ারম্যান হেটে যাচ্ছেন আগরতলা শহরের কোন এক বাজারের মধ্যে দিয়ে। কিছুদিন আগে তিনি পরিবার সহ দেশ ছেড়ে পালিয়ে এসেছেন বাঁচার তাগিদে। এখানে তিনি বাঙ্গালীদের সোনার বাংলা ক্যাম্পের পলিটিকাল মোটিভেটর। তাঁর চলতে অবশ্য তেমন কোন অসুবিধা হচ্ছে না, কারন আসবার সময় বেশ অনেক টাকা এবং স্বর্নালঙ্কার সাথে করে নিয়ে এসেছেন। এর বাইরে পলিটিকাল মোটিভেটর হিসেবে ভারত সরকার থেকে মাসিক অর্থ এবং রেশনও পাচ্ছেন। 
হঠাৎ এক মেয়ে চীৎকার করে উঠলো পাশ থেকে। সে তাঁর বাবাকে ডাকছে,
- “আব্বা, আব্বা, দ্যাখো! ওইটা চেয়ারম্যান জ্যাঠামশাই না?”
মেয়েটির সাথে থাকা সুরেন্দ্র বনিক নামের ব্যবসায়ী হিন্দু লোকটা বললো,
- “আরে তাইতো মনে হইতাছে।“
এরপর দুইজন গিয়ে জড়িয়ে ধরলো তাকে। ব্যবসার সুবাদে ব্রিটিশদের সময় থেকেই এখানে চেয়ারম্যান সাহেবের বেশ ভালোই আসা যাওয়া ছিলো। দেশ ভাগের পর সুরেন্দ্র বনিক আগরতলায় গিয়ে স্থায়ী হন। হাজার হোক, পাকিস্তান দেশটা মুসলমানদের, হিন্দুদের জন্য না। সেখানে স্থান কেবল পবিত্র আত্মার অধিকারী মুসলমানদের। 
সুরেন্দ্র বনিক এরপর চেয়ারম্যান সাহেবকে তাঁর পরিবার সহ নিজের বাড়ী নিয়ে এলেন। পূর্ব পাকিস্তান বদলে বাংলাদেশ হবার আগ পর্যন্ত তাদের আর কোন ধরনের কস্ট করতে হয়নি। সবসময় আগলে রাখতেন নিজের সামর্থ্যের সবটূকু দিয়ে।
ধর্মের নামে দেশ ভাগ হবার ২৪ বছর পর পৃথিবীর এই অংশের কিছু মানুষ নিজেদের অগোচরেই আবার জানলো ধর্ম বর্ণের নামে আসলে মানুষের ভাগাভাগি সম্ভব না, মানুষের আসল পরিচয় অন্তরে। 
জুন মাসের মাঝামাঝি, ১৯৭১ সাল
ইস্পাহানী পাবলিক স্কুল, ময়নামতি ক্যান্টোনমেন্ট
কুমিল্লা, পুর্ব পাকিস্তান
পাকিস্তানী মিলিটারিরা তাসনীমের বাবা মেজর জয়নুলকে কোয়ার্টার গার্ড থেকে ছেড়ে ইস্পাহানী স্কুলে দিয়ে গেছে। আরও যে কয়জন বাঙ্গালী ডাক্তার বেচে ছিলেন, তাদের সবাইকেও ইস্পাহানী স্কুলে দিয়ে যাওয়া হয়েছে। তবে তারা কারও সাথে তেমন কথা বলেননা। তারা জানেন যে সব জায়গায় লুকিয়ে আছে পাকিস্তানীদের চর, এই সময়ে কাউকেই বিশ্বাস করা যায়না। তবে এখানে কিছুদিন থাকার পর তাদের সেখান থেকে সরিয়ে কুমিল্লা সি এম এইচে বন্দী করে রাখা হলো। পাকিস্তানীরা তখন তাদেরকে কাজে যোগ দিতে দেয়নি, আবার কোন অজানা কারনে মেরেও ফেলছেনা। হয়তো ডাক্তার বলেই। 
৩০ জুন, ১৯৭১ সাল
ইস্পাহানী স্কুল, ময়নামতি ক্যান্টনমেন্ট
কুমিল্লা, পুর্ব পাকিস্তান
পাকিস্তানীরা হুট করেই ইস্পাহানী স্কুল খালি করবার নির্দেশ দিয়েছে। এখানে বন্দী বেশীর ভাগ লোককে ময়নামতি ছাড়ার নির্দেশ দেয়া হলো। এত বন্দীকে পাহারা দেওয়ার দায়িত্ব বা ঝামেলা থেকে মুক্তি পাওয়ার জন্যই মনে হয় তারা এই কাজ করছে। তবে তারা বাহার আন্টি, গফফার আন্টি আর আইনুদ্দিন আন্টিকে তখনও আটকিয়ে রাখে। কারন পাকিস্তানিরা মনে হয় জানে যে মেজর বাহার, মেজর গাফফার আর মেজর আইনুদ্দিন, এই তিন জন বাঙালি অফিসার কুমিল্লা ক্যান্টনমেন্ট থেকে জীবিত পালিয়ে ইন্ডিয়ায় চলে গেছে।
পাকিস্তানীরা তাসনীমদের ময়নামতি ছাড়ার নির্দেশ দেওয়ার পর আজ তাসনীমের মায়ের বড় মামা সালাম সাহেব কুমিল্লা শহর থেকে ইস্পাহানী স্কুলে এসে তাদের নিয়ে যাচ্ছেন। তাদের সাথে আছে মেজর বাহারের তিন মেয়ে মিনি, বেবি, ইতি, আর মেজর বাহারের শালীর দুই বাচ্চাসহ ছোট বোন। এছাড়া তাসনীমের গফফার আন্টির ছোট বোন সমাপ্তিও তাদের সাথে বড় নানার বাড়িতে যাচ্ছে। সেখান থেকে তাদের গন্তব্য হবে তাসনীমের দাদার বাড়ি।
২৩ জুলাই, ১৯৭১ সাল
রায়তলা গ্রাম, মুরাদনগর থানা
কুমিল্লা, পুর্ব পাকিস্তান
তাসনীমরা এখন ওদের দাদার বাড়িতে আছে। এই মাসের শুরুতে ওরা এখানে চলে এসেছে। জীবনে প্রথম টানা অনেকদিন গ্রামের বাড়িতে থাকতে প্রথমে তার একটু অসুবিধা হলেও এখন ঠিকই মানিয়ে নিয়েছে। বরং আরো উপভগ করছে গ্রামের জীবন। ঘর থেকে দূরে টিনের দরজাওয়ালা টয়লেটে যাওয়া, বাঁশের সাঁকো পার হওয়া কিংবা খালি পায়ে হেটে অনেক দূরে চলে যাওয়া, সবকিছুতেই সে অনেকটাই অভ্যস্ত হয়ে গেছে। আর অনেক ছোটছোট ভাইবোনের সাথে খেলতে পেরে সেও ভীষন খুশী। 
তবে হঠাৎই গ্রামে ডিপথেরিয়া মহামারী দেখা দিল। তবে এই রোগ কোথা থেকে আসলো আর কিভাবে ছড়ালো বা তার কি নাম, কোনটাই তাদের জানা নেই। গ্রামের লোকের ধারনা বাচ্চারা বিড়ালের লোম খেলে তাদের এই রোগ হয়। সব চেয়ে প্রথমে ডিপথেরিয়া হয়েছিলো তাসনীমের ছোট চাচার ছোট মেয়ে ফাতেমার, তার তখন তিন বছর বয়স, তাসনীমের ছোটবোন শাহীনের থেকে একটু বড়। তার ছোট চাচা তার হোমিওপ্যাথি ওষুধ দিয়ে ফাতেমাকে ভালো করার প্রানপন চেস্টা করলেন, কিন্তু তাকে বাচাতে পারলেন না। ইতিমধ্যে তাসনীম ছাড়া ওর সব ভাইবোনদের ডিপথেরিয়া হয়েছে। প্রথম হলো শাহীনের, তার পরে ছোটবোন শামীম আর সবশেষে বড়োভাই রাশেদের। 
তখন ঘোর বর্ষাকাল যখন ফাতেমা মারা গেল। তাকে কবর দেওয়ার জন্য কোথাও শুকনা মাটি খুঁজে পাওয়া যায়নি। মাটি খুড়লেই পানি দিয়ে গর্ত ভরে যায়, তাই তার কবরের উপরে কলা গাছের গুড়ি খুটি দিয়ে গেড়ে দেওয়া হয়। কিন্তু তার পরেও কবর দেওয়ার এক দিন পরে গ্রামের শেয়ালগুলো মাটি খুঁড়ে তার লাশ বের করে ফেলেছিল। শেয়ালগুলোকে তাড়া করে ফাতেমার দেহের অবশিষ্ট অংশ আবার কবর দেয়া হয়েছে গতকাল। 
আজ মারা গেছে তাসনীমের ছোটবোন শাহীন। গ্রামের মসজিদেই শাহীনের জানাজা পড়া হয়েছে, তাসনীমের চাচা ইমামতি করেছেন। মেয়েরা জানাজায় যায় না বলে তাসনীমের মা সহ ওরা সবাই পুকুরের মেয়েদের ঘাটের কাছে দাঁড়িয়ে শাহীনের জানাজা দেখছিলো। তাসনীমের মা নিঃশব্দে "শাহীন, শাহীন" বলে কাঁদছেন । শাহীনের জানাজা হয়ে যাওয়ার পরেই তাসনীমের মা বললেন যে 
- "আমি এখনই আমার বাচ্চাদের চিকিৎসার জন্য ময়নামতি নিয়ে যাবো, নাহলে এখানে থাকলে এই দুইজনও (শামীম আর রাশেদ) মারা যাবে"! 
২৪ জুলাই, ১৯৭১
ময়নামতি ক্যান্টনমেন্ট
কুমিল্লা, পুর্ব পাকিস্তান
কুমিল্লা ময়নামতি ক্যান্টনমেন্টের ভিতরে কোন বেসামরিক লোকের প্রবেশ করার অনুমতি নেই, তবুও তাসনীমের মা ঠিক করলেন সেখানে যাবেন। সাথে যাবার মতো পুরুষ কাউকে পাওয়া যাচ্ছেনা। কারন মিলিটারিরা অল্প বয়সী বাঙালি ছেলে দেখলেই মেরে ফেলে কোন কারন ছাড়াই, আর সবার আইডেন্টিটি কার্ড দেখাতে হয়, যাকে বলে ডান্ডি কার্ড। তাসনীমের বড় চাচার ছোট ছেলে মুনির ক্লাস নাইন বা টেনের ছাত্র, এই বিপদের দিনে সেই তাদের নিয়ে ময়নামতি রওনা দিলো, শাহীন মারা যাওয়ার ঠিক পরেরদিন সকাল বেলা। 
ময়নামতি ক্যান্টনমেন্টের ঢোকার পথে চেকপোস্টে মিলিটারিরা তাদের আটকালো, তবে তাসনীমের মায়ের কথা শুনে আর অসুস্থ বাচ্চা দেখে তাদের ক্যান্টনমেন্টে ঢুকতে দেয়া হলো। তাদের সিএমএইচে পৌঁছে দিয়ে মুনির নিরাপদেই গ্রামে ফিরে যেতে পেরেছিলো পরে। সিএমএইচে পৌঁছনোর পরে তাসনীমের বাবা রাশেদ, শামীম আর তাসনীমকেও সেখানে ভর্তি করালেন। তাসনীমের বাবা তার মাকে জিজ্ঞেস করলেন,
- “শাহীন কোথায়?" 
তাসনীমের মা বললেন,
- “ওকে আমার চাচাতো বোন নুরজাহান আপার কাছে রেখে এসেছছি।“
এরপর কবে কিভাবে সেই খবর জানানো হয় তাসনীমের কখনোই জানা হয়নি। সেই সময়ের অনেক অনেক কস্টের, হাহাকারের কাহিনীর মাঝে এইসব সামান্য ঘটনা হারিয়ে যাওয়া তেমন বড় কোন ব্যাপার নয়। এই আড়াই বছরের শিশু শাহীনের নাম তিরিশ লক্ষ শহীদের পাশে যোগ হবে না, যোগ করবার কোন যুক্তিই হয়তো নেই। তবে তার মৃত্যুর পেছনেও দায়ী এই অস্থির সময়, আমাদের মুক্তি সংগ্রামের সময়টাই। 
২৭ জুলাই, ১৯৭১
করাচী, পশ্চিম পাকিস্তান
এয়ার মার্শাল আসগর খান এক জনসভায় প্রকাশ্যে বক্তব্য দিচ্ছেন। উনি বললেন যে বাঙ্গালীরা উনার ভাই। সামরিক শাসকদের কাছে তিনি দাবী জানালেন এখনো সময় আছে যেন শেখ মুজিবুর রহমানকে অবিলম্বে মুক্তি দেয়া হয়। ক্ষমতা হস্তান্তর করা হয় নির্বাচিত গন প্রতিনিধিদের কাছে। পূর্ব পাকিস্তানে চলমান গনহত্যার জন্য সামরিক বাহিনীকে দোষী করলেন। বললেন, বাঙ্গালীদের প্রতি অত্যাচারের জন্য পাকিস্তানী হিসেবে তিনি লজ্জিত। 
এরপর এয়ার মার্শাল আসগর খানকে নজরবন্দী রাখা হয়। প্রকাশ্যে কোন বক্তব্য দেয়ার উপর নিষেধাজ্ঞা জারী করে ইয়াহিয়ার সামরিক সরকার।
অন্তত এটা ভেবে স্বাধীনতার ৪২ বছর পর আমার মন কিছুটা ভালো হয় যে কেউ অন্তত সেই সময়ের পশ্চিম পাকিস্তানিদের মধ্যেও ছিলো যে বাঙ্গালীর প্রতি নৃসংশতার বিরুদ্ধে প্রতিবাদ করেছিলো। এটা ভেবেও ভালোলাগে তাঁর এই সমর্থনের জন্য বাংলাদেশ সরকার তাঁকে রাষ্ট্রের অনার লিস্টে রেখেছে। এই লোকটি কয়েক বছর আগে বাংলাদেশের নাগরিকত্বের জন্য পাকিস্তানের বাংলাদেশ দুতাবাসে আবেদন জানান। আমি জানিনা তাঁর আবেদন গ্রহন করা হয়েছিলো কিনা। আমরা অনেক ক্ষেত্রে নিজেদের মহান দাবী করলেও অনেক ব্যাপারেই নিজেরা নিজেদের খুব বেশি রকম ছোট হিসেবে প্রমান করি। মুক্তিযুদ্ধের সময় অসামান্য অবদান রাখা সাংবাদিক সাইমন ড্রিং কে দেশ থেকে বিতাড়িত করবার কথা ব্যক্তিগতভাবে আমি কখনোই মন থেকে মেনে নিতে পারিনি এর পেছনে যে কারনই থাকুক না কেন। আর উনি তো ঘৃন্য পাকিস্তানী জাতির একজন।
আগস্ট (প্রথম সপ্তাহ), ১৯৭১
৮ থিয়েটার রোড, কলকাতা
অস্থায়ী বাংলাদেশ সরকারের কার্য্যালয়
সকাল ১১টা। প্রধানমন্ত্রী তাজউদ্দীন আহমেদ জরুরীভাবে তলব করেছেন গ্রুপ ক্যাপ্টেন এ কে খন্দকারকে। উনার কার্য্যালয়ে পৌঁছে তিনি দেখতে পান ডিফেন্স সেক্রেটারি কে বি লাল, আরেক ব্যুরোক্র্যাট অশোক রায় এবং ভারতীয় বিমান বাহিনীর পুর্বাঞ্চলীয় কমান্ডার এয়ার মার্শাল হরিচান্দ দেওয়ানকে। । বাংলাদেশের পক্ষ থেকে প্রধানমন্ত্রী তাজ উদ্দিন আহমেদ, কর্ণেল ওসমানী আর উনি নিজে উপস্থিত ছিলেন। তাজউদ্দীন আহমেদ উনাকে উদ্দেশ্য করে বললেন, 
- “উনারা বাংলাদেশ বিমান বাহিনী গঠনের ব্যাপারে আপনার সাথে কথা বলতে আগ্রহী।“
কে বি লাল তাকে বললেন,
- “ এ মুহূর্তে তো আমাদের আপনাদেরকে বিমান দেবার সামর্থ্য নেই। তবে আপনাদের যদি আপত্তি না থাকে তবে আমাদের স্কোয়াড্রনের সাথে ফ্লাই করতে পারেন।“
উত্তরে এ কে খন্দকার বললেন,
- “আপনাদের সাথে ফ্লাই করতে গেলে আমাদের বৈমানিকেরা কোন দেশের নিয়ন্ত্রনে থাকবে? কোন দেশের আইন মেনে চলবে? ভারতের আইন না বাংলাদেশের আইন।“
উত্তরে কে বি লাল বললেন,
- “স্বাভাবিকভাবেই ভারতের আইন মেনে চলতে হবে।“
এ কে খন্দকার এরপর তাজউদ্দিন আহমেদকে বললেন, 
- “সবচেয়ে ভালো হবে যদি উনারা কিছু বিমান, সরঞ্জাম এবং প্রশিক্ষনের জন্য একটি এয়ারফিল্ডের ব্যবস্থ্যা করে দেন। আমাদের নিজের বৈমানিক এবং গ্রাউন্ড ক্রুরাই নিজেদের অভিযান এবং রক্ষনাবেক্ষন কাজ চালাতে পারবে।“
এর বাইরে সেদিন আর তেমন কোন কথা হয়নি।
আগস্ট মাসের কোন এক সময়, ১৯৭১
নারায়নপুর গ্রাম, নবীনগর
ব্রাক্ষনবাড়িয়া, পূর্ব পাকিস্তান
আলমগীর, জাহাঙ্গীরদের বাড়ি ঘেরাও করেছে পাক বাহিনীর লোকেরা। কেউ খবর দিয়েছে এই বাড়ির ছেলে জাহাঙ্গীর ভুইয়া মুক্তিবাহিনীতে যোগ দিয়েছে। পাক বাহিনী আসবার খবর পেয়ে আসেপাশের অনেক বাড়িই ফাকা হয়ে গেছে। যে যার মত যেদিক পেরেছে পালিয়ে গেছে। আলমগীর ভুইয়া এখন লন্ডনে আছেন, উনি ঢাকা কলেজের লেকচারার হিসেবে যোগ দিয়েছিলেন ঢাকা বিশ্ববিদ্যালয় থেকে অর্থনীতিতে মাস্ট্রার্স পাস করবার পর। এরপর পূর্ব পাকিস্তান প্রাদেশিক সরকারের বৃত্তি নিয়ে সেখানে পিএইচডি করছেন ইউনিভার্সিটি অফ ল্যাঙ্কেস্টারে। দেশের সাথে বেশ অনেকদিন ধরেই উনার যোগাযোগ বন্ধ। উনার মা বাড়িতে ছিলেন, সাথে ছোট ছোট দুই ছেলে রুহুল আর খায়রুলও আছে। পাকিস্তানীরা এসেই বাইরে বের হয়ে আসতে বললো সবাইকে। পাকিস্তান বাহিনীর সাহে আছে গ্রামেরই এক ছেলে, ফটিক। রাজাকারে যোগ দিয়েছে সে। পাক সেনারা জিজ্ঞেস করলো,
- “তোমার ছেলে কোথায়? সে মুক্তি। ওকে বের হয়ে আসতে বলো।“
আলমগীর সাহেবের মা জোরালো গলায় উত্তর দিলেন,
- “এইডা পরবেসর আলমগীরের বাড়ি। এইখানে কোনো মুক্তিটুক্তি থাকেনা।“ 
আলমগীর সাহেবের মা এটাও জানতেননা যে শিক্ষকতা করলেই প্রফেসর হয়না। তবুও বিপদের মুখেও স্বভাবসুলভ কাটাকাটা জবাব দিতে ভুল করলেননা। আর সাথে তো ফটিক ছিলোই। সেই ফটিক কিসব ভুলভাল বুঝিয়ে অন্যদিকে নিয়ে গেলো পাকিস্তানীদের। তাদের বোঝালো যে এই বাড়ি আসলেই কোন মুক্তিযোদ্ধার বাড়ি না। রক্ষা পেলো আলগগীর সাহেবের পরিবার এই ফটিক রাজাকারের কল্যানে। যদিও সে ঠিকই জানতো এই বাড়ির ছেলে জাহাঙ্গীর মুক্তিবাহিনীতে যোগ দিয়েছে। অবশ্য যাবার সময় আসেপাশের কিছু বাড়িতে কাউকে না পেয়ে সেগুলো জ্বালিয়ে দিয়ে গেলো পাকিস্তানীরা। পরে উনি দেশে ফেরত এসে মায়ের কাছে এই ঘটনা শুনবেন। 
আগস্ট (তৃতীয় সপ্তাহ), ১৯৭১
আলীপুর, কলকাতা
এয়ার চিফ মার্শাল প্রতাপ চন্দ্র লাল (জন্ম এলাহাবাদে কিন্তু উনার মা ছিলেন বাঙ্গালী) চা পানের দাওয়াত দিয়েছেন এ কে খন্দকারকে নিজ হোটেলে। মিসেস ইলা লালও ( বাংলাদেশের কুমিল্লার মেয়ে ছিলেন) সেখানে উপস্থিত আছেন। আলোচনার একপর্যায়ে মুক্তিবাহিনীর এয়ার উইং গঠনের বিষয়টিও উঠে আসে। যদিও পি সি লাল এ ব্যাপারে নানা জটীলতার কথা তুলে ধরেন। একপর্যায়ে এ কে খন্দকার বলেন,
- “স্যার, এখন তো গেরিলা যুদ্ধ চলছে। পরে একসময় আমাদের বিমানও চালাতে হতে পারে। তখন বিমানের প্রথম আক্রমনটি আমরাই করতে চাই।“
এয়ার চীফ মার্শাল পি সি লাল মৃদু হাসলেন, মুখে কোন উত্তর দিলেননা!!
(বিমান বাহিনি গঠনের পেছনে ক্রিয়ানক হিসেবে কাজ করেন তৎকালীন ভারতের বিমানবাহিনীর প্রধান পিসি লালের স্ত্রী ইলা লাল। নিজে বাঙালি হবার কারণে আমাদের স্বাধীনতা সংগ্রামের প্রতি ইলা লালের সহানুভূতি ছিল সেই প্রথম থেকেই। এরই মাঝে একদিন হঠাত কলকাতায় এলে ইলা লালের সাথে ঘনিষ্ঠতা হয় বাঙালী বৈমানিক ফ্লাইট লেফট্যানেন্ট সদরুদ্দিনের। তিনি ইলা লালকে বুঝিয়ে বলেন আমাদের নিজস্ব বিমানবাহিনীর প্রয়োজনীয়তার কথা। পরবর্তীতে ইলা লালই তার স্বামী প্রতাপ চন্দ্র লালকে বাধ্য করেন এই ব্যাপারে আশু পদক্ষেপের জন্য।)
তবে এরমধ্যেই ভারতীয় সরকারের সাথে নানা পর্যায়ের আলোচনায় বাঙ্গালী প্রশিক্ষিত বৈমানিকদের ব্যবহারের ব্যাপারটি আসে। এরপাশাপাশি বিদেশী বাঙ্গালী কুটনৈতিকরা যারা পক্ষত্যাগ করেছিলেন, তাদের মাধ্যমে নিজস্ব বিমান কেনার প্রস্তাবও আসতে থাকে। কিন্তু তৎকালীন সময়ের বাস্তবতায় সেইসব কোনভাবেই সম্ভব ছিলোনা। একটি ছোট বিমানের দাম এই বর্তমান যুগেই যেখানে কোটি কোটি টাকা, তখনও এরচেয়ে কম ছিলোনা। যা বাংলাদেশ সরকারের সেই পরিস্থিতিতে ক্রয় করা অসম্ভবই ছিলো।
আগস্ট মাস (শেষ সপ্তাহ), ১৯৭১
৮, থিয়েটার রোড, কলকাতা
এয়ার চীফ মার্শাল পি সি লাল প্রশিক্ষিত ও যোগ্য বৈমানিকদের ব্যাপারে একটি পত্র পাঠিয়েছেন। সেটা নিয়েই আলোচনা চলছে বাংলাদেশ সরকারের ক্রীড়ানকদের মধ্যে। উনি দুটি প্রস্তাব পাঠিয়েছেন,
১। বাঙ্গালী বৈমানিকদের ভারতীয় বিমান বাহিনীর অপারেশনাল ইউনিটগুলোতে আত্মীকরনের মাধ্যমে ব্যবহার করা যেতে পারে। এক্ষেত্রে সেইসকল অফিসারদের ভারতীয় বিমান বাহিনীর নিজস্ব নিয়ম শৃংখলার বিধিবিধান এবং আইন মেনে চলতে হবে।
২। দুটি পুরনো ভ্যাম্পায়ার জঙ্গী বিমান প্রদানের মাধ্যমে বাংলাদেশ বিমান বাহিনী গঠন করা যেতে পারে। যা বাংগালী বৈমানিক এবং গ্রাউন্ড ক্রুদের দ্বারা পরিচালিত হবে।
এ ব্যাপারে একটি নোটশিটের মাধ্যমে বাংলাদেশ সরকারের মতামত জানানো হয়। যাতে দুটি প্রস্তাবই কৌশলী উত্তরের মাধ্যমে এড়িয়ে যাওয়া হয় এবং এর বদলে নিজেদের জন্য কিছু বিমান আর এয়ারফিল্ড চাওয়া হয়। 
প্রথম প্রস্তাবের ব্যাপারে নোটশিটে এ কে খন্দকার মত দেন যে, যেহেতু বাঙ্গালী বৈমানিকেরা পাকিস্তান বিমান বাহিনীতে দীর্ঘ্যদিন পশ্চিমা অথবা আমেরিকান বিমান চালনা করেছেন কিন্তু ভারতীয় বিমান বাহিনীতে সেসব ব্যবহার করা হয়না, তাই এই প্রস্তাব বাস্তবসম্মত নয়। যেহেতু এগুলোর পরিচালন পদ্ধতি এবং অন্যান্য শট্যান্ডার্ড প্রসিডিরের মধ্যে তেমন মিল নেই।
আবার দ্বিতীয় প্রস্তাবের পরিপ্রেক্ষিতে বলা হয়, বাংলাদেশ বিমান বাহিনীর অন্তত এমন কিছু বিমান দরকার যা যুগের সাথে মানানসই হবে যদি তা যুগের চেয়েও আধুনিক না হয়। ভ্যাম্পায়ার বিমান সম্পর্কে বলা হয় যে এটি অত্যন্ত পুরোনো বিমান যা ১৯৪৬ সালে প্রথম ব্যবহার করা হয়েছিলো। এই বিমানের গতি এবং সমরাস্ত্র বহনের সক্ষমতা একেবারেই কম যা পাকিস্তানীদের ব্যবহৃত স্যাবর এফ-৮৬ বিমানের সাথে কোন ভাবেই তুলনীয় নয়। এরচেয়ে এমন কিছু বিমান দেয়া বাস্তবসম্মত হবে যা এখনো আউট ডেটেড হয়ে যায়নি। এই ব্যাপারে ভারতীয়দের কাছে হান্টার জঙ্গী বিমান অথবা এই ধরনের কোন বিমান প্রদানের অনুরোধ করা হয়।
এই মতামত সম্ভবত ভারতীয় প্রধানমন্ত্রী ইন্দিরা গান্ধী পর্যন্ত পৌছেছিলো। 
আগস্ট মাসের শেষ, ১৯৭১
রায়পুর গ্রাম, মুরাদনগর থানা
কুমিল্লা, পুর্ব পাকিস্তান
তাসনীমরা সবাই এখন সুস্থ্য। ওরা ভালো হয়ে যাবার পরে আগস্ট মাসেই পাকিস্তানিরা তার বাবা সহ বাকি ডাক্তারদের কুমিল্লা সিএমএইচে বন্দী অবস্থা থেকে মুক্তি দিয়ে আর সঙ্গে সঙ্গে পশ্চিম পাকিস্তান বদলির অর্ডার দেয়। পাকিস্তানেও তখন ডাক্তারের ভয়াবহ সংকট। অসুস্থ্য সেনাদের নিয়ে চিকিৎসা চলছে আসলে পশ্চিমেই। পাকিস্তানে যাওয়ার আগে কয়েক দিনের জন্য তাকে বাড়িতে যাওয়ার অনুমতি দেওয়া হয়। গ্রামের বাড়ি ফিরবার আগে উনি বাসা খোজ করে পাকিস্তানিদের লুটপাট করার পরে পড়ে থাকা কিছু বাসন পত্র দেখতে পান। আর তার লুট হয়ে যাওয়া ভক্স ওয়াগন গাড়িটাও খুজে পেয়ে খুব সস্তায় বিক্রি করে দেন। কারন তখন তার হাতে কোন টাকা পয়সাই ছিল না। 
তাসনীমের বাবাকে গ্রামে ফিরবার পর মিলিটারি ইউনিফর্ম পরনে দেখে গ্রামের লোকজন পাকিস্তানী সেনারা হামলা করতে আসছে মনে করেছিল। পরে তাদের ভুল ভাঙ্গে। তাসনীমের বাবা এই প্রথম সুযোগ পেলেন পাকিস্তানীদের হাত থেকে পালিয়ে ইন্ডিয়া চলে যাওয়ার। প্রথমে তিনি সবাইকে নিয়ে ইন্ডিয়া পালিয়ে যাওয়ার কথা চিন্তা করলেন। তাসনীমের বাড়ির যত চাচাতো ভাইয়েরা ছিল তারা সবাই উনার ইন্ডিয়া পালিয়ে যাওয়ার পক্ষপাতি ছিলো। কিন্তু তাসনীমের দাদা এবং চাচা তাতে আপত্তি করলেন এই কারনে যে যদি উনি ভারত পালিয়ে যান, তাহলে পাকিস্তানী মিলিটারি সেই খবর পেয়ে গ্রামে এসে চড়াও হবে, সব বাড়িঘর জালিয়ে পুড়িয়ে দিবে আর সব মানুষকে গুলি করে মেরে ফেলবে। তাদের এই ভয় যে একেবারে ভিত্তিহীন ছিল তা না। এই ধরনের ঘটনা তখন অনেক ঘটেছে এবং সবার দেখা ছিল। আত্মীয় স্বজন আর গ্রামের মানুষ জনের কথা চিন্তা করে তাসনীমের বাবা আবার পাকিস্তানি মিলিটারিদের কাছে ফেরত যাওয়ার সিদ্ধান্ত নিলেন।
যুদ্ধে যাওয়া কিংবা নিজের অথবা পরিবারের জীবনের মায়া ত্যাগ করে যুদ্ধে যাওয়া একটা অনেক বড় সিদ্ধান্ত। সবার সে সাহস থাকেনা। তাসনীমের বাবারও হয়নি। যদিও তিনি এই যুদ্ধে ইতিমধ্যে হারিয়েছেন নিজের সন্তানকে, জমানো ধন সম্পদের প্রায় সবটাই। 
তবে মানুষ অদ্ভুত আচরন করে। তাসনীমের মাও সবাইকে সাথে নিয়ে পাকিস্তানে যেতে চেয়েছিলেন। কিন্তু তাসনীমের যেই দাদা আর চাচারা ভয়ে তার বাবাকে ইন্ডিয়া পালাতে নিষেধ করেছিলো, তারাই আবার তখন বুদ্ধি দেয় সবাইকে দেশে রেখে যেতে। কারন উনি যদি পাকিস্তানে গিয়ে পালানোর সুযোগ পান, তাহলেও হয়ত বউ-ঝি-পুতের মায়ায় পালাতে পারবেন না।
মেজর জয়নুল ২০শে সেপ্টেম্বর, ১৯৭১ সালে একাই পশ্চিম পাকিস্তানে চলে গেলেন। মাঝে মাঝে সেন্সর করা চিঠি আসতো দেশে। তবে দেশ স্বাধীনের পর তাও বন্ধ হয়ে যাবে। উনাকে পাকিস্তানে নিয়ে যাবার পর প্রথমে কয়েক দিন কাজ করতে দেয়া হয়। তারপরে ডিসেম্বরে ভারতের সাথে আনুষ্ঠানিকভাবে যুদ্ধ শুরু হবার পরে উনাকে অন্যান্য বাঙ্গালিদের সাথে পাকিস্তানের প্রত্যন্ত অঞ্চল মুলতানের এক দূরবর্তী বন্দীশালায় বন্দী করে রাখা হবে। ১৯৭৩ সালের নভেম্বর মাসে পাকিস্তানি যুদ্ধবন্দী বিনিময়ের সময় উনি ঢাকায় ফেরত আসবেন। সেই গল্প অন্য হাজার সমান্তরালে চলা গল্পের মতই। 
সেপ্টেম্বর (প্রথম সপ্তাহ), ১৯৭১
৮, থিয়েটার রোড, কলকাতা
গ্রুপ ক্যাপ্টেন এ কে খন্দকার আজকে খুবই উৎফুল্ল। এইমাত্র উনাকে জানানো হয়েছে ভারতীয় কর্তৃপক্ষ বাংলাদেশ বিমান বাহিনী গঠনের ব্যাপারে সম্মত হয়েছেন। 
এরপর কিছুদিনের মধ্যেই একটি কানাডার তৈরী অটার বিমান, একটি ফ্রান্সের নির্মিত এলুয়েট-III হেলিকপ্টার এবং একটি ডিসি-৩ (ডিএইচ-৪৭) ডাকোটা বিমান পর্যায়ক্রমে বাংলাদেশী বিমানসেনাদের কাছে হস্তান্তর করা হয়। এরমধ্যে ডিসি-৩ ডাকোটা বিমানটি যোধপুরের মহারাজা ভারত সরকারের মাধ্যমে বাংলাদেশ বিমান বাহিনীর জন্য উপহার হিসেবে প্রদান করেন যা তিনি ব্যক্তিগত পরিবহনের কাজে ব্যবহার করতেন।
ডিমাপুর এয়ারফিল্ডের অবস্থানের ম্যাপ
বিমান বাহিনীর জন্য ঘাটি নির্বাচন করা হলো নাগাল্যান্ডের ডিমাপুরকে। এটি ছিলো চীন ভারত সীমান্তের কাছাকাছি ভারতের সবচেয়ে পুবের ঘাটি জোড়হাট এয়ার বেসের অধীনে। এটি নির্বাচনের ব্যাপারে বেশ কিছু ব্যাপার বিবেচনায় আনা হয়ঃ
১। এটি নিয়মিত ব্যবহৃত হতনা। সপ্তাহে একটি মাত্র ফ্লাইট সাধারনত এখানে আসতো রসদ এবং সৈন্য নিয়ে। তাই এটাকে বাংলাদেশ বিম্ন বাহিনীর জন্য ছেড়ে দিলেও অপারেশনাল কার্যক্রমে কোন ব্যাঘাত ঘটতো না। 
২। এর বাইরে এতে ছিলো একটি ৫০০০ ফুট রানওয়ে, যা ভারতীয়দের প্রদানকৃত সবগুলো বিমানের জন্যই যথেষ্ঠ ছিলো এবং রানওয়েটি ব্যবহারের জন্য উপযুক্ত ছিলো। 
৩। এতে একটি কাঠের তৈরী এটিসি টাওয়ার ছিলো যা দরকারের সময় ব্যবহার করা সম্ভব ছিলো।
৪। এটি পাকিস্তানী রাডার কাভারেজের ঠিক বাইরে ছিলো, যে কারনে দিবা রাত্রি টানা উড্ডয়ন প্রশিক্ষন এবং অন্যান্য বিষয় পাকিস্তানীদের জজ্রের বাইরে থাকতো। 
৫। এটি ছিলো লোকালয়ের অল্প বাইরে এবং কাছাকাছি একই আর্মি ইউনিট ছিলো, যে কারনে কোন কার্যক্রম সাধারনের নজরে আসতোনা এবং যেকোন অন্তর্ঘাতমুলক কাজে গ্রাউন্ড ট্রুপসের সাপোর্ট স্বল্প সময়ে পাওয়া সম্ভব ছিলো।
এর বাইরে বিমান প্রদানের ব্যাপারে ভারতীয়রা বেশ কিছু বিষয় বিবেচনায় নিয়েছিলো। প্রধানত, পাকিস্তান বিমান বাহিনী (এলিউট এবং ডিসি-৩) এবং কৃষি অধিদপ্তরের অধীনে (ডাকোটা) এ ধরনের বিমান ছিলো। যার ফলে যদি কোন কারনে পূর্ব পাকিস্তানের অভ্যন্তরেও এগুলো বিধ্বস্ত হতো তবেও পাকিস্তানীরা এগুলো ভারতীয় বিমান বলে দাবী করতে পারতোনা সন্দেহ ব্যতিরেকে। এছাড়াও ভারতীয়রা প্রথমত রাডার এড়িয়ে রাত্রীকালীন মিশনের মাধ্যমে পাকিস্তানীদের আক্রমন করতে চেয়েছিলো মুক্তিবাহিনীর মাধ্যমে। কারন, পাকিস্তানী স্যাবর যুদ্ধবিমানের “নাইট ফ্লাইং ক্যাপাবিলিটি” ছিলোনা। তাই এসব বিমানের রাত্রীকালীন উড্ডয়নের সময় এন্টি এয়ারক্রাফট গান ছাড়া অন্য কোনকিছুর থেকে হুমকীর মুখে পড়ার সম্ভাবনা ছিলো না। আর যেহেতু সকল ধরনের নেভিগেশন বাতি নিভিয়ে মিশন সম্পন্ন করার পরিকল্পনা ছিলো, সেটাও এন্টি এয়ারক্রাফট আর্টিলারী গান অপারেটরদের অনেকটা আন্দাজেই করতে হতো। পাকিস্তানীদের বিরুদ্ধে আনুষ্ঠানিক যুদ্ধ ঘোষনা ছাড়া ভারতীয়দের পূর্ব পাকিস্তানের ভেতর আক্রমনে যাওয়া কঠিন ছিলো, কারন এতে করে আন্তর্জাতিক চাপের মুখে পড়তে হতো।
২৬ সেপ্টেম্বর, ১৯৭১
বাগডোগরা এয়ার বেস, পশ্চিমবঙ্গ
১১২ নং হেলিকপ্টার ইউনিটের ফ্লাঃ লেঃ চন্দ্র মোহন সিংলাকে ইউনিটের সিও স্কোঃ লীঃ নরেশ (পরে অবঃ এয়ার মার্শাল) ডেকে পাঠিয়েছেন। ফ্লাঃ লেঃ সিংলা ইউনিটের চারজন ফ্লাইং ইন্সট্রাকটারের একজন এবং সবচেয়ে জুনিয়র।
স্কোঃ লীঃ নরেশ বললেন,
- “কাল সকালে তোমাকে তেজপুর যেতে হবে।“
ব্যক্তিগত এবং প্রসাশনিক কারন দেখিয়ে কিছুটা গরিমসি করলেও কোন কিছু শোনা হলনা। কিছুদিন পরই তার ফ্লাইং ক্যাটাগরি আপগ্রেড হবার কথা আর অল্প কিছু ঘন্টা ফ্লাই করলেই। সেইসাথে বিদেশ সেবা মেডেল পাবেন ভুটানে কয়টা মিশন করতে পারলেই। আর শেষ কারন হিসেবে দেখালেন, উনি সবচেয়ে জুনিয়র, তবুও উনিই কেন? কিন্তু কোন কিছুই শোনা হলোনা। 
ফিরে এসে আবার সাহস করে সিওর অফিসে গেলেন উনি। আবার কারন দেখিয়ে এড়াবার চেস্টা করলেন। কিন্তু স্কোঃ লীঃ নরেশ সব হাসিমুখে শুনলেন জবাব দিলেন,
- “A Dakota will pick you up at 0800 hrs tomorrow”
নিয়তি মেনে নিয়ে উনি জিজ্ঞেস করলেন,
- “ আমার এসাইনমেন্ট কি আর কতদিনের জন্য আমি লাগেজ গোছাবো?”
স্কোঃ লীঃ নরেশ বললেন,
- “ ৪-৫ সপ্তাহের জন্য প্যাক কর তোমার বিছানা পত্র সহ। তেজপুরে সব জানতে পারবে।“
ফ্লাঃ লেঃ সিংলা ভাবতে লাগলেন, ইউনিটে চারজন ইন্সট্রাকটর আছে। এরমধ্যে উনি এমন কি অপরাধ করলেন যার জন্য উনাকেই যেতে হচ্ছে। নিশ্চিত ওখানে গাদা গাদা ফাইল উনার জন্য অপেক্ষা করছে। যুদ্ধ প্রায় অবশ্যম্ভাবী, অন্যরা যেখানে যুদ্ধে অংশ নেবে নিশ্চিত সেখানে উনি কোন পাপ কিংবা ক্রুটির কারনে এই পরিনতি হচ্ছে ভেবে পাচ্ছিলেননা।
উনি তখনও জানেননা, নিয়তিই তাকে সুযোগ করে দিচ্ছে এমন এক ইতিহাসের অংশ হবার যেটা নিয়ে জীবনের বাকী পুরোটা সময় বুকে অন্যরকম গর্ব ধারন করবেন!!
২৭ সেপ্টেম্বর ১৯৭১
১১৫ হেলিকপ্টার ইউনিট
তেজপুর এয়ারবেস, আসাম
সকাল ৮ টায় ডাকোটাতে বাগডোগরা থেকে তেজপুরে এসে নামলেন ফ্লাঃ লেঃ সিংলা। অফিসার কমান্ডিং ১১৫ নং হেলিকপ্টার ইউনিট টারমাকে অপেক্ষায় ছিলেন যা একজন ফ্লাঃ লেঃ এর জন্য ভিআইপি মর্যাদার ব্যাপার। এয়ার অফিসার কমান্ডিং তেজপুরের সাথে দেখা করবার পর উনি বললেন,
- “যদি তুমি “চেতাক” (এলিউট হেলিকপ্টারের ভারতীয় বিমান বাহিনীর দেয়া নাম) একা চালাতে জানো তাহলে তা তোমার জন্য প্রস্তুত আছে। সেটাকে নিয়ে ডিমাপুর চলে যাও। চেতাকের জন্য সব ধরনের রক্ষনাবেক্ষন সহযোগিতা তুমি সর্বোচ্চ অগ্রাধিকার ভিত্তিতেই পাবে। আর কোন প্রশ্ন আছে? না থাকলে রওনা দাও।”
এরপর একটি ম্যাপ, একটি ভিএইচএফ সেট আর এনডিবি (নন ডিরেকশনাল বিকন, বিমানে ব্যবহৃত নেভিগেশন যন্ত্র) ফ্রিকোয়েন্সি জেনে আরো কিছু সরঞ্জাম ইস্যু করে ডিমাপুরের দিকে একলা উড়ে চললেন সেই “চেতাক” (Alouttee-III) নিয়ে।
২৮ সেপ্টেম্বর ১৯৭১
ডিমাপুর এয়ারফিল্ড, নাগাল্যান্ড
এতোদিন একজন ফ্লাইট লেফটেন্যান্টের অধীনে ১৫ জন এয়ারমেন দিয়ে তদারকি চলছিলো ডিমাপুর এয়ারফিল্ডের। মাঝে মাঝে কিছু ডাকোটা উড়ে আসতো সেনা নিয়ে, সেই কাজের তদারকি আর এয়ারফিল্ডের মেইন্টেন্যান্সের জন্য এই অল্প জনবলই যথেষ্ঠ ছিলো। জোড়হাট এয়ারবেসের স্টেশন কমান্ডার চন্দন সিং এর অধীনে ছিলো এই এয়ারফিল্ড। সকালেই চন্দন সিং স্কোঃ লীঃ চৌধুরী সহ ডিমাপুর এসে পৌছেছেন। এর আগে ২৬শে সেপ্টেম্বরের মধ্যেই বাঙ্গালী বৈমানিকেরা ডিমাপুরে এসে জড়ো হয়েছিলেন।
২৭শে সেপ্টেম্বর যশোর আর আগরতলার কাছাকাছি সেক্টরগুলো থেকে বাঙ্গালী গ্রাউন্ড ক্রুদের বাছাই করে নিয়ে আশা হয়। সর্বমোট ৪৯ জন গ্রাউন্ড ক্রু উপস্থিত হন, এদের সহ ৯ জন বৈমানিক মিলে সর্বমোট ৫৮ জন সদস্য নিয়ে গঠিত হবে বাংলাদেশ বিমান বাহিনীর প্রথম এয়ার উইং। তিনটি বিমানের জন্য নয়জন বৈমানিককে তিনটি গ্রুপে ভাগ করে দেয়া হয়। 
এলিউট-৩ এর জন্যঃ
স্কোঃ লীঃ সুলতাম মাহমুদ (পিএএফ)
ফ্লাইং অফিসার বদরুল আলম (পিএএফ)
ক্যাপ্টেন সাহাবুদ্দিন আহমেদ (পিআইএ)
ডাকোটার জন্যঃ
ক্যাপ্টেন আকরাম আহমেদ (প্লান্ট প্রটেকশন পাইলট)
ফ্লাঃ লেঃ শামসুল আলম (পিএএফ)
ক্যাপ্টেন শরফুদ্দিন (সিবা-গেইগী)
ডিসি-৩ এর জন্যঃ
ক্যাপ্টেন আলমগীর সাত্তার (পিআইএ)
ক্যাপ্টেন খালেক (পিআইএ)
ক্যাপ্টেন মুকিত(প্ল্যান্ট প্রটেকশন পাইলট)
ইন্সট্রাকটর পাইলট হিসেবে দ্বায়িত্ব পালন করবেনঃ
ডাকোটার জন্য স্কোঃ লীঃ সঞ্জয় কুমার চৌধুরী
অটার এর জন্য ফ্লাঃ লেঃ ঘোষাল
এলিউট-III হেলিকপ্টারের জন্য ফ্লাঃ লেঃ সিংলা। 
সকাল ১১টা, এয়ার চীফ মার্শাল পিসি লাল এবং এয়ার মার্শাল দেওয়ান আরো কিছু উচ্চপদস্থ কর্মকর্তাসহ ডিমাপুরে পৌছেছেন। এ কে খন্দকারের অধীনে বাংলাদেশ বিমান বাহিনীর বিমানসেনারা তাদের এয়ারফিল্ডে অভ্যর্থনা জানান। এ কে খন্দকার এরপর আনুষ্ঠানিকভাবে এক সংক্ষিপ্ত অনুষ্ঠানে বাংলাদেশ বিমান বাহিনী গঠনের ঘোষনা দেন। এরপর প্রধান অতিথি হিসেবে পিসি লাল বাংলাদেশ বিমান বাহিনীর জন্য শুভকামনা জানান এবং দেশ মাতৃকার লড়াইয়ে নিজেদের উজার করে দিতে বলেন। শুরু হয় বাংলাদেশ বিমান বাহিনীর আনুষ্ঠানিক যাত্রা। এ কে খন্দকার হলেন বাহিনী প্রধান। স্কোঃ লীঃ সুলতান মাহমুদকে করা হয় এয়ার উইং এর অফিসার কমান্ডিং। উনি অক্টোবরের ১৪ তারিখ থেকে দ্বায়িত্ব বুঝে নেন। 
সেদিনই সকালে চন্দন সিং দুইজন বাঙ্গালী পাইলটের সাথে ফ্লাঃ লেঃ সিংলার পরিচয় করিয়ে দিয়েছিলেন। তৃতীয়জন উপস্থিত হতে পারেননি তখনো। তারা ছিলেন ফ্লাইট লেঃ বদরুল আলম, ক্যাপ্টেন সাহাবুদ্দীন এবং স্কোঃ লীঃ সুলতান মাহমুদ। চন্দন সিং তাকে বললেন,
- “এক সপ্তাহের মধ্যে এদের অপারেশনাল করতে হবে।“
ফ্লাঃ লেঃ সিংলা বিস্মিত হয়ে বললেন,
- “যদি আইএএফ এর সিলেবাস ফলো করি, তবে টানা সাতদিন সাতরাত কাজ করলেও তা সিলেবাসে উল্লেখ করা দিবা এবং রাত্রীকালীন কনভার্শনের জন্য নুন্যতম উড্ডয়ন ঘন্টার সমান হবেনা।“
চন্দন সিং জবাব দিলেন,
- “আইএএফ এর সকল নিয়ম এখন থেকেই ভুলে যেতে পারো। কিভাবে সম্ভব করবে তোমার ব্যাপার, কিন্তু অবশ্যই করতে হবে।“
(২৮ সেপ্টেম্বর বাংলাদেশ বিমান বাহিনী দিবস হিসেবে উদযাপন করা হতো। এরপর প্রেসিডেন্ট জিয়াউর রহমানের আমলে বিভিন্ন বাহিনীর জন্য আলাদাভাবে দিবস পালন না করে ২১ নভেম্বরকে সশস্ত্র বাহিনী দিবস হিসেবে একত্রে পালনের সিদ্ধান্ত নেয়া হয়।)
৪ অক্টোবর, ১৯৭১
থিয়েটার রোড, কলকাতা
গতকাল সকলে কলকাতা ফিরেছেন। আজ অস্থায়ী সরকারে কর্মরত বিমান বাহিনী অফিসারদের নিজেদের মধ্যে আলোচনা চলছে নতুন গুঠিত এয়ার উইং এর নাম কি দেয়া যায় তা নিয়ে। ফ্লাইং অফিসার বদরুল আলম প্রস্তাব করলেন,
- “এর নাম ‘কিলো ফ্লাইট” রাখা যেতে পারে। “Khondokar” নামের প্রথম অক্ষর “K” নিয়ে “কিলো ফ্লাইট” (সামরিক বাহিনীতে অক্ষরগুলোকে নিজেদের ব্যবহারের সুবিধার্থে আলাদারুপে প্রকাশ করা হয়, যেমনঃ A=Alpha, B=Bravo, C=Charlie, D=Delta etc )।“
এলিউটের সামনে কিলো ফ্লাইটের কিছু বৈমানিক
ইতিমধ্যে মুক্তিবাহিনীতে ব্যক্তির নাম নিয়ে ব্রিগেড গঠিত হয়েছিলো, তাই এ কে খন্দকারের প্রচেস্টাকে সম্মান জানাতে এই নামকরন যুক্তিযুক্ত ছিলো। এই নামের আড়ালে বিমান বাহিনীর কার্যক্রমও ছমদনামে চালানো যেত যা নানা ক্ষেত্রে গোপনীয়তা রক্ষা করতো। সর্বসম্মতিক্রমে এই নাম গৃহিত হলো। 
৪ অক্টোবর থেকে বাংলাদেশ বিমান বাহিনীর প্রথম অপারেশনাল ইউনিটের নাম হলো “কিলো ফ্লাইট”!
৭ অক্টোবর, ১৯৭১
ডিমাপুর এয়ারফিল্ড, নাগাল্যান্ড
গত একসপ্তাহ যাবত সকাল, দুপুর এবং রাতে বিরামহীন উড্ডয়ন এবং প্রশিক্ষন চলেছে। বাঙ্গালী বৈমানিকদের হেলিকপ্টারে অভিজ্ঞতা না থাকার জন্য ফ্লাঃ লেঃ সিংলার কাজ আরো দুরুহ হয়ে গেছে। ফিক্সড উইং বিমানের পরিচালন পদ্ধতিতে দীর্ঘ্যদিনের অভ্যস্থতা, তাদের বয়স এবং মানসিক অবস্থা সব মিলিয়ে কাজটা এতো অল্প সময়ে অসাধ্যই ছিলো। হোভারিং এর সময় হেলিকপ্টার পুরা এয়ারফিল্ড জুড়ে হেলছে দুলছে আবার ফাইনাল এপ্রোচে স্পিড কন্ট্রোলে অভ্যস্ত করতে গিয়ে উনার ঘাম ছুটে যাচ্ছে। কিন্তু সবকিছু পেরিয়ে নির্ধারিত সময়েই উনি চন্দন সিং কে জানালেন,
- “আমার লোকেরা দিন রাত ফ্লাই করবার জন্য সম্পূর্ন প্রস্তুত।“
চন্দন সিং জবাব দিলেন,
- “নেভিগেশন ফেজের জন্য রাতের মধ্যে তোমাদের জোড়হাট এটিসিতে দেখতে চাই।“
৮ অক্টোবর, ১৯৭১
জোড়হাট এয়ার বেস, নাগাল্যান্ড
কোন ধরনের বিশ্রাম নেয়ার সুযোগই পাননি ফ্লাঃ লেঃ সিংলা। জোড়হাটে উপস্থিত হতে হয়েছে তাদের। সেখানে একটি চেতাক, সিরিয়াল নং-৩৬৪ (ভারতীয় বিমান বাহিনীতে এলিউট-৩ চেতাক নামে পরিচিত ছিলো) একটি ট্রান্সপোর্ট বিমানের মাধ্যমে উড়িয়ে আনা হয়েছে ইতিমধ্যে। এই চেতাকে দুটি মাইস্টায়ার জঙ্গী বিমানের রকেটপড মাউন্ট করা ছিলো দুপাশে। প্রতি পডে সাতটি করে মোট চৌদ্দটি রকেট ছিলো, যা পেয়ার হিসেবে কিংবা সবগুলো একত্রে (পেয়ার/সালভো) নিক্ষেপ করা যেতো। সালভো/পেয়ার এর সিলেকশন সুইচ ছিলো ক্যাপ্টেন্স কন্ট্রোল কলামে। দুই ব্যারেলের একটি মেশিনগান হেলিকপ্টারের পাটাতনে সাইড ফায়ারিং পজিশনে মাউন্ট করা ছিলো। বামদিকের স্লাইডিং দরজাটি এয়ার গানারের সুবিধার্থে অপসারন করা হয়। 
এই ৩৬৪ নং সিরিয়ালের আর্মড ভার্সন এলিউট-৩ হেলিকপ্টারটিতে কয়জন আর্মামেন্ট ফিটার এবং অনেক অনেক রকেট নিয়ে চন্দন সিং কে কো পাইলটের সিটে বসিয়ে ফ্লাঃ লেঃ সিংলা ডিমাপুরে উড়ে যাবেন কিছুক্ষন পর। বাংলাদেশ বিমান বাহিনিতে যোগ হবে প্রথম ঘাতক পতঙ্গ!! 
পরে এতেও ২৫ পাউন্ড ওজনের বোমা ফেলার জন্য ব্যবস্থা করা হয়। খুব নিচু দিয়ে উড়তে হয়, তাই আর্মার প্রোটেকশনের জন্য এর তলদেশে এক ইঞ্চি পুরু স্টিল প্লেট লাগিয়ে একেও অতি অল্প সময়ে যুদ্ধের উপযোগী করে তোলে আমাদের বিমানসেনারা।
এর বাইরে কিছুদিনের মধ্যেই কানাডার তৈরি অটার বিমানটির সামরিকীকরনের প্রক্রিয়া শেষ হবে। রকেটপড লাগিয়ে এটিকে যুদ্ধের উপযোগী করা হয়। এলিউটের মতই ১৪টি রকেট নিক্ষেপণের ব্যবস্থা করা হয় এতে পেয়ার/সালভো মোডে। পেছনের দরজা (কারগো ডোর) খুলে লাগানো হয় একটী ৩০৩ ব্রাউনিং মেশিনগান। বিমানের টেইল সেকশনে স্থাপন করা হয় ৩ টি ২৫ পাউন্ড বোম র‍্যাক। বোমাগুলো স্বয়ংক্রিয় ছিল না, বলে হাত দিয়ে পিন খুলে নিক্ষেপ করতে হতো। অটারের গতি ছিল ঘণ্টায় ৮০ মাইল। আর ৩ দিন পরেই ১১ অক্টোবর অটারটি জঙ্গী বিমানে রুপান্তরিত হয়ে ওয়ার্কশপ থেকে ফেরত আসবে। 
ডিসি-৩ বিমানটিকেও বোমা ফেলবার জন্য উপযোগী করে প্রস্তুত করা হয়। পাচটি র‍্যাকের প্রতিটি থেকে ১০০০ পাউন্ডের একটি করে বোমা ফেলা যেতো।
৯ অক্টোবর, ১৯৭১
ডিমাপুর এয়ারফিল্ড, নাগাল্যান্ড
গ্রুপ ক্যাপ্টেন চন্দন সিং সকালেই ফ্লাঃ লেঃ সিংলার প্রশিক্ষনের অবস্থা দেখতে আসলেন। উনি বললেন ফ্লাঃ লেঃ সিংলা যেনো তার প্রশিক্ষনার্থী বৈমানিকদের দ্রুত সঠিক নিশানায় রকেট নিক্ষেপে পারদর্শী করে তোলেন। সিংলা গ্রুপ ক্যাপ্টেন চন্দন সিং কে একটু পাশে আসবার অনুরোধ করলেন ব্যক্তিগত কথা বলবার জন্য। উনি বললেন,
- “ভারতীয় বিমান বাহিনীতে এ ধরনের হেলিকপ্টার দিয়ে কখনোই এমন কাজ করা হয়নি। আমার কোন ধারনাই নেই কিভাবে এসব করা যাবে। কে আমাদের গাইড করবে?“
চন্দন সিং হাসলেন, হেসে জবাব দিলেন,
- “ তুমি শিখে ফেলবে, আমি জানি।“
এই মুহুর্তে ডিমাপুরে দুইটি চেতাক ছিলো, একটী আর্মড ভার্সন, আরেকটি নরমাল প্যাসেঞ্জার ভার্সন। .আর্মড ভার্সন হেলিকপ্টারটি অতিরিক্ত আর্মামেন্ট লোডের কারনে এবং মোডিফিকেশনের কারনে কিছুটা ভারী হয়ে অন্যটির চেয়ে আলাদা আচরন করছিলো। সেটার সাথে অভ্যস্ত হওয়ার ব্যাপারটা আগে সেরে ফেলা হলো। এরপর ‘গান সাইটের’ কিছু সমস্যা অদ্ভুত মোডিফিকেশনের মাধ্যমে দূর করা হলো।
এই সময় থেকে বাংলাদেশী এবং ভারতীয় প্রশিক্ষক বৈমানিকেরা সমস্ত নিয়ম কানুনের বাইরে নিজেদের বুদ্ধিতে চলার স্বাধীনতা উপভোগ করছিলো, ছিলোনা কোন রাল ফিতা গলায় লাগানো বড় অফিসারের হম্বিতম্বি। কিছুদিনের মধ্যেই তারা নিজেদের সক্ষমতাকে অন্য উচ্চতায় নিয়ে যেতে সক্ষম হবেন। এই কিলো ফ্লাইটের বৈমানিক এবং তাদের প্রশিক্ষকেরা সহ বৈমানিক হিসেবে অনেকের লাভ করবেন নিজেদের দেশের জীবিত হিসেবে বীরত্বের সর্বোচ্চ সম্মান (উদাহরন হিসেবে ফ্লাঃ লেঃ সিংলা, বীর চক্র এবং তার সহ পাইলট স্কোঃ লীঃ সুলতান মাহমুদ, বীর উত্তম যখন একই মিশনে অংশ নেবেন তখন তা এমন এক কম্বিনেশন তৈরী করবে যাতে ভিন্ন দুই দেশের বীরত্বের সন্মাননা পাওয়া দুই পাইলট একত্রে মিশনে যাচ্ছেন, যা ইতিহাসে বিরল)।
১৬ অক্টোবর, ১৯৭১
ডিমাপুর এয়ারফিল্ড, নাগাল্যান্ড
গ্রুপ ক্যাপ্টেন চন্দন সিং কিলো ফ্লাইটের ওসি স্কোঃ লীঃ সুলতান মাহমুদকে ডেকে পাঠিয়েছেন (উনি এর আগে ১৪ অক্টোবর ওসি কিলো ফ্লাইট হিসেবে অফিসিয়ালী দ্বায়িত্বভার গ্রহন করেছেন)। উনি সুলতান মাহমুদ এবং তার দেশের বিমানসেনাদের আর্মড এলুয়েট অথবা চেতাকটির জন্য একটী প্রতীক ডিজাইন করে তা একে দিতে বললেন। এছাড়া এটির জন্য একটি নাম অথবা নাম্বার দেয়ার জন্যও বললেন। 
চন্দন সিং এর এই কথা সুলতান মাহমুদ এবং অন্যান্যদের মধ্যে ব্যাপক উদ্দীপনার সৃস্টি করলো। ব্যাপক শোরগোলের মধ্যে দিয়ে তারা এই ব্যাপারে আলোচনা করতে লাগলেন। শেষ পর্যন্ত সিদ্ধান্ত হলো যে হেলিকপ্টারের ভার্টিকাল স্ট্যাবিলাইজারটিতে একটি লাল বৃত্ত আঁকবেন যার মধ্যে থাকবে সবুজ রঙে আকা বাংলাদেশের ম্যাপ।
এর বাইরেও ঠিক করা হলো যে ইস্ট বেঙ্গল রেজিমেন্টের জন্য এর কলসাইন হবে ‘ইবিআর’।
চন্দন সিং সম্মতি দিলেন, রাতারাতি আইএএফ এর রাউন্ডেল মুছে ফেলা হলো এবং চেতাকটি বাংলাদেশী রঙ পেলো। 
এই প্রথম কোন এয়ারক্রাফট বাংলাদেশী নাম, কলসাইন এবং রাউন্ডেল পেলো। এবং তাও হলো বিমান বাহিনী প্রধানের কোন ধরনের অনুমতি ছাড়াই। যুদ্ধের অস্থির সময়ে এইসব ব্যাপার কারো জন্য থেমে থাকেনা। 
এরপর থেকে সবার লগবুকেই ৩৬৪ এর পরিবর্তে ইবিআর দিয়ে সনাক্ত করা হতো এই হেলিকপ্টারটিকে। অটার এবং ডিসি-৩ বিমানটিও এই সময়েই নিজস্ব রঙ এবং নাম পায়।
অক্টোবর, (ঋতীয় সপ্তাহ), ১৯৭১
ডিমাপুর এয়ারফিল্ড, নাগাল্যান্ড
ওয়ার্শপে সামরিকীকরনের জন্য নানা মোডিফিকেশন শেষে ফ্লাঃ লেঃ ঘোষাল অটার বিমানটিকে আবার উড়িয়ে এনেছেন কয়দিন আগে। উনার একজন প্রশিক্ষনার্থী বৈমানিক হলেন ফ্লাঃ লেঃ শামসুল আলম। সবাই আজ তার জন্য তীব্র উৎকন্ঠা নিয়ে রানওয়েতে অপেক্ষা করছে কারন উনি একটি একক মিশনে গিয়ে এখনো ফিরে আসেননি। যদিও যা তেল ছিলো তা বেশ অনেকক্ষন আগেই ফুরিয়ে যাবার কথা। পুরো ক্যাম্প তার খবরের জন্য অপেক্ষা করছিলো। 
সুর্য্যাস্তের কিছুক্ষন পর উনি ফিরে আসলেন নিরাপদেই। জানা গেলো যে উনি পূর্ব পাকিস্তানের উপর দিয়ে লো লেভেল ফ্লাই করে কলকাতা চলে গিয়েছিলেন, এরপর ওখান থেকে রিফুয়েল করে ফেরত এসেছেন। ওইদিন আর কিছু হলোনা।
পরদিন রাতে ডিনারের পর ওসি কিলো ফ্লাইট, স্কোঃ লীঃ সুলতান মাহমুদ তার রিভলভার লোড করলেন এবং ফ্লাঃ লেঃ শামসুল আলমকে ডেকে পাঠালেন। সবাই ভয়ংকর কিছুর আশংকা করছিলো। রাতের পোকামাকড়ের ফিসফিসও নিস্তব্ধতার কারনে স্পস্ট শোনা যাচ্ছিলো। সুলতান মাহমুদ ফ্লাঃ লেঃ আলমকে নিয়ে রানওয়ের অন্ধকার অংশে চলে গেলেন। 
একটা গুলির শব্দ শোনার ভয়ে ছিলেন সবাই। তারা ফিরে আসবার আগে ক্যাম্পের কেউ নিজেদের মধ্যেও একটা টু শব্দ পর্যন্ত করেননি!! 
অক্টোবর (শেষ সপ্তাহ), ১৯৭১
জোড়হাট এয়ারবেস, আসাম
গ্রুপ ক্যাপ্টেন এ কে খন্দকার এবং গ্রুপ ক্যাপ্টেন চন্দন সিং অপারেশন রুমে আলোচনা করছেন। চন্দন সিং ড্রাফট পরিকল্পনা একে খন্দকারকে বুঝিয়ে বললেন। সিদ্ধান্ত হলো যে ৩ নভেম্বর প্রথম আক্রমন পরিচালিত হবে। এলিউট নারায়নগঞ্জের গদানাইলে এবং অটার ইস্টার্ণ রিফাইনারিতে আক্রমন করবে (ইস্টার্ণ রিফাইনারীর বদলে পরে বাঙ্গালী বৈমানিকদের আপ্ততির পরিপ্রেক্ষিতে লক্ষ্যবস্তু হবে ওখানের তেলের আধারগুলো)। আর ডাকোটা নিয়ে তেজগাও বিমানবন্দরে ক্যাপ্টেন মুকিত, ক্যাপ্টেন খালেক এবং ক্যাপ্টেন সাত্তার আক্রমন করবেন। 
(পরবর্তীতে ডাকোটা মিশন বাতিল করা হয়। কারন ডাকোটায় ব্যবহৃত জ্বালানী তেলের কারনে উড্ডয়নের সময় এর ইঞ্জিনের পেছনে যে ধোয়া বের হয় তাতে অঙ্গি স্ফুলিঙ্গ থাকে যা অন্ধকার রাতে অনেক দুর থেকে দেখা যায়। তাই ডাকোটা দিয়ে অভিযান নিরাপদ নয়। এতে ডাকোটার বৈমানিকেরা অত্যন্ত হতাশ হন। পরে এই ডাকোটা কর্নেল ওসমানীর ব্যক্তিগত ব্যবহারের জন্য দেয়া হয় মুক্তিবাহিনীর নানা সেক্টরে আসা যাওয়ার কাজে এবং পরিবহন কাজের জন্য)
পরিকল্পনা করা হয় যে বিমানগুলো আক্রমনের আগে বেশ কয়েক জায়গায় রিফুয়েল করবে এবং শেষ যে জায়গা থেকে উড্ডয়ন করেছে, অভিযান শেষে সেখানেই ফিরে আসবে। কৈলাশহরকে প্রাথমিকভাবে আক্রমন শুরুর ঘাটি হিসেবে নির্বাচন করা হয়। 
৩ নভেম্বরের কিছু সময় আগে আক্রমনের পরিকল্পনা বাদ দেয়া হয় ভারতীয় সেনাবাহিনীর ট্যাঙ্ক এবং অন্যান্য যান চলাচলে অসুবিধা এবং অপর্যাপ্ত সমর প্রস্তুতির কারনে। সেই বছর বেশ অনেকদিন ধরে বৃষ্টি হয়েছিলো যে কারনে নভেম্বরেও ট্যাঙ্ক এবং অন্যান্য ভারী যান চলাচলের জন্য উপযুক্ত ছিলোনা নানা অন্যা দুর্গত এবং নদীবহুল স্থান। পরবর্তীতে আক্রমনের দিন নির্ধারন করা হয় ২৮ নভেম্বর। সেদিন পাকিস্তান বিমানবাহিনীর প্রতি আক্রমনের আশংকায় দমদম বিমান ঘাটী থেকে সকল বিমান অন্যত্র সরিয়ে নেয়া হয়। তবে শেষ মুহুর্তে সবুজ সংকেত না পাওয়ার অভিযানের দিন আরো পাচদিন পিছিয়ে ৩ ডিসেম্বর করা হয়। যা নিতান্তই কাকতালীয়ভাবে ভারত-পাকিস্তান যুদ্ধ শুরুর আনুষ্ঠানিক ঘোষনার দিন হয়ে যায়। তবে কিলো ফ্লাইটের অভিযানের মাধ্যমেই পুর্ব পাকিস্তানে প্রথম বিমান আক্রমন শুরু করবে মিত্র বাহিনী। 
হয়তো পি সি লাল তার মৃদু হাসির দিয়ে বেশ কয়মাস আগে একে খন্দকারের অনুরোধ কিংবা দাবীর প্রতি সম্মতিই জানিয়েছিলেন, যার কারনে তার নিজের বাহিনীর আক্রমন সংযত রাখবেন। কিলো ফ্লাইটের আক্রমন শেষ হবার পরপর ভোররাত থেকেই শুরু হবে ভারতীয় বিমান বাহিনীর একের পর এক এয়ার রেইড।
০১ ডিসেম্বর, ১৯৭১
জোড়হাট এয়ারবেস, আসাম
সকাল ৯ টা
কিলো ফ্লাইটের আক্রমনের জন্য নির্বাচিত সকল বৈমানিককে গ্রুপ ক্যাপ্টেন চন্দন সিং ব্রিফিং রুমে ডেকেছেন। ম্যাপ এবং চার্টের মাধ্যমে সবাইকে অপারেশনের পরিকল্পনা পুঙ্খানুপুংখ রুপে বুঝিয়ে দিলেন চন্দন সিং। 
এরপর দুপুরে পরিকল্পিত নাইট স্ট্রাইকের ব্যাপারে আবার আলোচনায় ডাকলেন সবাইকে। উনি জানতে চাইলেন আগরতলার কাছের একটি এয়ারফিল্ড থেকে আক্রমন করা হবে গোদানাইলে, কিলো ফ্লাইটের বৈমানিকেরা সেটার জন্য প্রস্তুত কিনা এবং রাতের অন্ধকারে ঠিকমত নেভিগেট করে সঠিক লক্ষ্যে আঘাত হেনে ফিরে আসতে পারবে কিনা। তাকে বলা হলো, সবকিছুই সম্ভব কিন্তু অন্ধকার রাতে কোন ধরনের হোমিং ডিভাইস ছাড়া অনুজ্জ্বল স্থানে ফিরে আশা ভয়ঙ্কর হতে পারে প্রবল বাতাসের মধ্যে। এমনকি হ্যান্ডহেল্ড রেডিও সেট থাকলেও সঠিক নির্দেশনা দিয়ে ফিরিয়ে আনা কঠিনই হবে। 
রাতারাতি এই সমস্যার সমাধান করা হলো, একটী পেট্রোম্যাক্স বাতি একটি টিনের ডিব্বা দিয়ে অল্প ছিদ্র করে ঢাকা হলো। ওইটা রানওয়ের নির্দিস্ট স্থানে স্থাপন করে ম্যানুয়ালি অপারেট করা হবে রাতে ফিরে আসবার সময়। এটি একটি লাইট হাউজের মতো কাজ করবে হোমিং এর জন্য (পরিস্কার আকাশে একটি ম্যাচের কাঠি জ্বালালেও তা ৫০ কিমি দূর থেকে মানুষ দেখতে পায়)।
০২ ডিসেম্বর, ১৯৭১
কৈলাশহর এয়ারফিল্ড, আসাম
পুরো কিলো ফ্লাইট বহর কৈলাশহরে পৌছেছে আজ। গতকালই ডাকোটা এখানে চলে আসে। আজ এসেছে এলিউটটি। ডিসি-৩ টি আসা যাওয়ার মধ্যেই আছে। এখানেই পুরো আর্মামেন্ট লোডসহ কিলো ফ্লাইটের ডাকোটা এবং এলিউট-৩ এর সকল কারিগরী দিক এবং অন্যান্য নিরীক্ষা সম্পন্ন করা হলো। 
০৩ ডিসেম্বর, ১৯৭১
তেলিয়ামুড়া, ত্রিপুরা
রাত ১ টা
বর্তমান সময়ে প্রযুক্তির এতো উৎকর্ষের মাঝেও রাতে হেলিকপ্টার চালানো বিবেচনা করা হয় ঝুঁকিপূর্ণ হিসেবে। তবে সুলতান মাহমুদ এবং বদরুল আলম উড্ডয়ন করলেন পূর্ণ তেল এবং আর্মামেন্ট লোড সহ। সকল প্রসিডিউর ফলো করে তারা উড্ডয়ন করে হোভারে ছিলেন, হেলিকপ্টারের নেভিগেশন লাইট অন ছিলো। কুয়াশা ভেদ করেও তাদের স্পস্ট দেখা যাচ্ছিলো। একটি হ্যান্ডহেল্ড মাইক নিয়ে ফ্লাঃ লেঃ সিংলা তাদের লাইট অফ করতে বললেন। এর কয় সেকেন্ড পর হেলিকপ্টারের গর্জন শোনা গেলেও তা রাতের অন্ধকারে অদৃশ্য হয়ে গেলো। সেদিন ছিলো ভরা পূর্ণিমা, সাথে শীতের রাতের ঘন কুয়াশা মিলে ভৌতিক থমথমে পরিবেশে শুরু হলো বাঙ্গালী বৈমানিকদের প্রথম এটাক মিশন। গন্তব্য এবং লক্ষ্যঃ নারায়নগঙ্গের গোদানাইল ফুয়েল ডিপো!! 
(এটাকে প্রথম বললেও আসলে প্রথমে উড্ডয়ন করে অটার টি। অটারটি যখন তেলিয়ামুড়ার উপর দিয়ে উড়ে যাচ্ছিলো তখন এলিউটে সুলতান মাহমুদ এবং বদরুল আলম সকল প্রস্তুতি সম্পন্ন শেষ করে উড্ডয়নের অপেক্ষায় ছিলেন। তবে প্রথম আঘাত হানে এলিউটটি।) 
স্কোঃ লি সুলতান এবং ফ্লাইং অফিসার বদরুল যখন আখাউড়া সীমান্তে পৌছালেন তখনই শুরু হলো গুলি বৃষ্টি। কিছুদিন আগে ভারতীয়রা সীমান্তে আক্রমন করায় পাকিস্তানীরা ছিলো রেড এলার্টে। আবার চরম গোপনীয়তা রক্ষার কারনে ভারতীয় সেনারাও এই মিশন সম্পর্কে কিছু জানতেননা। দুপক্ষই হেলিকপ্টারটির আগমন সম্পর্কে না জানার কারনে প্রতিপক্ষ ভেবে গোলাগুলি শুরু করে। ট্রেসার বুলেট ধেয়ে আসছিলো চারদিক থেকে। বদরুল আলম কিছুটা ঘাবড়ে গিয়ে সুলতান মাহমুদকে বললেন,
- “এ কোথায় নিয়ে আসলেন স্যার? আপনি না বলেছিলেন টার্গেটে পৌছাবার আগ পর্যন্ত বসে আরাম কর আর যন্ত্রপাতির দিকে লক্ষ্য রাখো।“
কিছুই বলার ছিলোনা সুলতান মাহমুদের। একবার বদরুল আলমের দিকে তাকিয়ে আবার সামনের দিকে মনোনিবেশ করলেন। তার মাথায় কেবল টার্গীটে পৌছাবার চিন্তা!!
কিছুক্ষন পরেই তারা ফায়ারিং রেঞ্জের বাইরে চলে আসতে সক্ষম হন। ইলিয়টগঞ্জ এর কাছে মুক্তিযোদ্ধাদের হাতে বিধ্বস্ত একটি সেতু দেখতে পান, এরপরেই দ্রুত টার্ন নিয়ে তারা ঢাকা-কুমিল্লা মহাসড়ক চলছিলেন। এইসময় তারা অত্যন্ত নীচু দিয়ে উড়ে আকাবাকা মহাসড়ক ফলো করছিলেন লক্ষ্যে পৌছাতে, এছাড়া আর কোন উপায় ছিলোনা রাতের বেলা লক্ষ্যে পৌছাবার। দাউদকান্দির কাছে একটি মাইক্রোওয়েভ টাওয়ার এবং দুটি নদী পার হবার সময় বৈদ্যুতিক পোলের সাথে আঘাত পাবার হাত থেকে অল্পের জন্য রক্ষা পান। তারা উড়ে চলছিলেন মহাসড়কের গাছগুলোর ঠিক উপর দিয়ে। এভাবে তারা ডেমরা পৌছালেন। শীতলক্ষ্যার কাছে এসে দক্ষিণে মোড় নিয়ে সোজা গোদনাইলের দিকে এগুলেন। এসময় সাথে থাকা এয়ার গানার সার্জেন্ট শহীদুল্লাহ (বীর প্রতীক) প্রায় চীৎকার করে ওঠেন। খোলা দরজা দিয়ে বাইরে তাকিয়ে তিনি দেখতে পান ঠিক নিচেই নদীর পানি এবং তারা একটি বৈদ্যুতিক পোলের তারের ঠিক নীচ দিয়ে উড়ে চলেছেন। কিছুক্ষন পর অবশ্য আর কোন ঘটনা ছাড়াই তারা লক্ষ্যস্থলে পৌছে যান। পৌঁছেই তেলের ট্যাংকারের ওপর তারা রকেট নিক্ষেপ করেন। মুহূর্তের মধ্যেই ট্যাংকারগুলো বিকট শব্দে বিস্ফোরিত হয়ে আগুনের লেলিহান শিখা গ্রাস করে পুরো আকাশ। আগুনের উজ্জ্বলতার কারনে কালো ধোয়ার কুন্ডলী অনেক দূর থেকেও দেখা যাচ্ছিলো।
ফিরবার সময়ে আবার আখাউড়ার কাছে এসে হাল্কা গোলাগুলির মুখে পড়েন তারা। তবে মশনের সফলতার আনন্দে এসব তাদের বিচলিত করলোনা আর। দীর্ঘ্য সাড়ে তিনঘন্টার সফল অভিযান শেষে যখন তারা নিরাপদে অবতরন করলেন, তখন আর কেবল ১০-১৫ মিনিটের তেল অবশিষ্ট ছিলো। একটু দিকভ্রান্ত হলেই তাদের অভিযান সফল হতোনা এবং ফিরতে পারাটাও কঠিন হয়ে যেতো।
(আক্রমনের লক্ষ্যবস্তু হিসেবে প্রথমে নারায়নগঞ্জের গোদানাইলে ‘ইএসএসও’ বার্মার তেলের ডিপো এবং চট্টগ্রাম ইস্টার্ণ রিফাইনারীতে হামলার প্রাথমিক পরিকল্পনা আসে ভারতীয়দের পক্ষ থেকে। কিন্তু বাঙ্গালী বৈমানিকেরা ইস্টার্ণ রিফাইনারিতে আক্রমনের বিরুদ্ধে মতো দেন, যা ছিলো পূর্ব পাকিস্তানের একমাত্র তেল শোধনাগার। এর বদলে তারা চট্টগ্রামের তেল সংরক্ষনের আধারগুলোতে আক্রমনের পরিকল্পনা করেন। তাদের যুক্তি ছিলো, যদি এই রিফাইনারি ধ্বংস করা হয় তবে দেশ স্বাধীন হলে বাংলাদেশ তার প্রয়োজনীয় তেল পরিশোধন করতে পারবেনা। তাই এটা কোনভাবেই ধ্বংস করা যাবেনা।
লক্ষ্যবস্তু হিসেবে ওই দুটো তেলের ডিপো বেছে নেবার প্রধান কারন হচ্ছে ওই দুটো ডিপোতেই এভিয়েশন ফুয়েল (জেট A-1) মজুদ থাকতো। যদি কোনভাবে এই দুটি ডিপো দ্বংস করা যেতো তবে খুব সহজে আবার বিদেশ কিংবা পশ্চিম পাকিস্তান থেকে এই ধরনের তেল আনা সময় এবং বেশ কস্টসাধ্য ছিলো। যার কারনে বেশকিছুদিনের জন্য পাকিস্তানীদের বিমান বাহিনির কার্যক্রম ব্যাপকভাবে বাধাগ্রস্থ হতো তেলের অভাবে। এর বাইরে সাধারন যানবাহন এবং নোয়যানের জন্যও তেলের মজুদ এই দুই ডিপোতে ছিলো। যার কারনে সামগ্রিকভাবে পাকিস্তান বাহিনীর কার্যক্রমে ব্যাপক প্রভাব পড়তো।)
কিলো ফ্লাইটের ব্যাবহৃত অটার বিমান
কিলো ফ্লাইটের ব্যবহৃত এলিউট হেলিকপ্টার
০৩ ডিসেম্বর, ১৯৭১
কৈলাশহর এয়ারফিল্ড, ত্রিপুরা
রাত ১২০০ টা
এইমাত্র চট্টগ্রামে ফুয়েলডাম্পে আক্রমনের জন্য উড্ডয়ন করেছে কিলো ফ্লাইটের অটারটি। ক্যাপ্টেন হিসেবে আছেন আকরাম আহমেদ এবং কো পাইলট ফ্লাঃ লেঃ শামসুল আলম। দীর্ঘ্যদিন প্ল্যান্ট প্রটেকশনের কাজ করার সুবাদে চট্টগ্রামের রুট এবং নানা গুরুত্বপূর্ন স্থাপনার অবস্থান তার মুখস্থই বলা চলে। 
পূর্ব নির্ধারিত পরিকল্পনা অনুযায়ী তারা উড়ে গেলে আগরতলার কাছের তেলিয়ামুড়ার উপর দিয়ে। এর কাছাকাছি আসার পর উনারা বিমানের বাতিগুলো পরপর বেশ কয়বার জ্বালালেন নেভালেন। তেলিয়ামুড়া থেকে সবুজ রঙয়ের মশাল জ্বালিয়ে তাদের সংকেত দেয়া হলো যে তারা নির্ধারিত রুটেই আছেন। গভীর অন্ধকারে দিকভ্রান্ত হলে তারা এই আলো দেখে রুট সংশোধন করতে পূর্ব পরিকল্পনা অনুসারে। 
এরপর তারা উড়ে চললেন ফেনীর উপকুলে রিভারমক বলে একটি স্থান আছে তার উদ্দেশ্যে। সেখান থেকে অবস্থান চিহ্নিত করে এগিয়ে যাবেন চট্টগ্রামের উদ্দেশ্যে। উপকুল ধরে খুব লো ফ্লাই করে তারা এগিয়ে চলবেন চট্টগ্রাম বন্দরের কাছের ফুয়েল ডিপোতে। 
সীতাকুন্ডের কাছে পৌছে বামে তাকিয়ে তারা দেখলেন সেখানে পুরো অন্ধকার। পুরো চট্টগ্রাম পাকিস্তানীরা ব্লাক আউট করে রেখেছিলো বিমান আক্রমন থেকে সুরক্ষার জন্য। সেদিন ছিলো পূর্ন চন্দ্রের রাত, ভরা পূর্ণিমা!!
আরো কিছুদুর এগিয়ে তারা বন্দরে নোঙ্গর করা জাহাজগুলোর আলো দেখতে পেলেন। বুঝতে পারলেন লখ্য খুব কাছেই। ৫০০ ফুট উচ্চতা থেকে তারা ক্রমশ উপরের দিকে উঠতে থাকলেন। বোম্বিং অপারেশনে আক্রমনের জন্য একটি নির্দিষ্ট উচ্চতায় আসার দরকার ছিলো। ভরা পূর্ণিমার কারনে সবকিছু স্পস্ট দেখা যাচ্ছিলো। দূর থেকেই তারা ফুয়েল ডাম্প দেখতে পেলেন। তারা আক্রমনের জন্য ডাইভ দিলেন।
এখানে অতিরিক্ত উত্তেজনায় ভুল করে বসেন তারা। সালভো মুডে সব রকেট নিক্ষেপ করবার কথা থাকলেও তারা ফায়ার করলেন পেয়ার মুডে। ১৪ টির বদলে ২ টি রকেট উড়ে গেলো। উপর থেকে দেখতে পেলেন নীচে প্রচন্ড শব্দের পর জ্বলে উঠেছে ফুয়েল ডাম্প। 
তবে তারা যেহেতু কোন বাধা পাননি, তাই নিজেদের ভুল শোঢরাতে আবার আক্রমনের মাধ্যমে সব রকেট ব্যবহারের সিদ্ধান্ত নিলেন। একটি সার্কেল করে এসে আবার তারা আক্রমনের জন্য ডাইভ দিলেন। এবার সালভো মুডে একেবারে সব রকেট নিঃশেষ করলেন। দাউ দাউ আগুনে ব্যাপক শব্দ করে বিস্ফোরিত হচ্ছিলো তেলের আধার। 
তবে রকেট ফায়ারের সময় আলোর ঝলক দেখে এবার হুশ হলো এন্টি এয়ারক্রাফট গানারদের, প্রথমবার হয়তো তারা ভেবেছিলো এটা প্ল্যান্ট প্রটেকশন কিংবা ফ্লাইং ক্লাবের কোন বিমান হবে, কারন সামরিক বিমানের আওয়াজ আরো উচ্চ হয়। এই আওয়াজ তাদের পরিচিত ছিলো। পেজা তুলোর মতো উড়ে আসতে লাগলো ট্রেসার বুলেট। যতই উনারা সরে যেতে চাইছিলেন, তাও মনে হচ্ছিলো যে উনাদের পতঙ্গের দিকে ধেয়ে আসছে তুলো তুলো আগুন। ভাগ্যক্রমে এর কোনটিই তাদের আঘাত করেনি!!
এরপর তারা ভারতের দিকে খুব লো ফ্লাই করে রওনা দেন। তাদের গন্তব্য এবার কৈলাশহর নয়, কুম্ভিগ্রাম এয়ারফিল্ড। সাড়ে চার ঘন্টার অপারেশন শেষ করে এখানে এসে যখন অবতরন করলেন তখন তাদের আর মাত্র ১০ মিনিটের তেল অবশিষ্ট ছিলো। 
চট্টগ্রামবাসীর কাছে সেদিনটি ছিল অন্য রকম একটি দিন। বিকট শব্দে ঘুম ভেঙ্গে যায় নগরবাসীর। ভয়ার্ত, জিজ্ঞাসু দৃষ্টিতে সবাই তাকিয়ে থাকে সাগর পানে। সেদিক থেকে ভেসে আসছে আগুনের লেলিহান শিখা। বহু মাইল দূর থেকেও দেখা গিয়েছিল এই কমলা রঙ্গের আভা। পুরো তেলের স্টক শেষ না হওয়া পর্যন্ত আগুন জ্বলেছিল একটানা তিন দিন যার স্মৃতি আজও অমলিন নগরীর প্রবীণদের মাঝে। ভাগ্যক্রমেই হয়তো তারা প্রথম যে ডাম্পে আঘাত করেছিলেন, তা ছিলো এভিয়েশন ফুয়েল ডাম্প।
জ্বলছে ইস্টার্ন রিফাইনারীর তেলের ডিপো
ফ্লাইং অফিসার বদরুল আলমের পাইলটস লগবুকের একাংশ
মুক্তিযুদ্ধের সময় আমাদের বিমান বাহিনী এবং এর একমাত্র উইং কিলো ফ্লাইটই ছিলো সম্ভবত তৎকালীন বিশ্বের সবচেয়ে ক্ষুদ্র বিমান বাহিনী। তবে মাত্র দুটি আর্মড বিমান নিয়ে মাত্র ১০ দিনের মধ্যে এতো মিশন/হামলা পরিচালনা মনে হয় আর কোন বিমান বাহিনীই করেনি (১২ ডিসেম্বরের পর আর কোন পরিচালনা করা অভিযান হয়নি, প্রয়োজনও ছিলো না)। মুক্তিযুদ্ধে এই ছোট্ট কিলো ফ্লাইট কি করলো, শত্রুর কতটা ক্ষতি করলো কিংবা বীরত্ব দিয়ে দেশকে কতটা উদ্ধার করে দিলো তা বোঝানো কিলো ফ্লাইট সম্পর্কিত অংশের উদ্দেশ্য নয়, কখনো ছিলো না। এই কিলো ফ্লাইট আমাদের সুর্যোদয়ের সাক্ষী। এর পেছনের কাহিনীগুলো থেকে আমাদের এবং পরবর্তী প্রজন্মের অনেক অনেককিছু শেখার আছে। এই কিলো ফ্লাইট গঠনের পরতে পরতে জড়িয়ে আছে শত মানুষের স্বপ্ন, দেশপ্রেম আর দৃঢ় সংকল্পের বুক ভার করা, মাথা উচু করে বাঁচতে চাওয়ার সংগ্রামের টুকরো গল্প।
(এই অধ্যায়ের ছবিগুলো যোগ করা হয়নি)
চলবে... 

