থাক, আজ বাকী কথা থাক! হারি কিংবা জিতি, আজ কেবল বাংলাদেশই হোক___



ক্রিকেট খেলা নিয়ে আমার সবচেয়ে প্রাচীন স্মৃতি সম্ভবত ১৯৯২ এর পাকিস্তান-ইংল্যান্ড ওয়ার্ল্ড কাপ ফাইনালের। ওয়াসিম আকরামের পর পর উইকেট নেয়ার কথা মনে আছে। মনে আছে কাঁচের কিংবা ক্রিস্টালের কাপ ইমরান খানের উঁচু করবার দৃশ্য। আমি তখন ক্লাস ওয়ানে পড়ি সম্ভবত। এরপর ৯৬ এ শ্রীলংকা জিতলো, ডি সিলভার ব্যাটিং এর কথা মনে আছে। ম্যাচের বেশিরিভাগ অবশ্য লোডশেডিং এর কারণে রেডিও তে শুনেছিলাম। আব্বুর ডি সিলভাকে অনেক পছন্দ ছিল। বলতো চোরা রান নেয়। আমার পছন্দ ছিলো ব্রায়ান লারা কে। এখন পর্যন্ত লারাই সবচেয়ে প্রিয় ব্যাটসম্যান, এরপর সচীন। বোলিং এ ওয়াসিম আকরাম, সাকলাইন। ভারত পাকিস্তান টিম সেই সময় তারকায় ভরা ছিলো। পাকিস্তানের ফ্যান ছিলাম। এর মধ্যে আফ্রিদি আসলো। আফ্রিদির মাইর দেখতে খেলা দেখতাম। আফ্রিদি আউট তো খেলার মজা শেষ এমন সময়ও গেছে। দেশে সমর্থনের ব্যাপারে তখন স্পষ্ট দুইটা ভাগ। ভারত পাকিস্তান মেরুকরণ এদেশের রাজনীতির মেরুকরণের মতই ছিল অনেকটা। এর মধ্যে বাংলাদেশ আইসিসি ট্রফি জেতে। নানার বাড়িতে সেমি ফাইনালের দিন ছিলাম, রেডিওতে খেলা শুনি। ফাইনালে জিতবার পর রাস্তায় রঙ নিয়ে নেমে যাই, যার তার দিকে রঙ ছুড়ে মারি, উল্লাস করি, সেটাও মনে আছে। ক্লাস নাইন টেনের দিকে অজিত আগারকারের ওয়ার্ল্ড রেকর্ড হলো, ২১ ম্যাচে ৫০ উইকেট প্রাপ্তির ওয়ার্ল্ড রেকর্ড। ব্যাপক মাইর খেতো আগারকার, কিন্তু উইকেটও পেতো। আমিও ব্যাপক মাইর খাওয়ার সাথে সাথে টপাটপ উইকেটও পেতাম দেখে আমার নাম বন্ধুরা দিয়েছিলো আগারকার। 
এরপর খেলার নেশা তীব্রতর হয় কলেজের উঠার পর। ভারত-পাকিস্তানের টেস্ট ম্যাচ দেখতেও অধীর আগ্রহে অপেক্ষা করতাম। শোয়েব আকতারের পর পর দুই ইয়র্কারে সচীন আর দ্রাবিড়কে বোল্ড করার দৃশ্যও চোখে ভাসে। কিংবা আরও কিছুদিন পর লক্ষন আর দ্রাবিড়ের ফলোঅনে পড়বার পরের সেই ম্যাচ জেতানো মহাকাব্যিক ইনিংস অথবা ব্রায়ান চার্লস লারার অস্ট্রেলিয়ার সাথে ম্যাচ বাচানো ১৫১ রানের ঝকঝকে ইনিংস ক্রিকেটপ্রেমী কেউ কি ভুলতে পারে! ২০০১ সালে ভারত পাকিস্তান দুই দলই অস্ট্রেলিয়া সফর করে, একটা সিরিজের নাম ছিলো কায়ামাত আর আরেকটার নাম ভুলে গেছি। ওই দুই টেস্ট সিরিজও ভোর চারটার সময় উঠে নিয়মিত ফলো করতাম। পছন্দের খেলোয়াড়ের তালিকায়ও চেঞ্জ আসলো। টেস্টে রাহুল দ্রাবিড়রে ব্যাপক পছন্দ করতাম আর লারা তো লারাই। বোলিং এ ওয়ালস, এমব্রোসরে এই সময়ে কেন জানি ব্যাপক ভালোলাগা শুরু হয়। খুব সম্ভবত তাদের চরিত্রের কারনেই। ব্রেট লীকেও ভালোলাগা শুরু হয়। ভালো বোলার তো বটেই, চমৎকার একজন মানুষও এই ব্রেট লী। সবচেয়ে অপছন্দের বোলার সম্ভবত ম্যাকগ্রাথ। বোরিং বোলিং করতো কিন্তু কতটা কার্যকর ক্রিকেট বিশ্ব জানে। এই সময়েই বাংলাদেশও নিজের জায়গা করতে থাকে। রফিক, অপি এদের পাঙ্খা হওয়া শুরু করি। যদিও বাংলাদেশের ম্যাচ তখনও স্বপ্নভঙ্গের বেদনা নিয়াই আসতো। এর মাঝে অস্ট্রেলিয়ানরা বাংলাদেশকে নিয়ে একদিন এ তেস্ট জেতার ফর্মুলা দিতে শুরু করে। সেই সময়ে হান্নান সরকারের কিছু হাফ সেঞ্চুরীর কথা মনে আছে। ওই সময়ের জন্য ওগুলোই অনেক বড়ো ব্যাপার ছিলো।
মনে পড়ে, বাংলাদেশ মিলিটারী একাডেমীতে থাকাকালীন জিম্বাবুয়ের সাথে একটা ম্যাচ জেতার কারনে সিনিয়রেরা সারা বিএমএ মিছিল করিয়েছিলো, আনন্দ নিয়ে স্লোগানে স্লোগানে সারা কোম্পানী মাথায় তুলি। ওইদিনের পাঙ্গাও মাফ ছিলো। এইসবই ছিলো সাময়িক আনন্দ, বহুদিন পর পর আসতো। 
২০০৭ এ প্রথম দুই জায়ান্ট কিল করে বাংলাদেশ। সেই সময়টায় একটা বড় উত্তরণ ঘটার কথা ছিলো, কারণ দলটা ছিল প্রতিভাবান। যদিও তার পরপরই বাংলাদেশ ক্রিকেটের আবার খারাপ সময় যায় লম্বা সময় ধরে। কিন্তু সেই দলের বেশিরভাগ খেলোয়াড়ই আজকের বাংলাদেশের প্রধান ভরসা। ওরা আজকে পরিণত। সময় দেয়া খেলার ব্যাপারে একটা বড় ব্যাপার। আজকের বাংলাদেশ ক্রিকেট টিম তার অকাট্য প্রমান। এই টিমের সাকিম, তামিম, মুশফিক, রিয়াদ, নাসির এরা আরও ৫-৬ বছর খেলবে। এদের সাথে এখন আছে সাব্বির, মুস্তাফিজ, তাসকিন এদের মত নতুন তারকা। প্রতি বছর এই লিস্টে আরও অনেকে যোগ হবে। অনুর্ধ ১৯-এর মেহেদীকে এখনই আমার তারকা মনে হয়। ব্যাটিং টেকনিক আর বোলিং টেম্পারমেন্ট অসাধারণ। সাথে সাইফুদ্দীন অসাধারণ এক অলরাউন্ডার হবার সকল লক্ষন স্পষ্ট। আর বাঁহাতি ব্যাটসম্যান একজন যে আছে, সে অনুর্ধ ১৯ লেভেলে বিশ্ব সেরা। ১৮ কোটি মানুষের এই দেশে পাইপ লাইনে দারুন কিছু ভবিষ্যত তারকার অভাব নেই। আমি আর মাত্র ৫ বছর পর বাংলাদেশ দলটা কোথায় যায় সেটা দেখতে চাই। 
আর অধিনায়ক একটা বড় ব্যাপার। মাশরাফি গত দুই বছরে অধিনায়কত্বে কোন একটাও ভুল করেছে নাকি সেটা গবেষণার বিষয়। প্রতিটা দেশ, জাতি কিংবা দলের এমন কাউকে লাগে এক লাফে অনেকটা এগিয়ে যেতে, আমাদের জন্য সেই কেউটা সম্ভবত মাশরাফি। বাংলাদেশে প্রেসিডেন্সিয়াল পদ্ধতির সরকার থাকলে যদি মাশরাফি নির্বাচন করতো, তবে আওয়ামী লীগ বিএনপি পাত্তা পাইতো না এই ব্যাপারে আমি অন্তত নিশ্চিত। 
আমি নিশ্চিত, খুব বেশিদিন এশিয়া কাপের ফাইনালে স্টেডিয়ামে বসে হাজার হাজার মানুষের সাথে একসাথে কান্নার স্মৃতি বয়ে বেড়াতে হবে না। অথবা লাইন ধরে টিকেট কেটে ওয়েস্ট ইন্ডিজের সাথে নিশ্চিত ধরে নেয়া বিজয়ের সাক্ষী হতে গিয়ে টপাটপ উইকেট পড়ে আরেকটা হারের সাক্ষী হতে হবে না। ভুলে যাবো, সেদিন সেই টেস্ট হারবার কারণে আমি আর আমার প্রিয় মানুষটা কেঁদেছিলাম শহীদ মশতাক স্ট্যান্ডে বসে। আজকে আমরা আবার একসাথে খেলা দেখবো, আমরা আজ কাঁদবো না। আমরা এখন জানি, আজ হারি বা জিতি, এমন জয়ের সুযোগ আমাদের নতুন দিনের খেলোয়াড়েরা বারবার এনে দেবে। আমাদের নতুন দিনের তারকারা আমাদের অনেক অনেক আনন্দের উপলক্ষ্য এনে দেবে। 
এই মুহুর্তে আমার সবচেয়ে প্রিয় ব্যাটসম্যান রিয়াদ, সাব্বির, মুশফিক, বোলার মুস্তাফিজ, অলরাউন্ডার সাকিব, নাসির। অন্য কোন দেশ থেকে নাম ধার করবার এই সময়ে আমাদের আর দরকার নাই। আমি নিশ্চিত, আজ থেকে আর মাত্র ৫-১০ বছর পর দেশের মানুষ ভুলেই যাবে যে একসময় ভারত পাকিস্তান সাপোর্ট করেও তুলকালাম হতো বাংলাদেশে। নতুন প্রজন্ম নিজের দেশ ছাড়া আর কিছুই জানবে না, ভাববে না। নতুন প্রজন্মের আর কেউ নিজেকে ভীনদেশী আগারকারের সাথে তুলনা করলে গর্বিত হবে না, ওদের থাকবে মুস্তাফিগ, তাসকিন। ওদের ব্পযাটিং হিরো হবে লিটল মুশি, সাব্বির, সৌম্য, তামিম। পরিবর্তনটা এভাবেই হয়, আর এমন হলেই বলা যায় দেশ কোথাও না কথাও একটু হলেও এগিয়ে গেছে। 
আরও কি যেন বলতে চাইছিলাম। থাক, আজ বাকী কথা থাক...
আজকে কেবল বাংলাদেশ হবে, হারলেও বাংলাদেশ, জিতলেও বাংলাদেশ। জিতলে বুক গর্বে ফুলে উঠবে, গলা ফাটিয়ে চীৎকার করবো, বাংলাদেশ, বাংলাদেশ... 
হারলে বুক ভারী হবে। হাহাকার নেমে আসবে। এই হাহাকারটার নাম বাংলাদেশ, এই হাহাকারটাই বাংলাদেশের জন্য ভালোবাসা, নিখাদ ভালোবাসা... 
থাক, আজ বাকী কথা থাক। আজ কেবল বাংলাদেশই হোক...

