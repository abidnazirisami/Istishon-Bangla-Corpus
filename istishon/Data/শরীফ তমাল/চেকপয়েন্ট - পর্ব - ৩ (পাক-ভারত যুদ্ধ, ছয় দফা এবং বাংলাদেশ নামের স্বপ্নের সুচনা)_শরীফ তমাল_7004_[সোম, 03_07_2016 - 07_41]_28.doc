চেকপয়েন্ট - পর্ব - ৩ (পাক-ভারত যুদ্ধ, ছয় দফা এবং বাংলাদেশ নামের স্বপ্নের সুচনা)


চেকপয়েন্ট - পর্ব - ১ চেকপয়েন্ট - পর্ব - ২১৪ জুন, ১৯৬৫
কায়েদ-এ-মিল্লাত মিলিটারী গেস্ট হাউস, মুরে রোড
রাওয়ালপিন্ডি, পশ্চিম পাকিস্তান
জরুরী বৈঠক চলছে। প্রেসিডেন্ট ফিল্ড মার্শাল আইউব খান, সেনা প্রধান জেনারেল মোঃ মুসা খান, নৌবাহিনী প্রধান ভাইস এডমিরাল আহসান আর বিমান বাহিনী প্রধান এয়ার মার্শাল আসগর খান উপস্থিত আছেন। এর বাইরে জুলফিকার আলী ভুট্টো ছাড়া কেউ উপস্থিত নেই। আলোচনা হচ্ছে তিনজনের মধ্যেই, প্রেসিডেন্ট কথা বলবার সময় কেউ কোন কথা বলেন না। কিন্তু আজকে এয়ার মার্শাল আসগর খানকে হতাশ এবং সেইসাথে রাগান্বিত মনে হচ্ছে। যা উনি শুনলেন তা কিছুতেই নিজের বুদ্ধি দিয়ে চিন্তা করে যৌক্তিক বলে মেনে নিতে পারছেন না। ফিল্ড ইন্টেলিজেন্স ইউনিটগুলো থেকে এর আগেই তাঁর কাছে রিপোর্ট এসেছিল এমন কিছুর, কিন্তু বিশ্বাস করেননি। ডিরেক্টর এয়ার ইন্টেলিজেন্স তাঁকে অনেকবারই এমন কিছুর ইঙ্গিত দিয়েছেন, তিনি কানেই নেননি। নেবেনই বা কেন? যে কোন মিলিটারী অপারেশন, সেটা যত গোপনই হোক না কেন তাতে প্রেসিডেন্ট তিন বাহিনীর প্রধানের সাথে কথা বলে সিদ্ধান্ত নেন। কিন্তু এবার তিনি আর ভাইস এডমিরাল আহসান কিছুই জানেন না! ইতিমধ্যে ৩০,০০০ সেনা ভারতীয় কাশ্মীরে ঢুকে পড়েছে। নিয়মিত সেনার বাইরেও আরো ৪০,০০০ মুজাহীদ তৈরী করা হয়েছে। এদের প্রশিক্ষন দেয়া হইয়েছে গত দুই বছর ধরে। কিন্তু এ নিয়ে নৌ আর বিমান বাহিনী প্রধান কিছুই জানেন না। কেবল সেনা প্রধান এবং পররাস্ট্রমন্ত্রীর সাথে প্লান করে এতো বড় একটা সিদ্ধান্ত নিয়েছেন প্রেসিডেন্ট। আর এখন নৌ আর বিমান বাহিনীকে প্রস্তুত থাকতে বলছেন যে কোন পরিস্থিতির জন্য। প্রেসিডেন্টের অবশ্য ধারনা তাদেরকে উনার দরকার হবেনা। এয়ার মার্শাল আসগর খান গম্ভীর লোক, খুব দরকারের সময়ও পারলে ইশারায় কথা বলেন। তিনিও নিজের আবেগ আর ক্ষোভ সামলাতে পারছেননা। তিনি বলে উঠলেন,
- “স্যার, দেশের এতো বড় একটা সিদ্ধান্ত আপনি আমাদের একটু জানাতে তো পারতেন। আমার মনে হচ্ছেনা এই পরিকল্পনা সফল হবে। কোনভাবে যদি এই পরিকল্পনা ব্যর্থ হয় আর ভারত যদি আমাদের কাউন্টার এটাক করে, আমাদের কি সাধ্য আছে তাদের পরাজিত করবার? অথবা তারা পাকিস্তানে ঢুকতে চাইলে সেনাবাহিনী কি তাদের এতো বড় শত্রুকে রুখতে পারবে? ৬২ সালের যুদ্ধের পর ভারত এখন দ্বিগুন শক্তিশালী করেছে নিজেদের। আমার মনে হয় সিদ্ধান্তটা ভুল হচ্ছে। এখনো সময় আছে ট্রুপস দেশে ফিরিয়ে আনার।“ 
প্রেসিডেন্ট আইউব খান বলে উঠলেন, 
- “বন্দুকের নল থেকে বেরিয়ে যাওয়া বুলেট আর পেছন ফিরে আসেনা আসগর। খেলা শুরু হয়ে গেছে, এখন তুমিও জান দিয়ে খেলবে। আই ওয়ান্ট ইওর এভরি এয়ারক্রাটস টু বি রেডি উইদিন দিস উইক টু রেইড ইন্ডিয়া।“
আসগর খান বললেন, 
- “স্যার, এতো বিশাল এক দেশ ভারত। আমার কাছে যে পরিমান বোমা আর অ্যামুনিশন আছে সেটা বড়জোর ৫-৬ মাস ওদের থামিয়ে রাখতে পারবে। পূর্ন সমরে গেলে দুই তিন মাসও চলবে না। আর্মির কথা আমি জানি না, কিন্তু আমাদের তো প্রস্তুতির কোন সুযোগই দেননি। আর এই পশ্চিম ফ্রন্টে যুদ্ধ শুরু হলে পুর্ব পাকিস্তানের কি হবে ভেবে দেখেছেন? ওখানে কেবল ১টা স্কোয়াড্রন আছে, মাঠে যুদ্ধ করবার জন্য আছে মাত্র এক ডিভিশন সেনা। ইন্ডিয়ানরা কেবল পুর্ব পাকিস্তানের উপর মার্চ করে গেলেও দখল করে নিতে পারবে।“
আইয়ুব খান জবাব দিলেন,
- “ইন্ডিয়ানরা পুর্ব দিকে ফিরেও তাকাবে না। এখন বর্ষার সময়, রাস্তাঘাট কিছুই নেই, পানির উপর দিয়ে তো ওরা আর্টিলারী আর ট্যাঙ্ক নিয়ে যেতে পারবে না, আর পুর্বদিকে ওরা নজর দিলে চাইনিজরা ছেড়ে কথা বলবে না। ৬২’র কথা ইন্ডিয়ান ভেড়াগুলোর এতো সহজে ভুলে যাবার কথা নয়।“
আসগর খান তাও বলে উঠলেন, 
- “তবু ভেবে দেখুন স্যার, আমরা ঠিক কতটুকু কিংবা কি পাবার জন্য কতবড় ঝুঁকি নিতে যাচ্ছি।“
জুলফিকার আলী ভুট্টো এতোক্ষন চুপ ছিলেন। তিনি বলে উঠলেন, 
- “পাকিস্তানী ফৌজের অংশ হয়েও আপনি নিজেকে খাটো করে দেখছেন, আপনার বাসায় মহিলারাও আপনার চেয়ে বেশি সাহস নিয়ে কথা বলবে। দরকার হলে তারাও লড়বে। আমাদের মহান পাকিস্তানী ফৌজের প্রতিটা সৈনিক একেকটা ব্রিগেড একাই রুখে দিতে পারবে।“
আসগর খান আর কিছু বললেন না। কিছু আলাপচারিতা আর “অপারেশন জিব্রাল্টারের” নানা খুঁটিনাটি নিয়ে আলোচনার পর সবাই সামরিক অতিথিশালা থেকে বিদায় নিলেন।
আইউব খান ভাবেননি বর্ষায় বাঙ্গালীর যতটা সুবিধা পশ্চিমের পাকিস্তানীদের জন্য ততটা নয়। আবার ভারতীয়দের ট্যাঙ্ক অথবা সাঁজোয়া বহর ঢাকা পর্যন্ত পৌছানোর জন্য ডিসেম্বর মাসও আসবে স্বাভাবিক নিয়মেই। তখন না আসলেও একদিন যে আসবে তিনি নিজেও সেটা দেখে গিয়েছিলেন। দেখে হয়তো বাকরুদ্ধ হয়েছিলেন, তাই ৭১ নিয়ে তিনি এরপর প্রকাশ্যে আর কিছু বলেননি।
সেইদিন হয়তো ভুট্টো সাহেব কল্পনাও করতে পারেননি আর মাত্র ১৫ বছর পর এই মহান পাকিস্তানী ফৌজই তাঁকে এই রাওয়ালপিন্ডিতেই প্রহসনের বিচারের মাধ্যমে ফাঁসিতে ঝুলিয়ে দেবে!
১০ আগস্ট, ১৯৬৫
পুঞ্জ, আজাদ কাশ্মীর
পশ্চিম পাকিস্তান
মেজর জেনারেল আতাহার হুসেন মালিক, জিওসি ১২ মেকানাইজড ইনফ্যান্ট্রি ডিভিশন, ফোর্স এক্টিং কমান্ডার অফ নাম্বার ফাইভ এসএসজি (প্যারা কমান্ডো ব্যাটালিয়ান) এবং জিব্রালটার ফোর্সেস বেশ কিছুদিন ধরে বেশ চিন্তায় আছেন। তিনি খুব চুপচাপ ঠান্ডা মস্তিস্কের মানুষ। পরিস্থিতি সম্পূর্ণ উলটে গেছে যেভাবে প্লান করা হয়েছিল তার থেকে। কাশ্মীরের কয়টা জেলার লোক বিদ্রোহ করলেও বাকী অঞ্চলগুলোতে পরিস্থিতি সম্পূর্ণ উলটে গেছে। তিনি ভেবেছিলেন জিব্রাল্টার ফোর্সের সৈনিক আর মুজাহিদীন সহ প্রায় ৮০ হাজার সদস্য স্থানীয়দের সহায়তায় খুব সহজেই কাশ্মীরের ভারতীয় সৈন্যদের কাবু করে ফেলতে পারবে আর থানা এবং সেনানিবাস থেকে অস্ত্র সাধারন জনগনের হাতে তুলে দিলে তারাই নিজেদের পাকিস্তানের সাথে যুক্ত করতে যুদ্ধ করবে। হাজার হোক, তারা তো মুসলমান ভাই। কিন্তু মুসলমান হয়েও এরা যে গাদ্দারী করবে সেটা হাই কমান্ড আর উনার মাথাতেও আসেনি। এতো কস্ট করে যে পরিকল্পনা করা হলো কাশ্মীর মুক্ত করবার, সেটা ভেস্তে যাচ্ছে বলেই জেনারেল আতাহার বুঝতে পারছেন। ভারতীয়রা টের পেয়ে রিইনফোর্সমেন্ট পাঠিয়েছে, পাল্টা আঘাত করতে শুরু করেছে নানা এলাকায়। তবে এখনি সর্বশক্তি দিয়ে আখনুর ভ্যালী দখলে নিতে হবে। তাহলে শ্রীনগর দখলের পথ সুগম হবে। ভারতীয় বাহিনীর বিমান দিয়ে লজিস্টিক সাপোর্ট দেয়া ছাড়া ভ্যালী অফ কাশ্মীরে রসদ আর সৈন্য পৌছানো সম্ভব নয়। তিনি তাঁর সকল ব্রিগেড কমান্ডার, সকল ব্যাটালিয়ানের সিও দের নিয়ে সারারাত ধরে অপারেশনাল প্লান তৈরী করলেন। হাই কমান্ডের কাছে সেই প্লানের জন্য অনুমতি চাওয়া হল। হাই কমান্ড থেকে বার্তা আসলো মেজর জেনারেল ইয়াহিয়া খান জিব্রাল্টার ফোর্সের দ্বায়িত্বভার গ্রহন করছেন “উইথ ইমিডিয়েট এফেক্ট!”।
ইয়াহিয়া খান প্রেসিডেন্টের চোখে হিরো আর খুব প্রিয় একজন অফিসার। অপারেশনাল কমান্ড পরিবর্তনের সিদ্ধান্ত নেবার সময় হয়তো আইউব খান ভাবেননি তিনি তাঁর প্রিয় জেনারেলকে অল্প কয় বছর পর আরো কাপুরোষিত এক পরাজয়ের লজ্জা সহ্য করবার মত মানসিক শক্তি অর্জনের জন্য স্বল্পমাত্রায় পরাজয়ের স্বাদ গ্রহনের সুযোগ করে দিচ্ছেন।
২১ জুলাই, ১৯৬৫
রাওয়ালপিন্ডি, পশ্চিম পাকিস্তান
প্রেসিডেন্ট ইয়াহিয়া খান আজ এয়ার মার্শাল আসগর খানকে ডেকে পাঠিয়েছেন। প্রেসিডেন্টের মিলিটারী সেক্রেটারী অফিসে ঢুকবার সময় তাঁর দিকে তাকিয়ে কেমন যেন একটা হতাশার হাসি দিলেন। মিলিটারী সেক্রেটারী আর কেউ নয়, আসগর খানেরই আপন ভাই। আসগর খানের ১০ ভাইয়ের মধ্যে একজন বাদে সবাই পাকিস্তানী মিলিটারী সার্ভিসে আছেন। 
কক্ষে ঢুকবার পরেই প্রেসিডেন্ট এগিয়ে এসে আসগর খানের সাথে বুক মেলালেন। তাঁর বাহিনীর মনোবল আর প্রস্তুতি সম্পর্কে জানতে চাইলেন। আসগর খান জবাব দিলেন,
- “স্যার, আমার অফিসার আর এয়ারম্যানদের মনোবল জোগাড় করতে হয়না। ওরা নিজেরাই নিজেদের মনোবল আর সাহস দিয়ে শত্রুর মনোবল গুড়িয়ে দেয়।“ 
আইয়ুব খান বললেন, 
- “সো, ক্যান ইউ থ্রাশ দোজ ব্লাডি শিটস আউট অব দ্যা ম্যাপ?
আসগর খান জবাব দিলেন,
- “উই ক্যান অনলি ফাইট স্যার ইফ ইউ অর্ডার। উই উইল ফাইট টিল আওয়ার লাস্ট ব্রেথ। বাট ফাইটিং টিল দ্যা লাস্ট ব্রেথ এন্ড উইনিং অ্যা ওয়ার ইজ নট সেম।“
আইয়ুব খান কিছুটা অসন্তুষ্ট হয়ে বললেন,
- “হোয়াই ইউ আর সো প্যাসিমিস্টিক আসগার? ডিড ইউ গ্রো ওল্ড এনাফ দ্যাট ইউ আর নট ডেয়ার এনাফ টু থিঙ্ক আবাউট উইন্স এনিমোর? আই থিঙ্ক ইউ নিড টু মেক স্পেস ফর আদারস।“ 
আসগর খান জবাব দিলেন,
- “ইউর উইল ইজ দ্যা অর্ডার স্যার।“
আরো কিছু সময় কাটিয়ে আসগর খান বাইরে বেরিয়ে এলেন। এবার তিনি মিলিটারী সেক্রেটারীর দিকে তাকিয়ে হাসি দিলেন, হতাশার হাসি!
২২ জুলাই, ১৯৬৫
রাওয়ালপিন্ডি, পশ্চিম পাকিস্তান
সকাল ৭ টা। সংক্ষিপ্ত বিদায়ী এবং দায়িত্ব হস্তান্তর অনুষ্ঠানের মাধ্যমে আজ নতুন বাহিনী প্রধান হিসেবে এয়ার ভাইস মার্শাল নূর খান দ্বায়িত্ব নেবেন। কাল রাতেই অবশ্য তাকে “উইথ ইমিডিয়েট এফেক্ট” বাহিনী প্রধান করা হয়েছে আর এয়ার মার্শাল র‍্যাঙ্কে পদোন্নতি দেয়া হয়েছে। এয়ার মার্শাল আসগর খানকে অবসর প্রস্তুতিমূলক ছুটিতে পাঠানো হল। শেষ হল এক বর্ন্যাঢ্য পেশাগত পেশাগত ক্যারিয়ারের, যে জীবনে তিনি এক সাধারন বিমান বাহিনীকে প্রযুক্তি আর দক্ষতায় বিশ্বের অন্যতম সেরা এক বিমান বাহিনীতে পরিনত করেছিলেন। 
০৮ সেপ্টেম্বর, ১৯৬৫
ভিক্ষিউইন্ড রোড, খেমকারান
তাম তারান জেলা, পাঞ্জাব, ভারত
৪ নং মাউন্টেন ডিভিশনের, ৪ গ্রেনেডিয়ার রেজিমেন্টের এর কোম্পানী কোয়ার্টার মাস্টার হাবিলদার আব্দুল হামিদ, পিভিসি কেবল গত রাতেই ইউনিটে যোগ দিয়েছেন ডিভিশনাল হেডকোয়ার্টার থেকে, এর মধ্যেই পাকিস্তানী ১ নং আর্মার্ড ডিভিশনের ৬ টি রেজিমেন্ট একসাথে অমৃতসরের দিকে আক্রমন শুরু করেছে। রেকি পার্টির কাছ থেকে তাদের এগিয়ে আসার খবর পেয়ে রেজিমেন্ট কমান্ডার সকল অফিসার, জেসিও আর সৈনিকদের ‘ফল ইন’ এ ডাকলেন সন্ধ্যা ৭ টার সময়। রেজিমেন্টের সকল গোলাবারুদ উন্মুক্ত করে দিয়ে সবাইকে ডিফেন্সিভ পজিশন নিতে বললেন। এমনকি রেজিমেন্টের পিয়ন, চাপরাশী আর সকল রানারদের হাতেও অস্ত্র তুলে দিয়ে ব্যবহার করা শিখিয়ে দিতে বললেন। হাবিলদার আব্দুল হামিদ এর আগেও লড়েছেন, তবে ট্যাঙ্কের বিরুদ্ধে অস্ত্রের ব্যবহার কেবল প্রশিক্ষনের সময়ই শিখেছিলেন। তারও আজ তা নিয়ে ভাববার সময় নেই। গত বছর বিয়ে করেছেন, অল্প কিছুদিন আগে দুটা যমজ সন্তান হয়েছে। তাদের কথা একবারও মনে পড়লোনা। তিনি সৈনিক, যুদ্ধের আওয়াজ পেলে তাঁর চোখে শত্রুর হিংস্র মুখ ফুটে ওঠে। দেশ তাকে সব দিয়েছে, তিনি যখন গ্রামে যান তখন তাকে দেখে গ্রামের সবাই উঠে দাঁড়ায়। তাদের গ্রামের কেউ ফৌজে নেই। যে কোন বিচার আচারের সময় আব্দুল হামিদ গ্রামে থাকলে তার কথার উপর কেউ কথা বলেনা। এতো সম্মান তিনি যে ফৌজের জন্য পেয়েছেন, যে দেশের জন্য কাজ করে পেয়েছেন, তার প্রতিদান দেবার সময় এসেছে আজ।
ডিফেন্সিভ স্ট্রাটেজি হিসেবে হিসেবে তিনি আর আরো ২০ জনের একটি আরসিএল ডিটাচমেন্ট গ্রুপ জীপের উপর বসানো রিকোয়েলেস রাইফেল নিয়ে টিলা আর গাছের আড়ালে পজিশন নিয়ে আছেন। আঁধার রাত, কিছুই দেখা যাচ্ছেনা। তবে কিছুক্ষন পরেই রাত ৮ টায় পাকিস্তানী ট্যাঙ্কগুলো দ্রুত আগানো শুরু করলো প্রচন্ড গোলাবর্ষনের সাথে সাথে। তার ব্যাটালিয়ানের প্রতিটা ইঞ্চি ট্যাঙ্কের কামানের গোলায় ছিন্নবিচ্ছিন্ন হচ্ছে। রাতের আধাঁরে দেখা যাচ্ছে দূরে শত শত ট্যাঙ্কের গান ব্যারেল আর সাপোর্টিং আর্টিলারী গানমাজল থেকে আগুনের হল্কা বের হচ্ছে থেমে থেমে। মাথার উপর দিয়ে শিষ কেটে চলে যাচ্ছে, গিয়ে পড়ছে তার ইউনিটের কারোরই উপর। আব্দুল হামিদ আর অপেক্ষা করলেন না শত্রুর এগিয়ে আসার। অন্তত একটা রেজিমেন্ট ট্যাঙ্ক সেই সাথে ইনফ্যান্ট্রি স্মল আর্মস ফায়ার কাভারের সাথে শত্রু এগিয়ে আসছে। এখনো ভারতীয় ট্যাঙ্ক সাহায্য করতে এসে পৌছায়নি। ওদের থামাতেই হবে এখনি, বেশি দেরী হলে হাতাহাতি লড়াইয়ে এতো ইনফ্যান্টি সৈনিকের সাথে তার রেজিমেন্ট কোনভাবেই পেরে উঠবেনা। 
তিনি এগিয়ে গেলেন, সেই সাথে কাভার নিয়ে রিকোয়েলেস রাইফেল তাক করলেন সবচেয়ে অগ্রবর্তী একটা এম-৪৮ ট্যাঙ্কের সাইড টারেটের দিকে। দূর থেকে দেখেই বোঝা যাচ্ছে গান ব্যারালের নীচে আঘাত করলে এর কিছুই হবেনা। আর্মার অনেক পুরু। সাইডের দিকে পর পর কয়েকটা ফায়ার করলে হয়তো কাজ হতে পারে। তাই তিনি তার সহযোদ্ধা আরেকজনকে তার রিকোয়েলেস রাইফেল তাক করে ওই ট্যাঙ্কের দিকে ফায়ার করতে বললেন, ওই ফায়ারের ফল সুবিধার না হলে তিনি একটু নীচের দিকে চেইন হুইলের ভেতর দিয়ে ফায়ার করতে চেষ্টা করবেন। এর বাইরে এই রিকোয়েলেস রাইফেল দিয়ে কিছু সম্ভব না। তিনি ইশারা করলেন প্রথম ফায়ারের। তার কাছে মনে হল যেন ট্যাঙ্কটির গান ব্যারেল ঘুরে গেল অন্যদিকে। তবে কি সত্যি এই ট্যাঙ্কের সাইড টারেট দূর্বল? এতো কিছু চিন্তা করবার সময় নেই। তিনি এবার নিজেই ফায়ার করলেন। ট্যাঙ্কটি থেমে গেল, এরপর হাল্কা বিস্ফরনের মত হয়ে ট্যাঙ্কের ভেতর থেকে আগুনের হল্কা দেখা গেল। নিশ্চয়ই ভেতরের হাইড্রলিক ফ্লুইডের পাইপ ফেটে গেছে অথবা ইঞ্জিনের ফুয়েল লাইন ফেটে গেছে। 
এরপর হামিদ আর সময় নিলেন না ভাববার। খোদা সহায় হলে তার ধারনা সঠিক হবে। তার এডভান্স ফায়ারিং প্লাটুনের সবাইকে ডেকে জলদি বুঝিয়ে দিলেন কি করতে হবে। সেভাবেই সবাই নিশানা ঠিক করে সাইড টারেটের দিকে ফায়ার করতে লাগলো। কিছু বুঝে ওঠার আগেই পাকিস্তানী ১ নং আর্মার্ড ডিভিশনের ৫ নং ক্যাভালরী রেজিমেন্ট তাদের সেই সময়ের সর্বাধুনিক ৩০ টি এম-৪৮ ট্যাঙ্ক হারালো। হামিদ একাই আরো দুটা ট্যাঙ্ক ধ্বংস করলেন। সেই রাতের মত পাকিস্তানী সেনারা ফিরে যেতে বাধ্য হল বিপুল বিস্ময় বুকে চেপে। তারা বুঝতেই পারলোনা যে ট্যাঙ্ক ব্যাটেলের মুখোমুখি না হয়েও কিসের আঘাতে তাদের এতো ট্যাঙ্ক মুখ থুবড়ে পড়ছে। নিজেদের ডিফেন্স লাইনে পিছু হটলো পাকিস্তানী সেনারা।
৪ নং গ্রেনাডিয়ার্সের সিও আব্দুল হামিদকে বুকে জড়িয়ে ধরলেন, চুমু খেলেন। সাধারনত মারা না গেলে পরমবীর চক্র দেয়া হয়না ভারতীয় সেনাদের। এটা বীরত্বের জন্য ভারতের সর্বোচ্চ সম্মানজনক পদক। সিও ওয়াদা করলেন সকালে উঠে তাঁর প্রথম কাজ হবে হাবিলদার হামিদের জন্য বীর চক্রের জন্য সুপারিশ নামা পাঠানো। সিও তাঁর কথা রেখেছিলেন। ৯ তারিখ বিকেলেই তার জন্য সুপারিশনামা ডিভিশনাল হেডকোয়ার্টারে প্রেরন করা হয় পরবর্তী কার্যক্রমের জন্য। হামিদ জেনেছিলেন তার জন্য বীর চক্রের সুপারিশ করা হয়েছে, কারন তিনি ৩ টি ট্যাঙ্ক একাই ধ্বংস করেছিলেন। এ আনন্দে নিশ্চয়ই সারাদিন কল্পনা করেছিলেন গ্রামে ফিরে গেলে তাকে কি সম্বর্ধনা দেয়া হবে, কিভাবে গ্রামে তিনি বুক ফুলিয়ে হাটবেন। কিন্তু সেই ভাবনা বেশিদিন স্থায়ী হয়নি।
১০ সেপ্টেম্বর, ১৯৬৫
ভিক্ষিউইন্ড রোড, খেমকারান
পাঞ্জাব, ভারত
আজও ঠিক রাত ৮ টায় পাকিস্তানী ট্যাঙ্ক রেজিমেন্ট এগিয়ে আসলো। এবার একটা নয়, ১৯ ল্যান্সার, ৪, ১২ ও ২৪ ক্যাভালরী, ৫ হর্স এবং ৬ ল্যান্সার রেজিমেন্ট একসাথে, এর বাইরেও ৪ ব্যাটালিয়ান ইনফ্যান্ট্রি সাপোর্ট সহ অ্যাটাক শুরু করলো। এই ৪ ব্যাটালিয়ান ইনফ্যান্টির একটি হচ্ছে ১ম ইস্ট বেঙ্গল। এর একটি কোম্পানীর (আলফা কোম্পানী) অধিনায়ক (৪০০ সৈনিকের একটি কোম্পানী কমান্ডার) ক্যাপ্টেন জিয়াউর রহমান। পাকিস্তানী সেনাবাহিনীর ইতিহাসে বাঙ্গালী লেঃ কর্নেল এটিকে আতিকের অধীন এই প্রথম বেঙ্গল রেজিমেন্টই তখন পর্যন্ত সর্বোচ্চ সংখ্যক বীরত্বের পদক প্রাপ্ত হবেন খেমকারানের নানা যুদ্ধ এবং এরপর কাসুর সহ লাহোর রক্ষার যুদ্ধে বীরত্বের জন্য। মেজর জিয়াও হিলাল-ই-জুরাত পদক লাভ করবেন তাঁর সাহসিকতা আর বীরত্বের জন্য। স্বাধীন বাংলাদেশের বীর বিক্রম পদকের মত এটাও পাকিস্তানের দ্বিতীয় সর্বোচ্চ সাহসিকতা আর বীরত্বের পদক। 
তুমুল গোলাবর্ষনের সাথে সাথে এগিয়ে আসতে থাকলো ৬ টি ট্যাঙ্ক রেজিমেন্ট আর ৪ ব্যাটালিয়ান মেকানাইজড ইনফ্যান্ট্রি। হামিদ তার জীপের দ্রুতগামিতা আর ৮ তারিখ রাতের অভিজ্ঞতা কাজে লাগিয়ে প্রথম সবচেয়ে অগ্রবর্তী ট্যাঙ্ককে গুড়িয়ে দিলেন, এরপর ফুয়েল লাইন হিট করে আরেকটি ট্যাঙ্ক জ্বালিয়ে দিলেন, এরপর আরেকটি। এর আগে পাকিস্তানিদের ফেলে যাওয়া ধ্বংসপ্রাপ্ত ট্যাঙ্কগুলো পরীক্ষা করে সেগুলোর দুর্বল জায়গাগুলো বুঝে গেছে ভারতীয় সেনারা। পাকিস্তানীরা এরপর তাকে লক্ষ্য করে হেভী মেশিনগান আর শেল নিক্ষেপ করতে থাকে। শেষ পর্যন্ত একটা শেলের বিস্ফোরন হয় তার পাশেই, গুরুতর আহত হন হামিদ। কিন্তু তিনি লড়াই চালিয়ে যান এবং তাকে লক্ষ্য করে শেল ছোড়া ট্যাঙ্কটিকেও ধ্বংস করতে সক্ষম হন। এরপরই হয়তো তার চোখ বন্ধ হয়ে আসে। সেখানে কি কিছুটা তৃপ্তির আভা ছিলোনা?? হামিদ জেনে যেতে পারেননি যে তার বীরত্বের স্বীকৃতি সরকার দিয়েছিলো, যেখানে ৩ টি নয়, যোগ করা উচিত ছিলো আরো চারটি ট্যাঙ্ক ধ্বংসের কাহিনী। বীর চক্র নয়, তাঁকে প্রদান করা হয় বীরত্বের জন্য সর্বোচ্চ পদক পরমবীর চক্র। 
পরমবীর চক্রের জন্য তার প্রশংসাবার্তায় লেখা ছিলোঃ
COMPANY QUARTER MASTER HAVILDAR ABDUL HAMID
4 GRENADIERS (NO 2639985)
At 0800 hours on 10 September 1965 Pakistan forces launched an attack with a regiment of Patton tanks on a vital area ahead of village Cheema on the Bhikkiwind road in the Khem Karam Sector. Intense artillery shelling preceded the attack. The enemy tanks penetrated the forward position by 0900 hours. Realising the grave situation, Company Quarter Master Havildar Abdul Hamid who was commander of an RCL gun detachment moved out to a flanking position with his gun mounted on a jeep, under intense enemy shelling and tank fire. Taking an advantageous position, he knocked out the leading enemy tank and then swiftly changing his position, he sent another tank up in flames. By this time the enemy tanks in the area spotted him and brought his jeep under concentrated machine-gun and high explosive fire. Undeterred, Company Quarter Master Havildar Abdul Hamid kept on firing on yet another enemy tank with his recoilless gun. While doing so, he was mortally wounded by an enemy high explosive shell. Havildar Abdul Hamid’s brave action inspired his comrades to put up a gallant fight and to beat back the heavy tank assault by the enemy. His complete disregard for his personal safety during the operation and his sustained acts of bravery in the face of constant enemy fire were a shining example not only to his unit but also to the whole division and were in the highest traditions of the Indian Army.১৭ সেপ্টেম্বর, ১৯৬৫
শিয়ালকোট, নর্থ-ওয়েস্ট ফ্রন্টিয়ার প্রভিন্স
পশ্চিম পাকিস্তান 
১ম এসএসজি’র (স্পেশাল সার্ভিসেস গ্রুপ) ছোট খাট বাঙ্গালী লেফটেন্যান্ট তাহেরকে ডেকে পাঠানো হয়েছে শিয়ালকোট সেক্টরে যুদ্ধের জন্য। এসএসজির সবাই তাকে টাইগার নামেই ডাকে। কিছুদিন আগে তিনি কাশ্মীরের চাম্ব সেক্টরে যুদ্ধের সময় ভারতীয় আর্মির হাতে বন্দী হন, বন্দী অবস্থায় তাকে এক মিলিটারী ক্যাম্পে রাখা হয়, যেখান থেকে তিনি দুই গার্ডকে খালি হাতে হত্যা করে পালিয়ে এসেছিলেন। পালাবার সময় গুরুতর আহত হন, যে কারনে ২ সপ্তাহ হাসপাতালে কাটাতে হয়েছে। এখন অনেকটাই সুস্থ। গতকালই কেবল ছাড়া পেয়েছেন হাসপাতাল থেকে। এসেই শিয়ালকোটে এসএসজির ৫০ জনের এক স্পেশাল গ্রুপে যোগ দিতে বলা হয়েছে। যারা শিয়ালকোটে আগ্রাসী ভারতীয় ১ নং আর্মার্ড ডিভিশন আগানোর সময় পেছন থেকে ইনফ্যান্ট্রি এস্কর্টের উপর গুপ্ত হামলা চালিয়ে যথাসম্ভব ক্ষতি করতে চেস্টা করবে। সবার টার্গেট থাকবে বেছে বেছে অফিসারদের হত্যা করা যাতে ভারতিয় বাহিনী নেতৃত্বহীন অবস্থায় পরে যায়। যুদ্ধের ময়দানে দিকনির্দেশনা ছাড়া কোন সৈন্যদলই পারেনা কিছু জয় করতে তা তারা যতটাই শক্তিশালী হোকনা কেন। 
রাত প্রায় ১২ টা, তাহের আর তার স্পেশাল এসএসজির বাকী সদস্যরা এগিয়ে যাচ্ছেন, একের পেছনে ২ জন কাভার নিয়ে, এভাবে ১০টি গ্রুপে ভাগ হয়ে। তারা সবাই ভারতীয় বাহিনীর উর্দি পরা। লক্ষ্য হচ্ছে অফিসারদের ছাউনী আর গোলাবারুদের সবচেয়ে বড় মজুদের স্থানের অবস্থান জেনে তাতে টাইমার একপ্লসিভ সেট করা আর এরপর অফিসারদের আর সুযোগ হলে জেসিওদের টেন্ট লক্ষ্য করে গ্রেনেড হামলা চালিয়ে দ্রুত পালিয়ে যাওয়া। আর তাদের কাজ শেষ হবার সাথে সাথে উপযোগী সময়ের ফ্লেয়ার সিগ্ন্যাল দেখে ৪ ফ্রন্টিয়ার ফোর্সের ৫ টি ব্যাটালিয়ান এয়ার সাপোর্ট নিয়ে হামলা করবে। হাতাহাতি লড়াই ছাড়া এই আর্মার্ড এডভান্স থামানো সম্ভব নয়, এজন্য দরকার সারপ্রাইজ এটাক। 
তবে সমস্যা একটাই, এরা এই খোলা ময়দানে এসেও প্রথমেই সুরক্ষা নিশ্চিত করেছে। প্রায় সবাই বাঙ্কারে পজিশন নিয়ে বসে আছে। তাই তাহের আর সিদ্ধান্ত নিতে দেরী করলেননা। একপ্লোসিভের টাইমার সেট করে নিলেন ২০ মিনিট সময় পরের। আর ৩ জনের গ্রুপ থেকে ২ জন ২ জনে ভাগ হয়ে সবচেয়ে সুরক্ষিত বাঙ্কারগুলোর আর ডিপোর দিকে এগিয়ে গেলেন নিঃশব্দে। অজান্তেই খুন হয়ে গেল প্রায় ২০-২৫ জন সেন্ট্রি। এসএসজির সদস্যরা ধীরে সুস্থে একপ্লোসিভ সেট করলেন এমুনিশনের মজুদ বলে যেসব স্তুপ আর বাক্সকে মনে হচ্ছে সেগুলোর উপর। ঠিক ১০ মিনিট পর একসাথে বিস্ফোরিত হল সব। হুড়মুড় করে বাঙ্কার থেকে বেরিয়ে আসতে লাগলো সব অফিসার আর সৈনিক, ঠিক সেই মুহূর্তে বাঙ্কারের মুখ লক্ষ্য করে গ্রেনেড ছুড়ে মারা হল যতগুলো সম্ভব। এরপর তাহের ফ্লেয়ার ছুড়ে সবাইকে পালাবার সিগন্যাল দিলেন। আর ২ মিনিট পর ফ্লেয়ার ছুড়ে গ্রাউন্ড এসল্ট আর এয়ার সাপোর্ট চাইবার সিগন্যাল দিলেন। ২ মিনিট পরেই পাকিস্তান এয়ারফোর্সের ৪ টি এফ-৮৬ স্যাবর জেট উড়ে এসে বোম্বিং শুরু করলো। বিশাল শব্দে এলাকা প্রকম্পিত হওয়া শেষ না হতেই দূরে শোনা গেল পাকিস্তানী ৪ ব্যাটালিয়ান ফ্রন্টিয়ার ফোর্সের আক্রমনের গর্জন। হাতাহাতি সেই লড়াইয়ে দুইপক্ষেরই অনেক হতাহত হল। ধ্বংস হল প্রায় ৪০ টি ট্যাঙ্ক। ভারতীয় বাহিনী এই ক্ষতি কাটাতে রিইনফোর্সমেন্ট পাঠাতে পারলোনা, কারন সেই মুহূর্তে খেমকারানে ৬ রেজিমেন্ট ট্যাঙ্ক নিয়ে পাকিস্তান বাহিনী অমৃতসরের দিকে এগিয়ে যাচ্ছিলো। তুমুল যুদ্ধ হচ্ছে সেখানে। ভারতীয় বাহিনীর শিয়ালকোট অপারেশন থেমে গেলো। লেফটেন্যান্ট তাহেরের জন্য সিতারা-ই-জুরাত পদক সুপারিশ করে দুইটি চিঠি পাঠানো হলো। একটি পাঠালেন এসএসজির সিও আর আরেকটা স্বয়ং ৪ ফ্রন্টিয়ার্সের জিওসি। 
তাহের খুব বেশি আবেগ তাড়িত ছিলেন না। কমান্ডোদের জন্য আবেগ অনেক বড় দূর্বলতা। কিন্তু পরের বছর পদক গ্রহনের সময় হয়তো তাহেরের চোখ ছলছল করে উঠেছিলো। রাতের বেলায় নিজের কক্ষে একা পদক হাতে বসে তাঁর চোখ থেকে কি এক ফোটা অশ্রু গড়িয়ে পড়েনি? আনন্দের অশ্রু, নিজের দেশের জন্য কিছু করতে পারবার আনন্দ আর গর্বে!!? 
১৯ সেপ্টেম্বর, ১৯৬৫
পিএএফ বেস সারগোদা
পাঞ্জাব, পাকিস্তান
ফ্লাইং অফিসার সাইফুল আজম এবং আরো ৫ জন পাইলট এডিএ হাট এ বসে আড্ডা দিচ্ছেন। ফ্লাইট কমান্ডার স্কোয়াড্রন লীডার মাহমুদ আলম একের পর এক সিগারেট ধরিয়েই যাচ্ছেন আর স্বভাবমত অর্ধেক শেষ হলে ফেলে ফ্লাইং বুটের আগা দিয়ে পিশে ফেলছেন। কারোরই আর অপেক্ষা ভালোলাগছেনা। গত কয়দিনে ইন্টারসেপ্ট করা বাদেও প্রায় কয়েক ডজন গ্রাউন্ড এটাক মিশন করেছেন ভারতের নানা লক্ষ্যে আর গ্রাউন্ড ফোর্সের জন্য ক্লোজ এয়ার সাপোর্টে। অল্প কিছুদিন আগে স্কোয়াড্রন লীডার রফিকী শহীদ হয়েছেন। তাঁর উইংম্যান ফ্লাইট লেফটেন্যান্ট সিসিলও আছেন এদের মধ্যে। সবাই তার মুখ থেকে স্কোঃ লীঃ রফিকীর কথা শুনছিলেন। হুট করে গান ব্যারেল জ্যাম হয়ে যাওয়ায় নিশ্চিত মৃত্যু জেনেও অন্য দুই উইংম্যানকে রক্ষায় তিনি কিভাবে সিসিল চৌধুরীর কাছে লিড দিয়ে নিজে অন্যদের সুবিধাজনক অবস্থানে নিয়ে যেতে চেষ্টা করেছিলেন, তার কথাই বলছিলেন সিসিল। এর কিছুদিন আগেই কাশ্মীরে দুটি ভ্যাম্পায়ার শ্যুট ডাউন করেছিলেন রফিকী, শহীদ হবার দিনের মিশনেও তিনি তাঁর তৃতীয় শিকার করে যান। এরপর নিজের ফায়ার পাওয়ার নেই জেনেও সিসিল চৌধুরীর টেইল কাভার দিয়ে যান যাতে আক্রমন অব্যাহত রাখা যায়। এসব নিয়ে কথাবার্তা চলছিলো। হয়তো কিছুক্ষনের মধ্যেই স্ক্রাম্বল অর্ডার আসবে।
সাইরেন বেজে উঠলো, ৩ মিনিটের মধ্যে উড়ে চললো ৬ টি এফ-৮৬ স্যাবরের একটি ফর্মেশন। কিছুদূর গিয়ে ৩ টি স্যাবর শিয়ালকোটের দিকে ব্রেক অফ করলো আর বাকী ৩ টি এগিয়ে চললো চাম্ব সেক্টরের দিকে। রেকি মিশনে ভারতীয় ১ নং ক্যাভালরী ডিভিশনের ট্যাঙ্কগুলোর রওনা হবার খবর পাওয়া গেছে, গ্রাউন্ড এটাক মিশন সেই বহর ধ্বংস করবার জন্যই। 
সাফল্যের সাথে বেশ কিছু ট্যাঙ্ক আর পরিবহন যান উড়িয়ে দিয়েই ঘাঁটির দিকে রওনা হলো ফর্মেশনটি। নিরাপদেই ফিরবেন ভেবেছিলেন আজম, কিন্তু উইংম্যানের চীৎকারের মত করে কল শুনতে পেলেন, 
- “দেয়ার ইজ অ্যা বুগি অন ইউর টেইল, ওয়াচ আউট ও টার্ণ লেফট।“
আজম চিৎকার করে জবাব দিলেন,
- “ওহ, দেয়ার ইজ মোর, দেয়ার ইজ মোর, প্লে ইউর ওউন গেম, উইশ ইউ লাক।“
বলেই আজম পুরো ৩৬০ ডিগ্রী লুপ দিয়ে ইন্টারসেপ্ট করতে আসা একটি ফল্যান্ড ন্যাট ফাইটারের টেইল দেখতে পেলেন ভাগ্যক্রমে। চোখ চকচক করে উঠলো আজমের। ক্যাট এন্ড মাউসের মত পিছন ধাওয়া করতে লাগলেন, কিন্তু কিছুতেই গান সাইটের মধ্যে আনতে পারছিলেননা ছোট ন্যাট ফাইটারটিকে। ন্যাট ফাইটারগুলো আকারে এতো ছোট যে ট্রাক করা আর গান সাইটে নিয়ে আসা খুবই কঠিন। খুব দ্রুত গতি বাড়াতে পারে আর ম্যানুভার করে চমৎকার। আজম ভারতীয় পাইলটের ভুলের অপেক্ষা করছিলেন। কিছুক্ষন এভাবে চলার পর আজম প্রতিপক্ষের পরবর্তী পদক্ষেপ কি হবে বুঝতে পেরে হুট করে লেফট ব্যাঙ্ক নিয়ে আবার দ্রুত এক্সেলেরেশন কমিয়ে রাইট ব্যাঙ্ক নিয়ে একদম ন্যাটের জেট এক্সজস্টের সামনে চলে আসলেন। তিনি বুঝেছিলেন যে তার লেফট ব্যাঙ্ক দেখেই ন্যাট তার টেইল চেস করতে রাইট টার্ন করে লুপ দিয়ে পেছনে আসবে, তাই তিনি ফলস ব্যাঙ্ক নিয়ে দ্রুত রাইট টার্নই নিয়ে পেছনে চলে আসলেন, যেটা ন্যাট পাইলট বিমানের গায়ে এক ঝলক বুলেটের আঘাত হজম করবার আগে বুঝতেই পারলেননা। বুলেটের আঘাতে রাইট উইং এ আগুন ধরে গেল, নিয়ন্ত্রন হারিয়ে ন্যাটকে মাটির দিকে নোজ ডাউন করে এগিয়ে যেতে দেখলেন আজম, এর পরের বিস্ফোরন তিনি শুনতে পাননি, কিন্তু আগুনের হল্কা ঠিকই পিছন ফিরে দেখে নিলেন। 
আযম চীৎকার করে জানালেন,
- “আই গট হিম, আই গট হিম। আদার টু আর লিভিং দ্যা সিন”
উইংম্যানের জবাব শুনতে পেলেন পরক্ষনেই,
- “আই এম লো অন ফুয়েল, উই মাস্ট পুশ অফ কুইক।“
আজম আনন্দের সাথেই বললেন,
- “ওহ, ইয়া। ড্রিঙ্কস অন মি ফর মাই ফার্স্ট কিল। মাস্ট ফ্লাই হাই এন্ড টার্ন অন আফটার বার্নার নাও।”
উইংম্যান জবাব দিলেন,
- “ গোইং টু ডু এক্সাক্টলী দ্যাট, ওভার।”
আজম বললেন,
- “কপিড, মিট ইউ ইন দ্যা বেস।“
আধ ঘন্টা পরঃ
স্কোঃ লীঃ আলম ফ্লাইং অফিসার সাইফুল আজমকে পিঠ চাপড়ে দিলেন। ফ্লাইং অফিসার আজম বললেন,
- “স্যার, বাঙ্গালীরা তো দেখিয়ে দিচ্ছে। এই যুদ্ধের প্রায় সব স্কোরই তো আমাদের।“
স্কোঃ লীঃ আলম বললেন, 
- “বাঙ্গালীরা নয়, পাকিস্তানীরা দেখিয়ে দিচ্ছে।”
সাইফুল আজম কিছু বললেন না। কিন্তু মনে মনে ঠিকই বাঙ্গালী হিসেবে তাঁর গর্ব হচ্ছিলো। প্রায়ই নানা কথা শুনতে হয় তাদের বাঙ্গালী হিসেবে। তাদের নাকি সেনা হিসেবে ঠিক মানায় না। কিন্তু কয়দিন আগেই লাহোর রক্ষার জন্য প্রায় একাই বুক চিতিয়ে দাঁড়িয়ে দিয়েছিলো ১ম ইস্ট বেঙ্গল রেজিমেন্টের (সিনিয়র টাইগার্স) সেনারা। স্কোঃ লী রফিকীর জন্ম রাজশাহীতে, মাহমুদ আলমও বাঙ্গালী, সাইফুল আজম নিজেও বাঙ্গালী, উইং কমান্ডার তোয়াব অনেক সিনিয়র হওয়া সত্ত্বেও একের পর এক মিশনে যাচ্ছেন। বাঙ্গালী সেনা ইউনিট আর পাইলটদের নৈপূন্যে অন্যরা বিস্মিত, আর আজম গর্বিত। কে জানে, নিজের ভেতর হয়তো স্কোঃ লী মাহমুদ আলমও আলাদা করে গর্ব অনুভব করেন, কিন্তু কোন অজানা কারনে বলেন না। অথবা তিনি নিজেকে বাঙ্গালী থেকে পাকিস্তানী পরিচয়কেই বেশি বড় মনে করেন, সময়ই সব কিছু সঠিকভাবে বলে দেবে।
২০ ডিসেম্বর, ১৯৬৫
ধানমন্ডি, ঢাকা
পুর্ব পাকিস্তান 
হালকা শীতের সন্ধ্যা। কয়েকদিন আগে তাসখন্দ চুক্তির মাধ্যমে যুদ্ধ শেষ হয়েছে। আওয়ামী লীগ নেতা শেখ মুজিব তার স্বভাব সুলভ একটা লুঙ্গি আর সাদা গেঞ্জি পড়ে বারান্দায় পায়চারী করছেন, গায়ের উপর বাদামী রঙের ভারী একটা শাল পড়ে আছেন। পাশে একটা টুলের উপর এককাপ চা, মাঝে মাঝে থেমে চায়ের কাপে চুমুক দিচ্ছেন। এরপর আবার তার প্রিয় তামাকের পাইপে টান দিচ্ছেন। দেশের পরিস্থিতি খুব খারাপ গেছে গত কয়েক মাস। পশ্চিম পাকিস্তানে যুদ্ধ চলছিল। পূর্ব পাকিস্তান ছিল পুরোপুরি অরক্ষিত। সল্প সংখ্যক ইপিআর, পুলিশ, ১ স্কোয়াড্রন এফ-৮৬ স্যাবর আর সামরিক বাহিনীর খর্ব শক্তির ১৪ নং ডিভিশন কেবল পূর্ব পাকিস্তানের সুরক্ষার জন্য মোতায়েন ছিলো। যেকোন মুহূর্তে যদি ভারত এখানে হামলা চালাতো তবে খুব বেশি সময় লাগতোনা ঢাকায় পৌছাতে। তবে কোন এক অজানা কারনে ভারতীয় বাহিনী এই ফ্রন্টে নজর দেয়নি। হয়তো পশ্চিম ফ্রন্টের অবস্থা খুব খারাপ ছিল তাদের জন্য, অথবা পূর্ব পাকিস্তানকে তারা এতোটাই গুরূত্বহীন ভেবেছে যে তা দখল করা আর না করা একই ব্যাপার তাদের জন্য। যদিও বেশ কিছুদিন পিএএফ স্যাবর গুলো ঢাকা থেকে পূর্ব ভারতের নানা স্থানে বিমান হামলা চালিয়েছে। 
যুদ্ধের পুরো সময় তিনি সরকারের কাছে দাবী জানিয়েছেন পূর্বে সেনা সংখ্যা বাড়ানোর জন্য। ৫ ইস্ট বেঙ্গল লাহোরের সুরক্ষায় যে বীরত্ব দেখিয়েছে তাতে তিনি ভীষন গর্বিত। কিন্তু তিনি বুঝতে পারছেন পাকিস্তানী হিসেবে তাদের সেভাবে মুল্য দেয়া হচ্ছেনা যেটা পশ্চিমের সুরক্ষার জন্য করা হচ্ছে। পাকিস্তানকে তারা নিজের দেশ ভাবলেও পাকিস্তান এখনো রয়ে গেছে কেবল পশ্চিমের লোকেদের জন্য। 
হাটতে হাটতে আপন মনেই তিনি তাঁর রিডিং রুমের দিকে এগিয়ে গিয়ে একটা রাইটিং প্যাড তুলে নিলেন। এরপর হাজার কাটাকাটি আর মস্তিস্কে রক্ত ঝরানো চিন্তার পর লিখে ফেললেন বেশ কিছু পয়েন্ট। এর কিছুদিন পর শেখ মুজিবুর রহমান এগুলো নিয়ে তাঁর আপন আর কাছের কিছু মানুষ ডঃ গোবিন্দ চন্দ্র দেব, ডঃ রেহমান সোবাহান, মুনীর চৌধুরী, তরুন ব্যারিস্টার কামাল হোসেন এবং আরো অনেকের সাথে কথা বলবেন, অনেক বার ড্রাফট পরিবর্তন, কাটাকুটি, পরিবর্ধন করবেন তারা সবাই মিলে। যার ফল স্বরুপ তৈরী হবে ৬ টি পয়েন্টের একটি দাবী অথবা প্রস্তাব। 

৪ ফেব্রুয়ারী, ১৯৬৬
লাহোর, পশ্চিম পাকিস্তান
আজই শেখ মুজিবুর রহমান আওয়ামী লীগের অন্য নেতাদের সহ লাহোর পৌছেছেন। ৬ তারিখ বিরোধীদল সমূহের জাতীয় কংগ্রেস। শেখ মুজিবুর রহমান ৬ দবা দাবী বিরোধী দল গুলোর নেতাদের সামনে তুলে ধরলেন কনফারেন্সের এজেন্ডায় রাখবার জন্য। পশ্চিমের বিরোধী দলীয় নেতারা তা মানলেননা। তারা এটাকে পাকিস্তান বিভক্তির প্রস্তাব বলে সরাসরি নাকচ করে দিলেন। 
ছয় দফা দাবীর বিস্তারিত ছিল এমনঃপ্রস্তাব - ১ :
শাসনতান্ত্রিক কাঠামো ও রাষ্ট্রের প্রকৃতি: দেশের শাসনতান্ত্রিক কাঠামো এমনি হতে হবে যেখানে পাকিস্তান হবে একটি ফেডারেশনভিত্তিক রাষ্ট্রসংঘ এবং তার ভিত্তি হবে লাহোর প্রস্তাব। সরকার হবে পার্লামেন্টারী ধরনের। আইন পরিষদের (Legislatures) ক্ষমতা হবে সার্বভৌম। এবং এই পরিষদও নির্বাচিত হবে সার্বজনীন ভোটাধিকারের ভিত্তিতে জনসাধারনের সরাসরি ভোটে।
প্রস্তাব - ২ :
কেন্দ্রীয় সরকারের ক্ষমতা: কেন্দ্রীয় (ফেডারেল) সরকারের ক্ষমতা কেবল মাত্র দু'টি ক্ষেত্রেই সীমাবদ্ধ থাকবে- যথা, দেশরক্ষা ও বৈদেশিক নীতি। অবশিষ্ট সকল বিষয়ে অঙ্গ-রাষ্ট্রগুলির ক্ষমতা থাকবে নিরঙ্কুশ।
প্রস্তাব - ৩ :
মুদ্রা বা অর্থ-সমন্ধীয় ক্ষমতা: মুদ্রার ব্যাপারে নিম্নলিখিত দু'টির যে কোন একটি প্রস্তাব গ্রহন করা চলতে পারেঃ-
(ক) সমগ্র দেশের জন্যে দু'টি পৃথক, অথচ অবাধে বিনিময়যোগ্য মুদ্রা চালু থাকবে।
অথবা
(খ)বর্তমান নিয়মে সমগ্র দেশের জন্যে কেবল মাত্র একটি মুদ্রাই চালু থাকতে পারে। তবে সেক্ষেত্রে শাসনতন্ত্রে এমন ফলপ্রসু ব্যবস্থা রাখতে হবে যাতে করে পূর্ব-পাকিস্তান থগেকে পশ্চিম পাকিস্তানে মুল্ধন পাচারের পথ বন্ধ হয়। এক্ষেত্রে পূর্ব পাকিস্তানের জন্য পৃথক ব্যাংকিং রিজার্ভেরও পত্তন করতে হবে এবং পূর্ব পাকিস্তানের জন্য পৃথক আর্থিক বা অর্থবিষয়ক নীতি প্রবর্তন করতে হবে।
প্রস্তাব - ৪ :
রাজস্ব, কর, বা শুল্ক সম্বন্ধীয় ক্ষমতা: ফেডারেশনের অঙ্গরাজ্যগুলির কর বা শুল্ক ধার্যের ব্যাপারে সার্বভৌম ক্ষমতা থাকবে। কেন্দ্রীয় সরকারের কোনরূপ কর ধার্যের ক্ষমতা থাকবে না। তবে প্রয়োজনীয় ব্যয় নির্বাহের জন্য অঙ্গ-রাষ্ট্রীয় রাজস্বের একটি অংশ কেন্দ্রীয় সরকারের প্রাপ্য হবে। অঙ্গরাষ্ট্রগুলির সবরকমের করের শতকরা একই হারে আদায়কৃত অংশ নিয়ে কেন্দ্রীয় সরকারের তহবিল গঠিত হবে।
প্রস্তাব - ৫ :
বৈদেশিক বাণিজ্য বিষয়ক ক্ষমতা:
(ক) ফেডারেশনভুক্ত প্রতিটি রাজ্যের বহির্বাণিজ্যের পৃথক পৃথক হিসাব রক্ষা করতে হবে।
(খ) বহির্বাণিজ্যের মাধ্যমে অর্জিত বৈদেশিক মুদ্রা অঙ্গরাজ্যগুলির এখতিয়ারাধীন থাকবে।
(গ) কেন্দ্রের জন্য প্রয়োজনীয় বৈদেশিক মুদ্রার চাহিদা সমান হারে অথবা সর্বসম্মত কোন হারে অঙ্গরাষ্ট্রগুলিই মিটাবে।
(ঘ) অঙ্গ-রাষ্ট্রগুলির মধ্যে দেশজ দ্রব্য চলাচলের ক্ষেত্রে শুল্ক বা করজাতীয় কোন বাধা-নিষেধ থাকবে না।
(ঙ) শাসনতন্ত্রে অঙ্গরাষ্ট্রগুলিকে বিদেশে নিজ নিজ বানিজ্যিক প্রতিনিধি প্রেরণ এবং স্ব-স্বার্থে বানিজ্যিক চুক্তি সম্পাদনের ক্ষমতা দিতে হবে।
প্রস্তাব - ৬ :
আঞ্চলিক সেনাবাহিনী গঠনের ক্ষমতা: আঞ্চলিক সংহতি ও শাসনতন্ত্র রক্ষার জন্য শাসনতন্ত্রে অঙ্গ-রাষ্ট্রগুলিকে স্বীয় কর্তৃত্বাধীনে আধা সামরিক বা আঞ্চলিক সেনাবাহিনী গঠন ও রাখার ক্ষমতা দিতে হবে।
৭ ফেব্রুয়ারী, ১৯৬৬
লাহোর, পশ্চিম পাকিস্তান
পশ্চিমের বেশ কিছু দৈনিক তাঁর দফা দাবী নিয়ে প্রতিবেদন প্রকাশ করলো। এটা নিয়ে কনফারেন্সে তুমুল বাদানুবাদ হল শেখ মুজিবুর রহমানের পশ্চিমের অন্য দলগুলোর নেতাদের সাথে। পশ্চিমের প্রায় সব নেতা আর পুর্ব পাকিস্তানের কিছু নেতা তাকে সরাসরি পাকিস্তানের বিভক্তি দাবীকারি হিসেবে অভিযুক্ত করলেন। এমনকি ভারতীয় চক্রান্তের অংশ হিসেবে শেখ মুজিব এ প্রস্তাব এনেছেন বলেও সরাসরি অনেকে অভিযোগ করলেন। শেখ মুজিব তাঁর সকল নেতাদের নিয়ে কনফারেন্স ছেড়ে চলে আসলেন। তিনি বুঝে গেছেন পূর্বের প্রতি পশ্চিম পাকিস্তানীদের মনোভাব আর দেখতে পেয়েছেন নিজেদের ভবিষ্যত। তিনি দীর্ঘশ্বাস ফেললেন না, বুক ভরে নিশ্বাস নিলেন। এখন হাল ছেড়ে দিলে চলবেনা, মুক্তির পথ অনেক কঠিন। তিনি এই ৬ দফা দাবীর নাম দিলেন “আমাদের বাঁচার দাবী”। তিনি জানতেন, এর মধ্যেই লুকিয়ে আছে বাঙ্গালীর মুক্তি, বাঙ্গালীর স্বাধীনতা। কে জানে, স্বাধীনতার স্বপ্ন হয়তো তাঁর ৭১ এর শুরুতে নয়, দেখা হয়ে গিয়েছিলো লাহোরে কাটানো সেই রাতেই।
৩০ এপ্রিল, ১৯৬৬
রাওয়ালপিন্ডি, পশ্চিম পাকিস্তান
বিশাল আড়ম্বরের সাথে আয়োজন করা হয়েছে সামরিক বাহিনীর সদস্যদের জন্য বীরত্বের পদক বিতরনী অনুষ্ঠানের। সবাইকে অবাক করে দিয়ে একে একে ১৭ টি মেডাল নিয়ে নিল ওই সময় পর্যন্ত অখ্যাত এক ইউনিটের সদস্যরা। ইউনিটটি হচ্ছে ১ম বেঙ্গল রেজিমেন্ট। ওই ইউনিটের বাঙ্গালী মেজর জিয়াউর রহমান পেলেন দেশের দ্বিতীয় সর্বোচ্চ সামরিক খেতাব হিলাল-ই-জুরাত। তার ইউনিটের বাঙ্গালী সেনারা পেলো ২ টি সিতারা-ই-জুরাত এবং আরো ৯ টি তঘমা-ই-জুরাত খেতাব। ৬৫ যুদ্ধের সর্বোচ্চ সংখ্যক খেতাবই নিয়ে নিল এই অখ্যাত ইউনিটটি। 
চমকের এখানেই শেষ নয়, একে একে যখন উইং কমান্ডার তোয়াব (পরবর্তীতে বাংলাদেশ বিমান বাহিনীর প্রধান), স্কোঃ লীঃ আলম, ফ্লাইং অফিসার আজম, লেফটেন্যান্ট তাহের এছাড়াও আরো বেশ কয়জন বাঙ্গালী সামরিক কর্মকর্তা আর সৈনিক বীরত্বের পদক নেবার পর প্রেসিডেন্ট আইয়ুব খান পিএএফ বেস সারকোটের পরিবর্তিত নাম ঘোষনা করলেন। নতুন নাম হল পিএএফ বেস রফিকী। স্কোঃ লীঃ রফিকীও পেলেন মরনোত্তর হিলাল-ই-জুরাত খেতাব, এর আগেই অবশ্য আরেকটি সিতারা-ই-জুরাত খেতাব তিনি নিজের নামের পাশে বসিয়ে নিতে পেরেছিলেন। আজকে কয়জন পাকিস্তানীই বা জানে যে পাকিস্তানের তৃতীয় বৃহত্তম এই বিমান ঘাঁটির নামকরন করা হয়েছে যার নামে তাঁর জন্ম ১৯৩৫ সালে রাজশাহী নামের একটা শহরে, যার অবস্থান এখনকার বাংলাদেশে আর তাঁর মাতৃভাষা ছিল বাংলা?? 
বাঙ্গালীরা পাকিস্তানের সাথে কখনোই প্রতারনা করেনি এর ছোট প্রমান হতে পারে ৬৫-র যুদ্ধ। সামরিক বাহিনীতে বাঙ্গালী সেনার সংখ্যা শতকরা ১০ ভাগও না, তবে শতকরা ২৫ ভাগের বেশি খেতাব নিয়ে নিলেন বাঙ্গালীরাই। কিন্তু তাদের এ আত্মত্যাগ নিজেদের জন্য পশ্চিমাদের তরফ থেকে ভালো কিছুই নিয়ে আসেনি, বরং অল্প কিছুদিনের মধ্যেই তাদের খাঁটি পাকিস্তানী না হবার জন্য চরম মূল্য দিতে হবে। আর কত প্রমান দিলে নিজেদের সাচ্চা দেশ প্রেমিক অথবা পাকিস্তানী বলে প্রমান করা যেত, কিংবা কার কাছে প্রমান করতে হতো? 
ডিসেম্বর মাস, ১৯৬৭ সাল
কাকুল মিলিটারী একাডেমী
রিসালপুর, পশ্চিম পাকিস্তান
রাজশাহীর পীর বংশের ছেলে দেওয়ান এসেরাতুল্লাহ সৈয়দ ফারুক রহমান আজ পাকিস্তান সেনাবাহিনীতে কমিশন লাভ করলেন। তার শরীরে বহমান আরবের অভিজাত সৈয়দ বংশের রক্ত। তার মা জামালপুর জেলার ইসলামপুরের জমিদার পরিবারের মেয়ে, যারা জাতিতে একসময় তুর্কী ছিলেন। বংশের এই পরিচয়ে উনি খুবই গর্বিত। উনার বাবাও পাকিস্তান সেনাবাহিনীতে ছিলেন মেডিকেল কোরের ডাক্তার হিসেবে, মেজর হিসেবে অবসর গ্রহন করেন। তার পরিবার বেশ ভালোই পরিচিত দেশে। সৈয়দ নজরুল ইসলাম (পরবর্তীতে মুজিবনগর সরকারের ভারপ্রাপ্ত রাস্ট্রপতি) উনার চাচা, সৈয়দ আতাউর রহমান যিনি পুর্ব পাকিস্তানের মুখ্যমন্ত্রী ছিলেন এবং পরে বাংলাদেশের প্রধানমন্ত্রী হন তিনিও তার ঘনিষ্ঠ আত্মীয়। এর বাইরেও সেনাবাহিনীতেই তার পরিচিত অনেক আত্মীয় আছেন, এদের একজন হচ্ছেন ক্যাপ্টেন খালেদ মোশাররফ, যিনি পরবর্তীতে ৩ দিনের জন্য বাংলাদেশ সেনাবাহিনীর প্রধানও হবেন। ক্যাপ্টেন খালেদও ফারুক রহমানের মামা হন। 
প্রথমে বিমান বাহিনীতে যোগ দিতে চেয়েও ব্যর্থ হলেও ৬৫ সালের যুদ্ধের সময় দেশপ্রেম আবার জেগে উঠলে আন্তবাহিনী নির্বাচনী পরিষদের পরীক্ষায় উত্তীর্ন হয়ে যোগ দেন সেনাবাহিনীতে। সেনাবাহিনীর প্রশিক্ষনেও তিনি বংশের নাম ভালোমতই রক্ষা করলেন। তার কোর্সের ৩০০ জন ক্যাডেটের মধ্যে চতুর্থ স্থান দখল করেই তিনি পাসআউট করলেন। সেখানে তিনি ছিলেন বিএসএম (ক্যাডেটদের একটা সম্মানজনক এপয়েন্টমেন্ট, ব্যাটালিয়ান সার্জেন্ট মেজর)। সেনাবাহিনীর অফিসারদের মধ্যে যারা সবচেয়ে চৌকস তারাই পদাতিক বাহিনীতে কিংবা ইনফ্যান্ট্রিতে যোগ দেন। 
তবে একাডেমীর বাঙ্গালী ইন্সট্রাকটর ক্যাপ্টেন জিয়াউর রহমান এবং ক্যাপ্টেন খালেদ মোশাররফ (দুজনেই তখন পিএমএ তে কর্মরত ছিলেন) যখন তাকে উপদেশ দিলেন ইনফ্যান্ট্রিতে যোগ দিয়ে বেঙ্গল রেজিমেন্টে চলে আসতে, তখন তিনি শান্তস্বরে উত্তর দিলেন,
- “আমি সেনাবাহিনীতে পায়ের উপর হাটতে আসিনি।“ 
উনি বেছে নিলেন আর্মার্ড কোর এবং ১ম আর্মার্ড ডিভিশনের ১৩ নং ল্যান্সার রেজিমেন্টে যোগ দিলেন। সেখান থেকে তিনি পরবর্তীতে ৩১ তম ক্যাভালরী রেজিমেন্টে বদলী হবেন, যেখানে ১৯৭০ সালে মাত্র ২৪ বছর বয়সে ক্যাপ্টেন অবস্থাতেই একটি ট্যাঙ্ক স্কোয়াড্রনের কমান্ড গ্রহন করবেন। এর পেছনে কারন ছিলো ট্যাকটিকাল আর্মার্ড কোর্সে তার অসাধারন ফলাফল করে প্রথম হওয়া।
১৯৭১ সালে উনি ছিলেন আবুধাবীতে ডেপুটেশনে। একদিন ব্রিটিশ অফিসার্স মেসে বেশ কিছু ইংরেজী পত্রিকায় বাংলাদেশের সংবাদ দেখে উনি চমকে উঠলেন। যার মধ্যে একটা ছিলো এন্থনী ম্যাসকারেনহাসের ‘জেনোসাইড’ নামে সানডে টাইমসে প্রকাশিত একটি আর্টিকেল। এই ব্যাপারে তিনি পরে এন্থনী ম্যাসকারেনহাসকে এক সাক্ষাতকারে বলবেন,
- “প্রকৃতপক্ষে আপনার লেখার যে বিষয়টি আমাকে সবকিছু বিশ্বাস করতে বাধ্য করেছিলো তা হচ্ছে আপনার কৌশল এবং প্রতিবেদন। আপনি যেভাবে সেই পাকিস্তানী অফিসারদের ব্যাপারে লিখেছিলেন তা আমাকে চমকে দেয় এবং আমি বুঝতে পারি এই লোক ভন্ড নয়। শুধুমাত্র সেই ব্যক্তিই তাদের ব্যবহার সম্পর্কে বলতে পারবে যারা তাদের সংস্পর্শে এসেছে। আর আমি জানি এই ব্যাপারটা কেউ বানিয়ে বলতে পারবেনা। এ কারনেই আমার দৃঢ় বিশ্বাস জন্মে যে এই লোক ঠিকমতই জানে সে কি লিখছে এবং তা মিথ্যা হতে পারে না। এটাই আমাকে পালাবার সিদ্ধান্ত নিতে বাধ্য করে।“
এই পক্ষত্যাগের সিদ্ধান্তের ব্যাপারে তিনি এন্থনী ম্যাসকারেনহাসকে আরো বলেন,
- “আমার রাজনীতিতে আগ্রহ ছিল না, কারন আমি পেশাগত ক্ষেত্রে খুব দ্রুতই উন্নতি করছিলাম। আমার লক্ষ্য ছিল কতটা দ্রুত আমি এগিয়ে যেতে পারি। আমি কেবলমাত্র একজন জেনারেল অফিসার হিসেবে পেশাগত ক্ষেত্রে নিজেকে দেখতে চাইছিলাম। এরপর এই ব্যাপারটা এসে আমার ক্যারিয়ারের বারোটা বাজিয়ে দিলো।“ 
একজন প্রকৃত ভালো মানুষের অহংকার থাকে না। থাকলেও সেটা বিনয় দিয়ে লুকিয়ে রাখতে চেষ্টা করেন। আবার একজন প্রকৃত দেশপ্রেমিক দেশের জন্য লড়তে গিয়ে কি হারালেন সেটা নিয়ে ভাবনাগুলো মনে স্থান দেননা। 
তবে মেজর ফারুকের মতে, তার আরেক চাচা নুরুল কাদের, যিনি মুজিবনগর সরকারে কর্মরত ছিলেন, তার চিঠি তাকে দেশের অবস্থা সম্পর্কে নিশ্চিত করে। আর তিনি সিদ্ধান্ত নেন পাকিস্তান সেনাবাহিনীতে চাকরি করা তাঁর পক্ষে আর সম্ভব না। ১৯৭১ সালের নভেম্বর মাসের ১২ তারিখ উনি দুবাই এয়ারপোর্টে নিজের গাড়ি ড্রাইভ করে চলে যান। এরপর বৈরুতের পথ ধরে লন্ডন হয়ে ভারতে পৌছান। তবে বাকী প্রায় সব বাঙ্গালী অফিসারদের মত উনি সীমান্ত পার হয়ে ভারত পৌছাননি। তবে যতদুর জানা যায় উনি লিবিয়ার রাজধানী ক্রিপোলী হয়ে যুদ্ধে যোগদান করেন। আর সেই সময় লিবিয়ার নেতা মুয়াম্মার গাদ্দামী ছিলেন জুলফিকার আলী ভুট্টোর বন্ধু এবং লিবিয়া বাংলাদেশের স্বাধীনতার বিপক্ষে অবস্থান নেয়। এটা আমাদের নিশ্চিত না হলেও অন্যকিছু ভাবতে বাধ্য করে। 
মেজর খন্দকার আব্দুর রশীদও প্রায় একই সময়ে পিএমএ তে যোগ দিলেন, এর আগে তিনি ছিলেন ঢাকা বিশ্ববিদ্যালয়ের মৃত্তিকা বিজ্ঞান বিভাগের ছাত্র। তবে তিনি ফারুক রহমানের মত সবদিক থেকে এতো চৌকস ছিলেন না। তিনি প্রায় ৩০০ ক্যাডেটের মধ্যে ৯২তম স্থান অধিকার করেন এবং বেঙ্গল রেজিমেন্ট প্রথম পছন্দ থাকলেও তাকে দেয়া হয় আর্টিলারী। তিনি কুমিল্লার দাউদকান্দির একটা গ্রাম থেকে উঠে আসেন। তার বাবা ছিলেন একজন প্রাইমারী স্কুল শিক্ষক। স্বাধীনতার পর খন্দকার মোশতাক আহমেদের সাথে তার সুসম্পর্ক থাকলেও আত্মীয়তা ছিল না, তারা ছিলেন একই উপজেলার বাসিন্দা।
১৯৭১ সালের মার্চের পাকিস্তানী সেনাদের ক্রাকডাউনের সময় তার পোস্টিং ছিলো কাশ্মীর সীমান্তের হাজিরা নামক স্থানে। সেই সময়ে তার স্ত্রী টিঙ্কু তাকে উৎসাহিত করেন মুক্তিযুদ্ধে যোগ দিতে। সেপেম্বরের শুরুতে তিনি বাবামায়ের অসুস্থতার কারন দেখিয়ে ফারলং লিভের আবেদন করেন এবং তাদের অবাক করে দিয়ে সেই ছুটি মঞ্জুর করা হয়। অক্টোবরের ২ তারিখ তারা ঢাকায় পৌছান এবং স্ত্রী সন্তানদের চট্টগ্রাম পাঠিয়ে দিয়ে তিনি আগরতলা সীমান্ত পাড়ি দেবার চেস্টা করেন। এই সময় বেশ কয়বার ক্রসফায়ারের মধ্যে পরলেও এবং এক পর্যায়ে ২৯ শে অক্টোবর ভারতে পৌছাতে সক্ষম হন। সেখান থেকে তিনি জেড ফোর্সের সাথে যোগ দেবেন এবং মুক্তিবাহিনীর একটি হাউইৎজার ব্যাটারীর সাথে ডিসেম্বরে সিলে দিয়ে বাংলাদেশে প্রবেশ করবেন। স্বাধীনতার পর এই ব্যাটারীটিকে একটি রেজিমেন্টে পরিনত করা হয়। মেজর খন্দকার আব্দুর রশীদ হবেন এর প্রথম কমান্ডিং অফিসার।
এভাবেই পরবর্তীতে মুক্তিযুদ্ধের প্রায় শেষ পর্যায়ে তারা যুদ্ধে যোগ দেবেন। 
মেজর রশীদ আর মেজর ফারুক দুজন সম্পর্কে ছিলেন ভায়রা ভাই। চট্টগ্রামের বিশিষ্ট শিল্পপতি এস এইচ খানের দুই কন্যাকে বিয়ে করেছিলেন তারা দুজন। মেজর ফারুকের স্ত্রীর নাম ফরিদা এবং লেঃ কর্নেল রশীদের স্ত্রীর নাম জোবায়দা, ডাক নাম টিঙ্কু। তাদের স্ত্রীর চাচা এ কে খান ছিলেন মুসলীগ লীগের বড় নেতা এবং পাকিস্তানের শিল্পমন্ত্রী। ঢাকা ক্যান্টনমেন্টে দুই ভায়রা ভাই মেজর ফারুক এবং মেজর রশীদ পাশাপাশি দুই বাংলোবাড়িতে থাকতেন। তাদের দুজনের বাড়ির মাঝখানে কেবল একটা দেয়াল ছিলো। প্রায় প্রতিদিন বিকেলেই দুই মেজর তাদের স্ত্রীদের সহ একসাথে আড্ডা দিতেন। চা পান করতে করতে গল্প করতেন। পেশাগত সম্পর্কের বাইরেও আত্মীয়তা এবং প্রতিবেশীর সম্পর্ক ছিলো তাদের মধ্যে। একজন অন্যজনকে আয়নার মত দেখতে পেলেন। পিএমএ তে থাকাকালীন সময়েও তাদের এই সম্পর্ক এমন মানিকজোড়ের মত ছিলো।
নভেম্বর মাস, ১৯৬৯
লন্ডন, যুক্তরাজ্য
পাকিস্তানের সাবেক প্রেসিডেন্ট ইস্কান্দার মির্জা এখন লন্ডনে একটী ছোট হোটেল চালান। তাও চলে কি চলেনা এমন অবস্থা। তিনি যে নানা অসুস্থতা এবং আর্থিক অনটনের মধ্যেও টিকে আছেন সেটা ইরানের শাহ এবং ইউরোপের নানা দেশের সরকার মাঝে মাঝে সাহায্য করে বলে। লন্ডনে তিনি এখন একটা হাসপাতালে ভর্তি আছেন। হাসপাতালে চিকিৎসা খরচ চালাবার মত সামর্থ্য এখন আর তার নেই। এই হাসপাতালেই একদিন তিনি তার ইরানী বংশদ্ভুত স্ত্রীকে বললেন,
- “নাহিদ, আমরা চিকিৎসার খরচ বহন করতে পারবোনা আর, সে সামর্থ্য আমার নেই। আমাকে বরং মরতে দাও!”
১৩ নভেম্বর, ১৯৬৯
লন্ডন, যুক্তরাজ্য
অনেক বকেয়া রেখে পাকিস্তানের সাবেক প্রেসিডেন্ট ইস্কান্দার মির্জা মারা গেছেন। তার মৃত্যুর খবর দেশে পৌছালে প্রেসিডেন্ট আইয়ুব খান বললেন, 
- “এই বিশ্বাসঘাতকের লাশ যেন কোনক্রমেই পাকিস্তানের মাটি না স্পর্শ করে!“ 
পূর্ব্য পুরুষের পাপের ফল নাকি প্রজন্ম থেকে প্রজন্মে ভোগ করতে হয়। মীর জাফরের আরেক বংশধরের মৃত্যু হলো এভাবেই বিদেশ বিভুইয়ে, অর্থাভাবে, অবহেলায়। তাকে তার প্রিয় পাকিস্তানের মাটিতে শেষ নিদ্রায় শায়িত হবার সুযোগও দেয়া হলো না। তার কবর হলো ইরানের মাটিতে, ইরানের শাহ মোহাম্মদ রেজা পাহলভীর দয়ায়। শাহ অবশ্য তাঁকে রাস্ট্রীয় মর্যাদায় শায়িত করেন। ১৯৭৯ সালের ইসলামিক বিপ্লবের পর সে কবরের চিহ্নও মুছে ফেলা হয়।
৫ই ডিসেম্বর,‌ ১৯৬৯
ঢাকা, পূর্ব পাকিস্তান
শেখ মুজিবুর রহমানের রাজনৈতিক গুরু হোসেন শহীদ সোহরাওয়ার্দীর মৃত্যুদিবস আজ। এর কিছুদিন আগেই সর্বদলীয় সভা ডেকেছিলেন জেনারেল আইয়ুব খান। সেখানে আবারও তিনি ছয় দফা দাবী মেনে নিতে বলেন এবং অন্য সকল রাজনৈতিক দলের দাবীর ব্যাপারে জোর কন্ঠ ছিলেন। তবে তাঁর দাবীকে এবারও মেনে নিলেন না আইয়ুব খান এবং পশ্চিমের নেতারা, প্রতিবাদে তিনি সেই সভা থেকে বেরিয়ে এসেছিলেন।
এর আগে ২২ শে ফেব্রুয়ারী সকল অভিযোগ থেকে অব্যাহতি সহ নিঃশর্তভাবে মুক্তি পেয়েছেন শেখ মুজিব। তাকে রমনা রেসকোর্স ময়দানে বিশাল জনসভায় সংবর্ধনা দেয়া হয়েছিলো এর পরেরদিন, ছাত্রদের পক্ষ থেকে উনাকে “বঙ্গবন্ধু” উপাধীতে ভুষিত করা হয়। তিনি এতদিনে বাঙ্গালীর প্রকৃত বন্ধুই হয়ে উঠেছেন। 
তিনি আজ ঘোষনা করলেন,
“এমন একটা সময় ছিলো যখন ‘বাংলা’ শব্দটি এই মাটি এবং মানচিত্র থেকে মুছে ফেলতে সর্বাত্মকভাবে চেস্টা করা হয়েছে। ‘বঙ্গোপসাগর’ বাদে ‘বাংলা’ শব্দটার অস্তিত্ব আর কোথাও খুঁজে পাওয়া যেতোনা। আমি পাকিস্তানীদের পক্ষ থেকে আজ ঘোষনা করছি যে এই ভুমি আজ থেকে ‘পূর্ব পাকিস্তানের’ পরিবর্তে ‘বাংলাদেশ’ নামে পরিচিত হবে!”
উনার উচ্চারিত এই ‘বাংলাদেশ’ নামটাই পৃথিবীর এই অংশের জনগনের বুকে জন্ম দেবে একটা স্বপ্নের; একান্তই নিজেদের অধিকারে থাকা একটা দেশের, একটা ম্যাপের, একটা পতাকার স্বপ্নের!
চলবে... 

