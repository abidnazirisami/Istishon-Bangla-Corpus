গণতন্ত্র, বাক-স্বাধীনতা, স্বেচ্ছাচার, অতীতের শিক্ষা এবং বর্তমান ধারাঃ আরামে দাড়াবার আগে সাবধান হওয়া ভালো!


অনেক আগের একটা গল্প দিয়ে শুরু করি। এই সময়ের সাথে কতটুকু সম্পর্ক জুড়ে দেয়া যাবে আমি জানিনা। 
তাজউদ্দীন আহমেদ একদিন অফিসে তার সহকারী কর্মকর্তা আবু সায়ীদ চৌধুরীকে ডেকে বললেন (এ অংশটূকু আবু সায়িদ চৌধুরীর ব্যক্তিগত স্মৃতিচারণ থেকে যা গ্রন্থ আকারে প্রকাশিত এবং তাজউদ্দীন পরিবারের ওয়েবসাইটেও আছে),
- “চৌধুরী সাহেব, আমি আপনার সামনে আজ কিছু কথা বলবো এবং আপনি এই ঘটনার একমাত্র সাক্ষী হবেন।“
সায়ীদ সাহেব অবাক হলেন, উনি জিজ্ঞেস করলেন,
- “স্যার, আমাকে সাক্ষী বানিয়ে কি লাভ হবে? আমি সামান্য একজন সরকারী কর্মচারী। আপনি যদি এখান থেকে চলে যান তবে আমাকে পরদিনই অন্য জায়গায় চলে যেতে হবে। আপনি আপনার রাজনৈতিক অঙ্গনের কোন বন্ধুকে ডাকুন।“
তাজউদ্দীন আহমেদ বললেন,
- “না, আপনাকেই শুনতে হবে।“
এরপর তিনি তার পাশে থাকা লাল ফোনটা (প্রেসিডেন্টের সাথে যোগাযোগের সরাসরি নাম্বার, রঙ লাল নয়) তুলে নিলেন এবং কথা বলা শুরু করলেন, 
- “মুজিব ভাই, আমার মনে হয় আপনার সাথে কিছু জরুরী ব্যাপারে কথা বলা দরকার। আপনার অফিসে আমি কথা বলার তেমন কোন সুযোগই পাই না, যেহেতু আপনাকে সবসময় আপনার লোকেরা ঘিরে রাখে। মন খুলে কথা বলবার কোন উপায় নেই সেখানে। তাই আমি লাল ফোনের সাহায্য নিলাম আমার কিছু চিন্তা আপনার কাছে প্রকাশ করতে। আপনি একটা একদলীয় ব্যবস্থা কায়েম করতে চাইছেন আর আমি তার বিরুদ্ধেই কথা বলতে চাইছি। আজকে আমি আপনাকে আমার চূড়ান্ত মতামত জানাবো। আমি আপনার এই একদলীয় পথের ব্যাপারে সম্মত নই।“
অপর পাশ থেকে কিছু বলা হচ্ছিলো দেখে তাজউদ্দীন আহমেদ কিছুটা বিরতি নিলেন। এরপর আবার বললেন,
- “প্রথমত, আমি আপনার যুক্তিতে সন্তুষ্ট হতে পারিনি। দ্বিতীয়ত, এটা কোন প্রশ্ন না, বক্তব্য। বাংলাদেশের প্রধানমন্ত্রী হিসেবে আপনার অনেক ক্ষমতা আছে যে কারনে আমার মনে হয় না আপনার আরো ক্ষমতার দরকার আছে একদলীয় কিংবা অন্য কোন ব্যবস্থা তৈরী করে। তাই আপনি যেসব যুক্তি দিচ্ছেন সেগুলো আমার কাছে যথেষ্ঠই ফাঁকা মনে হচ্ছে। তৃতীয়ত, স্বাধীনতার আগে ২৪-২৫ বছর ধরে এমন কোন জায়গা নেই যা আমি আর আপনি মিলে একসাথে কাজ করিনি। যখনই আমরা মানুষের সাথে কথা বলেছি, তখনই আমরা একটা সমৃদ্ধিশালী দেশের আশা দেখিয়েছি যার ভিত্তি হবে গনতন্ত্র। এই গনতন্ত্রের জন্যই আমরা আজীবন সংগ্রাম করেছি। আর এই গনতন্ত্র আপনার কলমের একটামাত্র খোঁচায় মুছে যেতে বসেছে এই একদলীয় সরকার ব্যবস্থার ধারণার কারনে। আমি আপনার এই সিদ্ধান্তের তীব্র বিরোধীতা করছি।“
এরপর উনারা আরো কিছু কথা বললেন। তবে শেষ পর্যন্ত তাজউদ্দীন আহমেদ যা বললেন তা অনেকটা আলৌকিক শক্তিসম্পন্ন কোন মানুষের মত পরবর্তীতে সত্য বলে প্রমানিত হবে। তিনি বললেন,
- “ আপনি এই পথ বেছে নেবার কারনে আপনি শান্তিপূর্নভাবে আপনাকে ক্ষমতা থেকে সরাবার সব পথ বন্ধ করে দিলেন। আমি আমার সারাজীবনের অভিজ্ঞতা থেকেই আপনাকে এটা বলছি। যদি কেউ আপনাকে ক্ষমতা থেকে সরাতে চায় তাহলে আপনি তাদের সামনে কোন ধরনের গনতান্ত্রিক পথ খোলা রাখছেন না। একটামাত্র পথই আপনার বিরোধীদের সামনে উন্মুক্ত থাকবে, আর সেটা হচ্ছে বন্দুকের নল।“
অপরপ্রান্তে বঙ্গবন্ধুও খুব উত্তেজিত ছিলেন তা ফোনের রিসিভারে ভেসে আসা অস্পষ্ট কন্ঠস্বর থেকেই বোঝা যাচ্ছিলো। যার উত্তরে তাজউদ্দীন আহমেদ অনেকটা অনুনয়ের সুরেই বললেন,
- “কিন্তু মুজিব ভাই, আপনি কি জানেন সবচেয়ে দুর্ভাগ্যের ব্যাপার কি হবে? বন্দুকের নল কেবল আপনাকেই খুঁজে নেবে না, আমাদেরও খুঁজে নেবে। যদিও আমরাও আপনাকে এই পথ বেছে না নিতে হাতজোড় করছি, আর সবচেয়ে বড় ভুক্তভোগী হবে এই দেশ।“
এই আলাপচারিতার কিছুদিন পর সাইদ সাহেব তাজউদ্দীন আহমেদকে জিজ্ঞেস করবেন,
- “স্যার, যদি পরিস্থিতি এতটাই খারাপ হয় যে আপনি আর এসব সহ্য করতে পারছেন না, তবে আপনি কেন সরাসরি বঙ্গবন্ধুর কাছে গিয়ে তাঁকে বলছেন না যে আপনি আপনার এই পদে আর থাকতে ইচ্ছুক নন?“
তাজউদ্দীন আহমেদ একটু ভারাক্রান্ত কন্ঠেই উচ্চারন করলেন,
- “চৌধুরী সাহেব, মুজিব ভাইকে এই কথা বলতে আমার কিছু সমস্যা আছে।“
সাইদ সাহেব জিজ্ঞেস করলেন,
- “কি সেই সমস্যা স্যার, আমাকে বলবেন?”
তাজউদ্দীন আহমেদ জবাব দিলেন,
- স্বাধীনতার আগে আমরা লম্বা সময় একসাথে ছিলাম। হয় উনি আমার পাশে ছিলেন নাহলে আমি উনার পাশে ছিলাম। কেবলমাত্র জেলে গেলেই আমরা আলাদা থাকতাম। আমাদের সম্পর্কটা আসলে অনেক গভীর আর সেটা একধরনের আনুগত্যের মত তৈরী করেছে যা আমি আপনাকে বুঝিয়ে বলতে পারবো না। এখন উনি যদি আমাকে চলে যেতে বলেন তবে আমি চলে যাবো, কিন্তু আমার পক্ষে উনাকে এই কথা বলা খুব কঠিন, যদিও আমি এখন সেটাই চাই।“
অসমাপ্ত গল্প এখানেই শেষ। এ গল্পটা এ কারণেই শেয়ার করা, কারণ, তাজউদ্দীন আহ্মেদের আশংকা পরবর্তীতে ভীষণভাবে সত্যি প্রমাণিত হয়েছিলো। 
এই সময়ে কি এই ধরণের কোনো পরিস্থিতি তৈরী হয়েছে কিংবা এই সরকার কি খুবই অজনপ্রিয়?
না, তেমনটা ভাবারও কোন কারণ নেই। কিন্তু বঙ্গবন্ধুকে যখন হত্যা করা হয়, তখনও তার যে জনপ্রিয়তা ছিলো তার ধারে কাছে দাড়াবার সামর্থ্য কারো ছিল না। বর্তমান শেখ হাসিনা সরকারের জনপ্রিয়তা বঙ্গবন্ধুর শেষ সময়ের সমান কিংবা ধারেকাছেও বলা যাবে না, আবার ওই সময়ের মত তীব্র অসন্তোষ কিংবা ওই সময়ের মত তীব্রমাত্রার পুঞ্জিভুত ক্ষোভ আছে তাও বলা যাবে না। আর যদি থেকেও থকে, সেটা ৭২-৭৫ এর দলীয় চামচাদের লুটপাট কিংবা রক্ষী বাহিনীর সন্ত্রাসের কারণে থেকে যাওয়া অসন্তোষ নয়, এটা এই সময়ে তাদের কাজকর্মের কারণে অসন্তোষ। তবে বড় বড় ঘাপলা সামাল দেয়াতেও এ সরকার ব্যাপক দক্ষতার প্রমান দিয়েছে। পদ্মা সেতু নিয়ে কেলেঙ্কারিকে সরকার নিজস্ব সক্ষমতা প্রমাণের প্রেস্টিজ ইস্যুতে পরিণত করে গিলিয়ে দিয়েছে। মানুষ শেষ পর্যন্ত খুশী, কারণ, তারা চায় শেষ পর্যন্ত এটা হোক। কিংবা হলমার্ক কেলেঙ্কারী, বেসিক ব্যাঙ্ক কেলেঙ্কারী সহ সর্বশেষ বাংলাদেশ ব্যাঙ্ক রিজার্ভ জালিয়াতি নিয়েও আলাপ আলোচনা তেমন অবশিষ্ট নেই। 
কিন্তু কিভাবে দেয়া হলো এতো বড় অংকের আর্থিক কেলেঙ্কারীর ধামাচাপা? কিভাবে পূরণ করা হলো এই ঘাটতি? 
গত বছর আমার একটা ডিপিএস ড্র হয়। এর আগের বছরেই ২৫০০ টাকা মাসিক জমায় পাঁচ বছর পর একটা ডিপিএস এ পাই দুই লাখের বেশি টাকা। কিন্তু গত বছর পাই ১ লাখ ৭০ হাজারের কিছু বেশি। ৩০ হাজার টাকা সরকারী নির্দেশনায় কেটে রাখা হয়। একজনের কাছ থেকেই এ পরিমাণ অর্থ কেটে রাখে। এমন ক্ষতির শিকার আরো লাখ লাখ মানুষ। ব্যাংকিং খাতে ঘাটতির সামাল দিতে সরকার ২০১৪ সালে ৫ হাজার কোটি টাকা ভর্তুকি দেয়। এর আগে পর্যন্ত টাকা লাগতো না, কিন্তু হলমার্ক কেলেঙ্কারীর সহ আরও কিছু কেলেঙ্কারী ফাস হবার পর থেকেই ব্যাঙ্কিং খাতে আলাদা ভর্তুকির দরকার কেন হলো এবং তা কোথায় গেল স্বাভাবিক বুদ্ধিতেই তা বোঝা যায়। ওটা আসলে সরকার দেয়নি, দিয়েছি আমি এবং আপনি। যদিও এই ঘাটতির পেছনে আপনার আমার কোনো হাত ছিল না। ব্যাঙ্কে আর যাই করি, এভাবে ডিপিএস আর ফিক্সড ডিপোজিট আর করছি না। এরচেয়ে একেবারে ভূ-সম্পত্তি কিনে রাখতে পারলে ভালো। কিন্তু সেটাতেও দলিলের জন্য চার্জ এমন পরিমাণ বাড়ানো হয়েছে যা পৃথিবির আর কোনো দেশে নেই। একটা ফ্লাট কিংবা প্লট কিনে যারা দলিল করতে গেছে তারা বুঝে গেছেন ইতিমধ্যে।
যাইহোক কথাগুলো প্রসঙ্গ থেকে দূরে সরে যাচ্ছে। একটা সরকারের ক্ষমতা ধরে রাখবার সামর্থ্যের ব্যাপারে প্রধান হুমকী আসে প্রসাশনের ভেতর থেকেই। প্রশাসন নিয়ন্ত্রণে থাকলে বিরোধীদল কিংবা অন্য কোন শক্তি তেমন কিছু করতে পারে না। এ সরকারের প্রধাণ শক্তি হচ্ছে প্রসাশনের উপর নিয়ন্ত্রণ। প্রথম শ্রেনীর কর্মকর্তা থেকে চতুর্থ শ্রেনী পর্যন্ত সবাই বর্তমান বেতন নিয়ে খুশী। সদ্য যোগ দেয়া সবচেয়ে নীচের বা ২০তম গ্রেডের একজনের প্রারিম্ভিক বেতনও ৮২০০ টাকা মূল বেতন, যাতা বাড়িভাড়া সহ অন্যান্য সুবিধা মিলে ১৫ হাজার ছাড়িয়ে যায়। বাংলাদেশের মত একটা দেশের জন্য সর্বনিম্ন স্তরের বেতন হিসেবে এটা খারাপ না। সবাই সন্তুষ্ট অন্তত বেতনের দিক থেকে। এর বাইরে গত বছর ধরে প্রশাসনে নতুন নিয়োগপ্রাপ্ত কর্মকর্তাদের বেশিরভাগই দলের অনুগত। আমাদের দেশের সরকারী নিয়োগ ব্যবস্থা এভাবে দলীয় পরিচয় কিংবা প্রভাবের ভিত্তিতে নিয়োগ প্রদানের জন্য খুবই উপযোগী। আর এদের মধ্যেও বেশিরভাগ আসেন কোটার মাধ্যমে, আর কোটা প্রথার মাধ্যমে অযোগ্যদেরও প্রশাসনে ঢুকে যাবার সুযোগ হয়ে যায়। সরকারী চাকরীর ৫৫% কোটা থেকে আসে (জেলা ১০%, উপজাতি ৫%, মুক্তিযোদ্ধা ৩০%, নারী কোটা ১০%)। বাকী ৪৫% যোগ্যতায়, তবে তাদের নিয়োগেও ভাইবা কিংবা অন্য সময় দলীয় পরিচয় কিংবা প্রভাবই বড় একটা ব্যাপার। আর এ কারণেই, এখন মাঠ পর্যায়ে যেসব সরকারী কর্মকর্তা আছেন, তাদের দলের প্রতি সম্পূর্ণ অনুগত বলা যায়। আর যারা একেবারে উপরে নীতিনির্ধারণী পর্যায়ে আছেন, তারা দলীয় বিবেচনাতেই সেই পদ লাভ করেন। একজনও বিএনপি মনা সচিব কোথাও এখন পাওয়া যাবে না। কেউ থাকলেও কিংবা চাকুরিচ্যুত না হয়ে থাকলেও নিশ্চিতভাবে দেশের বাইরে অথবা ওএসডি।
আওয়ামী সরকার জামাতে ইসলামীর মস্তিস্কপ্রসুত তত্ত্বাবধায়ক সরকার ব্যবস্থা কৌশলে বাদ দিয়ে দিয়েছে। যে ব্যবস্থা না হলে তাদের চলছিলোই না একসময়। ৯৪-৯৫ যার দাবীতে দেশে তুলকালাম হয়ে গিয়েছিলো। আমি তত্ত্বাবধায়ক সরকারের বিপক্ষে। কারণ, যারা তত্ত্বাবধায়ক সরকারের অংশ হতেন তারা কেউই তো নির্বাচিত নন। গণতান্ত্রিক ব্যবস্থার ভেতর এমন অনির্বাচিত কিছু থাকা উচিত নয়। গণতন্ত্রের জন্য সবচেয়ে বেশি দরকারী হচ্ছে একটা নিরপেক্ষ প্রশাসন। সেটারই সবচেয়ে বড় অভাব এ দেশে। তত্ত্বাবধায়ক সরকার দিলেও যা, না দিলেও তাই থাকবে যদি প্রশাসন নিরপেক্ষ না থাকে। তত্ত্বাবধায়ক সরকারের উপদেষ্টা নিয়োগ নিয়েও দলাদলির প্রশ্ন আসে। এই কারণেই আমরা ২০০৬-৭ এ, 'আইজ্জা, বাড়িতে যা!' শ্লোগান দিতে শুনেছি বিরোধী দলকে। কারণ ছিলো বিচারপতি আজিজ সাহেবের প্রো-বিএনপি হিসেবে পরিচিতি। সেই ধারা এখনো বহাল আছে দেশে। এদেশে বিচারপতির নিয়োগও সরকারদলীয় স্বার্থ বিবেচনার বাইরে হয়না। 
প্রশাসন সরকারের হাতে, তাহলে কি সরকারের কোনো হুমকী নেই? অবশ্যই আছে। 
বঙ্গবন্ধুর উদাহরণ সেকারণেই দেয়া। যখন কেউ স্বাভাবিকভাবে ক্ষমতা থেকে সরাবার কোনো উপায় দেখবে না্‌ তখন অস্বাভাবিক পন্থাই হয়ে দাঁড়ায় ক্ষমতা থেকে সরাবার একমাত্র পথ। আর এই পথগুলোই হয় সবচেয়ে নৃশংস। দেশের এবং জাতির ইতিহাসে রেখে যায় গভীর ক্ষত। আর এই হুমকীটা এইসব শফিক রহমান কিংবা এমন কেউ করবেন না। উনারা সাধারণ সাংবাদিক মানুষ। হয়তো কোন দলের সমর্থক এবং সেই দলের সমর্থনে সবকিছু একচোখেই দেখেন। কিন্তু এদের সরিয়ে, মার্কিন ফেডারেল জাস্টিজ নাকি কি ডিভিশনের কথার ভুং ভাং বলে জেলে পুরে দেয়া কোন উপায় নয়। সবকিছু একেবারে বন্ধ করে দেবার কিংবা কোন বিরোধী কন্ঠ একেবারে চুপ করিয়ে দেবার এই পন্থাই চরমপন্থা বাড়ায়। এক মাহফুজ আনামের বিরুদ্ধে স্বল সময়ের ব্যবধানে শত শত মামলা হয়ে গেলো। এইসব যে রাষ্ট্রের ইশারায় হচ্ছে কিংবা হয়েছে তা খুব সামান্য বুদ্ধিসম্পন্ন একজন মানুষও বুঝবে। কিংবা একজন জোহাকে তুলে নিয়ে আবার একেবারে বোবা বানিয়ে ফেরত দিয়ে যাওয়া অথবা তনুর ভাইয়ের বন্ধুকে তুলে গায়েব রেখে আবার ফেরত দিয়ে যাওয়া রাষ্ট্রীয় শক্তির অপব্যবহারের অকাট্য প্রমাণ। যতই মিডিয়ার স্বাধীনতার কথা বলা হোক না কেন, জোহা ফিরে আসবার পর একটা সংবাদপত্রেও তাকে কোথায় নিয়ে যাওয়া হয়েছিল বা তার সাথে কি হয়েছিলো এসব ব্যাপারে কোনো সংবাদ না আসা এবং বিন্দুমাত্র ফলোআপ না হওয়া অস্বাভাবিক ব্যাপার নয়? তনুর হত্যাকান্ডের পর অঘোষিত সেন্সরশীপ কিসের কারণে দেয়া হয়েছিলো আমি জানি না। সামরিক বাহিনী একটী শক্তিশালী এবং প্রতিষ্ঠিত প্রতিষ্ঠান। এখানে ৫ মিনিট দেরী করলেও ৩ দিন এক্সট্রা ডিউটি লেগে যায়। আর হত্যা বা দর্ষনের ঘটনায় কেউ যদি জড়িত থাকেই তবে সামরিক বাহিনী ধ্বংস হবে না। বরং জড়িত থাকলে বিচার করলে এবং তা জানালেই ভাবমূর্তি আরও উজ্জ্বল হবে। এসবে লুকোচুরির দরকার নেই। দেশের অবস্থা আসলে যেমন, ঠিক তেমনটাই জানতে দেয়া উচিত মানুষকে। নায়িকা পরীমনি কি ড্রেস পড়লো কিংবা মিয়া খলিফার ফেভারিট ব্রা কালার কি এইসব তুচ্ছ বিষয়েও দেশের প্রথ সারির সংবাদপত্রগুলোও খবর প্রকাশে উন্মুখ হয়ে থাকেন, আর তারাও জনগণের শুনতে এবং জানতে চাওয়া এসব ঘটনা নিয়ে টূ শব্দটিও না করলে সেটাতে বাক-স্বাধীনতা বহাল আছে বললেও তা নামেমাত্র এবং সরকারের ইচ্ছাধীনেই বহাল রয়েছে বলে বোঝা যায়।
ইউপি নির্বাচনে কিছু আসনে ৯৯% ভোট পড়েছে। অনেক জায়গায় বিরোধী পক্ষ ১% ভোটও নাকি পায়নি। সবাই কিন্তু জানে জনমতের অবস্থান। ঘোর আজাবের সময়েও এ ফলাফল সম্ভব না। এই দেশের প্রধাণ দুই রাজনৈতিক শক্তির সমর্থনের অংশটা কাছাকাছিই থাকে, এমনকি এখনো তাই আছে। নির্বাচন কমিশনে যারা আছে তারা কি বোঝেনা, কিংবা জানেই না নির্বাচন কিভাবে হয়েছে? কিন্তু এই যে ধারা তৈরী করা হলো, পরবর্তীতে ঘটনাক্রমে কিংবা অঘটনের মাধ্যমে সরকার পরিবর্তন হলে সেটা তারাও ধরে রাখবে। শেষ পর্যন্ত ভুক্তভোগী হবে মানুষই।
এ কারণে বলবো, বিরোধীদের স্বাধীনতা নাই দিলেন, জনগণের স্বাধীনতা দিন। সরকার জনগনের জন্যই, সরকার কখনো জনগণেরবিরধী পক্ষ হতে পারেনা। তাদের ভোট এবং মতামতের প্রকাশ এবং প্রকৃত সত্য জানবার স্বাভাবিক ফ্লো টা থাকুক একদম নিরপেক্ষ। এতেই দেশের, জাতির এবং যারা ক্ষমতায় আছেন তাদের মঙ্গল। ক্ষমতায় থাকা দলের দ্বায়িত্বও এটা। নাহলে আবার কোনো দুর্ঘটনায় জনগণকেও পাওয়া যাবে না। সরকারের কমফর্টজোনটা সরকারকে নিজেই তৈরী করতে হবে। তৈরী করতে হবে প্রতিশ্রুতি আর বাস্তবায়নের উদাহরণ তৈরী করবার মাধমে। এভাবে ধামাচাপা দেয়া বা দিতে চেষ্টা করা কোনোদিন মঙ্গল বয়ে আনেনি, আনবেও না। জনগণের জন্য কাজ করলে জনগণকেও কাছে পাওয়া যায়। কোন শক্তিই কিছু করবার সাহস করে না। তখনি করবার সাহস করতে পারে, যখন তারা বুঝতে পারে জনগণের থেকে দুরত্ব তৈরী হয়ে গেছে। আর এসব কারণেই আপনারা আরামে দাড়াবার আগে সাবধান হয়ে যান, সাবধান থাকা ভালো!

