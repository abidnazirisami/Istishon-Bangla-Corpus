গল্পঃ এন্ড দেন আই ডিসাইডেড টু কিক মাইসেলফ আউট অফ হেভেন - পর্ব - ২


প্রথম পর্ব
৩
জরুরী ভিত্তিতে সিরিয়াস ভাবনা অথবা সংলাপ শুরু করলাম। নিজের সাথে নিজের টক শো!! এখন আমার অবস্থা অনেকটা কানের পাশে পটকা ফাটলে মানুষ যেমন কিছু সময় হ্যাং খাইয়া বইসা থাকে, অনেকটা সেইরকম। কেবল হ্যাং খাইয়া থাকার সময়টা অনেক অনেক বেশি। 
আমার মনে হইলো, এত্ত এত্ত ক্ষমতা, প্রাচুর্য্য ভীষনভাবে উপভোগ করা উচিত, ঈশ্বরের মতই। ইহকালে অবিশ্বাসী ছিলাম না, তবে বেহেস্তে আসার পর বিশ্বাসের পিলার আরো শক্ত হইছে। মাথায় আঘাত না পাইলে আর নস্ট হওয়ার চান্স নাই। আর যেহেতু এইখানে অপঘাতের কোন কারবার নাই, তাই পিলারও নড়বার মত আপাতত কোন কারন খুঁইজা পাইতেছিনা...
আবার মনে মনে ভাবলাম, এই চীফ অফ এঞ্জেলস স্টাফরে এমনে দেখতে ভাল্লাগতেছেনা। মনে হইতেছে কর্পোরেট বস। নিজেরে এর পাশে ক্ষ্যাত ক্ষ্যাত লাগে। এখন পর্যন্ত পোষাকের ডিমান্ড দেইনাই। দিলে যে কি হাজির করবে কে জানে। এরে আমার লুঙ্গি পড়াইয়া দিতে ইচ্ছা করলো, সাথে ‘নানা ভেস্ট’। 
এইবারও দেরী হইলোনা, চীফরে দেখলাম লুঙ্গীতে চেঞ্জ কইরা ফেলছে। সেই একই ফেক হাসি নিয়া দাঁড়ানো, কোন আনইজি ভাব নাই চোখে মুখে। মনে হইতেছে, টম ক্রুজ বাংলায় আইসা হাসি মুখে লুঙ্গি গেঞ্জী পইড়া ফটোসেশনের জন্য রেডী হইয়া দাড়াইয়া রইছে।
ওরে নির্দেশ দিলাম আবার, তবে এইবার খুশী মনে;
- “প্রাসাদে নিয়া চল ব্যাটা টম। বিছানা রেডী কইরা রাখ। ঘুম দিমু গভীর।“
টম এইবার আমারে বিছানায় আলতো কইরা শোয়াইয়া দিলো। বাপরে, কি ভয়ঙ্কর নরম বিছানা!! ইহকালে জীবনেও নরম বিছানায় শুইতামনা, ডাক্তার মানা করছিলো। মাজায় সমস্যা আছিলো। নরম বিছানায় ঘুমই ধরতোনা, ধরলেও সকালে উইঠা সোজা হইয়া হাটাই মুস্কিল হইতো। আই ব্লাডি হেইট নরম বিছানা!! মেন্টাল ব্লক এখনো ছুটেনাই, মাজা ব্যাথা যদিও টের পাইতেছিনা... কিন্তু ঘুমানোর ইচ্ছা মাঠে মারা গেলো। 
হুট কইরা কি বুইঝা জানি বইলা বসলাম, 
- “ হও!! ”
কিছুই হইলোনা। খালি টম ফেক হাসি বজায় রাখলো। আর কইলো,
- “কি হিবে স্যার? স্পেসিফিক্যালি বলেন।“
আমি কইলাম, 
- “ব্যাটা, তুমি না মনের কথা বুঝো, তাইলে বুইঝা নাও কি হওয়াইতে চাইতেছি।“
জবাব পাইলাম, 
- “স্যার, আপনার তো সিদ্ধান্ত নেয়া শেষ হয়নাই। শেষ হইলে সব হওয়াই দেখতে পাবেন।“
আমি কইলাম,
- “তাইলে ক্যামনে হবে? তুমি আমারে বুদ্ধি দিবা ক্যামনে আরো এনজয় করতে পারি, কিসে মজা পাইতে পারি, কিসে সময় ভালো কাটানো যাবে। তুমি তো দেখি মোমের পুতুল। তোমারে দিয়া খেলাইয়া লাভ হইবোনা। বরং নিজে নিজেই খেলি। আমারে একটা দুনিয়া বানাইয়া দিতে পারবা?”
টম জবাব দিলো,
- "অবশ্যই পারবো। খালি স্পেসিফিকেশন দিয়া দেন। কয়টা দেশ, কতজন মানুষ, কত প্রজাতির প্রানী, গাছপালা, কয়টা সাগর, কত হাজার নদী!! সবকিছু ভাইবা বলেন, হুবহু তাই তৈরী হবে।“
আমি প্রাসাদের নীচের দিকে তাকাইয়া নীচের তলায় প্রবাহিত খাঁটি মধুর নদীতে আউলা লুক দিলাম। এই নদীও সেইরকম, মধু একটু ঘন বইলাই হয়তো নদীতে কোন ঢেউ নাই, নড়তে চড়তেও কস্ট হইছেছে মধুর নদীর। আমি খানিক ভাইবা জবাব দিলাম,
- “তাইলে তো কোটি কোটি বছর লাগবে রে পাগলা!! কয়টা ভাইরাস, কয়টা ব্যকটেরিয়া থাকবে এইটাও বইলা দিতে হইলে তো আমি গেছি। বেহেস্তে দুনিয়া বানানোর কোন জেনারেল ফর্মুলা নাই??”
টম কইলো,
- “নো প্রব্লেম স্যার। এইখানে সময় কোন সমস্যা না। আপনি হাজার কোটি বছর সময় নেন।“
দুনিয়াতে থাকতে পাচ মিনিটের কামেই ধৈর্য্য ধইরা রাখতে পারতামনা। এইখানে বছর হইলেও কথা ছিল, কোটি বছরের কথা শুইনা উৎসাহ হারাইয়া ফেলতে লাগলাম। কোটি বছর ধইরা জাস্ট একটা ইচ্ছা পুরনের স্পেসিফিকেশন বানামু, এইটা কোন কথা হইলো? মজা লাগত দেইখা সহ্য করতে না পাইরা পিচ্চি থাকতে লজেন্স চুইষা না খাইয়া চাবাইয়া খাইয়া ফেলতাম। আমার এই চাবাইয়া খাইয়া ফেলানো টাইপের ধৈর্য্যে নিজের ইচ্ছামত দুনিয়া বানানো সম্ভব না। একের পর এক খায়েশের মত এইটাও বাদ দেয়ার সিদ্ধান্ত নিলাম।
 আবার স্বভাবজাত দ্বিধার জন্য বলতে গিয়াও বলতে পারলামনা। বরং বললাম,
- “এতো ঝামেলায় যাওয়ার দরকার নাই। জাস্ট আমি মারা যাওয়ার আগে দুনিয়া যেমন ছিলো, ঠিক তেমন তেমন একটা দুনিয়া বানাইইয়া দিতে পারবা? আর এই আমারে ওইখানের সব কিছু ক্যমনে হইতেছে সব বোঝার ক্ষমতা দিয়া দাও, তাইলেই হবে। আমি হইতে চাই ওইরকম একটা দুনিয়ার ঈশ্বর! পিছনের থাইকা সব কিছুতে কলকাঠি নাড়াচাড়া করবো। ইচ্ছা হইলে যা ইচ্ছা চেঞ্জ কইরা দিব। কিন্তু ওইখানের সবার চিন্তা আর ইচ্ছা স্বাধীন থাকবে। ওই দুনিয়ার মানুষেরও আমি বিচার করবো। ভালো থাকলে মরার পরেও ভালো রাখবো, নিজের উপর কন্ট্রোল হারাইয়া খারাপ হইলে চরম শাস্তি।“
জবাব পাইলাম, 
- “সম্ভব না স্যার। আমার ক্ষমতার মধ্যে নাই। মুলনীতি লঙ্ঘিত হবে তাইলে। ওয়ান এন্ড ওনলি মুলনীতি অফ ঈমান।“
আমি কইলাম,
- “ওইটা জানি ঠিক কি ছিলো?”
জবাব পাইলাম,
- “স্বাধীন কইরা আরেকটা পৃথিবী বানানো যাবে। কিন্তু খোদা বানানো যাবেনা। যেকোন সৃষ্টির মুল কারিগর আপনার আর আমার দুইজনেরই ডিজাইনার। আমি যদি বানাইয়াও দেই, আসলে তো আমি বানাইতেছি না, আমাদের ডিজাইনারই বানাইয়া দিবেন্‌ সব, আমি কেবল মিডিয়া মাত্র উনার কাছে আবদার করার। ওইটাতেও সমস্যা নাই, সব বানানো যাবে, কিন্তু খোদা বানানো যাবেনা। খোদা নিজের মত কইরা কাউরে বানানোর নকশা আমাদের দেননাই। খোদার তো কোন খোদা থাকেনা। আপনারে খোদা বানাইতে গেলে আপনার খোদারে আগে আপসারন করতে হবে। নাইলে খোদা হওয়া সম্ভব না। আর যেহেতু সেইটা সম্ভব না, তাই আপনারেও খোদা বানানো সম্ভব না, সেই সাথে আপনের এই ইচ্ছাপুরনও।“
(AND THERE IS NO GOD BESIDE GOD...)
আমি খুশীই হইলাম। যাক বাবা, একটা ব্যাপার ক্লিয়ার হইলাম। বেহেস্তেও তাইলে সব সম্ভব না!!
তবে আবার মন খচখচ করতে লাগলো। কি এক আজব জিনিস বানাইছিলেন খোদা, মানুষ!!?? সব ঠিক ছিল, খালি মন মানের কি একটা ঢুকাইতে গিয়া সিস্টেম জীবনেও স্থিতিশীলতা অর্জন করেনাই। আমার মনও করলো না, আমি আবার কইলাম,
- “দুনিয়া বানানো বাদ দ্যাও তাইলে। কিন্তু আমার পয়দা হওয়ার সময় থাইকা মরনের এক্কেবারে আগ পর্যন্ত সময়ের একটা থ্রিডি প্লাস এইচডি কোয়ালিটির ভিডিওর ব্যবস্থা কইরা দিতে পারবা?”
টম ওরফে হিজরা এসিস্ট্যান্ট অরফে চীফ অফ এঞ্জেলস স্টাফস জবাব দিলো,
- “এইযে স্যার, দেখা শুরু করেন!!”
৪
আমার সামনে সব ভাইসা উঠলো। এক্কেবারে সব!! আগের জন্মে কোন শিশুর জন্ম দেখিনাই। পরকালের এই বেহেস্তী জীবনে আইসা নিজের জন্ম দেখা দিয়া শুরু হইলো নিজেরে আবার রি-ডিসকভার করা!!
এরপর কত ৫৫৫ সিগ্রেট শেষ হইলো, কত প্রজাপতি ম্যাচের কাঠি জ্বললো, সেই হিসেব মনে হয় চীফ ঠিক ঠিক বলতে পারবে।
আমি খালি খেয়াল করলাম প্রথমে একটা এসট্রে দিল, এরপর ওইটা ভইরা যাওয়ায় একটা বালতি, বালতি ভইরা ভইরা সিগ্রেটের মোথা ফেলা হইতে থাকলো ময়লার কন্টেইনারে। মাঝে কি খেয়ালে কইলাম ম্যাচের কাঠি আর সিগ্রেটের মোথা আলাদা আলাদা ফেলাইতে। দৃশ্যের অর্ধেক শেষ না হইতে হইতেই এক কন্টেইনার ম্যাচের কাঠিতেই ভইরা গেলো, কয়েক কন্টেইনার ভরলো সিগ্রেটের প্যাকেট আর মোথায়। ইস!!! কেউ যদি খালি এই হিসাবটাই বুঝাইতো, তাইলে ইহকালে জীবনেও সিগ্রেট খাইতামনা। খালি ওই টাকা বাচাইয়াই হইতে পারতাম কোটিপতি, কিইনা ফেলতে পারতাম একটা মার্সিডিজ, অন্ততপক্ষে একটা রিকন্ডিশনড টয়োটা!!
যাক সেই কথা, ইহকালে আমি ছিলাম সাদাসিদা। সাদাসিদা জীবনে কখন রঙ লাগলো ওইটা বলতে গেলে অন্য লেভেলের স্কিল লাগবে, টাইপিং স্কিল না, অপার্থিব অনুভুতি ফুটাইয়া তুলার পার্থিব রাইটিং স্কিল। এই স্কিল বানাইয়া দেয়ার কথা চিফরে পরে কমু ভাবতেছি, আপাতত জরুরী না। খালি বলা যায়, আমি ছিলাম ক্যামন জানি ম্যান্দা মারা। পাওয়াটারে চাওয়া আর চাওয়াটারে পাওয়া করতে গিয়াই দেখি জীবনের চ্যাপ্টার অর্ধেক শেষ। আমিও প্রায় নিঃশেষ!!
জীবনের প্রথম পার্টটা একটু এইভাবে সংক্ষেপে বলি,
- “তখন কোন ক্লাস? মনে হয় ক্লাস নাইন। সদ্য জাইগা ওঠা গোফের সাথে সাথেই মনে জন্মাইছিলো নিজেরে আকর্ষনীয় কইরা তোলার একটা উগ্র বাসনা।
সিগ্রেট ঠোটে থাকলে কি মাইয়ারা তাকাবে? চেস্টা করতে দোষ কি? ঝটকা লাগছিলো যখন তনিমা আমার ঠোঁটে সিগারেট দেইখা বলছিলো, “তপু, আমি তোকে ভালো ছেলে ভাবতাম!!“
আমি বুঝাইতে পারিনাই যে আমি এরচেয়েও বেশি ভালো ছেলে হইতে পারি যদি তুই একটু অন্যরকম নজর দিস। বরং কেমন যেন ক্যাবলা মার্কা গলায় বলছিলাম, “তুই খারাপ ভাবলে আমার দুনিয়া উল্টাইতেছেনা।“
এরপর তনিমা কোথায় হারাইলো আমি জানিনা। আবার দেখলাম, নিজেকে আলাদা করে তুলবার জন্য ডাক্তার আঙ্কেলের কাছে আবদার করতেছি, “আমাকে একটা চশমা দ্যান।“ উনি রাজী হননাই। অগতির গতি করবার জন্য আমি ভান করলাম আমার চোখ আসলেই খারাপ। বুঝতে পারলাম উনার সামনে রাখা বোর্ডের ছোট অক্ষরগুলো পড়তে পারতেছিনা বললেই পাবো একটা চশমা!! পাইছিলামও... রাখতে পারিনাই। নীতু বলছিলো, “তোকে দেখি শেয়ালের মত লাগতেছে দেখতে!!” চশমা পড়াও ছাইড়া দিছিলাম আমি...
এইভাবে কৈশোর পার হইলো চারদিকে শুধু লাল রঙ দেইখা, ঝাপসা ঝাপসা দৃস্টিতে; আজাইরা অভিমানে। লাইফে আমার আর কোনদিন চশমাই পড়া হয়নাই ...”
এরপর তারুণ্য, এইটা গেল আরো ভয়ংকরভাবে, প্রেমে পরছিলাম। পইড়া ক্যাক কইরা ধরছিলামও, কিন্তু বেশি ক্যাক করতে গিয়া ক্যামনে জানি ছুইটা গেলো। কিন্তু জেদ ধইরা বইসা থাকলাম। নিজেরে প্রমানের জন্য উইঠা পিড়া লাগছিলাম। এই সময়টাও সংক্ষেপে বলি,
“ওরই জন্য সবকিছু ছিলো বইলা মনে হইতো, ও এতোটাই কৃপন ছিলো যে সামান্য একটু হাসিও উপহার দেয়নাই কোনদিন! তার জন্য আমি রাস্তায় দাঁড়াইয়া থাকছি, অথচ সে আছিলো ১৪ তলার উপরে, রাস্তার থেকে মুখ সরাইয়া অনেক উঁচুতে!!
তবে আমিও ভালোবাসতাম পাহাড়!! ওর সমস্ত অহংকারকে পুড়াইয়া ছাই কইরা না দেয়া পর্যন্ত আমিও খুঁজতেই ছিলাম আগুন!! বুকের মধ্যে জইমা থাকা বরফ গলাইয়া নদী বানাইয়া ভেলা ভাসাইয়া খেলা করার চিন্তা তখন ভ্যালুলেস ছিলো!! 
তখন আমিও চেষ্টা করতাম সিঁড়ি ভাঙ্গতে। আমিও উঠতে চাইতাম ১৪ না, ২৪ তলায়! কারন, আমি বিশ্বাস করতাম ওইটা আমার অহংকার না, আমার আগাইয়া চলার রেশন, সত্যি সত্যি নিজে যে কি সেইটা প্রমান করার প্রতিজ্ঞা, আর অনেকটা জেদও!!
সে যে অপেক্ষা করতেছিলনা সেইটা জানতে আমাকে দর্শনের অধ্যাপক হইতে হইতোনা। কিন্তু আমি জানতাম, সেইদিন বেশি দূরে না, যখন একই সিঁড়ির মুখে দাঁড়াইয়া সে দেখতে পাবে আমারে। আর আমি জানতাম, সেদিনও সে হাসবে, কিন্তু সেই হাসি হবে কান্না চাপার জন্য!!”
এমনে এমনে তারুণ্য প্রায় শেষ হইতে নিছিলো, এরপর তারে আমি পাইলাম। সে না, যার জন্য আমার তারুণ্য ছাই হইতেছিলো; অন্য কেউ। এক্কেবারে অন্যরকম কেউ। সে আইলো, আর ভাসাইয়া কোথা থাইকা কোথায় যে নিয়া গেলো বইলা বুঝানো যাবেনা। আই নিড দ্যাট বিশেষ পার্থিব স্কিল টু রাইট এবাউট দ্যাট অপার্থিব ফিলিং স্পেসালি ফর দিস পার্ট।
আহা সেই নারী!! সে আইলো, আমারে বুঝাইলো; সেই আসলে সেই। আমারও আসলে সাধ ছিলো সেইরকমই এক নারী। আর কেউ না, আর কিচ্ছুই না!!
আমি চীফরে ওই প্রথম দেখা হওয়ার মুহুর্তটা শুরু হইতেই কইলাম,
- “দোস্তো, আমার ইহজগতের একবিংশ শতাব্দীর অমুক সালের তমুক তারিখের ঠিক দুপুর ১:৩০ থাইকা ১:৪০ পর্যন্ত পার্টটা খালি রিপিট করতে থাকবা। এককোটি বার রিপিট শেষ হইলে জিগাইবা সাধ মিটছে নাকি। নাইলে আবার এককোটি বার। এমনেই চলবে আপাতত।“
চিফ কইলো,
- “এনজয় স্যার।“
To be continued…
(মুক্তগদ্য কৃতজ্ঞতাঃ অপরিচিত)

