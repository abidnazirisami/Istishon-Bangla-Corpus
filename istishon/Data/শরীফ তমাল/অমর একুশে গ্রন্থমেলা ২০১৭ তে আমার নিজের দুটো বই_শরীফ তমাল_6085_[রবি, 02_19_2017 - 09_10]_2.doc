অমর একুশে গ্রন্থমেলা ২০১৭ তে আমার নিজের দুটো বই


ইস্টিশনে নিজের জন্যই এইরকম বিজ্ঞাপনমূলক পোস্ট দেয়া যায় নাকি আমি জানি না। তবে এই বইমেলায় প্রকাশের ক্ষেত্রে ওপার বাংলার কবিতার একটা পুরোনো প্লাটফর্মের মত ইস্টিশনের অভিজ্ঞতারও প্রভাব অনেক। অনলাইনেই পরিচয় হওয়া বিশেষ একজন আবার অতি স্তুতিতে পারদর্শী। সবার লেখা পড়ে তার উচ্ছাস অন্যমাত্রার। তবে ব্যাপারটা ভালোই লাগে। সাহিত্যের জন্য কারো কারো এমন আবেগ, প্রবল উন্মাদনা থাকুক। হাজার হাজার কবিতা গল্পের বই বের হবে প্রতিবছর, এর মধ্যে হাতে গোনা দুই-একজন উঠে আসবে। কিন্তু বাকীদেরও প্রকাশের এই ফ্লো টা ধরে রাখা উচিত। বাংলা সাহিত্যে তাদের বেশিরভাগ বইয়ের সামান্যতম অবদান রাখবার মত কিছু হয়তো থাকবে না। কিন্তু সাহিত্যের প্রতি এই আবেগ, এই ভালোবাসাটা জরুরী। 

বইমেলায় আমার প্রথম কবিতার বই "এই অদ্ভুত নগরে আমার নিজের কোনো গল্প নেই"। আমি যখন কিশোর, যখন কবিতার সেই প্লাটফর্মে প্রথম যাই, তখন থেকেই সেখানকার একজনের কবিতা আমার সবচেয়ে ভালোলাগতো, মুখস্তের মত করে ফেলতাম। বিশ্বাস করুক না করুক, এখনও বাংলা ভাষার প্রিয় কবি সেই। আমি অন্যদের কবিতা খুব বেশি পড়ি না, মাথাতেও রাখি না। অল্প যা কবিতা পড়া, তা সবই মুক্তমঞ্চকেন্দ্রিক ছিল, মুক্তমঞ্চকেন্দ্রিকই থাকবে হয়তো। আমি কবিতার বইয়ের ৯০ কিংবা ৯২ টা কবিতায় তার সম্ভবত ৭-৮ টা লাইন টূকে দিয়েছি। দেখি সে ধরতে পারে নাকি যদি কখনো কপি হাতে পৌঁছে দিতে পারি। সে আবার ব্যাপক অভিমানী। অভিমানটা কার প্রতি নিজেও হয়তো জানে না। থাক সে কথাম এটাই তার প্রতি আমার ভালোবাসার প্রমাণ হয়ে থাকুক। আমার সাথে সেও থাকুক কোথাও না কোথাও। মানুষ তো জীবনে অনেক অর্থহীন কাজ করে, এই কবিতার বইটা আমার সেই অর্থহীন কাজের একটা, কিছু মানুষের প্রতি প্রচন্ড ভালোবাসা, অভিমানের প্রকাশ নিজের মত করে। 

গল্পের বইটার নাম "এন্ড দেন আই ডিসাইডেড টু..."। জীবনের একটা সময় প্রায় মরে গিয়েছিলাম। কোমায় ছিলাম অনেকদিন। বেঁচে যাবার পর জ্ঞানবুদ্ধি যখন আবার ফিরে পেলাম, তখন ভাবলাম, যদি সত্যি মরে যেতাম, যদি প্রিয় মানুষটা সাথে না থাকতো মৃতুর পরের জগতে কিংবা বেহেস্ত বলে যদি সত্য কিছু থাকে, তবে বেহেস্তে প্রিয়মুখগুলো না থাকলে সেই জীবনটা কি সত্যি আনন্দের হতো যদি আমি দুনিয়ার স্মৃতি বয়ে বেড়াতাম, একই আবেগ অক্ষত থাকতো তাদের জন্য... সেখান থেকেই এই গল্প। নিজস্ব বলার ভঙ্গীতে লেখা, ধর্মীয় নানা এলিমেন্ট আছে। তবে আমার কাছে শেষ পর্যন্ত এটা একটা মানবিক আবেগের গল্প ছিল। আমি নিজেকে এখনো মানুষই ভাবি, যদিও আবেগের অনাকাঙ্ক্ষিত আকালপর্যায় পার করছি। যাইহোক, গল্পের বইয়েও কবিতা চলে এসেছে অনেক। সেখানেও মনে হয় নানা গল্পে ৭-৮ টা কবিতা চলে এসেছে। ১৪ টা অধ্যায়ের এই গল্পের একটা অধ্যায়ের ৩-৪ টা প্যারায় সেই মঞ্চের একজন কবি, "অপরিচিত" নামে লিখতেন, তার কিছু লেখার প্রভাব আছে। কোনোভাবেই উনাকে খুঁজে পাচ্ছি না। থাকলে অনুমতি নিতাম অনুকরণ করবার ব্যাপারে। আবার যেহেতু স্মৃতি থেকে লেখা, সম্পূর্ণ অংশটাই মৌলিক হয়ে গেছে হয়তো। মঞ্চের আরেকজন কবির একটা লাইন আরেকটা গল্পের বিশেষ অংশে প্রভাবক হিসেবে কাজ করেছিল। লাইনটা অনেকটা এমন ছিল, "অনন্ত আয়ু দাও, কিন্তু বেড়াল জীবন দিও না।" হুবহু মনে নেই। আমাদের প্রিয় বিড়াল নিয়ে একটা অংশে সেই কবিতার প্রভাবও আছে। এর বাইরে সম্পূর্ণই মৌলিক। জীবনটা তো এমনই, নানাকিছু থেকে, নানা মানুষের কথায়, লেখায় প্রভাবিত হয় মানুষ, আমিও এর বাইরে নই... 
বইদুটো সম্পর্কে কিছু তথ্যঃ
►নাম: এই অদ্ভুত নগরে আমার নিজের কোনো গল্প নেই
লেখক: শরীফ তমাল
ধরণ: কাব্য গ্রন্থ
প্রচ্ছদ: সাদিয়া ফাহমিদা
প্রকাশক: মইনুল আহসান সাবের
পরিবেশক: দিব্য প্রকাশ
প্রথম প্রকাশ: অমর একুশে গ্রন্থমেলা, ২০১৭
পৃষ্ঠা সংখ্যা: ৯৬
মূল্য: ১৫০ টাকা
►বইয়ের নামঃ এন্ড দেন আই ডিসাইডেড টু...
লেখকঃ শরীফ তমাল
বইয়ের ধরণ: গল্পগ্রন্থ
প্রচ্ছদঃ নিজে
প্রকাশকঃ মইনুল আহসান সাবের পরিবেশকঃ দিব্য প্রকাশ
প্রথম প্রকাশঃ অমর একুশে গ্রন্থমেলা, ২০১৭
পৃষ্ঠা সংখ্যাঃ ১১২
বই দুটি অনলাইনে পাওয়া যাবে রকমারিতেঃ
এই অদ্ভুত নগরে আমার নিজের কোনো গল্প নেইঃ https://www.rokomari.com/book/128642
এন্ড দেন আই ডিসাইডেড টুঃhttps://www.rokomari.com/book/128378
শুরুতেই কবিতার বইটার প্রথম থেকে কিছু কবিতা তুলে দেই এখানেঃ
**এই অদ্ভুত নগরে আমার নিজের কোনো গল্প নেই**
এই অদ্ভুত নগরে আমার নিজের কোনো গল্প নেই!
এমন কোনো দিলখোলা বন্ধু নেই এর ব্যস্ত মোড়ে−
যাকে জড়িয়ে ধরে বলতে পারি,
“বন্ধু, আমার কিছু কথা শুনে সবকিছু হালকা করে দে...”
এই নগরে এমন নির্ভেজাল জমিন নেই যে−
সিজদায় অবনত হতে পারি,
এমন সহসা কোনো আকাশ নেই যে−
মুখ তুলে চাইতে পারি,
চোখধাঁধানো মুগ্ধতায় দেখতে পারি−
অনন্ত অম্বর জুড়ে নক্ষত্রের অপরূপ কারুকাজ...
চারপাশে সহস্র লৌহ পুরুষ আর অগুনতি মোমের বালিকা,
কেউ আমাকে বোঝে না, ওরা কেউ আমার জন্য না...
এই নির্লিপ্ত নগরের কোথাও এমন কোনো নাম নেই যে−
ভুলে যেতে পারি অজস্র নিখুঁত অপার্থিব অলৌকিক রাত... 
**ছেলেটা**
ছেলেটারও আছে একটা নিজস্ব বাইশে শ্রাবণ,
একা একা হাঁটবার ব্যক্তিগত পহেলা বৈশাখ,
হলুদ রোদে পুড়বার পহেলা ফাল্গুন;
অথবা কোনো এক চৌদ্দই ফেব্রুয়ারিতে থমকে থাকা−
ঠিক আটটি বছর
সেও ভিজতে বাধ্য হয় কারো কাহিনিজোড়া বর্ষণে,
শত মানুষের ভিড়ে হারিয়ে আবার নিজেকেই খুঁজে ফেরে।
চোখ হয় মায়ালু হলুদ, বিরহের মতো মনকাড়া ;
ঘড়িটাও স্তব্ধ হয়, সময় একটা তিরিশ, খুব চেনা মধ্যদুপুরে
কেউ জানুক অথবা না-ই মানুক, ছেলেটা জানে,
কেউ আসবে না আর, ধরবে না হাত, অন্য কোনো শ্রাবণে;
একাই সে হেঁটে যাবে ঝরা পাতার দিনে।
আবারও উড়বে হলুদ রোদে একাকী এক চিল,
মধ্যদুপুরে ভূত নামবে, সাথে স্বার্থপর নীল...
**এখানে আস্ত এক গুদাম মওজুদ প্রেম ছিল**
এখানে আস্ত এক গুদাম মওজুদ প্রেম ছিল!
প্রেম পণ্য হিসেবে সস্তা এবং লুটপাটের বিষয়,
এই গুদামের পরিণতিতেও ছিল নিঃস্ব হওয়া ;
যে যার ভাগটা বুঝে নিয়ে কোথায় যে চলে গেল...
সেদিনের পুঁচকে অবন্তী এখন ক্লাস এইটে,
গালে চুমু খাব কী, কোলে নিতে চাইলেও তার অস্বস্তি!
মানে, আমিও এখন এক বেগানা পুরুষ, ভাইয়াটা ভাইয়া নেই।
তবে মনে পড়ে, এই তো সেদিনও সে বলছিল চুমু দিতে দিতে−
“ভাইয়া, থুথু লাগায় দিছি...”
আমার মনে হতো, আমিও এক পবিত্র সত্তা,
সেই থুথুর স্পর্শে ভিজে আমারো হতো গঙ্গাস্নান...
অবন্তী এখন কাস এইটে, ভাইয়াটা ভাইয়া নেই!
গতবছর মশাটাও ভাগল, আমার কেয়ারটেকার মোশাররফ,
কাজকাম না থাকলে এসে বলত, “স্যার, মাথা বানাইয়া দেই।”
ভাবতাম, ছেলেটার আমার জন্য কত মায়া, অনেক ভালোবাসে,
প্রতিদানে তো পালটা মাথা বানানো চলে না, বকশিশ দিতাম।
সেখানেই ছিল তার ফায়দা ; ঠিক এক বছর হলো চলেও গেছে!
ভালো বেতন, পায়ের উপর পা তুলে জীবনের স্বাদ সবাই তো চায়
ভালোবাসায়, মায়ায়, অহেতুক আদরে মশাদের কী আসে যায়? 
আমি তার কথা বলতে চাইছি না, ঈদের দিন পেরিয়ে যাবার−
ঠিক সাত মিনিট পর গতরাতে যার এসএমএস এল;
বার্তায় ছিল, “ঈদ মুবারক! কেমন আছ?”
আমি মিথ্যা করেও তো সত্যটা বলার সাহস পেলাম না!
আমারও স্পষ্ট অক্ষরে জবাব, “ভালো আছি, ঈদ মুবারক!”
এই ঈদে আর কী মুবারক হবে? কী অর্থ এই মুবারকবাদের?
মুবারক নামে কিছু মানুষ ছাড়া পৃথিবীতে আজ অন্যকিছু নেই...
এখানে আস্ত এক গুদাম মওজুদ প্রেম ছিল!
যদিও গল্পটা গুদামের নয়, প্রেমের ; তবে না লিখলেই নয়−
গল্পের শেষটায় শূন্য গুদামে জ্বলেছে দাউদাউ আগুন...
#এই পোস্ট নীতিমালা বিরুদ্ধ হলে যদি রিমুভ করা হয়, একবিন্দু খারাপ লাগবে না। জাস্ট একটা চান্স নিলাম কিছু মানুষকে জানাবার। 
অলয়, ঝর্নাদি, জাবালিদা, নির্মাল্যদা, কুমুদি, তোতান্টি, শিউলিদি, বনলতাদি, সুদীপদা, দীপঙ্করদা সহ আরও অসংখ্য নামের কাছে ব্যক্তিগতভাবে ঋণী আমি। নিজেদের সময় নষ্ট করে আমার ছাইপাশগুলো পড়েছে, মন্তব্য মতামত রেখে গেছে। ব্লগে, কবিতার মঞ্চে অনেকের বিরক্তির উদ্রেক করে রাজনীতি, গল্প, ইতিহাস কিংবা কবিতার কথা বাদ রেখে আড্ডাবাজিও করেছি। অনলাইনে ব্লগ এবং এমন প্লাটফর্মগুলোতে কাটানো সময় সেই ২০০১ কিংবা ২০০২ সাল থেকেই আমার জন্য আনন্দময় ভ্রমণের মত ছিল, ফেসবুকের এই জমানাতেও তেমনই আছে। সবার প্রতি কৃতজ্ঞতা।

