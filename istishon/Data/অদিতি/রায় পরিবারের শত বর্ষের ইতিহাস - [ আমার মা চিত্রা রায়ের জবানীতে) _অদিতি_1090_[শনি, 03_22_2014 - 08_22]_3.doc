রায় পরিবারের শত বর্ষের ইতিহাস - [ আমার মা চিত্রা রায়ের জবানীতে) 


 আমাদের এই রায় পরিবারের ইতিহাস লিখতে গেলে হয়তো কয়েক শত বছর পিছনে চলে যেতে হবে । এর উৎস কোথায় , কবে কিভাবে এখানে এই রায় পরিবার জন্মগ্রহন করেছিলো তার ইতিহাস হয়তো বা কয়েক শতকের । কিন্তু শত বর্ষের ইতিহাস মাত্র দুটো পুরুষেই সীমাবদ্ধ থাকছে। 
আমার পিতামহ স্বর্গীয় শ্রী বিপীন চন্দ্র রায় ১৮৭২ সালে ময়মনসিংহ জেলার লামকাইনে জন্ম গ্রহন করেন । তাঁর পিতার নাম ছিলো শ্রী মুক্তারাম রায় । মুক্তারাম রায় তার পিতা মাতার এক মাত্র সন্তান হলেও তাঁর ঘরে ছিলো পাঁচ সন্তান । দুই পুত্র গিরীশ চন্দ্র রায় ও বিপীন চন্দ্র রায় এবং তিন কন্যা । গিরীশ চন্দ্র রায় তার পিতা মাতার প্রথম পুত্র হলেও সংসার জীবনে অবৈষয়িক এবং বাল্যকাল থেকেই গান বাজনা নিয়েই বেশি মেতে থাকতেন । অপরদিকে বিপীন রায় ছিলেন যেমন বৈষয়িক তেমনি বুদ্ধিমান ও বিচক্ষন । তৎকালীন সমাজে গ্রামীন লোক দের মধ্যে লেখা পড়ার গুরুত্ব সম্পর্কে সচেতনতা ছিলো না । তাই পারিবারিক আর্থিক স্বচ্ছলতা থাকা সত্বেও বিপীন রায় ছাত্র বৃত্তি পাশ করার পরে অধিক পড়াশুনায় তাকে নিরুতসাহিত করা হয় । কিন্তু পড়াশুনার প্রতি অনুরাগ ইংরেজি শেখার অদম্য আগ্রহ তাঁকে কোন প্রতিকুল অবস্থায় ও পড়াশুনা থেকে বিচ্যুত করতে পারেনি । লামকাইন গ্রাম থেকে তিন মেইল দূরে এক পোস্ট মাস্টার থাকতেন । বিপীন রায় প্রতিদিন বিকেল বেলায় তাঁর কাছে যেতেন ইংরেজি শিখতে । সেখানে রাত্রি যাপন করে ইংরেজি পড়তেন । অবশেষে ১৮৯৬ সালে ময়মনসিংহ সিটি স্কুল থেকে তিনি এন্ট্রানস পাশ করেন । এখানে উল্লেখ্য যে সিটি স্কুলের তৎকালীন প্রধান শিক্ষক মহোদয় তাঁর গৃহ শিক্ষক ছিলেন । ১৮৯৮ সালে বিপীন রায় কোলকাতার এক কলেজ থেকে এফ এ পাশ করেন আর সেই কলেজেই বি এ ভর্তি হন ।
কিন্তু ১৮৯৯ সালে কোলকাতায় মহামারী রূপে প্লেগের প্রাদুর্ভাব ঘটে । এতে প্রচুর লোক মৃত্যু বরন করেন । তাই সেখান থেকে এসে তিনি ঢাকা কলেজ থেকে বি এ পরীক্ষা দেন । 
(ক্রমশ)

