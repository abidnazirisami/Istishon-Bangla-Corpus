_সহজ শুদ্ধ প্রেম সাধন_


//করি কেমনে সহজ শুদ্ধ প্রেম সাধন
প্রেম সাধিতে ফাঁপরে উঠে কাম নদীর তুফান
প্রেম-রত্নধন পাবার আশে
ত্রিবেনীর ঘাট বাঁধলাম কষে
কাম নদীর এক ধাক্কা এসে
ছুটে যায় বাঁধন ছাদন
বলবো কি সে প্রেমের কথা
কাম হয়েছে প্রেমের লতা
কাম ছাড়া প্রেম যথাতথা
নয় সে আগমন
পরম গুরু প্রেম প্রকৃতি
কাম গুরু হয় নিজ পতি
কাম ছাড়া প্রেম পায় কি গতি
ভেবে কয় লালন//
লালন সাঁই এর কথা বিশ্লষণ করার ক্ষমতা আমার হয় নাই। চেষ্টা করা মাত্র। ভুল ক্রুটি হইলে ক্ষমা চাইয়া নিতেছি। কিছুটা বিশ্লেষণের অপচেষ্টা করি।
“করি কেমনে সহজ শুদ্ধ প্রেম সাধন প্রেম সাধিতে ফাঁপরে উঠে কাম নদীর তুফান”
সহজ শুদ্ধ প্রেম বলতে যদি আমরা কামহীনতাকে বুঝি, তবে তা আপনার সম্পূর্ণ ভুল ধারণা। প্রেম বা ভালবাসার পরিণত অবস্থাই কামময়তা। একে ঋণাত্মক ভাবে মনে করার বা দেখার কোন কারণ দেখি না। প্রাপ্ত বয়স্ক মানুষদের জৈবিক বা শারীরিক চাহিদার কথা আলাদা ভাবে বলতে হবে বলে মনে হয় না। কিন্তু “কাম” ব্যাপারটা শুরু এবং শেষ পর্যন্ত প্রেমের সাথে জরিত। প্রেমহীন কাম অথবা কামহীন প্রেম কোনটাই পরিপূর্ণ নয়।
যখনই প্রেমে পরবেন তখনই আপনার কামময়তা জাগ্রত হবে। যদি সাধারণ মানুষ হন প্রথম দুই লাইনের কথা বলতে গিয়ে আসলে পুরো অর্থই প্রায় বলা হয়ে গেছে।
এখন প্রেমময় হতে যদি নিজের কামময়তাকে বিসর্জন দিতে চায় কেউ সে ক্ষেত্রে
“কাম নদীর এক ধাক্কা এসে
ছুটে যায় বাঁধন ছাদন”
এই দুই লাইনের ব্যাবহার।
কাম প্রেমের সাথে অষ্টে পৃষ্ঠে জড়িত। প্রেমে পরার বিষয়ে বলতে পারি আমরা প্রতিনিয়ত প্রেমে পরি। কেউ বিশ্বাস করুক আর নাই করুক। স্বীকার করুক বা অস্বীকারই করুকনা কেন ইহা সত্য। কিন্তু প্রেমের পূর্ণতা তখনই হয় যখন তার সাথে কামনা জড়ায়।
“বলবো কি সে প্রেমের কথা
কাম হয়েছে প্রেমের লতা
কাম ছাড়া প্রেম যথাতথা
নয় সে আগমন”
শেষ কয়েক লাইনে আসলে,
“পরম গুরু প্রেম প্রকৃতি
কাম গুরু হয় নিজ পতি
কাম ছাড়া প্রেম পায় কি গতি
ভেবে কয় লালন”
এইলাইন গুলো বোধকরি সবচেয়ে অর্থবহ। “কাম” আপনার নিজের ক্ষমতা দিয়ে বাধা। একে বেধে রাখতে পারা নিজের ক্ষমতারই প্রকাশ। এই কারণেই শুদ্ধ প্রেম ছাড়া কামকে জাগ্রত হতে দিতে নাই এবং শেষে আবারো “কাম ছাড়া প্রেম পায় কি গতি” সকল প্রেমের পরিণতিই কামে নিহিত।
সকলের প্রেম সাধনা হোক সহজ ও শুদ্ধ।

