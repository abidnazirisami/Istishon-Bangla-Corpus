শ্রাবণ মেঘের দিন (১৯৯৯) হুমায়ুন আহমেদরা একবারই জন্মায়। এর পরে আবার কোন এক হুমায়ুন আহমেদ কবে জন্মনেবে তার প্রতিক্ষায় আছি। 


হুমায়ুন আহমেদের পরিচালিত সিনেমা গুলোর যেই ব্যাপারটা সবচেয়ে বেশি ভাল লাগত তা হল বাংলা ফোক গান গুলোকে শ্রোতাদের সামনে অসাধারণ ভাবে উপস্থাপন। বাংলা ফোক গানের ভান্ডার যে কতটা সমৃদ্ধ তা হয়তো হুমায়ুন আহমেদের মুভি গুলো না দেখা হলে অনেকেরই ধারণার বাইরেই থেকে যেত। হয়তো অখ্যাতই থেকে যেত অসাধারণ গায়কীর বারী সিদ্দিকি। যাকে কিনা হুমায়ুন আহমেদই এই জায়গায় তুলে ধরার জন্যে কৃতিত্বের দাবী রাখে। কেউ যদি এখন দাবী করে বারী সিদ্দিকি কে “শ্রাবণ মেঘের দিন” সিনেমার আগে থেকেই চিনতো বা তার গান আগেই শুনেছে তবে বেশ অবাকই হওয়ার মত ব্যাপার। কিভাবে, কোথায়, কাকে ব্যাবহার করতে হয় এই ব্যাপারগুলো “শ্রাবণ মেঘের দিন” দেখার পরে মনে হয় হুমায়ুন আহমেদ থেকে ভাল খুব কম পরিচালকই জানেন।

খুব সাধারণ একটা গল্পকে এইরকম অসাধারণ করে তুলে ধরাটা আসলেই কৃতিত্বের ব্যাপার। ১৯৯৯ সালে কত টুকুই বা বয়স ছিল আমার ! কিন্তু একটা ব্যাপার পরিস্কার মনে আছে ঈদের সময় মুভিটা টিভিতে দেখি আর শেষ অংশে ঝরঝর করে চোখে পানি চলে আসে। এত সুন্দর করে মানুষের আবেগ, বেদনা, আনন্দ গুলো এই সিনেমায় ফুটিয়ে তুলেছিলেন তা সেই সময়কার সিনেমা গুলো তে খুব কম ছিল বলেই মনে হয়।
সিনেমাতে প্রায় প্রত্যেকেরই অভিনয় অসাধারণ ছিল। গ্রামের মানুষের সহজ সারল্যতা খুব সুন্দর ভাবে ফুটিয়ে তুলতে পারাটা বেশ ভাল লেগেছিল। “আগুনের পরশমণি” র পরে এটা হুমায়ুন আহমেদের ২য় পরিচালনা ব্যাপারটা যে কেউ দেখে অবিশ্বাস করারই মত। একজন লেখক হিসেবে তিনি যতটা না আমার কাছে প্রিয় ছিলেন, শুধু মাত্র এই সিনেমার কারণে তার সম্পর্কে ধারণা আরো উপরেই ঊঠেছে।
এর পরের সিনেমাগুলো হয়ত তেমন ভাল হয়নি, যতটুকু দর্শকের প্রত্যাশা ছিল তার কাছ থেকে। কিন্তু তখনকার মানে ২০০০ সালের পরের বাংলা সিনেমার যে কাল অধ্যায় কেটেছে তার তুলনায় অন্তত ভাল ছিল।
পরীক্ষার পড়া ফালাইয়া এই মুভি দেখতে বইসা গেলাম। এখন মনে হচ্ছে অসাধারণ একটা কাজ করলাম। প্রায় ৬/৭ দিন পর মুভি দেখলাম আর তা হুমায়ুন আহমেদের অসাধারণ এক সৃষ্টি “শ্রাবণ মেঘের দিন”। এখন আর অপেক্ষা করতে ইচ্ছা হচ্ছে না “ঘেটু পুত্র কমলা” দেখার জন্য।
এই সিনেমা দেখতে কারো বাকি নাই আশাকরি। আর না দেখা থাকলে এখনি ডিভিডির কোন দোকানে যান গিয়া একটা ডিভিডি কিনেন। বাসায় এসে সবাইকে নিয়ে বসে যান দেখতে।
বিঃদ্রঃ যারা দেখেফেলেছেন আগেই তাদের জন্যেও উপরের নির্দেশনা প্রযোজ্য।
পরিচালকঃ হুমায়ুন আহমেদ
প্রযোজনাঃ নুহাস চলচ্চিত্র
লেখকঃ হুমায়ুন আহমেদ (উপন্যাস)
জেনারঃ রোম্যান্টিক
সঙ্গীতঃ মকসুদ জামিল মিন্টু
অভিনয়েঃ জাহিদ হাসান, শাওন, মাহফুজ আহমেদ, আনোয়ারা, মুক্তি, গোলাম মো্স্তফা, সালেহ আহমেদ, ডাঃ এজাজ, শামীমা নাজনীন, নাজমুল হুদা বাচ্চু, নীরা সহ আরো অনেকে।
বাংলা সিনেমা হলে গিয়ে দেখুন অথবা ডিভিডি কিনে উপভোগ করুন, বাংলা সিনেমা কে ধ্বংসের হাত থেকে রক্ষা করতে অগ্রণী ভুমিকা পালন করুন।
পোষ্টের স্বত্বঃ http://moviepagol.info/?p=408

