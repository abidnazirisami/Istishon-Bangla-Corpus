দুর্ভোগ


চোখের এক কোনা দিয়ে ঘরির দিকে তাকাল আবির। ৭:৩০ বাজে। সময় দেখেই তড়াক করে লাফ দিয়ে উঠল। ৯ টায় অফিস। বিয়ে একটা করা অতি জরুরি হয়ে পড়েছে। অন্তত সকালে ঘুম থেকে ডেকে ওঠানোর জন্যে হলেও আবিরের বিয়েটা করা দরকার। সপ্তাহে কেউ যদি তিন দিন লেইট করে অফিস যায় তার চাকরি অবশ্যই থাকার কথা না। গতকালই আবির বসকে বলেছে আর কোন দিন সে লেইট করবেনা, অথচ আজই যদি লেইট হয়ে যায় তবে বেসম্ভব রকম অপমানিত হতে হবে আবিরকে অথবা চাকরিটা বসের হাতে তুলে দিয়ে চলে আসতে হবে। 
এমনিতেই দেরি করে ঘুম ভেঙেছে। কপালে আজ মহা দুর্ভোগ আছে। তার ওপর ওয়াশরুমে গিয়ে দেখে পানি নাই। বিরক্ত হলেও একটু স্বস্তি পেল কারন গতকাল কাজের ছেলেটাকে দিয়ে পানির ড্রামটা ভরিয়ে রেখেছিল। একটু তাড়াতাড়ি করতে যেয়ে ব্রাশে টুথপেস্টের যায়গায় শেভিং ক্রিম লাগিয়ে ফেলল। চরম বিরক্তি নিয়ে পানি তুলতে যেয়ে দেখে ড্রামে সর্ব সাকুল্লে ৩ মগ পানি। নির্ঘাত হারামজাদা পাপ্পুটা পানি ভরে নি। এখন নিজের ওপর প্রচণ্ড রাগ লাগছে আবিরের। যাই হোক রাগ করে তো আর লাভ নেই যেভাবেই হোক কিছু একটা করতে হবে। হিন্দুরা যেভাবে গংগা জল ছিটিয়ে ঘর পবিত্র করে অনেকটা সেভাবেই পানি ছিটিয়ে গোসলটা সেরে নিল। সার্ট প্যান্ট পড়তে যেয়ে দেখে একটা কাপড়ও ইস্ত্রি করা নেই। একরাশ বিরক্তি নিয়ে ইস্ত্রি ভাঙা জামাই গায়ে দিল।
দৌড়ে নিচে নামলো। রিক্সায় উঠতে যেয়ে দেখে পকেটে মানি ব্যাগ নেই। ভাগ্য ভাল পকেটে হাত টা দিয়েছিল, নাইলে তো কেলেংকারি হয়ে যেত। আবার দৌড়ে তিন তলায় উঠে মানি ব্যাগ নিয়ে বের হোল। ৭ টা ৫০ এ অফিস এর বাস ছাড়ে। বাস স্ট্যান্ডে যেয়ে দেখে বাস নেই। অবশ্য বাস থাকার কথাও না। কারন তখন বাজে ৮ টা ৫। অনেক কষ্টে গাদাগাদি করে একটা বাসে উঠলো। একটু পর পর বাস জ্যামে আটকা পড়ছে। আবিরের কপালে আজ নির্ঘাত শনি আছে। অবধারিত ভাবে আজ আবিরকে চাকরিটা খোয়াতে হবে। মার ওপরও প্রচণ্ড রাগ লাগছে আবিরের। মা বিয়ে দিতে চাচ্ছে আবিরকে কিন্তু আবির করতে চাচ্ছে না। কারন সে আরও কিছু দিন মুক্ত থাকতে চায়। মার কথা মতো যদি বিয়েটা করেই ফেলত তাহলে প্রতিদিন আর এত ঝামেলা সহ্য করতে হত না। মেয়েটা অবশ্য দেখতে খারাপ না। প্রচণ্ড ঝাঁকুনিতে সম্বিৎ ফিরে পেল আবির। হেল্পার বেয়াদবটা ভাড়ার জন্যে ডাকছে। একটা মানুষ আরেকটা মানুষকে ভাড়ার জন্যে এই ভাবে ঝাকুনি দিতে পারে ওর জানা ছিল না। আবির ৩০ টা টাকা হেল্পার এর হাতে দিতে দিতে বলল মতিঝিল। হেল্পার ৩০ টাকা হাতে নিয়েই খিচ খিচ করে উঠলো। ভারা ৩০ টাকা না ৩৫ টাকা। আরও ৫ টেকা দেন। এমনিতেই আবিরের মেজাজ রুটি ভাজার তাওয়ার মতো গরম। এখন এই বজ্জাতটার ব্যাবহারে ইচ্ছা করছে লাথি মেরে ওকে জানালা দিয়ে বাইরে ফেলে দিতে। কিছু না বলে আবির আরও ৫ টা টাকা বের করে দিয়ে দিল।
আবির যখন অফিস এর সামনে নামলো তখন বাজে ১০ টা ১৮। তিন বার দোয়া ইউনুস পড়ে বুকে ফু দিল । অনেক সাহস নিয়ে ঢুকেই পরল। অফিসে ঢোকার সময় পিয়নের সাথে দেখা। পিয়নকে কাছে এনে ফিস ফিস করে জিগ্যেস করলো বস এসেছে কিনা।
পিয়ন এক গাল হেসে জবাব দিল “সার তো শুক্কুরবার দিন অফিসে আসে না ।” 

