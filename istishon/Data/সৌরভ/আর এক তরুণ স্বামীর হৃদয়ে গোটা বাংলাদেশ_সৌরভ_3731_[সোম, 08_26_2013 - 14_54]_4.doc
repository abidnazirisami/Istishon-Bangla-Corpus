আর এক তরুণ স্বামীর হৃদয়ে গোটা বাংলাদেশ


একাত্তরের আগস্ট মাস । সারাদেশে যুদ্ধ চলছে । শ্রাবনের রাতে প্রশিক্ষণ শেষে ময়মনসিংহের দুর্গাপুর সীমান্ত দিয়ে বাংলাদেশে প্রবেশ করছে ময়মনসিংহের এক তরুণ, আশরাফ আলি খান খসরু আর তার সহযোদ্ধারা । আধারে মোড়ানো গোটা দুর্গাপুর । আকাশে মেঘের ঘনঘটা । এর মাঝে শুরু হোলো মুষলধারে বৃষ্টি । অল্পক্ষণ পরেই শুরু হোলো দমকা হাওয়া । ঝড়ো হাওয়ার এই রুদ্র রুপ আটকে দিল ছেলেদের । বৃষ্টির ফোটা হাতে পড়লে ব্যাথা লাগছে । উচু গাছগুলি নুইয়ে পড়ছে বাতাসে । ভিজে জুবুথুবু সবাই । কোনোভাবেই পথ চলা সম্ভব নয় । সবাই মিলে কোথাও রাত কাটানোর মত স্কুল, মাদ্রাসা বা মসজিদও খোঁজাখুঁজিতে পাওয়া গেল না । ছোট ছোট ঘর সব ছড়ানো ছিটানো । ঠিক হোলো - দুজন করে এক একটি ঘরে রাত কাটাবে । সকালে সবাই আবার নির্দিষ্ট স্থানে মিলিত হবে । হতদরিদ্র এ বসতির কারো কাছেই যেন খাবার বা বিছানাপত্রের জন্য অনুরোধ করা না হয় - বলা হোলো সবাইকে । 
খসরু ও তার এক সহযোদ্ধা একটি ছোট্ট ঘরে গিয়ে কড়া নাড়ল । কড়া নাড়ার শব্দের সাথে সাথেই ঘরের ভিতর থেকে শোনা গেলো এক কিশোরী মেয়ের কণ্ঠস্বর - 'মা, আইছে ।' সাথে সাথেই দরজা খুলে গেলো । মাঝবয়সি এক মহিলা দুহাতে দরজার দুটি পাল্লা ধরে এদের দিকে বিস্ময়ের সাথে তাকিয়ে আছেন । ঘরের মেঝেতে মাদুর পাতা । খাবার সাজানো সামনেই । টিমটিমে কুপি জ্বলছে এক পাশে । মহিলা বিস্ময় ভরা দৃষ্টিতে তাকিয়ে আছেন খসরুদের দিকে । খসরুরাও বিস্মিত । ' বাবারা ভিতরে আইও ' বলে মহিলা আগলে রাখা দরজা ছেড়ে দাঁড়ালেন । মাঝখানে বেড়ার ওপাশে ঘরের দিকে তাকিয়ে বললেন ' না মা, হে না ।' গায়ের ভেজা কাপড় খুলে এক পাশে রাখা হোলো । হাতিয়ারগুলো দাঁড়া করে রাখা হোলো বেড়ার সাথে । মহিলা খসরুদের মাদুরে বসিয়ে সাজিয়ে রাখা খাবার তুলে দিচ্ছেন । এরা ক্ষুধার তাড়নায় আগ-পাছ না ভেবেই খাওয়া শুরু করে দিলো । পরম যত্নে মাতৃসম মহিলা খাওয়াচ্ছেন । খাওয়াতে খাওয়াতে কথা বলছেন । স্বামী হারিয়েছেন তিনি সে বহু বছর । একমাত্র মেয়ে নিয়ে সংসার । যুদ্ধের কিছু দিন আগে এক তরুণ যুবকের সাথে মেয়ের বিয়ে দিয়ে পরের ছেলেকে ঘরে আনেন । মেয়ের সুবাদে একটি ছেলেও জুটেছিল তার । দরিদ্র সংসারে সুখ উঁকি দিলো । তারপরই শুরু হোলো যুদ্ধ । ছেলেটা তার মেয়েকে এবং তাকে বলেকয়েই যুদ্ধে গেছে । বলে গেছে চিন্তা না করতে, যুদ্ধ শেষে সে চলে আসবে । সেই আসার আশায় মেয়েটা প্রতিদিন অপেক্ষা করে থাকে । প্রতিরাতে ভাত বেড়ে সারা রাত বসে থাকে । যদি ও আসে, যদি এসে ক্ষুধার্ত অবস্থায় খাবার না পায় । তাই দরজায় কড়া নাড়ার শব্দ শুনে মেয়েটা আনন্দিত হয়ে গিয়েছিল । ভেবেছিল - ও এসেছে, মা সামনে তাই লজ্জায় মেয়েটি পাশের ঘরে চলে গেছে । 
খসরুদের সেই কখন খাওয়া থেমে গেছে । মহিলার খেয়াল নেই । কথা বলতে বলতে ভুলে গেছেন খাবার তুলে দিতে । ওপাশের এক চিলতে ঘরে আলো নেই । এক কিশোরী মেয়ে আধারে বসে মা'র কথা শুনছে । কি জানি হয়তোবা কিছুই শুনছে না । তার বন্ধু এমনি করেই সত্যি সত্যিই এসে চমকে দেবে কোনোদিন । ভাবছে, তার স্বামী হয়ত এমনি করেই কোনো ঘরে মাতৃস্নেহে বসে খাচ্ছে । তার এত আদর আর ভালবাসা ছেড়ে থাকা তো সম্ভব নয় । দেশটা স্বাধীন করা কি এই ভালবাসার চেয়েও বেশি প্রয়োজনের, বেশি আকর্ষণের ? কেন দেশটা স্বাধীন হয় না, কেন ফিরে আসে না সে । উষ্ণ চোখের জলে শারির আচলতা হয়তো ভিজে গেছে । ও ঘরে, ও মনে কি হচ্ছে, তা বোঝা মোটেও সহজ নয় । এক কিশোরী বধূর হৃদয় জুড়ে এক তরুণ যোদ্ধা স্বামী । আর এক তরুণ স্বামীর হৃদয়ে গোটা বাংলাদেশ ।
সুত্র- জনযুদ্ধের গনযোদ্ধা । মেজর কামরুল হাসান ভূঁইয়া 

