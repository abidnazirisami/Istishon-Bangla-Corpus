জঙ্গিদের মদদ দিচ্ছে যারা-অপ্রকাশিত অধ্যায়


বাংলাদেশে প্রকাশ্যে জঙ্গি কার্যক্রম পরিচালিত হচ্ছে ১৯৯২ সাল থেকে। সেই বছর আত্মপ্রকাশ করা হরকাতুল জিহাদের (হুজি) নেতৃত্বে ছিলেন আব্দুস সালাম, মঞ্জুর হোসেন, দেলোয়ার হোসেন, মুফতি শফিকুর রহমান, মুফতি আব্দুল হাই প্রমুখ। আর পর্দার পেছনে থেকে হুজির কার্যক্রমকে বেগবান করেছেন ইসলামী ঐক্যজোটের শায়খুল হাদিস আল্লামা আজিজুল হক ও ফজলুল হক আমিনী, মুফতি ইজহারুল ইসলাম এবং খেলাফত মজলিসের মাওলানা হাবিবুর রহমান।
হুজি প্রতিষ্ঠার আগে তারা অনেকেই রাশিয়ার বিরুদ্ধে আফগানিস্তানে যুদ্ধ করেছেন। লাদেন আর মোল্লা ওমরের কাছে তালিম নিয়েছেন। এদের কারো কারো জামায়াত-সংশ্লিষ্টতা আছে এবং বিএনপির উচ্চপদস্থ নেতাদের সাথে দহরম-মহরম আছে। তবে সরাসরি সম্পৃক্ততা না থাকলেও জামায়াতের প্রতি তাদের সহানুভূতি আছে কেননা দেশের প্রায় সব ইসলামী দল ও গ্রুপ মনে করে জামায়াতীরা বাংলাদেশে ইসলাম প্রতিষ্ঠার জন্য কাজ করছে। বর্তমানে এসব দলের অনেকেই উগ্রপন্থী হেফাজতে ইসলামের অংশ।
এমনকি মুফতি জসিম উদ্দিন রহমানি, যাকে বলা হচ্ছে আনসারুল্লাহ বাংলা টিমের প্রধান, নামাজের খুতবায় বলেছিলেন তার আমীর লাদেন আর মোল্লা ওমর, কারণ তারা ইসলামের পক্ষে যুদ্ধ করেছে। আর বাংলাদেশে জামায়াত ও হেফাজতের সাথে তার আদর্শিক মিল না থাকলেও তাদের প্রতি তার একই কারণে সমর্থন আছে। অনেক জঙ্গি দলই যে বিএনপি-জামায়াতের ভাড়া খাটার কাজ করে, তা প্রমাণিত।
এসব তথাকথিত ইসলামী চিন্তাবিদদের প্রধান বৈশিষ্ট্য হলো তারা বাঙ্গালীয়ানা, প্রগতিশীলতা, সাংস্কৃতিক চর্চা, উদার মন-মানসিকতা, নারী উন্নয়ন, শিক্ষার আধুনিকীকরণ এবং উদার ধর্ম বিশ্বাসী ও নিরীশ্বরবাদীদের পছন্দ করেনা। ২০০১ সালে রমনা বটমূলে বোমা হামলা সম্পর্কে দায়ী হুজির নেতা মুফতি হান্নান বলেছিল পহেলা বৈশাখ উদযাপন করা অনৈসলামিক। পহেলা বৈশাখ উদযাপন, সেখানে নারীদের অংশগ্রহণ নিয়ে এখনো প্রকাশ্যে খুতবা, ওয়াজ ও বক্তব্য প্রদান বন্ধ হয়নি।
এখন পর্যন্ত প্রমাণিত যে, দেশের জঙ্গিরা এখন রোহিঙ্গা জঙ্গি সংগঠন আরএসও এবং ভারত-পাকিস্তান-আফগানিস্তান-সিরিয়া-ইয়েমেনের জঙ্গিদের সাথে যোগাযোগ বাড়িয়েছে। গোয়েন্দা তথ্যমতে, এসব ক্ষেত্রে অগ্রণী ভূমিকা পালন করছে হিজবুত তাহরীর। সাম্প্রতিক বছরগুলোতে বাংলাদেশ থেকে প্রশিক্ষণ দিয়ে সিরিয়া ও ইরাকে গিয়ে আইএস-এর পক্ষে যুদ্ধ করার জন্য নানা কর্মসূচী চলছে। অনেক বাংলাদেশী এদেশ ও ব্রিটেন থেকে তুরস্ক হয়ে সিরিয়াতে গিয়ে যুদ্ধ করছে।
গত কয়েক মাসে সংগঠিত কয়েকটি খুন ও হামলার ঘটনায় অনলাইনে আইএস এবং আগে ব্লগার খুনের সাথে আল-কায়েদার ভারতীয় উপমহাদেশ শাখার যোগাযোগ থাকার কথা দাবী করলেও সরকার ও পর্যবেক্ষণকারীরা বলছেন দেশের ভেতর থেকে ও বিভিন্ন দেশে এদেশের জঙ্গিদের সূত্রের মাধ্যমে আইএস নিয়ন্ত্রিত ওয়েবসাইট পরিচালনাকারীদের সাথে যোগাযোগ করা হচ্ছে। এর ফলে দেশে আইএস-এর সদস্য পাওয়া সহজ হবে বলে জঙ্গিদের ধারণা। 
১৯৯৯ থেকে শুরু হওয়া জঙ্গি হামলায় এখন পর্যন্ত কমপক্ষে ১৩০জন ব্যক্তি প্রাণ হারিয়েছেন। হামলার শিকার ব্যক্তিদের বেশিরভাগই সাধারণ মানুষ; বাকিদের মধ্যে আছেন প্রগতিশীল সাংস্কৃতিক কর্মী, শিক্ষক, বিচারক-আইনজীবী এবং পুলিশ। সবচেয়ে আতংকের বিষয় হলো জঙ্গিদের হামলা থেকে রেহাই পায়নি জামায়াত-বিরোধী ইসলামী চিন্তাবিদ, পীর এবং মাজারের খাদেম।
২০১৩ সাল থেকে জঙ্গিদের টার্গেট হয় মুক্তিযুদ্ধের চেতনায় বিশ্বাসী জামায়াত-বিরোধী কর্মীরা, যাদের মধ্যে আছেন শিক্ষক, লেখক-প্রকাশক ও সেক্যুলার কর্মীরা। সে বছরের হামলার প্রথম শিকার হলেন জামায়াতের যুদ্ধাপরাধীদের সর্বোচ্চ বিচার, জামায়াতকে নিষিদ্ধকরণ এবং এদের সব সংগঠন ও প্রতিষ্ঠানকে জাতীয়করণ করার আন্দোলনে শরিক আহমেদ রাজীব হায়দার শোভন। 
পেশায় স্থপতি সাবেক বুয়েট ছাত্র রাজীব হায়দারের খুন হবার সময় ও ধরণ দেখে এটা সহজেই অনুমান করা যায় যে জামায়াতের হাত ছিল। সম্প্রতি সেই মামলার রায়েও উঠে এসেছে যে রাজীবের উপর হামলার পরিকল্পনায় ছিল এক ছাত্র শিবির নেতা যার নাম রেদোয়ানুল আযাদ রানা। নর্থ সাউথ বিশ্ববিদ্যালয়ের অন্য ছয় ছাত্রকে মগজ ধোলাই দিয়েছিল এই রানা। সে ছিল রহমানীর শিষ্য, কারণ সে বিশ্বাস করতো সশস্ত্র পথেই ইসলামী শাসন কায়েম করতে হবে। যেমনটি ভাবে জামায়াতসহ অন্যান্য জঙ্গি ও উগ্রবাদী দলের নেতা-কর্মীরা।
রাজীবের উপর হামলার কয়েকদিন আগে শিবিরের ব্লগ সাইটের পোস্টে শাহবাগের গণজাগরণ মঞ্চের সাথে জড়িতদের শায়েস্তা করার পরিকল্পনা হয়, প্রকাশ্যে। সেখানে প্রথম নামটি ছিল রাজীবের। সাথে ওর ফেসবুক আইডি ও অন্যান্য তথ্যও দেয়া হয়। আবার খুনের পরে প্রথম খবর আসে পাকিস্তানের প্রাক্তন সেনা অফিসারদের একটি ফোরামে এবং উইকেবিডি নিউজ নামের একটি সাইটে। এদিকে ফেসবুকে প্রচারণা শুরু কয় রাজীব নাস্তিক ছিল, সে ইসলাম ও মহানবীকে অপমান করেছে - সুতরাং এই খুন (জিহাদ) জায়েজ।
অবশ্য খুনের কয়েকদিন আগে বিএনপি প্রধান খালেদা জিয়া শাহবাগের আন্দোলনে নেতৃত্ব দেয়া কর্মীদের নাস্তিক বলে ঘোষণা দিয়ে গন-মানুষের আন্দোলন ভণ্ডুল করার চেষ্টা করেন। সাথে যোগ দেয় জামায়াতী পত্রিকা আমার দেশ ও ইনকিলাব এবং সুশীল সমাজে ঘাপটি মেরে থাকা জামায়াতের কিছু পেইড এজেন্ট, যেমন ফরহাদ মজহার। তাছাড়া হাইকোর্ট ও জজকোর্টের বিচারক, উকিল এবং বিভিন্ন বেসরকারী বিশ্ববিদ্যালয়ের শিক্ষকদের জঙ্গিবাদের পক্ষে ভূমিকা আতংক সৃষ্টি করার জন্য যথেষ্ট।
একথা নিঃসন্দেহে বলা যায় যে, রাজীবকে হত্যার পেছনে একটি জঙ্গি সংগঠন বা কিছু জঙ্গি থাকলেও এর পেছনে রয়েছে দীর্ঘ পরিকল্পনা এবং জামায়াত-বিএনপির সরাসরি সংশ্লিষ্টতা। এর আগে শহীদ জননী জাহানারা ইমামের গণআদালত ভণ্ডুল করতে আপ্রাণ চেষ্টা করেছিল ১৯৯১-৯৬ এর বিএনপি সরকার। আন্দোলনে কিছুটা মন্থর গতি আসলেও যুদ্ধাপরাধীদের সর্বোচ্চ শাস্তির দাবী থেকে বাঙ্গালীকে দাবিয়ে রাখতে পারে নি তারা।
ক্ষমতায় এসে জামায়াতকে সঙ্গে নিয়ে মন্ত্রীপরিষদ করে প্রশাসনের সবক্ষেত্রে এবং সামরিক বাহিনীতে নিজেদের লোক নিয়োগ দেয় তারা। প্রত্যক্ষ মদদে গঠিত হয় জেএমবি ও জেএমজেবি যারা দেশের উত্তরবঙ্গে টানা দুই বছর হত্যা-নির্যাতন চালায়। সেখানে এই দুইটি সংগঠনকে ব্যবহার করা হয় রাজনৈতিক হাতিয়ার হিসেবে। কিন্তু খালেদা-নিজামী গং দেশে জঙ্গি গ্রুপের অস্তিত্ব অস্বীকার করে দুর্নাম কুড়িয়েছিল।
পরবর্তীতে প্রমাণ হয় শায়খ আব্দুর রহমান ও বাংলা ভাইয়ের এই দুই সংগঠনের পেছনে ছিল জামায়াত-শিবিরের শীর্ষ নেতৃত্ব, খালেদার বড় ছেলে তারেক রহমান, স্বরাষ্ট্র প্রতিমন্ত্রী বাবর, টেলিযোগাযোগ মন্ত্রী আমিনুল হক, এবং রাজশাহী এলাকার কয়েকজন সংসদ সদস্য যাদের মধ্যে রুহুল কুদ্দুস তালুকদার দুলু, মিজানুর রহমান মিনু, নাদিম মোস্তফা ও আমলমগীর কবির অন্যতম। এদের আদেশ-নির্দেশ পালনে প্রত্যক্ষ ভূমিকা পালন করেন রাজশাহী এলাকার কয়েকজন শীর্ষ পুলিশ কর্মকর্তা।
এছাড়াও জঙ্গি দল হুজির সাথে যোগাযোগের প্রমাণ মেলে বিএনপি-জামায়াত-আমিনীর ইসলামী ঐক্যজোটের শীর্ষ নেতৃত্বের।
২০০১-০৬ আমলে এবং পরবর্তী সেনা-সমর্থিত তত্ত্বাবধায়ক সরকারের আমলে এসব জঙ্গি সংগঠনের নেতারা বিশেষ সুবিধা পায়। তবে দেশী-বিদেশী সংবাদ মাধ্যম ও বিভিন্ন সরকারের চাপে বিএনপি সরকার শেষ মুহূর্তে কিছু জঙ্গিকে গ্রেপ্তার করে। পরবর্তীতে ফখরুদ্দীন-মঈনুদ্দীনের সরকার বাংলা ভাইসহ কয়েকজন জঙ্গির মৃত্যুদণ্ড কার্যকর করে, অন্যদিকে ইসলামী ঐক্যজোটের উদ্যোগে এবং ডিজিএফআই-এর তত্ত্বাবধানে হুজিকে সাহায্য করা হয় নিবন্ধিত রাজনৈতিক দল হিসেবে আত্মপ্রকাশ করতে! আরেকটি আন্তর্জাতিক জঙ্গি সংগঠন হিজবুত তাহরীর স্বাধীনভাবে সারাদেশে তাদের কর্মকাণ্ড চালিয়েছিল এই দুই আমলে।
বাংলাদেশে আন্তর্জাতিক জঙ্গি গ্রুপ হিজবুত তাহরীরকে প্রতিষ্ঠা করতে কাজ করেছিল সরকারি-বেসরকারি বিশ্ববিদ্যালয়ের কিছু শিক্ষক। যার কারনে বিভিন্ন বিশ্ববিদ্যালয়ে তারা অনেক শিক্ষার্থীকে সদস্য হিসেবে পেয়েছে। মূল চালিকাশক্তি হিসেবে তখন কাজ করেছিল ঢাকা বিশ্ববিদ্যালয়ের আইবিএ'র মহিউদ্দীন আহমেদ, আর তার সাথী ছিল কাজী মোরশেদুল হক। অন্যান্য শীর্ষ নেতাদের মধ্যে ঢাবি ম্যানেজমেন্ট বিভাগের সৈয়দ গোলাম মাওলা, সাউথ ইস্ট বিশ্ববিদ্যালয়ের আহমেদ জামাল, দারুল ইহসানের মামুন আনসারী এবং লেক হেড গ্রামার স্কুলের শিক্ষক মনিরুজ্জামান মাসুদ অন্যতম।
ক্ষমতা দখলে মরীয়া হিজবুত তাহরীর সবচেয়ে বড় হামলার পরিকল্পনাটি ঠেকিয়ে দেয় সেনাবাহিনী। ২০১২ সালের জানুয়ারিতে তারা জানায় লে.ক. এহসান ইউসুফ ও মেজর জাকিরসহ ১৪-১৬জনের একটি গ্রুপ সেনাবাহিনীতে ক্যু করার চেষ্টা করেছিল।
সেই থেকে এখন পর্যন্ত দলটি প্রকাশ্যে সেনাবাহিনীকে ক্ষমতা দখল করে তাদের হাতে শাসনভার দেওয়ার জন্য আহবান জানিয়ে যাচ্ছে।
উইকিলিকস এবং বহুল প্রচারিত সংবাদ মাধ্যম থেকে জানা যায় যে, জামায়াত-শিবিরের অনেক নেতা-কর্মী বিভিন্ন সময়ে জেএমবি, হুজি, হিজবুত তাহরীরে যোগ দিয়েছে। জামায়াতের নেতা কাদের মোল্লা ও কামারুজ্জামান ঢাকাস্থ আমেরিকার দূতাবাসের কর্মকর্তাদের সাথে আলোচনায় সেসব শিকার করেছিল। সাড়া জাগানো উইকিলিকসের মারফত জানা যায় তারেক রহমান কিভাবে বাংলা ভাইয়ের সবচেয়ে কাছে সাথী খামারুকে ছেড়ে দিতে পুলিশকে বাধ্য করেছিল।
সর্বশেষ ২০১০ সালে নিজামী, সাঈদী ও মুজাহিদকে গ্রেপ্তারের পর ডিবি হেফাজতে তাদের জিজ্ঞাসাবাদ করা হয় জেএমবির বর্তমান প্রধান সাইদুর রহমানের সামনে। সেখানে সাইদুর (আগে হবিগঞ্জ জেলা জামায়াতের আমীর ছিল) বলে যে, শায়খ আব্দুর রহমান ও বাংলা ভাইয়ের মৃত্যুর পর জামায়াতের শীর্ষ নেতৃত্ব থেকে তাকে জেএমবির প্রধানের দায়িত্ব নিতে বলা হয়। সাঈদী সম্পর্কে সে বলে যে তার উস্কানীতেই অধ্যাপক হুমায়ুন আজাদের উপর হামলা করে জঙ্গিরা। সাইদুর আরো বলে যে, মুজাহিদ এক সময় তাকে বলেছিল যে, একাত্তরের ডিসেম্বরে সকল বুদ্ধিজীবীদের হত্যা করতে পারলে এদেশে কে কোনদিন জামায়াতের বিরুদ্ধে কথা বলার সাহস পেতো না।
উল্লেখ্য, জামায়াতের সাথে বিএনপির সম্পর্ক সেই জিয়াউর রহমানের আমল থেকে। জিয়াই বহুদলীয় গণতন্ত্রের নামে জামায়াতের উপর নিষেধাজ্ঞা উঠিয়ে নেয় এবং গোলাম আযম ও নিজামীকে দেশে ফেরত আসার সুযোগ করে দেয়। আবার আরেক সামরিক শাসক এরশাদ তার অবৈধ ক্ষমতা পাকাপোক্ত করতে জামায়াতকে সব ধরণের সুযোগ-সুবিধা দেয়া অব্যাহত রাখে এবং ইসলামকে রাষ্ট্রধর্ম হিসেবে স্বীকৃতি দিয়ে জঙ্গিবাদের মূল বিস্তারে বিশেষ ভূমিকা রাখে। ১৯৯১-৯৬ পর্যন্ত জামায়াত সরকারে না থাকলেও সরকারী দলের মতোয় জামাই আদরে বারতে থাকে।
বিএনপি এবং জাতীয় পার্টি উভয়েই রাষ্ট্রের অসাম্প্রদায়িক চরিত্রকে ভূলুণ্ঠিত করে বর্তমানের এই ভয়াবহ উগ্রবাদের পেছনে অবদান রেখেছে। অন্যদিকে আওয়ামীলীগ জামায়াত-শিবির ও উগ্রপন্থী ইসলামী দলগুলোর বিরুদ্ধে কঠোর না হয়ে তাদেরকে পালানো ও দলবদল করার সুযোগ করে দেয়। আশ্চর্যের বিষয় হলো ২০০৯-এর পর অনেক জামায়াত-শিবিরের নেতা-কর্মী আওয়ামীলীগে যোগ দিয়েছে!
অদক্ষতা নাকি খামখেয়ালীপনা?
এত বছরের তৈরি করা বিশাল নেটওয়ার্কের কারণে এবং আওয়ামীলীগের সততার অভাবের কারণে সাম্প্রতিককালে সংঘটিত নাস্তিক ব্লগার, শিক্ষক, প্রকাশকের মৃত্যুর পর আইনশৃঙ্খলা বাহিনী ও সরকারের নীতিনির্ধারণী মহলকে আইনানুযায়ী কোন ব্যবস্থা নিতে দেখা যাচ্ছেনা। এমনকি উগ্রপন্থী নেতারা প্রকাশ্যে উস্কানিমূলক বক্তব্য দিলেও তাদের আইনের আওতায় আনা হচ্ছে না। অন্যদিকে ধর্ম নিয়ে সমালোচনা এবং ভণ্ড ধর্মব্যবসায়িদের বিরুদ্ধে প্রচারণার কারণে অনেক সেক্যুলারদের কারাবরণ করতে হয়েছে এবং হচ্ছে।
দুঃখজনক হলেও সত্যি যে, ২০০৯ সালের ১৬ই মার্চ মন্ত্রীসভায় ১২টি জঙ্গি সংগঠনের সম্পর্কে প্রতিবেদন দেন স্বরাষ্ট্র সচিব আব্দুস সোবহান শিকদার। সেই প্রতিবেদনে দলগুলোর জনবল, অর্থের উৎস, রাজনৈতিক দলের সাথে সম্পর্ক ও কার্যক্রমের বিস্তারিত বর্ণনা থাকলেও, সেটি ফেরত পাঠানো হয়। এরপর থেকে এরকম রিপোর্ট আর কখনো মন্ত্রীসভায় জমা দেয়া হয়েছিল বলে শোনা যায় না।
বিভিন্ন গোয়েন্দা সূত্র থেকে জানা যায় যে, ২০১৩ সাল থেকে ছয়টি নিষিদ্ধ জঙ্গি সংগঠন একসাথে কাজ করছে এবং তারা ছোট ছোট দল করে সারাদেশে ছড়িয়ে পড়েছে। সরকার পতনের পাশাপাশি ইসলামী ভাবধারার রাষ্ট্র গঠনই তাদের প্রধান কাজ। ২০১৩ সালে চট্টগ্রাম শিবিরের নেতাদের দ্বারা গঠিত জঙ্গি গ্রুপ শহীদ হামজা ব্রিগেডের সাথে হেফাজতে ইসলাম এবং সাকা চৌধুরীর সম্পর্ক আছে বলে ইতিমধ্যেই খবর প্রকাশ হয়েছে।
এখন পর্যন্ত সরকারী দলের নেতাদের মধ্যে শুধুমাত্র তথাকথিত বিরোধী দল জাতীয় পার্টির মজিবুর হক চুন্নুর সাথে জঙ্গি সম্পৃক্ততা পাওয়া গেছে। তার ভাতিজা সাদ আল নাহিয়ান ২০১৩ সালে ব্লগার আসিফ মহিউদ্দীনের হত্যা-চেষ্টা মামলার আসামী। সেই মামলাতে সে স্বীকারোক্তিমূলক জবানবন্দী দিয়েও কিভাবে জামিন পেলো তা অবাক করার মতো। যাই হোক, যে কারণেই হোক তাকে গত বছরের আগস্টে আটক করে ব্লগার নিলয় নীল হত্যা মামলায় গ্রেপ্তার দেখানো হয়েছে।
২০০৯ থেকে ২০১৫ পর্যন্ত অন্তত: ছয়টি জঙ্গি গ্রুপের আবির্ভাব ঘটেছে এবং এদের সম্পর্কে আমাদের গোয়েন্দারা জানতে পেরেছে দুই থেকে তিন বছর পর। ফলে সহজেই অনুমান করা যায় যে, এর মধ্যে তারা সাংগঠনিক-ভাবে শক্তিশালী হয়েছে এবং আমাদের গোয়েন্দাদের দক্ষতা কমেছে বা অব্যবহৃত রয়ে যাচ্ছে।
আরো জানা গেছে যে, সেনাবাহিনীর গোয়েন্দা শাখা ডিজিএফআই, র‍্যাব এবং ডিবি পুলিশে এসব জঙ্গিদের অনেক সহযোগী ও শুভানুধ্যায়ী আছে যারা তথ্য গোপন করে এবং গ্রেপ্তার না করে জঙ্গিদের সহযোগিতা করছে।
যেমন সাম্প্রতিক সময়ে চট্টগ্রামের নৌবাহিনীর দুটি মসজিদে বোমা হামলা সম্পর্কে আগাম খবর থাকা সত্বেও সেই হামলা ঠেকাতে ব্যর্থ হয়েছে সবাই। গোয়েন্দা সূত্র উল্লেখ করে গত সেপ্টেম্বরে সমকাল জানায় যে, হিলফুল ফুজুল নামের একটি জঙ্গি সংগঠন চট্টগ্রাম বন্দরের আশেপাশের সরকারি-বেসরকারী বিভিন্ন স্থাপনায় হামলা করবে। অন্যদিকে, পুরান ঢাকার হোসাইনী দালানে তাজিয়া মিছিলে বোমা হামলার খবর জানা থাকলেও পুলিশের গাফিলতিতেই সেখানে হামলা হয়েছে বলে খবরে প্রকাশ। 
বিজ্ঞান লেখক ও মুক্তমনা ব্লগের প্রতিষ্ঠাতা অভিজিত রায় ও তার স্ত্রী, লেখিকা রাফিদা আহমেদ বন্যার উপর আক্রমণের সময় ঘটনাস্থলে পুলিশ না থাকার পেছনেও পরিকল্পনা ছিল বলে জানা যায়। পুলিশের যে কয়টি টিম টিএসসি এলাকায় উপস্থিত ছিল সেগুলোর কোন উচ্চপদস্থ কর্মকর্তা ঐ সময় উপস্থিত ছিলেন না। তারা নানা অজুহাতে দায়িত্ব পালন করেন নি। এই ঘটনায় সাবেক শিবির কর্মী ও আনসারুল্লাহর রানা এবং হিজবুত তাহরীরের ফারাবীর সরাসরি সম্পৃক্ততা পাওয়া গেলেও গোয়েন্দাদের তদন্ত শেষ পর্যন্ত কোনদিকে যায় তা নিয়ে সন্দিহান অনেকেই।
সন্দেহের কারণ অমূলক নয়। অভিজিতের এক মাস পর খুন হওয়া ওয়াশিকুরের মামলায় পুলিশ চার্জশিট দিলেও সেখানে খুনের পেছনে উস্কানিদাতা হুজুরের ব্যাপারে অনুসন্ধান করেনি গোয়েন্দারা। আর করে থাকলেও সেই হুজুরকে রক্ষা করতে তার নাম উল্লেখ করা হয়নি। ঘটনাস্থল থেকে হিজড়াদের হাতে ধরা পড়া দুজনের একজন হেফাজতের হাঠহাজারী মাদ্রাসার প্রাক্তন ছাত্র ও অন্যজন বর্তমান ছাত্র।
মুক্তমনা ব্লগার অনন্ত বিজয় দাস হত্যা মামলাতেও একজন স্থানীয় আলোকচিত্রীকে গ্রেপ্তার করার পর পুলিশ জানায় হত্যার সাথে তার সম্পৃক্ততা ছিল। কিন্তু পরে সে জামিন পাওয়ায় তদন্ত নিয়ে সন্দিহান অনেক বিচার-প্রত্যাশী। অনন্ত হত্যা মামলায় গ্রেপ্তার মান্নান ইয়াহিয়া ফেসবুকে ফারাবীর সাথে খোলাখুলি-ভাবে মুক্তমনাদের খুন করার ইচ্ছা ব্যক্ত করে। মান্নানের বাবা একজন ওলামা লীগ নেতা!
এছাড়া রাজশাহী বিশ্ববিদ্যালয়ের শিক্ষক ও প্রখ্যাত লালন গবেষক অধ্যাপক শফিউল ইসলাম খুন হবার পর পুলিশ প্রথমে শিবিরের সংশ্লিষ্টতা পেলেও র‍্যাবের চাপে তাদের নাম বাদ দিয়ে বিএনপির কিছু নেতার বিরুদ্ধে এই মামলায় গোপনে অভিযোগ-পত্র দাখিল করা হয়েছে। শুধু এবারই নয়, রাজশাহী ও চট্টগ্রাম বিশ্ববিদ্যালয় এবং আশেপাশের এলাকায় শক্ত অবস্থানে থাকা শিবিরের বিরুদ্ধে পুলিশ কখনোই যথাযথ ব্যবস্থা নেয় না।
এছাড়া চ্যানেল আইয়ের ধর্মীয় অনুষ্ঠানের জনপ্রিয় উপস্থাপক মাওলানা ফারুকীর মৃত্যুর পরেও তার খুনের পেছনে জামায়াত-শিবিরের হুমকি-ধমকির তথ্য বের হয়ে আসে। অথচ তদন্ত শেষ হবার আগেই পুলিশ বলছে এটা জেএমবি'র কাজ। উল্লেখ্য, ফারুকী জামায়াত-বিরোধী বলে পরিচিত আহলে সুন্নত ওয়াল জামাতের একজন সিনিয়র নেতা ছিলেন।
জঙ্গিদের জামিন পাওয়া এখন আর বড় ঘটনা নয়। কিছু আইনজীবী ও আদালত সহকারীর সহযোগিতায় মদদদাতারা আটক জঙ্গিদের ছাড়িয়ে নিচ্ছে এবং ভয়ঙ্কর বিষয় হলো দেশের সর্বোচ্চ আদালত হাইকোর্ট থেকে। এখন পর্যন্ত জামিন পাওয়া জঙ্গিদের প্রায় ৮০ ভাগই আবার হিজবুত তাহরীরের নেতা-কর্মী।
হিজবুত তাহরীরকে বর্তমান আওয়ামীলীগ সরকার নিষিদ্ধ করলেও তাদের অনলাইন ও মসজিদ-ভিত্তিক প্রচার-প্রচারণা ঠেকাতে বা বন্ধ করতে কোন উদ্যোগ নেয়নি কর্তৃপক্ষ। ফলে এটা প্রমাণ হয় যে, এই দলের নেতা-কর্মীদের সাথে সরকার ও প্রশাসনের উচ্চপদস্থ কর্মকর্তাদের যোগাযোগ আছে। এছাড়া সূত্র মারফত জানা যায় যা, হিজবুত তাহরীরের অনেক নেতা-কর্মীর বাবা-মা সেনাবাহিনী, র্যাব, ডিবি পুলিশ, বিচার বিভাগ ও বিভিন্ন মন্ত্রণালয়ে কর্মরত।
জঙ্গিবাদ দমনে মুখ্য ভূমিকা পালন করার কথা স্বরাষ্ট্র মন্ত্রণালয় এবং এর অধীনে গঠিত একটি আন্তঃ মন্ত্রণালয় কমিটির। কিন্তু সেই কমিটি নিয়মিত বৈঠক করেনা, এবং করণীয় সম্পর্কে যতটুকু আলোচনা হয়েছে সেটা পালনে তাদের তীব্র অনীহা রয়েছে। সদস্যদের মধ্যে ইসলামিক ফাউন্ডেশন কিছু কাজ করলেও তথ্য ও ধর্ম মন্ত্রণালয় তাদের উপর ন্যস্ত দায়িত্ব পালন করছে না।
কিছু অপ্রকাশিত, গোপনীয় তথ্য
হোসেনী দালানে জঙ্গি আক্রমণের পর গোয়েন্দাদের মারফত কিছু স্পর্শকাতর তথ্য সাংবাদিকদের কাছে আসে যা কোন সংবাদ মাধ্যম প্রকাশ করেনি। উল্লেখ্য, গত কয়েক বছর ধরে যুদ্ধাপরাধীদের বিচারকে প্রশ্নবিদ্ধ করতে জামায়াত ও বিএনপি কোটি কোটি টাকা খরচ করেছে। ফলে তাদের লবিস্টরা যে সরব থাকবে এটাই স্বাভাবিক।
সম্প্রতি জামায়াত-শিবির-সংশ্লিষ্ট কিছু জঙ্গি নেতার নাম পাওয়া যায় যারা অনেক আগে থেকেই এসব কর্মকাণ্ডে মদদ দিচ্ছে। এদের মধ্যে অন্যতম হলো নর্থ সাউথ বিশ্ববিদ্যালয়ের প্রতিষ্ঠাকালীন সদস্য রাগীব আলী, জামায়াত নেতা ও ইউরোপে সবজি রপ্তানিকারক খালিদুর রহমান, তার শ্যালক ও লন্ডন যুবলীগের সভাপতি তারেক, ছেলে আরিফ আল ইমরান ও তার বন্ধু মুশফিক। তারেক লন্ডনে একটি মানি এক্সচেঞ্জ চালায়। তার বিরুদ্ধে হুন্ডির মাধ্যমে জঙ্গি অর্থায়নের কথা জানিয়েছে গোয়েন্দারা। প্রধানমন্ত্রীর বোন শেখ রেহানার সাথে তার ভালো জানাশোনা আছে।
শিবির নেতা আরিফ আবার রাজীব ও অভিজিত হত্যার পেছনে মূল নায়ক রানার বন্ধু। উভয়েই নর্থ সাউথ বিশ্ববিদ্যালয়ের ছাত্র ছিল। আরিফের বন্ধু মুশফিক আমেরিকায় বোমা হামলার পরিকল্পনাকারী নাফিসের বন্ধু। নাফিসের সাথে তাকেও গ্রেপ্তার করেছিল পুলিশ। কিন্তু পরে ঘটনার সাথে সরাসরি সম্পৃক্ততা না পাওয়ায় তাকে ছেড়ে দেয়া হয়। গত বছর আমেরিকান পুলিশ তাকে দেশে ফেরত পাঠায়। কিন্তু মুশফিক র‍্যাব-২ এর এক বড় কর্মকর্তার ছেলে হওয়ায় এ বিষয়ে কোন প্রতিবেদন কোন সংবাদ মাধ্যমে আসেনি
রাগীব আলীর নাম এসেছে কারণ ব্যবসায়ী খালিদুরের গুরু সে। তার রাগীব-রাবেয়া মেডিকেল কলেজ থেকে সেপ্টেম্বর বা অক্টোবরে এক বিশেষ অভিযানে সাত কাশ্মীরী জঙ্গিকে গ্রেপ্তার করা হয়। এ খবরও আসেনি কোথাও। কারণ এই অভিযান পরিচালিত হয়েছিল ভারতের গোয়েন্দা সংস্থা 'র'-এর অনুরোধে এবং ডিজিএফআই ও র্যাবের তত্বাবধানে। অভিযানের সময় রাগীব আলী মেডিকেল কলেজে উপস্থিত ছিলেন। কিন্তু তাকে কিছু সময় আগেই অভিযানের সম্পর্কে জানিয়ে দেয়ায় তিনি দ্রুত একটি হেলিকপ্টারে করে ঢাকায় গিয়ে সে রাতেই লন্ডনে পাড়ি জমান।
আরিফ আল ইমরান ও তার নর্থ সাউথ-ভিত্তিক সাঙ্গপাঙ্গরা সম্প্রতি খুন হওয়া সেক্যুলার প্রকাশক আরেফিন দীপন হত্যা ও শিয়াদের উপর আক্রমণের পেছনে গুরুত্বপূর্ণ ভূমিকা রেখেছে বলে জানিয়েছে গোয়েন্দাদের কয়েকটি সূত্র।
রাগীব আলী ও তার শিষ্যদের আর্থিক ও রাজনৈতিক ক্ষমতা বেশি হওয়ায় গোয়েন্দারা এদের নাম প্রকাশ করতে পারছেনা। তাছাড়া মুসুল্লি সমাজ ক্ষিপ্ত হতে পারে এই ভয়ে হেফাজতের নেতাদেরকেও ব্লগার হত্যায় উস্কানির অভিযোগে জড়ানো হচ্ছে না। 
পরিস্থিতি এখন এমন অবস্থায় গেছে যে, জঙ্গিবাদ, হেফাজতের উগ্রপন্থা, জামায়াতের ধর্ম ব্যবসা ইত্যাদি নিয়ে কথা বললে, লেখালেখি করলে, বিচার দাবী করা নিয়ে ভীত অনেকেই। কেননা নিরাপত্তার দায়িত্বে নিয়োজিত বাহিনীগুলোতে ঘাপটি মেরে থাকা জঙ্গি-বান্ধব সদস্যরা নিরাপত্তা তো দেবেই না, বরং ধর্মানুভূতিতে আঘাত দেবার অভিযোগে গ্রেপ্তার করে হয়রানি করবে।
তবুও একটু আশা যে, মুক্তিযুদ্ধের অসাম্প্রদায়িক চেতনা এখনো ধ্বংস হয়ে যায়নি। দেশে এখন মুক্তবুদ্ধি চর্চা-কারীদের সংখ্যা বাড়ছে যারা ধর্মব্যবসায়ী এবং ধর্মকে রাজনৈতিক হাতিয়ার হিসেবে ব্যবহারকারীদের ঘৃণা করেন। আশা রাখি সেই দিন বেশি দূরে নয় যখন সরকারি দল, প্রশাসন, সশস্ত্র বাহিনী ও গোয়েন্দা সংস্থায় ঘাপটি মেরে কাজ চালিয়ে যাওয়া জঙ্গিদের সহযোগীদের সমূলে উপড়ে ফেলা হবে এবং দেশে-বিদেশে জামায়াত ও জঙ্গিদের অর্থ-দাতাদের চিহ্নিত করে সেই পথ বন্ধ করা হবে।

