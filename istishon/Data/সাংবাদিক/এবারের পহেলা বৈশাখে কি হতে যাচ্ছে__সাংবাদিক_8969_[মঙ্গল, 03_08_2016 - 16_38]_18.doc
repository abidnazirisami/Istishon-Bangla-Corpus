এবারের পহেলা বৈশাখে কি হতে যাচ্ছে_



পহেলা বৈশাখকে অনৈসলামিক আখ্যা দিয়ে এই সংস্কৃতি পালনকারীদের নাস্তিক-মুরতাদ ঘোষণা করে বিষেদাগার চলছে অনেক বছর ধরে। এই উদযাপনে নাচ-গান, চারুকলার শিক্ষার্থীদের শিল্পকর্ম, আর মঙ্গল-প্রদীপ জ্বালানোর মতো “হিন্দুয়ানী” বিষয় অবিচ্ছেদ্য অংশ হয়ে উঠাই তাদের মাথাব্যথার কারণ। 
গত কয়েক বছরে হুমকি-ধামকি দিয়ে উগ্রবাদী ইসলামী জাগরণের চেষ্টায় লিপ্ত হেফাজতীরা বাড়তি শক্তি সঞ্চয় করে অনলাইন-অফলাইনে (পিস টিভি, মসজিদ, ওয়াজ মাহফিলে) সারাবছর প্রচারণা চালাচ্ছে।
এখন পর্যন্ত নিষিদ্ধ জঙ্গি সংগঠন হরকাতুল জিহাদ আল ইসলামী বা হুজি সরাসরি আঘাত করেছে। ২০০১ সালে পহেলা বৈশাখ উদযাপনের মূল অনুষ্ঠান-স্থলে (রমনা বটমূলে) বোমা হামলা করে তারা। এই ঘটনায় ১০জন নিহত এবং ২৫-৩০জন আহত হন। সেই মামলায় আট জঙ্গির মৃত্যুদণ্ডের আদেশ হলেও অপপ্রচার থেমে নেই।
পহেলা বৈশাখ উৎসব উদযাপনও থেমে যায়নি।
বাংলাদেশে ইসলামী শাসন প্রতিষ্ঠা করার সংগ্রামের সেনাপতি চরমোনাই পীর, মুফতি আব্দুর রাজ্জাক বিন ইউসুফরা এখনো প্রকাশ্যে হুংকার দিয়ে যাচ্ছে। তাদের মূল উদ্দেশ্য কট্টরপন্থী বক্তব্যের মাধ্যমে নাশকতা উস্কে দিয়ে এদেশে পহেলা বৈশাখ উদযাপন বন্ধ করা এবং মুসলিমদের এই উৎসবে যোগদান করা থেকে বিরত রাখা। লিংক-

গত বছরের ১৪ই এপ্রিল ঢাকা বিশ্ববিদ্যালয় ও মৎস ভবন এলাকায় প্রায় দুই ডজন নারী ও মেয়ে-শিশু যৌন হয়রানির শিকার হন। দায়ী ব্যক্তিদের অনেকেই সরকারি দলের কর্মী ও স্থানীয় নিয়মিত ছিনতাইকারী হলেও সেখানে শিবির, হিজবুত তাহরীর ও হেফাজত সমর্থকদের কয়েকটি গ্রুপ ছিল, যাদের মূল উদ্দেশ্য ছিল উৎসবের ভিড় সম্পর্কে জনমনে আতংক সৃষ্টি করা। তাছাড়া যৌন হয়রানির প্রতিবাদ করে মজা লস-এর ফেসবুক পেইজ থেকে ফ্যানদের আহবান জানানো হয়েছিল সবাই যেন এ বছর টিএসসি বয়কট করে। তারা কতটুকু সফল সেটা এবছর বুঝা যাবে।
সম্প্রতি সরকার পহেলা বৈশাখে একটি উৎসব ভাতা ঘোষণা করায় এই দিনটি আবার উগ্রপন্থী মুসলিমদের কুনজরে পড়লো। অন্যদিকে মঙ্গল শোভাযাত্রায় বিভিন্ন ব্যবসা প্রতিষ্ঠানের পৃষ্ঠপোষকতা সম্প্রতি অনেক বেড়েছে। তাছাড়া সরকারবিরোধীদের অনলাইন কর্মকাণ্ড (সাম্প্রদায়িক উস্কানি) দেখে মনে হচ্ছে সরকারকে বেকায়দায় ফেলতে তারা এই উৎসবকে টার্গেট করে কিছু করতে চাইবে।
তাই এ বছর মেলা, সাংস্কৃতিক অনুষ্ঠানের মঞ্চ বা মঙ্গল শোভাযাত্রায় বড় ধরণের হামলা হতে পারে।
যেহেতু ধর্মের ভুল ব্যাখ্যা দিয়ে নাশকতায় উস্কানীদাতাদের আইনশৃঙ্খলা বাহিনী কিছু বলছে না এবং যেহেতু পুলিশ-গোয়েন্দা বাহিনীতে পিস টিভি-হেফাজতী-জঙ্গিদের অনেক সমর্থক আছে, সুতরাং এবারের পহেলা বৈশাখে গত বছরের চেয়ে বেশি কিছু যে হতে পারে তা মোটামুটি নিশ্চিত করে বলা যায়।

