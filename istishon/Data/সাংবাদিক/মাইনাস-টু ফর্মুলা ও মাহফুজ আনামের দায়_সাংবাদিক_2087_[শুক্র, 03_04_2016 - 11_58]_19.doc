মাইনাস-টু ফর্মুলা ও মাহফুজ আনামের দায়



বাংলাদেশের একটি বিশেষ শ্রেণির মুখপাত্র মাহফুজ আনাম। এই শ্রেণির অন্তর্ভুক্ত হল দূতাবাস, দেশী-বিদেশী বড় কোম্পানি, বিজ্ঞাপনদাতা, সরকারবিরোধী দল/ব্যক্তিবর্গ ইত্যাদি; মোদ্দা কথা, টাকাওয়ালারা। জনগণের আছে জানার অধিকার – ধরণের শ্লোগানকে সামনে রেখে জনগণকে অন্ধকারে রাখায় তাদের ভূমিকা অনন্য। মাঝেমধ্যে আইওয়াশ হিসেবে কিছু জনহিতকর খবর প্রকাশ করলেও এই পত্রিকা মূলত দেশের ধনিক শ্রেণিকেই বাহবা দেয়। পুরস্কার দিয়ে আর ফিচার পাতায় জীবনী/ইন্টার্ভিউ ছেপে ভালো ব্যক্তি ও কোম্পানির পাশাপাশি দুর্নীতিবাজ ব্যক্তি ও কোম্পানির প্রচারণা করে তারা।
অধ্যাপক ইউনুসের সঙ্গে ‘ডেইলি স্টার’ পত্রিকার মাহফুজ আনাম ও ‘প্রথম আলো’ পত্রিকার সম্পাদক মতিউর রহমানের সম্পর্ক অনেক গভীর। ঠিক একই কারণে এই দুই সম্পাদকের সঙ্গে খারাপ সম্পর্ক আওয়ামীলীগ প্রধান শেখ হাসিনার। ফলে তার অনুসারীদের চোখেও শত্রু বলে গণ্য হন এই তিনজন। সুযোগ পেলেই তাই দলের নেতা-কর্মীরা প্রথম আলো ও ডেইলি স্টার বর্জনের ডাক দেয়, কোন ভুল হলে ক্ষমা চাইতে বলে। সম্প্রতি শুরু হয়েছে সবচেয়ে বড় ক্যাম্পেইন: মাহফুজ আনামকে গ্রেপ্তার করতে হবে, কারণ তার কারণেই শেখ হাসিনাকে কথিত দুর্নীতির দায়ে জেলের ভাত খেতে হয়েছে। 
প্রথম আলো ও ডেইলি স্টার এমনই ক্ষমতাধর যে, এরা যেসব খবর গুরুত্ব সহকারে ছাপায় তা জনগণের মধ্যে সরাসরি প্রভাব ফেলে। এমনকি পত্রিকা/টিভিওয়ালারা সেইসব খবরের প্রতিক্রিয়া ছাপে পরের দিন। আর এরা টানা কয়েকদিন কোন বিষয়ে প্রতিবেদন ছাপলে প্রশাসন থেকে শুরু করে সমাজের বিভিন্ন স্তরের মানুষ তাতে প্রতিক্রিয়া ব্যক্ত করে। যার ফলশ্রুতিতে আন্দোলন পর্যন্ত হতে পারে।
আবার এসব পত্রিকায় বিজ্ঞাপন ছাপলে বিক্রি বাড়ে হুহু করে। সুতরাং বুঝাই যাচ্ছে যে, কোন ব্যক্তি বা প্রতিষ্ঠান তাদের পণ্য, সেবা বা স্বার্থ সংশ্লিষ্ট কোন বিষয়ে কোন খবর/বিজ্ঞাপন ছাপাতে পারলে লাভ নিশ্চিত। এই দুই পত্রিকার সফলতা এটাই। রাজনীতিও যেহেতু আজকাল ব্যবসা হিসেবেই গণ্য হয় তাই এই বিষয়ে আলাদা করে কিছু বলার প্রয়োজন নেই।
ডেইলি স্টার আওয়ামীপন্থী হলেও সেটা আসলে ব্যক্তিকেন্দ্রিক, দল হিসেবে নয়। আওয়ামীলীগের অনেক সিনিয়র নেতার সাথে সম্পাদকদের ব্যক্তিগত খাতিরের সুবাদে সুবিধা পায় এই দল। অন্যদিকে বিরোধিতার খাতিরে বিএনপি কিছুটা সুবিধা পেলেও জামায়াত সাধারণ কভারেজও পায় না। আবার বিএনপির কোন কার্যক্রম না থাকলে এই পত্রিকাগুলো নিজে উদ্যোগী হয়ে সরকারের নানা ভুল-ভ্রান্তি নিয়ে বিশেষ প্রতিবেদন প্রকাশ করে সাংবাদিকতার দায় মেটায়।
ইউনুস দেশে প্রথম আলোচনায় আসেন ২০০৬ সালে নোবেল শান্তি পুরস্কার বিজয়ের পর। শেখ হাসিনা নিজেও তাকে অভিনন্দন জানান। কিন্তু বছর ঘুরতে না ঘুরতেই সম্পর্ক তিক্ত হয়। কারণটা উইকিলিকস মারফত জানা যায়: ২০০৬ সালের ডিসেম্বর মাসেই গুজব রটে যায় যে, ২০০৭ সালের ২১শে জানুয়ারির নির্ধারিত নির্বাচন হবে না এবং সেনাবাহিনী ক্ষমতা দখল করে ইউনুসকে চেয়ারে বসাবে।
পরের ঘটনাগুলি গুজব অনুযায়ী ঘটতে থাকে। পরিকল্পনা-মাফিক প্রধান দুই দলকে দুর্বল করতে রাজনীতি ও সংবাদ মাধ্যমের উপর কড়াকড়ি, দুর্নীতির অভিযোগে গন-গ্রেপ্তার, যৌথ বাহিনীর অভিযান, ক্রসফায়ার সবই চলতে থাকে। এসব ঘটনায় সমর্থন দিতে থাকে ঢাকাস্থ মার্কিন দূতাবাস, সুশীল সমাজের অনেক গণ্যমান্য ব্যক্তি ও মিডিয়া ব্যক্তিত্বরা। আর সাধারণ মানুষ যেহেতু চরম দুর্নীতি-গ্রস্ত বিএনপি ও আওয়ামীলীগের উপর বিরক্ত ছিল তাই সেসব খবর ছেপে জনগণের মনে দাগ কেটেছিল বিভিন্ন মিডিয়া, যার সরাসরি ফল ভোগ করছিল তথা সেনা সমর্থিত ফখরুদ্দীন সরকার।
ভেতরে ভেতরে কি ঘটছিল সাধারণ পাঠকরা তথা দেশের সবচেয়ে সচেতন জনগণ কিছুই বুঝতে পারছিলো না। অনেকেই সন্দেহ করছিল যে, এই সরকার নিশ্চয়ই ক্ষমতা ছাড়বে না, তাই ভালো ভালো কাজ করে জনগণের মন ভজাতে চাইছে। এদের আসল চেহারা বেরিয়ে আসবেই। সেই আশংকাই সত্যি হল যখন খালেদা-হাসিনা গ্রেপ্তার হলেন। মাইনাস টু ফর্মুলা প্রকাশ্য রূপ নিলো।
সেনাপ্রধান মইনুদ্দীনের পরিকল্পনা-মাফিক চলছিল সব। একটু একটু করে আওয়ামী ও বিএনপির নেতাদের ইমেজ নষ্ট করে দিয়ে রাজনীতিতে বড় ধরণের পরিবর্তন প্রয়োজন এটাই যেন বুঝাতে চাইছিল ফখরুদ্দীনের সরকার।
জনগণ বিকল্প চিন্তা করতে লাগলো। প্রধান দুই নেতা যখন জেলে, দ্বিতীয় সারির অনেক নেতাই তখন সেনাবাহিনীর গোয়েন্দাদের সহায়তায় দল পুনর্গঠনে ব্যস্ত। ইউনুস ছিলেন সবার আগে। তারপর ফেরদোউস আহমেদ কোরেইশী ও অন্যান্যরা। জামায়াত ও জঙ্গি দলগুলো প্রকাশ্যে সমর্থন পেলো ডিজিএফআইয়ের।
একটি টকশোতে মাহফুজ আনাম প্রথমে অস্বীকার করে পরে স্বীকার করলেন ডিজিএফআইয়ের দেয়া কিছু খবর তিনিও ছেপেছেন, এবং সেটা ভুল ছিল। প্রসঙ্গত: তিনি নিজে থেকে কথাগুলো বলেননি, প্রশ্নের উত্তরে বলেছিলেন। আলোচক প্রশ্নটি না করলে হয়তো তিনি কিছুই বলতেন না। 
কিন্তু আট বছর পর এসে এত বড় একটা কথা বললেও কথাটি সম্পূর্ণ না করেই আলোচনা শেষ করলেন তিনি। তারপর টানা কয়েকদিন আরো কয়েকটি চ্যানেলে বক্তব্য দিলেও তিনি একটি বিষয় পরিষ্কার করেননি: কেন তিনি এসব ছাইপাশ ছেপেছিলেন? সেনা-গোয়েন্দাদের শক্তির ভয়ে?
হয়তো সেনাবাহিনী এখনো শক্তিশালী বলেই তিনি জনসমক্ষে স্বীকার করতে চান নি। যেহেতু আওয়ামীলীগ সরকার ফখরুদ্দীন-মইনুদ্দীনের বিচার করবে না, তার মানে এরা এখনো শক্তিশালী আছে। দেশে এখন সেনাশাসন না চললেও এটা পরিষ্কার যে সেনাবাহিনী সরাসরি সরকারের নীতিনির্ধারণী মহলের সাথে কাজ করছে। কেননা খালেদা জিয়া গত কয়েক বছরে বিভিন্নভাবে সেনাবাহিনীকে উস্কে দিতে চেয়েছেন, কিন্তু সেনারা বিদ্রোহ করেনি। তবে জামায়াতের সহযোগিতায় জঙ্গি সংগঠন হিজবুত তাহরীর ২০১২ সালে সেনা-অভ্যুত্থানের একটি ব্যর্থ চেষ্টা করেছিল।
আর যদি তিনি ভয় না পেয়ে থাকেন, তাহলে সেসব খবর অতি উৎসাহী হয়ে কেন ছাপলেন? তার কি স্বার্থ থাকতে পারে? ইউনুস? ক্ষমতায় যাবার ইচ্ছা আপনার হতেই পারে। কিন্তু সেই পরিকল্পনা বাস্তবায়ন করতে আপনি যাদেরকে সমর্থন দিয়েছেন তারা যেসব অপকর্ম করেছে সেসবের দায় আপনি নিবেন না? 
আপনার সমর্থনের সেই সরকার ব্যর্থ হবার পর আওয়ামীলীগ ক্ষমতায় এলে বিরোধীরা চুপ করে যায়। মেনে নিতে বাধ্য হয় শেখ হাসিনার সরকারকে। নির্বাচনকে সামনে রেখে ২০১২ সালে এসে বিরোধীরা আবার সক্রিয় হয়। ৫ জানুয়ারির নির্বাচনের পর বিএনপি-জামায়াতের ক্ষমতা-লোভীরা ছাড়া আবার সবাই মেনে নেয়।
মাঝখানে এতগুলো বছর গেলো। গ্রামীণ ব্যাংক পরিচালনায় ইউনুসের অনেক অনিয়মের কথা বিডিনিউজ মারফত জাতি জানতে পারলো। কিন্তু প্রথম আলো আর ডেইলি স্টার এখনো তাদের “মহান ইউনুস” কর্মসূচী চালু রাখল। যেন সেসব অভিযোগ মিথ্যা ছিল!
জনগণ জানে সাংবাদিকেরা আজকাল দল/ব্যক্তি/প্রতিষ্ঠানকে সমর্থন দেয়। আপনার লজ্জা কিসে? স্বীকার করে ফেলুন আপনি মাইনাস টু ফর্মুলা সমর্থন করতেন। দেখেন না কিভাবে বিএনপি-জামায়াত ও ইসলামী দলগুলো কিভাবে প্রকাশ্যে সরকার উৎখাতের কথা বলে, আন্দোলন করে, জ্বালাও পোড়াও করে? এত ক্ষমতাশালী সম্পাদক হয়েও কেন আপনি বিচলিত?
যারা মাহফুজ আনামের নীতি-নৈতিকতা নিয়ে সন্দিহান নন তাদের জন্য কয়েকটি তথ্য: ২০০০ সালে গণতন্ত্র পুনরুদ্ধারের কর্মপন্থা নিয়ে একটি বিশেষ আলোচনাসভায় চিহ্নিত যুদ্ধাপরাধী কামরুজ্জামান যখন বক্তব্য দিচ্ছিল, ডেইলি স্টারের সম্পাদক তখন মঞ্চে বসে তার কথা শুনছিলেন। সরকার যখন জ্বালানী ইস্যুতে একের পর এক বেআইনি কাজ করে যাচ্ছিলো, ডেইলি স্টার তখন অনেক খবর চেপে গেছে, আর কিছু খবরে মিথ্যা তথ্য দিয়ে সরকারকে খুশী করতে চেয়েছে, বিশেষ করে ফুলবাড়ির কয়লাখনি প্রকল্প, কনকো ফিলিপসের সাথে পিএসসি চুক্তি ও রামপাল বিদ্যুতকেন্দ্র স্থাপনের প্রক্রিয়ায় অনিয়মের ক্ষেত্রে। অন্যদিকে দুই কোটি টাকার বিনিময়ে পরিবেশ আইনভঙ্গকারী কেইপিজেড কর্তৃপক্ষের হয়ে সাফাই গেয়ে সরকারকে দোষারোপ করে খবর ছেপেছিল ডেইলি স্টার। নিন্দুকদের জিজ্ঞেস করলে এমন আরো ভুরি ভুরি উদাহরণ দেয়া যাবে।

