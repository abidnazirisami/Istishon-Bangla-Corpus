সাগর-রুনি ডাকাতির শিকার!



সাংবাদিক দম্পতি সাগর-রুনি হত্যার চার বছর পেরিয়ে গেছে, প্রথমে ডিবি পুলিশ ও পরে র‍্যাব এই মামলার দায়িত্ব নেয়; কিন্তু কোন আইনশৃঙ্খলা বাহিনী এখনো এর রহস্য উদ্ঘাটন করতে পারেনি। তদন্ত কাজে কোটি টাকা খরচ করে, ১৫৮ জনকে জিজ্ঞাসাবাদ করে আর আমেরিকার আধুনিক ল্যাবে ৫০টি আলামত পাঠিয়েও যারা এই হত্যাকাণ্ডের জট খুলতে পারেনি, তারা আসলে ভয়াবহ কিছু লুকাতে চাইছে।
তদন্ত সংশ্লিষ্ট কয়েকজন কর্মকর্তা জানিয়েছেন যে, তাদের কাছে শুধুমাত্র ডাকাতির আলামত আছে। কিন্তু জনগণ তা বিশ্বাস করবে না বলে ঘোষণা দিতে পারছে না তারা। ফলে কবে নাগাদ এই মামলার জট খুলবে তা সহসাই বলা যাচ্ছে না।
অন্যভাবে বললে বলা যায় যে, এটিকে পরিকল্পিত খুন বলতে নারাজ রাষ্ট্রের কোন বাহিনী। বরং ডাকাতির মামলা বলে চালিয়ে দিতে পারলে রাঘব-বোয়ালদের রক্ষা করা সহজ হয়। কিন্তু মামলাটি নিয়ে দেশে-বিদেশে ব্যাপক প্রচারণার কারণে কোন বাহিনী এখন আর দায়িত্ব নিতে চাইছে না।
আবার সাগর-রুনির সাংবাদিক বন্ধুদের অনেকেই এবং কিছু সাংবাদিক নেতা প্রথমে নানামুখী ষড়যন্ত্রের গন্ধ পেলেও ব্যক্তিগত উদ্যোগে কোন তদন্ত করেনি কেউ। আর করলেও তা চাপা পড়ে গেছে আইনশৃঙ্খলা বাহিনীর রক্তচক্ষুর কারণে।
মোদ্দা কথা হলো, এই দেশে সরকারি দলের মন্ত্রী, সেনাবাহিনী বা কোন ধনকুবেরের বিরুদ্ধে তদন্ত করে ছাপোষা বাহিনীরা যে কিছু পাবে না তা সবাই জানে।
আর যখন কয়েকজন ক্ষমতাশালী এক হয়ে তাদের জন্য হুমকিস্বরূপ কাউকে পৃথিবী থেকে সরিয়ে দিতে চায়, তখন সরকারি বাহিনী যেমন র‍্যাব-ডিবি-ডিজিএফআই সরাসরি সাহায্য করে। এইসব বাহিনী তখন তাদের হাতে থাকা ভাড়াটে খুনিদের কাজে লাগায়। গত কয়েক দশকে বাংলাদেশে এরকম বেশ কটি খুনের ঘটনা ঘটেছে।

