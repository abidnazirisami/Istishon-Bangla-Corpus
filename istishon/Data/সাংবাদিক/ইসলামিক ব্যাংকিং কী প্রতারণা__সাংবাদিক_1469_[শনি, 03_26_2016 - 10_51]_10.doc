ইসলামিক ব্যাংকিং কী প্রতারণা_



দেশে ইসলামী বিপ্লব যখন চলমান এবং সরকার যখন উগ্রপন্থী মুসলিম দলগুলোকে তোষামোদ করতে ব্যস্ত, সেই সময় অর্থমন্ত্রী ইসলামী ব্যাংকিং-এর বিরুদ্ধে একটা মন্তব্য করে ধরা খেয়েছিলেন গত বছর।
গত বছরের পহেলা ফেব্রুয়ারি সংসদে এক প্রশ্নের জবাবে তিনি বলেছিলেন, “ইসলামী ব্যাংকিং একান্তই একটি ফ্রড (প্রতারণা)। ভুলের ওপর নির্ভর করে ইসলামী ব্যাংকিং হচ্ছে।”
“ইসলামে রিবা নিষিদ্ধ। কিন্তু রিবা ও সুদ এক নয়। রিবা চক্রবৃদ্ধি হারে বাড়ে। এখানে কোনো মানবিকতা নেই। সুদ হচ্ছে কস্ট অব ফান্ড (তহবিলের ব্যয়) বা কস্ট অব অ্যাডমিনিস্ট্রেশন (প্রশাসনিক খরচ)। ধর্ম নিয়ে যারা বেশি কথা বলেন তারা সুদ আর রিবাকে এক করে ফেলেন।”
কিন্তু একই সময়ে তিনি এই প্রতারণার ব্যবসা বন্ধ করা নিয়ে সংশয় প্রকাশ করেন। “দুর্ভাগ্য হলো বিশ্বের বিভিন্ন জায়গায় এটি চালু আছে। আইএমএফ পর্যন্ত তাদের অনুমোদন দিয়েছে। এটি বন্ধ করার সুযোগ নেই। ইসলামী ব্যাংকিং বন্ধ হবে কি হবে না, তা মুসলিম উম্মাহর সচেতনতার ওপর নির্ভর করছে। মুসলিম উম্মাহ যখন বুঝতে পারবে, ইসলামের নামে জঘন্য কাজ চলছে, তখনই এটি বন্ধ করা যাবে।”
দেশে বর্তমানে রাষ্ট্রায়ত্ত সোনালী ব্যাংক সহ দেশি-বিদেশি কমপক্ষে ২৫টি ব্যাংক ইসলামী ব্যাংকিং কার্যক্রম পরিচালনা করছে।
মুহিতের কথা ভালো লাগেনি দেশের প্রথম ইসলামী ব্যাংক – ইসলামী ব্যাংক বাংলাদেশ লিমিটেডের মালিক জামায়াত ও তাদের চামচা হেফাজতের। হেফাজতীরা সাথে সাথে মুহিতের পদত্যাগ দাবী করে হুংকার দিয়েছিল। কিভাবে তাদের ম্যানেজ করা হলো জানিনা। সম্ভবত: পরিকল্পনামন্ত্রী লোটাস কামাল এগিয়ে এসেছিলেন।
হুম এই লোটাস কামালই বিসিবি প্রধান থাকা অবস্থায় ইসলামী ব্যাংকের টাকা নিয়ে বিশ্বকাপ করেছিল। তাছাড়া সম্প্রতি লোটাস কামাল ইসলামী ব্যাংকের এক অনুষ্ঠানে গিয়ে বলেছে এই ব্যাংক অনেক ভালো কাজ করছে, দেশের অর্থনীতিতে বিরাট অবদান রাখছে।
মুহিত নিজেও ইসলামী ব্যাংকের টাকা দিয়ে বিভিন্ন অনুষ্ঠান আয়োজনের চেষ্টা চালিয়েছিল। সমস্যাটা আরো উপরে – খোদ প্রধানমন্ত্রী নিয়মিত ইসলামী ব্যাংকের কাছ থেকে দুই কোটি টাকার চেক নেন। বিভিন্ন ছুতায় রাজাকার মীর কাশেম আলী প্রতিষ্ঠিত এই ব্যাংকটি সরকারকে তেল দিয়ে যাচ্ছে। এদের কর্মকাণ্ড এখন এতোই বিস্তৃত যে, বঙ্গভবনের সামনের রাস্তায় ও প্রেসক্লাবের সামনে ইসলামী ব্যাংকের টাকা দিয়ে তথাকথিত সৌন্দর্যবর্ধনের কাজ চলছে।
সরকার বলছে তারা জামায়াতকে নিষিদ্ধ করলে দলের দ্বারা প্রতিষ্ঠিত সব প্রতিষ্ঠানকে বাজেয়াপ্ত/জাতীয়করণ করা হবে। দাবী উঠেছে এসব প্রতিষ্ঠান জাতীয়করণ করে এবং দণ্ডপ্রাপ্ত যুদ্ধাপরাধীদের সম্পত্তি বিক্রি করে মুক্তিযোদ্ধাদের জন্য খরচ করতে।
এসব প্রতিষ্ঠানের মধ্যে সবচেয়ে বড় ইসলামী ব্যাংকটিই তাই সরকারি দলের দালালদের নজরে। জামায়াতের টাকা খেয়ে লোটাস কামালের মতো অনেকেই এখন ইসলামী ব্যাংকের পক্ষে সাফাই গাইছে। অন্যদিকে আওয়ামীলীগের কিছু নেতা সম্প্রতি ব্যাংকটির শেয়ার কিনেছে যেন এটিকে সরকার জাতীয়করণ করতে না পারে।
এই ব্যাংকের বিরুদ্ধে ফাউন্ডেশনের মাধ্যমে জামায়াতী অন্যান্য প্রতিষ্ঠান, সংগঠন এবং ব্যক্তিকে অনুদান দেয়া হয়। তাছাড়া দেশের অনেক জঙ্গি নেতা এই ব্যাংকে তাদের হিসাব খুলেছে নিরাপত্তার আশায়। উল্লেখ্য, গত এক যুগে জঙ্গি অর্থায়ন ও মানি লন্ডারিং-এর কারণে ইসলামী ব্যাংককে চারবার জরিমানা করা হয়েছে।
যাই হোক, আমার প্রশ্ন ছিল ইসলামী ব্যাংকিং আসলে কতোটুকু ইসলামিক নাকি ইসলামের নামে প্রতারণা। হেফাজতের ধমকির কারণে এই বিতর্কটির সুরাহা হলো না। 
(প্রথম প্রকাশ http://www.norrfika.se 'মতামত' পাতায়)

