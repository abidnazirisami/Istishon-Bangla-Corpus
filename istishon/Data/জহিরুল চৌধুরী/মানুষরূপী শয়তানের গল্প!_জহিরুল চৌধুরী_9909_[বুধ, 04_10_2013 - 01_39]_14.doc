মানুষরূপী শয়তানের গল্প!



স্রিস্টিকর্তা (আল্লাহ) যেমন মানব জাতি (আদম) সৃষ্টি করেছেন, তেমনি তাঁর শত্রু রূপে সৃষ্টি করেছেন শয়তান (ইবলিস)কেও। কোরআনের বর্ণনা অনুযায়ী আল্লাহ ইবলিসকে সৃষ্টি করেছেন মানব জাতির আগে। অতঃপর আদম-হাওয়া সৃষ্টি করে আল্লাহ ইবলিসকে নির্দেশ দিলেন মানব জাতির সেবা করার জন্য। কিন্তু আল্লাহর এই নির্দেশ ইবলিসের মনঃপুত হলো না। সে আল্লাহর কাছে দাবি জানালো- তাকেই আদমের উপর শ্রেষ্ঠত্ব দানের। আল্লাহ ইবলিসের এ দাবির কাছে নতি স্বীকার না করে তাকে অভিশাপ দিলেন। অভিশপ্ত ইবলিস প্রমাদ গুণলো- সে যে করেই হউক মানব জাতির অনিষ্ঠ সাধন করবে। ইবলিসের প্ররোচণায় আদম স্বর্গের নিষিদ্ধ ফল খেয়ে মর্তে নেমে এলো। আর মানবের অনিষ্ঠ সাধনের ব্রত নিয়ে ইবলিসও নেমে এলো মর্তে।
মানুষের মতো ইবলিসও আল্লাহর অস্তিত্বে বিশ্বাসী, অর্থাৎ আস্তিক। কিন্তু মানুষ আল্লাহর অনুগত, তাই মু’মিন। মানুষ তাঁর ভুলের জন্য আল্লাহর ক্ষমা প্রার্থণা করে, আর শয়তান নিজের ভুল স্বীকার না করে কেবলি শ্রেষ্ঠত্বের ‘দাবি’ জানায়। এখানেই শয়তানের সঙ্গে মানুষের পার্থক্য। বেহেশত থেকে বিতাড়িত হয়ে মর্তে নেমে আসার পর আদম আল্লাহর কাছে লজ্জিত হয়ে ক্ষমা প্রার্থণা করে। তাঁর প্রথম করুণা প্রার্থণা (দোয়া) ছিল- “রাব্বানা জালামনা, আনফুছানা, ওয়ার হামনা, লানা কুনান্না, মিনাল খাছিরিণ”। হে আল্লাহ আমি শয়তানের প্ররোচণায় ভুল করে ফেলেছি আমাকে ক্ষমা করো। কিন্তু শয়তানের মনে কোনই অনুশোচনা নেই। তাঁর একমাত্র উদ্দেশ্য আল্লাহর সর্ব শ্রেষ্ঠ সৃষ্টি অর্থাৎ আশরাফুল মাখলুকাতকে বিপথে পরিচালিত করা। এবং এভাবে আল্লাহর অস্তিত্বকে ভূয়া প্রমাণিত করা। কিন্তু খেয়াল করুন মানুষের মতো শয়তানও “আস্তিক”!
শয়তান মানুষের মতো মাটির তৈরি নয়। আল্লাহ তাকে সৃষ্টি করেছেন আগুণ দিয়ে। তাই তাকে দেখা যায় না। কিন্তু শয়তানের অস্তিত্ব মানুষের মাঝেই। শয়তান মানুষের মধ্যে বিচরণ করে পরহেজগারের মতো, ঠিক যেন হাট হাজারির আল্লামা শফি। সঙ্কটে আল্লাহর করুণা ভিক্ষা না করে সমাজে বিশৃঙ্খলা সৃষ্টির উপায় খুঁজে। মানুষে-মানুষে দাঙ্গা-হাঙ্গামা উস্কে দেয়! ইসলামের মনগড়া ব্যাখ্যা দেয়! কেবল দাবি জানাতে থাকে, দফা-দফা, তেরো দফা! আত্মশুদ্ধির জন্য আল্লাহর সাহায্য কামনার পরিবর্তে ওকে জবাই করো, ফাসি দাও, জেলে পুরো- এটাই শয়তানের মুখ্য দাবি!
চাই আত্মশুদ্ধির ইসলাম!
আজ ইসলাম ধর্মটি নানা ফেতনা ফ্যাসাদে আকীর্ণ হয়ে আছে। আজকের বিশ্ব প্রেক্ষাপটে ইসলামের দু’টি ধারা প্রকাশ্যে দৃশ্যমান- এক. নিজের ব্যর্থতা ঢাকার জন্য আশে-পাশে শত্রুর অন্বেষণ, অর্থাৎ মানুষকে জেহাদে উদ্বুদ্ধ করা। দুই. নিজেদের (মানব জাতির) আত্মশুদ্ধির জন্য আল্লাহর করুণা, অর্থাৎ সাহায্য কামনা (দোয়া) করা। শেষোক্ত ধারাটিই মানব মুক্তির পথ। আর প্রথমটি শয়তানের প্ররোচিত!
আমাদের কথিত আল্লামা শফি নিজেকে একজন ইসলামের সেবক হিসেবে প্রমাণ করতে পারতেন, যদি দেশের শান্তিকামী, স্বাধীনতা প্রিয় তরুণ সমাজকে তাঁর বিপক্ষ শক্তি মনে না করে ‘সব্বাইকে হেদায়েত করার জন্য’ আল্লাহর সাহায্য চাইতেন। তা না করে তিনি বিচার তুলে নিয়েছেন নিজের হাতে, আর উস্কে দিয়েছেন শত শত জনতাকে। নিশ্চয় আল্লাহ তাঁর এই শয়তানীর পুরষ্কার তাকে ইহ জীবনেই দান করবেন, আমি এই দোয়া না করে শুধু আল্লাহর কাছে অনুরোধ জানাবো- “আল্লাহ তুমি তাকে হেদায়েত করো, তাঁর মনে মানুষের জন্য করুণা ও ভালবাসা দান করো”।
এখন আমরা নানা কারণে আল্লাহর করুণা কামনা (দোয়া) করি। কেউ চাকরির জন্য, পরীক্ষা পাশ, অথবা ধন-সম্পদ, অর্থের জন্য। বাজারে হরেক রকম দোয়ার বই পাওয়া যায়। না বুঝে সে সব মুখস্থ করি, আর প্রয়োজনে ব্যবহার করি। কাঙ্ক্ষিত পুরষ্কার না পেলে আল্লাহকে তিরস্কার করি, গালি দেই শয়তানের প্ররোচণায়। আল্লাহ বলেন- মু’মিনের ঈমানের পরীক্ষা তখন থেকেই শুরু। আল্লাহ মু’মিনকে বিপদে ধৈর্য ধারণ করে স্রিস্টিকর্তার প্রতি নিজেকে পুরোপুরি সমর্পনের কথা বলেছেন। হানাহানি এবং বিশৃঙ্খলা সৃষ্টির কথা বলেননি। কারন হানাহানি এবং বিশৃঙ্খলা মু’মিনের কাজ নয়। বরং শয়তানই সৃষ্টির শুরু থেকে নিজেকে ধৈর্যহীন এবং আত্মম্ভরি হিসেবে প্রমাণ করেছে।
পরিশেষে একজন বিশ্বাসী মাত্রই পুরোপুরি বিশ্বাস করেন- আল্লাহ করিম, রহিম, জব্বার। তিনিই সবচেয়ে বড় বিচারক। তিনিই একমাত্র জানেন কে তাঁর উত্তম বান্দা। মানুষকে এই উত্তম বান্দা’র প্রমাণ দিতে হয় মৃত্যুর পূর্ব পর্যন্ত প্রতিটি কাজে। তাই প্রতিটি মানুষের কল্যাণ কামনাই হবে প্রতিটি মু’মিনের দায়িত্ব। কোন মানুষকে তুচ্ছ জ্ঞান করা, মানুষে মানুষে বিসম্বাদ উস্কে দেয়া মু’মিনের দায়িত্ব নয়। কারন আল্লাহই সবচেয়ে বড় পুরস্কারদাতা! কোন মানুষ তাঁর কোন কাজে আল্লাহ কিংবা তাঁর রাসুলকে তুচ্ছ জ্ঞান করলে, কথায় অথবা লেখায় গালি-গালাজ করলে তাঁর বিচার করবেন আল্লাহই। এ’সব কারন উপলক্ষ করে যারা গজারি লাঠি নিয়ে রাস্তায় নামে, নিজেকে ইসলামের সেবক হিসেবে লোক সম্মুখে প্রচার করতে চায়, গাড়িতে আগুণ দেয়, কোরআনে আল্লাহ বলেছেন- ‘এরা শয়তানের দোসর’।
সব শেষে আমরা যেন আল্লাহকে ডাকি তাঁর মতো করে, তিনি যেভাবে চেয়েছেন। এবং এই ডাকার বর্ণনা তিনি দিয়েছেন কোরআনের প্রথম সুরা, ফাতিহায়। আল্লাহ সব ভাষাই বুঝেন। আরবী ভাষা বুঝে যদি আমরা বিপদে আল্লাহকে স্মরণ করি, তা ভালো। যদি নিজের ভাষায় নিজের মতো করে আন্তরিকতায় অনুরোধ জানাই, আল্লাহর কাছে সেটিই সবচেয়ে পছন্দের। কবি সত্যেন্দ্রনাথ দত্তের মতো আসুন সুর করে বলি- ‘সরল সঠিক পূণ্য-পন্থা মোদের দাও গো বলি, চালাও সে পথে, যে পথে তোমার প্রিয়জন গেছে চলি।... যে পথে ভ্রান্তি, চির অভিশাপ, আমরা যেন সে পথ বর্জন করতে পারি!’
নিউইয়র্ক, ৬ এপ্রিল ২০১৩

