রাষ্ট্রীয় সন্ত্রাস বনাম গোষ্ঠী সন্ত্রাস


আমাদের স্কুলে সত্তুর দশকের শেষ দিকে ইতিহাসের শিক্ষক প্রয়াত হাসান স্যার সব সময় মোঘল রিভাইভালের স্বপ্ন দেখতেন। ইতিহাস পাঠে জেনেছিলাম সেই একই মোঘল সাম্রাজ্য পুনঃ প্রতিষ্ঠার সঙ্কল্পে সৃষ্টি হয়েছিল পাকিস্তান রাষ্ট্রটি। স্যারের এই চেতনা আমাদের মধ্যেও কমবেশি সংক্রমিত হয়েছিল। কিন্তু ইসলামি চেতনার মোঘল সাম্রাজ্য প্রতিষ্ঠার সবচেয়ে বড় বাঁধা ছিল আমাদের আশেপাশের হিন্দুরা। কল্পনা করতে থাকলাম একদিন সব হিন্দুকে ভারতে তাড়িয়ে ক্রমান্বয়ে পাকিস্তান-বাংলাদেশ মিলে ভারত বিজয় করে আবার মোঘল সাম্রাজ্য প্রতিষ্ঠা হলেও হতে পারে!
সে সময় স্কুলগুলোতে হানা দিতে শুরু করে ইসলামী ছাত্র শিবির। নানা কৌশলে তারা কিছু ছাত্রকে সার্বক্ষণিক টুপি পরিয়ে দলে ভেড়াতেও সক্ষম হয়। গত প্রায় চার দশকে মোঘল সাম্রাজ্য আর প্রতিষ্ঠা পায়নি। তবে দেশে সাম্প্রদায়িকতা, স্বেচ্ছাচারিতা, জোর করে মানুষকে ভিটে বাড়ি থেকে উচ্ছেদ করে রাতারাতি বড় লোক হওয়ার একটি পরিবেশ মোটামোটি পাকাপোক্ত হয়েছে!
উপরের এই ভূমিকাটি দেয়ার প্রয়োজন হলো সম্প্রতি পিএলও-এর সন্ত্রাসী উপদল হামাস এবং সন্ত্রাসী রাস্ট্র ইসরাইলের মানবতা বিরোধী অপরাধে কয়েক 'শ সাধারণ মানুষের মৃত্যুর ঘটনা প্রত্যক্ষ করে। যুদ্ধে মানুষের মৃত্যুর ঘটনা আগেও বহুবার ঘটেছে। মাত্র দুই-তিন বছর আগেও অনুরূপ চাপিয়ে দেয়া যুদ্ধে হাজার-বারো'শ মানুষের মৃত্যুর ঘটনা ঘটেছে গাজায়। লক্ষ্য রাখবেন, এই চাপিয়ে দেয়া যুদ্ধ ও মৃত্যুর ঘটনা কিন্তু পিএলও-র ওপর অংশ ফাতাহ নিয়ন্ত্রিত পশ্চিম তীরে ঘটছে না!
আমাদের বয়স হওয়া থেকেই জেনে আসছি প্যালেস্টাইন লিবারেশন অরগেনাইজেশন- পিএলও একটি সংগঠন যারা স্বাধীন প্যালেস্টাইনের জন্য সংগ্রাম চালিয়ে যাচ্ছে। একটি রাজনৈতিক সংগঠনে যেমন শান্তিকামী ধারা থাকে, তেমনি থাকে সশস্ত্র ধারাও। কিন্তু স্বাধীনতার জন্য মানুষকে ঐক্যবদ্ধ হতে হয়, চালাতে হয় নিরন্তর রাজনৈতিক সংগ্রাম। ইয়াসির আরাফাতের যোগ্য নেতৃত্বে পিএলও সেই সংগ্রামই চালিয়ে যাচ্ছিল কয়েক দশক ধরে। তার মৃত্যুর সঙ্গে সঙ্গে দলে জঙ্গী তৎপরতা দানা বাঁধতে থাকে, এবং এক সময় তারাই হয় দলের চালিকা শক্তি। দল থেকে গণতন্ত্র হয় নির্বাসিতো! মাহমুদ আব্বাসকে পেছনে ফেলে সশস্ত্র গোষ্ঠীটি চলে আসে নেতৃত্বে। এটিই ছিল ইসরাইলের কামনা। পুরো প্যালেস্টাইনী জনগণকে সন্ত্রাসী প্রমাণ করাই ছিল ইসরাইলের উদেশ্য। অতঃপর সারা বিশ্বের মুসলমানদের ক্ষুদ্র একটি গোষ্ঠীকে অস্ত্র ও অর্থ সরবরাহ করে কারা শান্তিপ্রিয় মুসলমানদের কপালে সাময়িক এই কলঙ্কের তীলক লেপ্টে দিয়েছে তার হিসেব নিকেশ করা আজ জরুরি।
আমরা আমাদের জীবন থেকে জানি- অপরাজনীতির একমাত্র অবলম্বন সন্ত্রাস ও জঙ্গীপনা। বাংলাদেশের সাময়িক এই ভঙ্গুর গণতন্ত্রের জন্যেও বহুলাংশে দায়ী রাজনৈতিক দলগুলোর সন্ত্রাসের প্রতি দুর্বলতা। দুর্ভাগ্যক্রমে এই ফেইস বুকেও দেখি হামাস ও ইসরাইলের এই মানবতা বিরোধী যুদ্ধের পটভূমিতে কেউ কেউ সাম্প্রদায়িকতার বিষবাস্প ছড়াচ্ছেন। একটি সন্ত্রাসী গোষ্ঠী, আরেকটি সন্ত্রাসী রাস্ট্র। দুটোর বেঁচে থাকার স্বার্থেই যুদ্ধের প্রয়োজন। তিনটি ইসরাইলী তরুণ অপহরণ এবং হত্যার ঘটনায় যে যুদ্ধের পটভূমি তৈরি হয়েছে, সে যুদ্ধে কোনো পক্ষকেই সমর্থনের যুক্তি খুঁজে পাই না।
ইতিহাস তার আপন নিয়মেই চলে। খ্রীস্টিয় চার শতকে রোমানরা যখন ইহুদীদের জেরুজালেম থেকে মেরে পিটিয়ে বিতাড়িত করে, সেই ইহুদী ধর্মালম্বীরা তাদের জীবন থেকে শিক্ষা নিয়েছে- বাঁচতে চাইলে লড়াই করেই টিকে থাকতে হবে। গত প্রায় দুই হাজার বছরে সারা বিশ্ব থেকে মাথা নত করে প্রযুক্তি ও অর্থ সংগ্রহ করে তারা আবার ফিরে গেছে নিজ ভূমিতে। তাদেরকে তাদের ভূমিতে স্বীকার করে নেয়া কোনো অন্যায় নয়! ইসরাইল এবং প্যালেস্টাইন দু'টি রাস্ট্রই টিকে থাকুক নিজেদের মানচিত্র নিয়ে। কিন্তু এরজন্য যে রাজনোতিক সংগ্রাম প্রয়োজন, সে সংগ্রামে নেতৃত্ব দেয়ার যোগ্যতা কি হামাসের আছে?
গণ মাধ্যমে আমরা দেখি ফিলিস্তিনি তরুণ যুবকরা স্কুল-কলেজ বাদ দিয়ে ইসরাইলী সেনাদের প্রতি ঢিল ছুঁড়ছে। অপরদিকে ইসরাইলী সৈন্যরা ট্যাঙ্ক দাবড়াচ্ছে! নিজের কর্তৃত্ব প্রতিষ্ঠার জন্য প্যালেস্টাইনী নিরীহ জনগণের কাঁধে হামাস ও ইসরাইল যে অসম যুদ্ধ চাপিয়ে দিয়েছে, তার বিরুদ্ধে সোচ্চার হওয়াটাই মানবতাবাদীদের যুক্তিসঙ্গত কাজ হবে বলে মনে করি।
নিউইয়র্ক, ১৪ জুলাই ২০১৪

