চিকেন মারসালা


লেখাটির শিরোনাম হতে পারত 'অ্যামেরিকান কুলিনারি কালচার'। কিন্তু শিরোনাম বদলে ফেলার পেছনে আছে অন্য রহস্য। এরসঙ্গে জড়িত আমার উদ্ভাবন এবং ইন্টেল্যাকচুয়াল প্রপার্টি রাইটস। বাজারে অনেক মারসালার সাক্ষাত মিলবে, কিন্তু আমার মারসালার সঙ্গে অন্য কারও মারসালা পাল্লা দেয়া তো দূরের কথা, ধারে-কাছেও ভিড়তে পারবে না। ভুল বললাম না কী!
তখন রেস্টুরেন্টের কাজ চলছিল। আমার একটি লম্বা মইয়ের ভীষণ প্রয়োজন। সামনের বাড়ির একটি ছেলে যাচ্ছিল পথ বেয়ে। জিজ্ঞেস করলাম তোমার বাড়িতে কি লম্বা মই আছে? উত্তরে বলল- হ্যাঁ আছে। তুমি এসে দ্যাখো, প্রয়োজনে একেবারেই নিয়ে যেতে পার। কারন, এটি আমার কাজে লাগে না। বললাম- ঠিক আছে, আমি আনতে যাব। আমার একবারে রাখার প্রয়োজন, এবং জায়গা কোনোটাই নেই, কয়েকটি দিনের জন্য ব্যাস।
মই আনতে গিয়ে জিজ্ঞেস করল- কী ধরণের রেস্তরাঁ বানাচ্ছো? বললাম- অ্যামেরিকান। উত্তর দিল- কেন, তুমি ইন্ডিয়ান রেস্তরাঁ বানাচ্ছো না কেন? উত্তরে বললাম, আমি যে ইন্ডিয়ান রান্না জানি, তা তোমার ধাতে সইবে না। কাজেই আপাতত অ্যামেরিকান খাবারেই তোমাদের তৃপ্ত হতে হবে। আমাকে অনুরোধ করল- আপিটাইজার তালিকায় যেন 'সমুচা' রাখি আমার মেনুতে। মেনু তৈরি করার সময় মাথায় এলো শুধু আপিটাইজারে তো আর উদর পুরে না। বরং রাতের খাবারে আমাদের দেশীয় একটি খাবার যুক্ত করে দিই। তাই করলাম, খাবারটির নাম চিকেন মারসালা। শতাধিক খাবারের তালিকায় সর্বশেস এটির দামও রাখলাম ১২.৯৫ ডলার। যাতে দাম দেখে সবাই অর্ডার দিতে উৎসাহী না হয়!
কাল এক অতিথি খাদক এসে ওয়েট্রেসকে বলছে- শব্দটি বোধ হয় হবে 'মাসালা'। ওয়েট্রেস এসে আমাকে জানালো অতিথির প্রতিক্রিয়া। বললাম- মাসালা এবং মারসালা এক নয়। অতিথিকে বল মাসালা খেতে চাইলে অন্য কোথাও যেতে পারে। আসলে আমি ইচ্ছে করেই মাসালাকে মারসালা করেছি, যাতে কেউ অন্য কোথাও খেয়ে থাকলে যাচাই-বাছাই করার সুযোগ না পায়। এ জ্ঞানটি পেয়েছি আমাদের নবীগঞ্জের শেফ আব্বাস ভাইয়ের কাছ থেকে। তার এক ভারতীয় কলিগ নাকি তার অ্যামেরিকান ব্লেন্ড চিকেন তরকারির নাম দিয়েছিল স্ত্রীর নামে- 'সাবিত্রি চিকিন'। অথবা আলু-মাংসের তরকারির নাম 'বিন্দি আলু'। এটাই এখন জগতময়।
রেস্টুরেন্ট উদ্বোধন করার দু'দিনের মাথায় চিকেন মারসালার অর্ডার আসতে শুরু হল। প্রথম অর্ডারটি ভীষণ চিন্তায় ফেলে দিল। জীবনে কোনোদিন এটি বানাইনি। কী করি! তবে অ্যামেরিকান খাবারের কয়েকটি মূল সূত্র আমার জানা। এটি অনুসরণ করলে বানানো মোটেই কঠিন হবে না, এ আত্মবিশ্বাস আমার আছে। প্রথমে পাত্রে মারজারিন বাটার দিয়ে পিয়াজ কুচি ঢেলে দিলাম। পিয়াজের রঙ লাল হয়ে গেলে তাতে রসুন পেস্ট দিলাম। সামান্য হলুদের গুড়ো ও দুটো তেজপাতা অথবা বে লীফ দিয়ে নাড়তে থাকার মধ্যে মুরগির মাংসের টুকরাগুলো ছেড়ে দিলাম। আঁচ একটু বাড়িয়ে দিলাম, যাতে মাংসের রঙ লাল হয়। আরও লাল করার জন্য ঝাঁজ হীন পেপরিকার গুঁড়ো দিলাম। এবার দুধ ও ক্রীমের মিশ্রণ 'হাফ ক্রীম' ছেড়ে দিলাম এক কাপ সমান। কিন্তু রসটাকে ঘণ করার জন্য টক দই জাতীয় কিছু পাচ্ছিলাম না। হাতের কাছে ছিল লাইট রেঞ্চ ড্রেসিং, তাই ছেড়ে দিলাম তিন-চার চামচ। অতঃপর ভাত অথবা স্ম্যাশ পটেটোর সঙ্গে পরিবেশন করতে হবে শেফ জী'র তৈরি 'চিকেন মারসালা'। কোনো কারনে পেপরিকার পরিবর্তে মরিচের গুঁড়ো চলে গেলে তবেই সারা। খেয়ে বাপ-দাদার গোষ্ঠী উদ্ধার করতে করতে বাড়ি যাবে। কপাল মন্দ হলে চলে যাবে এটর্নির কাছে, মিলিয়ন ডলার জরিমানার আবেদন জানাবে। অবশ্য, দশ মিলিয়ন ডলারের ইসুরেন্স করে রেখেছি। রেস্টুরেন্টে এসে হাত ভাঙলে, মাথা ফাটালে অথবা নিবিড় মলত্যাগ শুরু হলে সবই সামলাবে!
আমার শুরু করার আগে এখানটায় ছিল ম্যাক্সিকান রেস্টুরেন্ট। নাম ছিল সেলিনাস টাকুইলাস। তিন বছরের মাথায় ধরাশায়ী হয়ে গেছে। আমেরিকার অর্থনৈতিক দুর্দিনে মানুষের দাবি এখন কম দামে বেশি খাবার। উপাদেয় হতে হবে। যে খাবারে থাকবে প্রচুর চীজ এবং ড্রেসিং, সেটিই হবে উপাদেয়- এটা হল অ্যামেরিকান কুলিনারির মোদ্দা কথা। থাকতে হবে 'ভ্যারাইটি অব ফ্রাইস'। অন্তত দশ-বারো পদের ড্রেসিং থাকতে হবে, খাদককে দিতে হবে অপশন অব চয়েস।
আমি কোনো কুলিনারি স্কুল-কলেজে যাইনি। আমার এলাকায় আমেরিকার একমাত্র কুলিনারি বিশ্ববিদ্যালয়। সেখানে খাবারের উপর পিএইচডি দেয়া হয়, আবার সল্প মেয়াদী কোর্সও আছে। জ্ঞান নিতে সেখানে যাওয়ারও সময় হয়ে উঠেনি। আছে কেবল নিউইয়র্ক স্টেটের ফুড সেইফটি ট্রেনিং। এখন আমার রেস্টুরেন্টেই শেখাচ্ছি কয়েকজনকে। তাদেরকে একটি কথাই বলি শুরুতে- রান্নাবান্না শেখা অথবা রেটুরেন্ট পরিচালনার জন্য তোমাকে রকেট সায়েন্স জ্ঞান অর্জনের প্রয়োজন নেই। প্রয়োজন কেবল- সাধারণ জ্ঞান, এবং সময় মতো এর সফল প্রয়োগ। এ কারণে বেশি মনে পড়ে মা' আর স্ত্রীকে। কতোটা মনোযোগ না থাকলে প্রতিবেলায় আমাদের টেবিলে খাবার সাজিয়ে রাখা কতোটা কঠিন হতো!
নিউইয়র্ক, ৯ জুলাই ২০১৪

