প্রধানমন্ত্রীর এক সংবাদ সম্মেলনে


আমি তখন দৈনিক সংবাদে যোগ দিয়েছি সিনিয়র রিপোর্টার হিসেবে। আর শেখ হাসিনাও প্রথমবারেরর মত প্রধানমন্ত্রী হয়েছেন ১৯৯৬ সালে। বছর খানেক পরের ঘটনা। সিনিয়র রিপোর্টার হিসেবে আমি কূটনৈতিক পাড়ার খবরাখবর নিতাম। কিন্তু এই কূটনৈতিক রিপোর্ট বিষয়ে লজ্জাজনক পরিস্থিতির মুখোমুখি হলাম একদিন সম্পাদক প্রয়াত বজলু ভাইয়ের সামনে।
আমাদের রিপোর্টার মিটিং হত প্রতিদিন বেলা এগারোটায়। সম্পাদক বজলুর রহমান থাকতেন মিটিং-এর মধ্যমণি হয়ে। সবার কথা শুনে পত্রিকার নীতি নির্ধারণী বিষয়ে কথা বলতেন। তাতেই বোঝা যেত আজকের রিপোর্টটি কোন লাইনে করতে হবে। মিটিং-এর ফাঁকে হঠাত আমাকে জিজ্ঞেস করে বসলেন- তুমি কিসের রিপোর্ট কর। উত্তর দিলাম- কূটনৈতিক বিষয়ে। বজলু ভাইয়ের মন্তব্য তখন- বাংলাদেশের আবার কূটনীতি আছে না-কি? নিউজ এডিটর সোহরাব ভাইকে উদ্দেশ করে তখন বললেন- তুমি ওকে আওয়ামী লীগের বিটে ঢুকিয়ে দাও। 
সেদিন থেকে আওয়ামী লীগ বিট হল আমার প্রাথমিক, আর কূটনীতি হল সেকেণ্ডারি। একদিন প্রধানমন্ত্রীর কার্যালয় থেকে সংবাদ সম্মেলনে উপস্থিত হওয়ার আমন্ত্রণ এলো। চুলে খানিকটা তেল-জেল লাগিয়ে প্রেসক্লাব থেকে বাসে করে গণ ভবনে পৌছলাম। হা হতোস্মি, গিয়ে দেখি আমার চীফ রিপোর্টার কাহু ভাই প্রধানমন্ত্রীর একেবারে সামনের চেয়ারটি দখল করে বসে আছেন। তথাপি পণ করলাম- প্রধানমন্ত্রীকে আজ যে করেই হউক একটি প্রশ্ন করব।
প্রধানমন্ত্রী বিদেশ সফর করে এসেই এ ধরণের সংবাদ সম্মেলনের আয়োজন করেন। একে-একে সামনের কাতারের সব সাংবাদিকের মামুলি ধরণের প্রশ্নের পর সংবাদ সম্মেলন প্রায় শেষ হতে চলেছে। প্রধানমন্ত্রীও আসন ছেড়ে প্রায় উঠতে যাবেন। আমি প্রশ্ন করলাম- মাননীয় প্রধানমন্ত্রী আপনার এই সফরে দেশের জন্য কি নিয়ে এসেছেন? শেখ হাসিনা মুখ ঝামটা মেরে উত্তর দিলেন- আগে যে প্রধানমন্ত্রী ছিল, সে বিদেশ সফর করে দেশের জন্য কি আনত? সংবাদ সম্মেলন শেষ হল। কাহু ভাই আমাকে বলে বসলেন- আপনার এ প্রশ্নটি করা ঠিক হয়নি! আশ্চর্য- দেশের এত টাকা খরচ করে বিদেশ সফর, অথচ দেশের মানুষ জানবে না দেশের জন্য তিনি কি নিয়ে এলেন?
অবশ্য আওয়ামী লীগের বিট পাওয়ার ফলে জীবনে প্রথম হেলিকপ্টারে চড়ার অভিজ্ঞতা আমার হয়েছিল। প্রতি শনিবার তেজগাঁ বিমান বন্দর থেকে প্রধানমন্ত্রীর সফর সঙ্গী হতেন যে সাত-আটজন সাংবাদিক, তার মধ্যে আমিও থাকতাম। কারন মতিয়া চৌধুরীর স্বামী বজলু ভাই, ইত্যাদি সুবাদে সংবাদ ছিল শেখ হাসিনার গুডবুকে। এমনো জানতাম বজলু ভাই ছিলেন শেখ হাসিনার অলিখিত উপদেস্টা। প্রতিদিন সকালে প্রধানমন্ত্রীর সঙ্গে তার কথা হত।
এই হিলিকপ্টারে সাংবাদিকতা বিষয়ে আমার স্ত্রীর বেশ গর্বের ঢেঁকুর ছিল। আমি সেটা উপভোগ করতাম। সংবাদে মাসের প্রথম তারিখের বেতন প্রায়ই ১৫ তারিখে গড়াত। বাড়িওয়ালা যখন সাত তারিখ থেকে উঁকি দেওয়া শুরু করত, তখনই স্ত্রীর মেজাজ সপ্তমে চড়ত। তা নাহলে তখনকার একমাত্র টিভিতে প্রধানমন্ত্রীর সফর সঙ্গী হিসেবে এক ঝলক চেহারা মুবারক প্রদর্শনের সুযোগও ছিল। তবে আমার জন্য হেলিকপ্টারে চড়াটা ছিল যথেস্ট উপভোগের। পুরনো হেলিকপ্টারের ঘড়-ঘড় বিরক্তিকর শব্দ লাঘবে উদাস দৃষ্টিতে তাকিয়ে থাকতাম জানালার দিকে, অনেক নীচে। তাতে ঢাকার ট্রাফিক জ্যামও ছিল উপভোগ্য! আর মানুষের দারিদ্রও এতোটা উলঙ্গ হয়ে চোখকে পীড়া দিত না! 
নিউইয়র্ক, ২৭ জুলাই ২০১৪

