এতো ভুলের মাশুল দেবে কে_


মনটা ভালো নেই ক’দিন থেকে। ফেব্রুয়ারির শুরুতে মনটা যেমন শাহবাগে তারুণ্যের উচ্ছ্বাসে জেগে উঠেছিল, এর বিপরীতে মার্চের শেষে এসে জামায়াতি-হেফাজতের তাণ্ডবে আবার ব্যাকুল! কি হবে আমার প্রিয় মানুষগুলোর? বাংলাদেশের মানুষকে আর কত মূল্য দিতে হবে? বাংলাদেশের মানুষ কি সত্যি-সত্যি স্বাধীনতা ও মুক্তিযুদ্ধকে ভুলে গেছে?
আশির দশকে চট্টগ্রাম বিশ্ববিদ্যালয়ে পড়ার সময় থেকে জামায়াত-শিবিরের তাণ্ডবের সঙ্গে পরিচিত। সচেতন মানুষের সম্মিলিত জোয়ারের সামনে যে কোনো অপশক্তিই শেষ পর্যন্ত টিকে থাকতে পারে না, তাও জেনেছি সে সময়ে। তবু শঙ্কা কাটে না। আমরা হরতাল, অবরোধ, সাম্প্রদায়িক বিদ্বেষ-রাহাজানিতে কিছু মানুষের হতাহতের খবর পাই। আরো কত শত মানুষ যে হরতাল অবরোধের সময় চিকিৎসার অভাবে, আর্থিক অনটনের শিকার হয়ে মৃত্যু মুখে পতিত হচ্ছে সে হিসাব কে রাখে?
বাংলাদেশের ক্ষমতার বলয়ে বিএনপি-আওয়ামী লীগ গত কুড়ি বছর ধরে ঘুরপাক খাচ্ছে। কিন্তু দেশের রাজনীতি, ধ্বংসোন্মুখ পরিস্থিতি কি এ দুই দলের নিয়ন্ত্রণে আছে? আমরা জানি অসৎ এবং দুর্নীতিপরায়ণরা চারিত্রিকভাবে দুর্বল হয়। এবং এ দুর্বলতার কারনে দেশের স্বার্থে এরা কঠিন সিদ্ধান্ত নিতে পারে না। আমাদের অভিজ্ঞতা বলে- গত ২০০৭ সালের মতো দু’টি দলই বিপদ দেখলে সাধারণ মানুষকে সামরিক শাসনের বলি করে পিঠটান দেবে। কিন্তু বাংলাদেশের মানুষ কি বরাবরের মতো এই পরিণতি ভোগ করবে, না কি নিজের শক্তিতে, নিজের বিপদ নিজেই মোকাবেলা করবে?
এদিকে বিষফোঁড়ার মতো সাম্প্রদায়িক শক্তি তর্জনি ঘুরাচ্ছে। জ্ঞান-বিজ্ঞানের সমস্ত আধারকে এরা সাম্প্রদায়িকতার কূপমণ্ডুকতায় বন্দি করে ফেলতে চায়! আমরা কি সত্যি-সত্যি এদের হাতে বন্দি হতে চলেছি? আমাদের অদূরদর্শী রাজনৈতিক নেতৃত্ব কি এই পরিণতি সম্পর্কে মোটেও ওয়াকিফহাল নন?
যে যাই বলুক, আমি তারুণ্যের শক্তি ও উদ্যমে বিশ্বাস করি। এই তারুণ্যই বাংলাদেশে ৫২, ৬৯, ৭১ আর ৯০-এর মশাল জ্বালিয়েছে। রাজনৈতিক নেতৃত্ব ব্যর্থ হতে পারে। হাসিনা-খালেদা এমনকি এই সাম্প্রদায়িক গোষ্ঠীর হাতে ধরাশায়ীও হতে পারেন, কিন্তু বাংলাদেশের তরুণরা কখনো পরাজিত হতে পারে না। এই তরুণরা যে শাহবাগে নতুন প্রজন্মের মশাল জ্বালিয়েছে, এ মশাল জ্বলবে। শাহবাগও জেগে থাকবে। শাহবাগের প্রান প্রবাহ কোনোদিন নিস্তেজ হবার নয়!
চট্টগ্রাম বিশ্ববিদ্যালয়ে পড়ার সময় আমি জেনেছি, সমাজের পিছিয়ে পড়া জনগোষ্ঠীর অসচেতনতা এবং ভাবাবেগকে সম্বল করে এই সাম্প্রদায়িক অপশক্তি তার প্রভুত্ব কায়েম করে। আমার পড়াকালীন সময়েই যেমন আমি এর উত্থান দেখেছি, তেমনি আমরা এর পতনও নিশ্চিত করেছি। এই পতন নিশ্চিত করার জন্য যে অস্ত্রটি কাজ করেছিল, তা ছিল সচেতন মানুষের ঐক্য। একটি শ্লোগানে আমরা বিশ্বাস করতাম- “সচেতন জনতা সেই ভালো অস্ত্র, প্রয়োজন হলে হয় সকলে সশস্ত্র”। আমাদের অবশ্য সশস্ত্র হতে হয়নি। হাজার হাজার ছাত্র-ছাত্রীর ঐক্যের জোয়ারে ভেসে গিয়েছিল সাম্প্রদায়িক অপশক্তি।
লক্ষ্য করুন, বাংলাদেশের তাবত সংগ্রাম এবং মুক্তি আন্দোলনের পেছনে রয়েছে সাম্প্রদায়িক শক্তির সঙ্গে বোঝাপড়া! এরা নতুন নয়। তবে নতুন নামে, নতুন অবয়বে এরা মাঠে নামে! এরা রাজনৈতিক শক্তির সঙ্গে আপস করে টিকে থাকে। বাংলাদেশের মুক্তিকামী মানুষের সঙ্গে এদের আপস হয় না কোনো কালে। তাইতো রাজনৈতিক শক্তিকে মূল্যও দিতে হয়। রাজনৈতিক নেতৃত্ব যখনই সাধারণ মানুষের সঙ্গে দূরত্ব গড়ে তোলে তখনই এরা রাজনৈতিক নেতাদের ঘাড় মটকায়। ৭৫-এ বঙ্গবন্ধু সরকারের ঘাড় মটকে দিয়েছিল এরা। আজ হাসিনা সরকারেরও ঘাড় মটকাতে এরা প্রস্তুত!
খুব নিকট অতীতের কথা স্মরণ করুন। ২০০৭ সালে পল্টনে এই জামাত-শিবিরের উদ্যত ফনা আমরা দেখেছি। নারায়ে তাকবির-আল্লাহু আকবর বলে এরা দিনে দুপুরে কয়েক জন মানুষকে পিটিয়ে মেরে ফেলল। জরুরি শাসনের নামে দেশে সেনা শাসন প্রবর্তিত হলো। সাধারণ মানুষ ভোট দিয়ে আওয়ামী লীগকে ক্ষমতায় পাঠালো। আওয়ামী লীগ গণ মানুষের দল হিসেবে ধারণা ছিল তারা মানুষের আশা আকাঙ্ক্ষা বুঝতে পারবে। কিন্তু উল্টো আজ এই সাম্প্রদায়িক অপশক্তির কাছেই মাথা নত করছে!
আজ ঐক্য জরুরি!
রাজনৈতিক নেতৃত্ব যখন সাধারণ মানুষের কাছ থেকে দূরে সরে যায়, তখন সাধারণ মানুষের ঐক্য জরুরি হয়ে পড়ে। আজ এই ঐক্যের ডাক দিয়েছে শাহবাগ। ৫ ফেব্রুয়ারি শাহবাগের জাগরণ শুরু হয়েছে। তরুণদের নেতৃত্বে মানুষের এই জাগরণ থেমে যাবার নয়। চট্টগ্রাম বিশ্ববিদ্যালয়ের অভিজ্ঞতা আবারও বলতে হয়। তখন শিবির মাঝে মাঝেই (মাসে অন্তত একবার) বিশাল আকৃতির মিছিল-সমাবেশ করতো। তা দেখে সাধারণ ছাত্রদের মনে ভয় ধরে যেত। যদিও সবাই জানতো চট্টগ্রাম কলেজ, মহসিন কলেজ, কমার্স কলেজ কিংবা আশেপাশের ফেনী, লাকসাম থেকে বাস ভর্তি লোকজন এনে তারা মিছিল সমাবেশ করতো। তথাপি এসব মিছিল সমাবেশ ছিল শিবিরের শক্তি প্রদর্শন। এর বিপরীতে আরো বিশাল সমাবেশ মিছিলের জন্য সাধারণ ছাত্ররা ব্যাকুল হয়ে নেতৃত্ব খুঁজত। আমরা সংগঠক-কর্মীরা সাধারণ ছাত্রদের মনোভাব বুঝে এসব মিছিল সমাবেশের দাক দিতাম।
দেখা যেত শত শত ছাত্র “উই শ্যাল ওভার কাম সাম ডে” গান গেয়ে স্বাধীনতা, বিজয়, কিংবা পহেলা বৈশাখের প্যারেডে অংশ নিত। এমন কি কোন উপলক্ষ না পেলে আমরা নজরুল জয়ন্তির আয়োজনও করেছি। কারন নজরুলের বিদ্রোহী, সাম্যবাদী কিংবা মানুষ কবিতা সবই সাম্প্রদায়িকতা বিরোধী। আমাদের সাধারণ ছাত্রদের অনেক প্রতিভা যখন মাইকের সামনে দাঁড়িয়ে এসব কবিতা বাঘের মতো উচ্চারণ করতো, তখন শিবির নেতা হামিদুর রহমান আজাদের (বর্তমানে সাংসদ) মুখ চুপসে যেতো। ভয়ে জড়োসরো হয়ে যেতো!
মতিঝিলে মেগা সমাবেশ করুন!
যে মতিঝিলে গত সপ্তাহে জামায়াতি হেফাজত বাংলাদেশের চাকা পেছনে ঘুরিয়ে নেবার শপথ নিল, সেখানেই ঘোষণা করতে হবে অসাম্প্রদায়িক বাংলাদেশ গড়ার শপথ। মনে রাখবেন, কোনো রাজনৈতিক দলের মুখের দিকে চেয়ে বসে থাকার দিন নয় আজ! কারন রাজনৈতিক নেতৃত্ব সব সময় সুবিধাবাদী। যে হাছান মাহমুদ (পরিবেশ ও বন মন্ত্রী) চট্টগ্রাম বিশ্ববিদ্যালয়ে শিবিরের হাতে চড় থাপ্পর খেয়েছে, সে যখন বলে হেফাজতের বাকি দাবিও মানা হবে, তখন এই নেতৃত্বকে বুঝতে আর বাকি নেই!
মতিঝিলে দশ লাখ মানুষের মেগা সমাবেশ করুন পহেলা বৈশাখে। অসাম্প্রদায়িক-গণতান্ত্রিক বাংলাদেশের শপথ নিন। আট-দশটি বাক্যের এমন একটি শপথ নামা তৈরি করুন যাতে এই শপথ হয় বাংলাদেশের প্রতিটি ছাত্র-ছাত্রীর! বাংলাদেশের কয়েক কোটি ছাত্র-ছাত্রীই দেশের নব প্রজন্মের মুক্তিযোদ্ধা। এরাই শাহবাগের সৈনিক। এরাই লড়বে সাম্প্রদায়িকতা এবং কূপমণ্ডূকতার বিরুদ্ধে। অপবাদের সব পরীক্ষায় শাহবাগ আজ উত্তীর্ণ। ভবিষ্যৎ বাংলাদেশকে নেতৃত্ব দিতে শাহবাগ আজ প্রস্তুত। মনে রাখবেন, আমাদের ভুলের মাশুল আমাদেরকেই দিতে হবে!
নিউইয়র্ক, ১০ এপ্রিল ২০১৩

