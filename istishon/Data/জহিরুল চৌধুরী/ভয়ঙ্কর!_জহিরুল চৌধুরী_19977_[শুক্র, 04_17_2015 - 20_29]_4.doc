ভয়ঙ্কর!


.........
বাঙালী মুসলমান আসলে এক জটিল চরিত্র। যে লোকটি জামাত-শিবিরের চৌদ্দ গোষ্ঠী উদ্ধার করে, সে লোকটিই আবার বলে- 'মঙ্গল শোভাযাত্রা' নাকি হিন্দুদের উম্মাদারী! দিনে যে লোকটি নিজেকে বাঙালী বলে, পান্তা-ইলিশ না খেলে নিজেকে বাঙালী ভাবতে লজ্জা বোধ করে, সে লোকটিই কোনো শিল্পের প্রকাশ দেখলে বলে উঠে- 'এটা নিছক হিন্দু কালচার'! শোভাযাত্রায় জীব যন্তুর মূর্তি দেখে বলে- 'এসব মূর্তি পূজা'!
আমরা যে কেবল মুসলিম কিংবা হিন্দু নই, আমরা বিশ্ব নাগরিক, বিশ্বের যা কিছু মঙ্গলময় তার সবই উত্তরাধিকার আমরা, তা বিশ্বাস করতে ইতস্তত বোধ করে। সব সময় ভাবে 'হিন্দু'ই বুঝি তার একমাত্র প্রতিপক্ষ! আসলে বাঙালী মুসলমানের কালচার এখনও থিতু হয়নি। অর্থের দারিদ্র ঘুচলে মনের দারিদ্রও হয়ত একদিন ঘুচবে! বিশ্বলোকে তাকানোর সুযোগ পাবে। তার আগ পর্যন্ত হিন্দু-মুসলিমের এই টানাপোড়েন থাকবেই। তবে এই টানাপোড়েনের প্রকাশ যদি সোহরাওয়ার্দি উদ্যানে নারী নির্যাতনের ঘটনায় ধাবিত হয়, নাস্তিক তকমা দিয়ে অভিজিতকে হত্যায় উদ্বুদ্ধ করে, সেটাই ভয়ঙ্কর।
যারা শিল্পের চর্চা করেন, শিল্পের প্রকাশ ঘটাতে চান বাঙালীর সত্ত্বায়, তাদেরকে বাঙালী মুসলমানের মনোজগতের এই দৈন্যতা অনুধাবনের অনুরোধ করি। এই ইন্টারনেটের যুগে অন্ধকারের শক্তি কেবল অন্ধকার খুঁজে। অন্ধকারেই তারা সংগঠিত হয়, বেড়ে উঠে। এদেরকে চেনা খুব কস্টকর। এরা জিন্স-টি শার্ট পরে, কিন্তু থলেতে রাখে কসাইয়ের ছুরি। এরা দলকানা, দলে থেকে পুস্টি লাভ করে। এরা যদি তথাকথিত ধর্ম নিরপেক্ষ দলের ছত্রচ্ছায়ায়ও অন্ধকারে জামাত-শিবিরের সঙ্গে সখ্য গড়ে তাতেও বিচলিত হবেন না!

