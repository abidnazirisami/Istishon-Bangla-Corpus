জামাই-বউ মেলা


জামাই-বউ মেলা
----------------
লেখাটার শিরোনাম হতে পারতো বাদল মিয়ার সুখদুঃখ। কিন্তু তা' না হয়ে হল জামাই-বউ মেলা। এ শিরোনামে নতুনত্ব আছে। আছে উদ্ভাবণ। বাংলাদেশে অনেক কিছুতেই আধুনিকতার ছোঁয়া লেগেছে, লাগেনি কেবল বিপুল মধ্য ও নিম্ন বিত্তের সামাজিক জীবনাচারে। ফলে সন্তানদের বিয়ে নিয়ে অবিভাবকদের পোহাতে হয় নিরন্তর ঝামেলা। এ ঝামেলা লাঘবে প্রবাসীদের এ উদ্ভাবণ তারা কাজে লাগাতে পারেন।
আমাদের সিলেটের বাদল মিয়া থাকেন কুইন্সের এস্টরিয়ায়। অ্যামেরিকায় সতের বছর। বয়স পঞ্চান্ন। ৩৮-এ এসেছিলেন অ্যামেরিকায়। কিন্তু এখনো তার "কাগজ" হয়নি, মানে সবুজ পাতা হাতে আসেনি। কবে-কিভাবে আসবে তাও তিনি জানেন না। নিউইয়র্কে আসার বছরের মাথায় ধুমিয়ে কাজ করে হাতে কিছু পয়সা হাতে এলে ভাবলেন, এবার বিয়ে করে বৈধ হবেন। পকেটে টাকা নিয়ে ছুটলেন কোনো এক কৃষ্ণকায়ার কাছে। দফারফা হল। কিন্তু চার-পাচ হাজার টাকা নিয়ে কৃষ্ণকায়া লাপাত্তা হয়ে যেতে পারে, প্রতিবেশি কারোর এমন পরামর্শে সে যাত্রায় আর বধু কেনা হল না।
অতঃপর নিউইয়র্কের জামাইকা মুসলিম সেন্টারে পাচ-ছয় বছর আগে শুরু হল "জামাই-বউ মেলা"। প্রতিবছর মার্চের কোনো এক শনি-রবিবারে এ মেলা বসে। আমাদের বাদল মিয়াও কয়েক পৃষ্ঠার জীবন বৃত্তান্ত হাতে নিয়ে নিবন্ধিত হলেন সে মেলায়। নামমাত্র নিবন্ধন ফি এবং জীবন বৃত্তান্ত মোতাওয়াল্লির কাছে আগেই জমা দিয়ে জামাই-বউ'রা নিজেদের অবিভাবক নিয়ে হাজির হন এ মেলায়। হবু বর সরাসরি তার হবু বধুকে দেখে। হবু স্ত্রীও তার হবু স্বামীকে সরেজমিনে পছন্দ করে। প্রাথমিক পছন্দের পর মোতাওয়াল্লির কাছ থেকে জীবন বৃত্তান্ত নিয়ে শুরু হয় "তল্লাশি পর্ব"। তল্লাশি চূড়ান্ত হলে মুসলিম সেন্টারেই পড়ানো হয় বিয়ে, খেজুর অথবা কোর্মা পরিবেশন করে।
আমাদের বাদল মিয়ার আত্মীয় স্বজন কেউ নেই নিউইয়র্কের তল্লাটে। পাড়ার কয়েক জন স্থানীয় অবিভাবক হতে রাজি হয়েছিলেন স্বেচ্ছায়। পঞ্চাশোর্ধ বাদল মিয়াকে পছন্দ করলেন সমবয়সী, দেশে স্বামী পরিত্যাক্তা কোনো নারী। ইতোমধ্যে মেলা শেষ। তল্লাশি পর্বে কনে পক্ষ খোঁজ নিলেন সিলেটের ভাদেসসর গ্রামে। মোবাইলে কল করলেন বাদলের মাকে। বাদলের মা জানলেন- কনেটির আদি নিবাস কুমিল্লায়। কনের বাবা-মা এখনো কুমিল্লায় বসবাস করেন। উত্তরে জানিয়ে দিলেন- আমি সিলটি। কুমিল্লায় আত্মীয়তা করার কোনো ইচ্ছে আমার নেই। বাদল মিয়া এখনো অবিবাহিত। বছর আগে আরও একবার চেষ্টা করেছিলেন জামাই-বউ মেলায় অংশ নিতে। কিন্তু একবার 'দাগা' খেয়ে এখন আর কেউ স্থানীয় অবিভাবক হতে রাজি না। এখন শুধুই অপেক্ষা- যদি এদেশের অভিবাসী আইনে কোনো পরিবর্তন আসে!
নিউইয়র্ক, ৬ আগস্ট ২০১৪

