আপনিও সাংবাদিক


সাংবাদিকতার প্রকৃত সংজ্ঞা আমার জানা নেই। তবে 'নিও জার্নালিজমের' সংজ্ঞা আমি জেনেছি অনেক পরে। এই নিও জার্নালিজম শুরু হয়েছিল আমেরিকাতেই ১৯৬৭ সালে। ভিয়েতনাম যুদ্ধের সময়, আমেরিকাবাসী যখন সত্যিকার খবর থেকে বঞ্চিত হচ্ছিল তখনই শুরু হয় নিও জার্নালিজম। এটি ছিল মূল ধারার মিডিয়ার বিরুদ্ধে এক প্রকার বিদ্রোহ।
আমাদের এই ঝঞ্জা বিক্ষুব্ধ বিশ্বে আজ যখন সাংবাদিকতা প্রকৃতই হুমকির মুখে, তখন এই নিও জার্নালিজম বা নাগরিক সাংবাদিকতার আজ বেশি প্রয়োজন। কয়েক বছর আগে সালমান এফ রহমানের বিডি নিউজ২৪ ব্লগ চালু করেছিল সিটিজেন সাংবাদিকতা নামে। বছর তিনেক আগে আমিও সেখানে নিয়মিত লেখা শুরু করেছিলাম। কিন্তু শাহবাগে ঘাতক-দালালের বিরুদ্ধে আন্দোলন শুরু হলে এক সময় সরকারি এবং মৌলবাদীদের রোষানলে পড়ে তা বন্ধ হয়ে যায়। সেটি এখন আবার চালু হলেও সেই সংবেদনশীলতা আর নির্ভরযোগ্যতা খুঁজে পাওয়া যায় না।
১৯৯০ সালে গণতন্ত্র মুক্তি পাওয়ার পর আমাদের সাংবাদিকতায় যুগান্তকারী পরিবর্তন আসে। এ যাবত আমরা কেবল অভ্যস্থ ছিলাম- ইত্তেফাক, ইনকিলাব, দৈনিক বাংলা আর দিনকালে। নতুন দেখা মেলে আজকের কাগজ, ভোরের কাগজ, প্রথম আলো, বাংলাবাজার, মানব জমিন, সমকাল, বাংলাদেশ প্রতিদিন, আলোকিত বাংলাদেশ ইত্যাদির। হাল আমলে অনলাইন এবং ইলেক্ট্রনিক মিডিয়াও আমাদের তথ্য ভাণ্ডারকে করছে বিকশিত।
খুব সম্ভব ১৯৯৫-৯৬ সালে আমার এক সময়ের সহকর্মী মুন্নী সাহা একটি প্রতিবেদন লিখেছিলেন ভোরের কাগজের ভেতরের পাতায়। এর শিরোনাম ছিল- 'আয় তোরে সাংবাদিক বানাই' ধরণের। প্রায় কুড়ি বছর আগের এই লেখায় ফুটে উঠেছিল সে সময়ের বাস্তবতা। আজকাল এটিএন-এ যখনই মুন্নী সাহাকে দেখি তখনই তার এ লেখাটির কথা মনে হয়। এ কারনে মনে হয় যে, আমরা সাংবাদিকতা শুরু করেছিলাম পেশাদার সাংবাদিকের অধীনে। আর তিনি এখন যার অধীনে কাজ করছেন, তাকেই শেখাচ্ছেন প্রতিদিন সাংবাদিকতা। সেই ব্যক্তিটি সাংবাদিকতা এমনটাই রপ্ত করেছেন যে, পুরো দেশবাসী এখন তার ছাত্র।
মুন্নীর লেখাটি আমার মত অনেকের মনে মিশ্র অনুভূতির সৃষ্টি করেছিল। ব্যস্ততার কারণে সে সময় এর জুতসই জবাব দেয়ার সুযোগ হয়নি। কারন ৯০-এর গণঅভ্যুত্থানের পর যারা সাংবাদিকতায় এসেছিলেন, তাদের ৮০ ভাগই এসেছিলেন রাস্তার আন্দোলন সেরে। নিদেন পক্ষে সাংস্কৃতিক আন্দোলনের সঙ্গে যুক্ত ছিলেন। এমনকি যে আজকের কাগজ- নাঈম ভাই'এর হাত ধরে জন্ম, তারও আশি ভাগ সংবাদকর্মী ছিলেন সাংবাদিকতার সার্টিফিকেটহীন। আর আমি যে সব সম্পাদকের সঙ্গে কাজ করেছি, তাদের একজন নাঈমুল ইসলাম খান ছাড়া আর কেউই অর্থাৎ প্রয়াত বজলুর রহমান (সংবাদ) মতিউর রহমান (প্রথম আলো), মতিউর রহমান চৌধুরী (বাংলাবাজার-মানব জমিন) কেউই সাংবাদিকতায় সার্টিফিকেটধারী ছিলেন না। বরং আমার অভিজ্ঞতায় দেখেছি যারাই সাংবাদিকতায় বিশ্ববিদ্যালয়ের সার্টিফিকেট নিয়ে এসেছে, তাদের অনেকে পরবর্তিতে ছুটে গেছে সরকারি তথ্য মাধ্যমে, অথবা নিরাপদ পেশায়।
লেখাটি নিজের অস্তিত্ব জাহির করার জন্য নয়, বরং দায় বোধ থেকে। কারন যতই দিন যাচ্ছে সাংবাদিকের উপর মানুষের নির্ভরশীলতা বাড়ছে। সংবাদ মাধ্যমকে যেমন বলা হয় সমাজের দর্পণ, তেমনি সাংবাদিকরাও সমাজের দিগদর্শন। কিন্তু সাংবাদিকরা যে কতোটা আর্থ-সামাজিক চাপের মধ্যে থেকে দায়িত্ব পালন করেন, সেটাও বুঝতে চান না অনেকে।
আজ গাজায় ইসরাইলী বাহিনীর যে তাণ্ডব চলছে তার অনেক কিছু আমরা জানতে পারছি না, সেখানে নাগরিক সাংবাদিকতা প্রায় অনুপস্থিত বলে। গুটি কয়েক সাংবাদিক সেখানে ঢুকতে পারছেন। অনেককে যেতে দেয়া হচ্ছে না। আমাদের দেশেও ক্ষমতাসীন ও ক্ষমতাহীন দলগুলোর উৎপাতে নাগরিকদের নাভিশ্বাস! ভবিষ্যতে তাদের উৎপাত বাড়ার লক্ষণ সুস্পস্ট। এদিকে প্রচলিত মিডিয়াও রাজনীতিকদের কাছ থেকে বাণিজ্যিক ফায়দা লাভে সচেষ্ট। এ পরিস্থিতিতে সাধারণ নাগরিকদের কাছ থেকে বিকল্প সাংবাদিকতা এখন সময়ের দাবি। যার হাতে একটি মোবাইল ফোন, সে-ই সাংবাদিক। তাহলে কি করে আপনি সাংবাদিক হয়ে উঠবেন? তা জেনে নিন 'নিও জার্নালিজমের' জনক ৮২ বছর বয়সী নিউজার্সি নিবাসী গাই তেলসি'র মুখ থেকে।
"আমি শিখেছি আমার মায়ের কাছ থেকে। কতোটা মনোযোগ আর যত্নে মানুষের কথা শুনতে হয়। এমনকি নিজের অনুভূতি প্রকাশে মানুষ কোনো অসুবিধায় পড়লে, তখনও তার কথার মাঝে বাঁধা দিতে নেই। এই যে মানুষ কথা বলার মাঝে থামে, খেই হারায়, ইতস্তত বোধ করে, তারও অর্থ আছে। ঘটনার যন্ত্রণা মানুষকে বিদ্ধ করে! আমি আড়ালে থেকে শুনেছি- অনেক মানুষ আমার উপস্থিতিতে আমার মা'কে অনেক কথা শুনাতে চায় না। আমার অনুপস্থিতে সে কথাগুলোই মা'কে শোনায়। যে নির্ভরযোগ্যতা আর সংবেদনশীলতায় মা তাদের কথা শুনতেন, সেটাই ছিল তাদের ভরসার স্থল।"
আমাদের নতুন সাংবাদিকদের এই দু'টি গুণই দরকার। এক- নির্ভরযোগ্যতা, দুই- সংবেদনশীলতা।
প্রায় চব্বিশ বছর পরের অনুবাদ। ভুল হলে শোধরে নেবেন। মুন্নী আর আমি, আমরা মিলে এক টেবিলে বসেই বিদেশী সংবাদ অনুবাদের কাজটি করতাম।
Gay Talese- "I learned [from my mother] ... to listen with patience and care, and never to interrupt even when people were having great difficulty in explaining themselves, for during such halting and imprecise moments ... people are very revealing—what they hesitate to talk about can tell much about them. Their pauses, their evasions, their sudden shifts in subject matter are likely indicators of what embarrasses them, or irritates them, or what they regard as too private or imprudent to be disclosed to another person at that particular time. However, I have also overheard many people discussing candidly with my mother what they had earlier avoided—a reaction that I think had less to do with her inquiring nature or sensitively posed questions than with their gradual acceptance of her as a trustworthy individual in whom they could confide."
নিউইয়র্ক, ২৯ জুলাই ২০১৪

