স্বনান্ধ শব্দাবলী- এক


রওশন ঋমু

দীর্ঘশ্বাস লেপ্টে আছে পৌষের শীতার্ত আকাশে
হাতের মুঠোয় জমে উঠে পুঁজে, আবর্জনা, মুমুর্ষ বাতাস।
দানবিক মগজ মেঝেতে জমাট রক্ত চায়।
সিঁড়ি টপকে টোকা দেয় বন্ধ দরজায়।
জীর্ণ আর ধর্মের আফিম টানা মুখগুলি,
অতল উল্লাসে ঝাঁপিয়ে পড়ে রোমঞ্চকর সত্যের ঘাড়ে।
লটিয়ে পড়ে বিমান বন্দর, রাজপথ, জাহাজ পথ।
কবিতার চেয়ে সুন্দর, আকাশের চেয়ে উঁচু,
সুর্যের চেয়ে সোনালি আগুন খান খান হয়ে
প্রকাশ্যে ছিটায় ফিনকি রক্ত।
অথচ শয়তানের চেয়ে শয়তান আমরা, পঙ্গু আমরা
বদির আমরা তাকিয়ে থাকি শুন্যে।
আরশোলার মত বেঁচে থাকি, কেবলি বেঁচে থাকা।
যারা গোলাপের মত ঝরে যায়
বন তুলসী ফোঁটে তাদের নামে।
কাঠকুড়ালি কদমের ডালে দুই ঠোঁটে গান গায়।
পথে পথে বিক্ষুদ্ধ স্লোগান হাঁকে।
গণজাগরণে বাজে আক্রান্ত মানুষ্যত্বের আওয়াজ।
আর কৌমার্যে বিশ্বাস নাই
এবার শিরায় শিরায় ক্রুশবিদ্ধ
মুগ্ধ প্রতিশোধ চুঁইচে।
রক্ত ঝরুক অসভ্যতার কোপাল বেয়ে। 

