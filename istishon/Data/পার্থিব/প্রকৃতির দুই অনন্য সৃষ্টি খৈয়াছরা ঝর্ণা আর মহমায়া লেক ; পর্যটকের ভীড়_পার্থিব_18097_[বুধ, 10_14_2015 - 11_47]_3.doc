প্রকৃতির দুই অনন্য সৃষ্টি খৈয়াছরা ঝর্ণা আর মহমায়া লেক ; পর্যটকের ভীড়


আকাশ ইকবাল, মিরসরাই থেকে :: দেশের বিভিন্ন জেলা ও উপজেলা হতে প্রতিদিন হাজার হাজার পর্যটক আসছে চট্টগ্রামের মিসরাইয়ের পর্যটন কেন্দ্র গুলোতে। দেশের বিভিন্ন গনমাধ্যমে সংবাদ প্রকাশ ও জনপ্রিয় সামাজিক যোগাযোগের অন্যতম মাধ্যম ফেসবুকে প্রচার প্রচারণার ফলে দেশীয় পর্যটকের বিপুল সমাগম ঘটেছে পর্যটন স্পট গুলোতে। তাই ভ্রমণ পিয়াসীরা শহরের কোলাহল,আর নানা দূষণ ও যান্ত্রিক পরিবেশে থেকে একটু প্রশান্তির খোঁজে চট্টগ্রামের মিরসরাইয়ের খৈয়াছরায় আট স্তরের ঝর্ণা এবং মহামায়া লেক দেখতে হাজার হাজর পর্যটক পরিবার, প্রিয়জন, বন্ধুবান্ধব কে নিয়ে ভীড় জমাচ্ছেন, পর্যটকদের পদচারণায় মুখরিত মহামায়া লেক আর খৈয়াছরা ঝর্ণা সেজেছে নতুন রুপে।
খৈয়াছরা ঝর্ণা : যেখানে প্রকৃতির অপরুপ সৃষ্টি সেতুবন্ধন করে, সবুজের চাদরে ঢাকা বনানী রুপের আগুন ঝরায়, যেখানে প্রকৃতি খেলা করে আপন মনে, ঝম ঝম শব্দে বয়ে চলা ঝর্নাধারায় গা ভিজিয়ে মানুষ যান্ত্রিক জীবনের অবসাদ থেকে নিজেকে ধুয়ে ফেলে সজীব করে তার নাম খৈয়াছরা ঝর্না। পাহাড়ের সবুজ রং আর ঝর্নার স্বচ্ছ জল মিশে মিশে একাকার হয়েছে মিরসরাইয়ের প্রাকৃতিক জলপ্রপাত খৈয়াছরা ঝর্নায়। প্রকৃতির নান্দনিক তুলিতে আঁকা এ ছবি দেখে মুগ্ধ হচ্ছে দেশের ভ্রমন পিয়াসী মানুষ। যারা একবার খৈয়াছরা ঝর্না দেখেছেন তাদের মনে একটিই প্রশ্ন উঁকি দেয় বার বার ‘দেশে এমন নয়নাভিরাম ঝর্না দ্বিতীয়টি আর আছে কিনা’। এমনই এক নান্দনিক ঝর্না পর্যটকদের আকর্ষন করছে যা খৈয়াছরা ঝর্না নামেই পরিচিত। খৈয়াছরা এলাকার পাহাড়ে অবস্থান বলে এর নামকরণ করা হয়েছে খৈয়াছরা ঝর্না । প্রকৃতি ও প্রেমের মিশেলে তৈরি এই চিত্রকল্পটি বাস্তব এক পটভূমি। এই গল্পের নাম ভূমিকায় আছে চট্টগ্রামের মিরসরাইয়ের গহীন পাহাড়ে অবস্থিত খৈয়াছরা জলপ্রপাত। নয়নাভিরাম ঝর্ণা এখন পর্যটকদের টানছে মায়ামোহে। প্রকৃতির নান্দনিক তুলিতে আঁকা এ ছবি দেখে মুগ্ধ ভ্রমন পিয়াসী মানুষ। সেখানে গেলে চোখে পড়বে ঝর্ণার পানিতে লাফালাফি করছে তরুন, তরুনী সহ নানান বয়সী মানুষ। কেউবা ঝর্ণার পানিতে গা ভিজিয়ে শীতল করে নিচ্ছেন নিজেকে। আর কেউবা ঝর্ণার আট স্তরের সর্বোচ্চ স্তরে উঠতে ব্যস্ত। এখানে আসা অনেক পর্যটকের মতে, ‘দেশের মাধবকুন্ড ও শুভলং ঝর্ণার থেকেও রুপ মাধুর্য্য বেশী এই ঝর্ণার।’ তাদের কথায়, ‘শুধুমাত্র সরকারের অবহেলায় এটি সর্বত্র অপ্রকাশিত রয়ে গেছে।’ মিরসরাই উপজেলার খৈয়াছরা ইউনিয়নের বড়তাকিয়া বাজারের উত্তর পার্শ্বে ঢাকা চট্টগ্রাম মহাসড়কের ৪.২ কিলোমিটার পূর্বে ঝর্নার অবস্থান। এর মধ্যে ১ কিলোমিটার পথ গাড়ীতে যাওয়ার পর বাকী পথ যেতে হবে পায়ে হেঁটে। বাঁশের সাঁকো, ধানতে, আঁকা-বাকা পাহাড়ী পথ, ছরা এবং ৪টি সুউচ্চ পাহাড় পেরিয়ে যেতে হবে প্রকৃতির এই বিস্ময়ের সান্নিধ্যে। 

মহামায়া লেক : ঢাকা-চট্টগ্রাম মহাসড়কের মিরসরাই উপজেলার ঠাকুর দীঘি বাজারের এক কিলোমিটার পূর্বে। ছায়াঘেরা সড়ক। বলে রাখা ভাল, অনেকটা ভাঙাচোরা রাস্তা। তবে সড়কের এই হাল মহামায়ার সৌন্দর্য্যে হার মানবে, ফলে ভয়ের কিছু নেই। রাস্তায় প্রস্তুত আছে সিএনজি অটোরিক্সা। কিছুদূর পর দেখা মিলবে রেলপথ। রেল লাইন পেরুলেই কাছে টানবে মহামায়া। প্রাণের টানে ছুটে আসা পথ যেন ক্রমশই বন্ধুর হতে চাইবে মনের কোণে জাগা মৃদু উত্তেজনায়। দূর থেকে দেখা যায় প্রায় পাহাড়সম বাঁধ। উভয় পাশে শুধু পাহাড় আর পাহাড়। বাঁধে উঠতেই! আহ, কি অপরূপ শোভা। বাঁধের ধারে অপেমান সারি সারি ডিঙি নৌকা আর ইঞ্জিনচালিত বোট। পাহাড়ের কোল ঘেঁষে স্বচ্ছ পানিতে তাকাতেই দেখা যায় নীলাকাশ। পূর্ব-দিগন্তের সারি পাহাড়ের বুক চিরে যেতে যেতে একসময় হারিয়ে যেতেও মন চাইবে কল্পনায়। সঙ্গের সাথী পাশে নিয়ে গেলে তো কথাই নেই। পরিবার-পরিজন নিয়ে গেলেও কোন মানা নেই। কিছুদূরেই দেখা যাবে পাহাড়ের কান্না। অঝোরে কাঁদছে। অথচ তার কান্না দেখে নিজের কাঁদতে ইচ্ছে হবে না। উপরন্তু কান্নার জলে গা ভাসাতে মন চাইবে। তারও পূর্বে যেখানে লেকের শেষ প্রান্ত, সেখানেও বইছে ঝর্ণাধারা। মাঝপথে থেমে গিয়ে পাহাড়চূড়ায় উঠে নিজেকে গর্ববোধ করতেও পারেন। কেননা, সেখান থেকে দেখা মিলবে দূরের পথ। এক কিলোমিটার দূরের মহাসড়ক, তার অর্ধেকের রেলপথ, ট্রেনের ছুটে চলা, কৃষাণীর ধান মাড়ানো, কৃষকের ফলন, কিশোরের দুরন্ত পনা; সব-সবই দেখা মিলবে চূড়া থেকে। তবে সাবধান! বৃষ্টিভেজা পাহাড়ের মাটি পিছলে ছিটকে পড়লে সত্যিকারের চোখের জলে ভাসতে হবে। কি নীল, কি সবুজ, সব রঙের ছড়াছড়ি যেন ঢেলে দেওয়া হয়েছে মহামায়ার প্রকৃতিতে। এর সঙ্গে মিশতে গিয়ে মন এতটাই বদলে যাবে, যেন মন বারবার ঘুরে আসতে চাইবে ফেলে আসা স্মৃতিতে। শিশু, কিশোর, আবাল বৃদ্ধ বনিতা সবাই ছুটে এসেছেন মহামায়ায়। অনেকটা মহামায়ার মায়ার জালে বন্ধি হয়েছেন তারা। প্রতিবছরের মত এবার ঈদের ছুটিতে ব্যতিক্রম হয়নি মহামায়ার কোলে। মহামায়া এবার সেজেছে নতুন রুপে। তাই ঈদের পরে ছুটির দিন ছাড়াও পর্যটকরা আসছেন দলে দলে। ঈদের দিন থেকে পর্যটকদের পদচারণায় মুখর হয়ে উঠেছে মহামায়া। মহামায়ার নীলাভ জলরাশি, দুপাশে উচু উচু পাহাড়, পাহাড়ের বুক চিরে চলে যাওয়া লেক আর সারি সারি বৃ, লেকে নৗকা আর ইঞ্জিন বোটের ছুটোছুটি যেন অন্য রকম এক সৌন্দর্য রচিত হয়েছে এ লেককে ঘিরে। ঘুরতে আসা চট্টগ্রাম বিশ্ববিদ্যালয়ের শিক্ষার্থী ইসরাত ফারজানা জানান, মহামায়া লেকের এই অপরুপ সৌন্দর্য্যে বিমোহীত হয়েছেন। তাদের ভাষায় মহামায়া লেকের এই সৌন্দর্য্য যেন প্রকৃতির এক অনন্য সৃষ্টি। বিশেষ করে বোটে করে মহামায়ার সৌন্দর্য্য উপভোগ করা দারুন অনুভূতি।

মহামায়া লেকের ইজারাদার আবু সুফিয়ান বিপ্লব জানান, পর্যটকদের কাছে দিন দিন জনপ্রিয় হয়ে উঠছে মহামায়া। পর্যটকদের নিরাপত্তায় স্থানীয় প্রশাসনের সহযোগিতায় পর্যাপ্ত নিরাপত্তার ব্যবস্থা করা হয়েছে।
মিরসরাই থানার ভারপ্রাপ্ত কর্মকর্তা ইমতিয়াজ এম.কে ভুঁইয়া বলেন, মহামায়ায় যথেষ্ট নিরাপত্তা বিধান করা হয়েছে। তবে যোগাযোগ ব্যবস্থার সুবিধা না থাকায় খৈয়াছরা ঝর্ণায় আগত পর্যটকদের পর্যাপ্ত নিরাপত্তা বিধান করা সম্ভব হচ্ছেনা তারপরও আমরা নিয়মিত টহল জোরদার করেছি।

