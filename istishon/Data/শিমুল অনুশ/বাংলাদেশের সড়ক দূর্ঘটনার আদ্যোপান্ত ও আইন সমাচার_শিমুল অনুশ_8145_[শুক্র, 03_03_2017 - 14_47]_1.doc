বাংলাদেশের সড়ক দূর্ঘটনার আদ্যোপান্ত ও আইন সমাচার



আবু তারেক মাসুদ, যিনি তারেক মাসুদ নামেই পরিচিত। (ডিসেম্বর ৬, ১৯৫৬ - আগস্ট ১৩, ২০১১) তারেক মাসুদ, একজন বাংলাদেশী স্বাধীন চলচ্চিত্র পরিচালক, প্রযোজক, চিত্রনাট্যকার, লেখক এবং গীতিকার। মাটির ময়না (২০০২) তার প্রথম ফিচার চলচ্চিত্র যার জন্য তিনি ২০০২-এর কান চলচ্চিত্র উৎসবে ডিরেক্টর' ফোর্টনাইট সহ বিভিন্ন আন্তর্জাতিক খ্যাতি অর্জন করেন এবং এটি ্বাংলাদেশের প্রথম চলচ্চিত্র হিসেবে সেরা বিদেশী ভাষার চলচ্চিত্রের জন্য একাডেমি পুরস্কারে মনোনীত হয়েছিল।
তার পরিচালিত প্রথম স্বল্পদৈর্ঘ্য চলচ্চিত্র সোনার বেড়ি (১৯৮৫) এবং সর্বশেষ ফিচার চলচ্চিত্র "রানওয়ে " মুক্তি পায় ২০১০ সালে। ২০১২ সালে তাকে বাংলাদেশের সর্বোচ্চ বেসামরিক সম্মান "একুশে পদক" প্রদান করা হয়। ২০১৩ সালে, নিউ ইয়র্ক বিশ্ববিদ্যালয়ের এশিয়ান/প্যাসিফিক/আমেরিকান ইন্সটিটিউট এবং দক্ষিণ এশিয়া সলিডারিটি ইনিশিয়েটিভ, তার চলচ্চিত্রের প্রথম উত্তর আমেরিকান ভূতাপেক্ষ আয়োজন করে।
১৯৫৭ সালে ফরিদপুরের ভাঙ্গায় নূরপুর গ্রামে জন্মগ্রহন করেন । মায়ের নাম নুরুন নাহার মাসুদ ও বাবার নাম মশিউর রহমান মাসুদ । ভাঙ্গা ঈদগা মাদরাসায় প্রথম পড়াশোনা শুরু করেন । পরবর্তীতে ঢাকার লালবাগের একটি মাদরাসা থেকে মৌলানা পাস করেন। ১৯৭১ সালে বাংলাদেশের স্বাধীনতা যুদ্ধের সময় তার মাদরাসা শিক্ষার সমাপ্তি ঘটে । যুদ্ধের পর তিনি সাধারণ শিক্ষার জগতে প্রবেশ করেন । ফরিদপুরের ভাঙ্গা পাইলট উচ্চবিদ্যালয় থেকে প্রাইভেট পরীক্ষার মাধ্যমে প্রথম বিভাগে এসএসসি পাস করেন । তিনি আদমজী ক্যান্টনমেন্ট কলেজে ছয় মাস পড়াশোনার পর বদলি হয়ে নটর ডেম কলেজ থেকে মানবিক বিভাগে এইচএসসি পাস করেন । তিনি ঢাকা বিশ্ববিদ্যালয় থেকে ইতিহাস বিষয়ে মাস্টার্স ডিগ্রি অর্জন করেন ।
তারেক মাসুদের স্ত্রী ক্যাথরিন মাসুদ একজন মার্কিন নাগরিক। ক্যাথরিন এবং তারেক মিলে ঢাকায় একটি চলচ্চিত্র নির্মাতা প্রতিষ্ঠান গড়ে তুলেছিলেন যার নাম অডিওভিশন। চলচ্চিত্র নির্মাণ ছাড়া তারেক মাসুদের আগ্রহের বিষয় ছিল লোকসঙ্গীত এবং লোকজ ধারা। এই দম্পতির 'বিংহাম পুত্রা মাসুদ নিশাদ' নামে এক ছেলে আছে। তারেক মাসুদের ভাগিনেয় ভাই নজরুলগীতি শিল্পী খায়রুল আনাম শাকিল। তারেক মাসুদের চাচাত বোন তাহমিনা রাব্বানি শাম্মি ও ছোটো ভাই হচ্ছেন নাহিদ মাসুদ।
মিশুক মুনীর, পুরোনাম আশফাক মুনীর চৌধুরী, (১৯৫৯-১৩ আগস্ট ২০১১) একজন বাংলাদেশী সাংবাদিক। তিনি শহীদ বুদ্ধিজীবী মুনীর চৌধুরীর মেজ ছেলে। তার জন্ম নোয়াখালী জেলায়, তিনি একাধারে ছিলেন বিশ্ববিদ্যালয়ের অধ্যাপক, সাংবাদিক, চিত্রগ্রাহক, চলচ্চিত্র ভিডিওগ্রাহক। মিশুক মুনীরের স্ত্রীর নাম মঞ্জলী কাজী। মিশুক মুনীরকে বাংলাদেশের টেলিভিশন সাংবাদিকতার পথিকৃৎ বলা হয়। মিশুক মুনীর ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগ থেকে স্নাতক ও স্নাতকোত্তর (১৯৭৯-১৯৮৩) পাস করেন।
ঢাকা বিশ্ববিদ্যালয়ে পড়ালেখা শেষ করে একই বিশ্ববিদ্যালয়ের গণযোগাযোগ ও সাংবাদিক বিভাগে শিক্ষকতা শুরু করেন। তিনি প্রথম ১৯৯৭ খ্রিস্টাব্দে ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগে "ভিডিও জার্নালিজম কোর্স"-এর সূচনা করেন। ১৯৯৮ সালে তিনি শিক্ষকতা ছেড়ে পুরোদস্তুর সাংবাদিকতায় যুক্ত হন। মিশুক মুনীর ১৯৯৯ সালে একুশে টেলিভিশনের প্রথম যাত্রায় হেড অফ নিউজ অপারেশনের দ্বায়িত্ব নিয়ে দেশে আন্তর্জাতিক ধারার টেলিভিশন সাংবাদিকতার জন্ম দেন। নিজ হাতে গড়ে তোলেন একুশে টেলিভিশনের সংবাদ টিম। তিনি ২০০১ সাল পর্যন্ত একুশে টিভির বার্তাপ্রধান (পরিচালনা) হিসেবে দায়িত্ব পালন করেন। ২০০২ সালে দেশের গন্ডি ছাপিয়ে সরাসরি আন্তর্জাতিক অঙ্গনে পা রাখেন মিশুক মুনীর। আফগানিস্থানে চিত্রায়িত প্রামান্য চিত্র রির্টান টু কান্দাহারের প্রধান চিত্রগ্রাহক ছিলেন তিনি। কাজ করেছেন বিশ্বনির্মাতাদের সঙ্গে। ২০০৭ সালে কানাডীয় সাংবাদিক পল জেয়োর সাথে প্রতিষ্ঠা করেন আন্তর্জাতিক সংবাদ টেলিভিশন রিয়েল নিউজ নেটওয়ার্ক। সেখানে তিনি সম্প্রচার প্রধান ও পরিচালক হিসেবে কাজ করেছেন দীর্ঘ দিন। টরন্টোর ব্রেকথ্রো ফিল্মস, জে ফিল্মস ইত্যাদি প্রতিষ্ঠানে ফ্রিল্যান্স ক্যামেরাপারসন ও প্রযোজক হিসেবে কাজ করেছেন। সর্বশেষ ২০১০ সালে তিনি এটিএন নিউজে প্রধান নির্বাহী কর্মকর্তা (সিইও) হিসেবে যোগ দেন। প্রতিষ্ঠানের প্রধান হওয়া সত্ত্বেও তিনি লিবিয়ার সংকটের সময় সে দেশে কর্মরত বাংলাদেশীদের সংবাদ সংগ্রহ করতে নিজেই ছুটে যান। মিশুক মুনীর একাডেমি অব কানাডিয়ান সিনেমা অ্যান্ড টেলিভিশনের এবং কানাডিয়ান ইনডিপেনডেন্ট ক্যামেরাম্যান অ্যাসোসিয়েশনের সদস্য এবং কানাডিয়ান সোসাইটি অব সিনেমাটোগ্রাফির সহযোগী সদস্য ছিলেন।
সম্প্রচার সাংবাদিকতার রূপকার মিশুক মুনীর দক্ষিণ-পূর্ব এশিয়ার বিভিন্ন দেশে বিবিসির ভিডিওগ্রাহক হিসেবে কাজ করেছেন দীর্ঘদিন। তিনি সর্বশেষ ২০১০ সালে এটিএন নিউজের প্রধান নির্বাহী কর্মকর্তা (সিইও) হিসেবে যোগ দেন। এর আগে যুক্তরাষ্ট্র এবং কানাডা ভিত্তিক আন্তর্জাতিক সংবাদ টেলিভিশন রিয়েল নিউজ নেটওয়ার্কে (হেড অব ব্রডকাস্ট অপারেশন্স) সম্প্রচার প্রধান, পরিচালক হিসেবে দীর্ঘ আট বছর কাজ করেন তিনি। বাংলাদেশের খ্যাতিমান চলচ্চিত্রকার তারেক মাসুদ পরিচালিত ছবি রানওয়ের প্রধান চিত্রগ্রাহক হিসেবে কাজ করেন মিশুক। এছাড়া তিনি রিটার্ন টু কান্দাহার, ওয়ার্ডস অব ফ্রিডম প্রামাণ্যচিত্রগুলোতেও কাজ করেছেন।

২০১১ সালের ১৩ই অগাস্ট ঢাকা-আরিচা মহাসড়কে মানিকগঞ্জের জোকা এলাকায় বিপরীতগামী যাত্রীবাহী একটি বাসের সঙ্গে মুখোমুখি সংঘর্ষে মাইক্রোবাসে থাকা তারেক মাসুদ ও মিশুক মুনীরসহ পাঁচজন নিহত হন। এ সময় পুলিশ বাদী হয়ে একটা মামলা দায়ের করে। মানিকগঞ্জের অতিরিক্ত জেলা ও দায়রা জজ আদালত এ মামলার রায় দিয়েছে। ঐ দুর্ঘটনার পর বাংলাদেশে সড়কপথে নিরাপত্তা নিয়ে বিস্তর বিতর্ক হয়েছিল। প্রশ্ন উঠেছিলো ড্রাইভারদের দক্ষতা ও মানসিকতা নিয়ে। সড়ক দূর্ঘটনা বাংলাদেশে নতুন কিছু না। প্রতি বছরই বাংলাদেশে শুধুমাত্র সড়ক দূর্ঘটনায় মারা যাচ্ছে প্রায় ১২ হাজার তাজা প্রাণ।অনেক সংগঠনই ব্যক্তিগত পর্যায়ে নানান ভাবে সড়ক দূর্ঘটনা প্রতিরোধে নিরন্তর কাজ করে যাচ্ছে।
রাজধানী ঢাকা ও তার বাইরে সড়ক-মহাসড়কগুলোর বেহাল দশা এবং চালকদের বেপরোয়া যান চালানোর কারণে প্রায় প্রতিদিনই প্রাণহানি ঘটছে। বিশ্ব স্বাস্থ্য সংস্থার মতে, বাংলাদেশে সড়ক দুর্ঘটনায় প্রতিদিন গড়ে ৫৫ ব্যক্তির মৃত্যু ঘটছে। আর বাংলাদেশ প্রকৌশল বিশ্ববিদ্যালয়ের (বুয়েট) অ্যাক্সিডেন্ট রিসার্চ সেন্টারের (এআরসি) গবেষণা বলছে, দেশে প্রতি বছর সড়ক দুর্ঘটনায় গড়ে ১২ হাজার লোক নিহত ও ৩৫ হাজার আহত হন। অন্যদিকে, বিশ্বব্যাংকের পরিসংখ্যান অনুযায়ী সড়ক দুর্ঘটনায় বাংলাদেশে প্রতি ১০ হাজার যানবাহনে মৃত্যুর হার ৮৫ দশমিক ৬। বেসরকারি এক হিসাব বলছে, এ বছরের প্রথম সাত মাসেই সড়ক দুর্ঘটনায় প্রাণ হারিয়েছে ২ হাজার মানুষ। এ ছাড়া বিশ্ব স্বাস্থ্য সংস্থার সূত্রমতে, এশিয়া প্যাসিফিক অঞ্চলের ১২ দেশের মধ্যে প্রতি ১০ হাজার যানবাহনে বাংলাদেশে নিহতের হার সর্বোচ্চ। এ সংখ্যা ১৬৯ জন। সড়ক দুর্ঘটনায় যে কেবল একটি প্রাণের মৃত্যু হচ্ছে তা নয়, এর ক্ষয়ক্ষতির পরিমাণ দেশের মোট জিডিপির (মোট দেশজ উৎপাদন) ২ শতাংশ। এ ছাড়া বিশ্লেষণে দেখা যায়, দুর্ঘটনায় মোট মৃতের শতকরা ৬০ ভাগ কর্মক্ষম জনগোষ্ঠীর, যাদের বয়স ১৫ থেকে ৪৫ বছরের মধ্যে।
২০১১ সালের ১৩ই অগাস্ট ঢাকা-আরিচা মহাসড়কে মানিকগঞ্জের জোকা এলাকায় বিপরীতগামী যাত্রীবাহী একটি বাসের সঙ্গে মুখোমুখি সংঘর্ষে মাইক্রোবাসে থাকা তারেক মাসুদ ও মিশুক মুনীরসহ পাঁচজন নিহত হওয়ার ঘটনার পরে একটা মামলা হয়েছিলো। সেই মামলার রায় দেয় গত ২২ ফেব্রুয়ারি। এই রায়ে বিজ্ঞ আদালত ড্রাইভার জামির হোসেনকে যাবজ্জীবন কারাদন্ড দেন। জামির হোসেন এর আগে জামিনে ছিলেন। জামিন বাতিল করে তাকে এই সাজা দেয়া হয়।
মামলার নথি সুত্রে জানা গেছে, ২০১১ সালের ১৩ আগস্ট মানিকগঞ্জের শিবালয় উপজেলার শালজানা গ্রামে ‘কাগজের ফুল’ চলচ্চিত্রের দৃশ্যায়নের স্থান দেখে মাইক্রোবাসে করে ঢাকায় ফিরছিলেন তারেক মাসুদ ও মিশুক মুনীরসহ বেশ কয়েকজন। দুপুর সাড়ে ১২টার দিকে ঢাকা-আরিচা মহাসড়কের ঘিওর উপজেলার জোকা এলাকায় তাঁদের বহনকারী মাইক্রোবাসটির সঙ্গে বিপরীত দিক থেকে আসা চুয়াডাঙ্গা ডিলাক্স পরিবহনের একটি বাসের মুখোমুখি সংঘর্ষ হয়। এতে তারেক মাসুদ ও মিশুক মুনীরসহ পাঁচজন ঘটনাস্থলেই নিহত হন। আহত হন মাইক্রোবাসে থাকা আরও কয়েকজন।
মামলার রায়ের পরেই পরিবহন শ্রমিকরা সারা দেশে হরতালের ডাক দেয়। টানা ৩৯ ঘন্টার সেই হরতালে রাজধানীর বিভিন্ন স্থানে পরিবহন শ্রমিকদের তান্ডব চলে। প্রশ্ন হচ্ছে, এরা এমন সাহস পায় কোত্থেকে? বাংলাদেশে বিচারহীনতা একটা নিয়মিত ব্যাপার হয়ে দাঁড়িয়েছে। বিগত ১০ বছরের হিসাব করলে কোন সড়ক দূর্ঘটনায় জড়িত কোন চালকের তেমন কোন শাস্তি হয়নি। যদি আমাদের সরকারগুলো শুরু থেকেই এই ব্যাপারে সচেতন হতেন, তাহলে এই অবস্থা হতো না। কিন্তু, সমস্যা হচ্ছে, আমাদের গোড়াতেই সমস্যা। এর আগেও “নিরাপদ সড়ক চাই” (নিসচা) এর প্রধান ইলিয়াস কাঞ্চন যখন এ ব্যাপারে রাস্তায় নামেন, তখন আমাদের পরিবহন মন্ত্রী ঘোষণা দিলেন, মানুষ আর গরু ছাগল চিনলেই তাকে ড্রাইভিং লাইসেন্স দিয়ে দেয়া হবে। এমনকি, তিনি ইলিয়াস কাঞ্চনের কুশপুত্তলিকা পর্যন্ত পুড়িয়েছেন। এবারো যখন শ্রমিকরা হরতাল ডাকলেন, তিনি বললেন এটা হরতাল না, তারা স্বেচ্ছা অবসরে গিয়েছেন। শাহজাহান সাহেব হয়তো নিজেও জানেন না, তিনি নিজের অগোচরে মানুষ মারার সার্টিফিকেট দিয়ে দিয়েছেন। 

তারেক মাসুদ ও মিশুক মুনীর যে মাইক্রোবাসে এক্সিডেন্ট হয়েছিলেন, পরবর্তীতে তা সংরক্ষণের ব্যবস্থা করা হয়েছে। ঢাকা বিশ্ববিদ্যালয় এরিয়াতে গেলেই রাস্তার পাশে সেই গাড়িটি কে দেখা যায়। যা বর্তমানে মিশুক মুনীর ও তারেক মাসুদ মেমোরিয়াল নামে পরিচিত। আমরা হয়তো আরেকজন তারেক মাসুদ এবং মিশুক মুনীর কে পাবো না। তাই তাদের স্মরণে এই মেমোরিয়াল তৈরি করা।
তারেক মাসুদ ও মিশুক মুনীর দেশের আলোচিত ব্যক্তি বলেই তাদের দূর্ঘটনা কে এতোটা আমলে নেয়া হয়েছে। দেশে তো প্রতিদিনই অনেক মানুষ সড়ক দূর্ঘটনায় অকালে প্রাণ হারায়। তাদের জন্য কি ব্যবস্থা নিবে আমাদের সরকার? বিশেষ ব্যক্তিদ্বয়ের জন্য বিশেষ আইন না করে, আইন সবার জন্য সমান হলে এভাবে শ্রমিকেরা রাস্তায় নামতো না। এবার যখন একটা সাজা হয়েছেই, আশা রাখি এ ধারা অব্যাহত থাকবে। যে মানুষ গুলো হারিয়েছে, তাদের আর কখনো ফিরে পাবোনা আমরা। সড়ক দূর্ঘটনা প্রতিরোধে সরকারের আরো কঠোর পদক্ষেপ নেয়া উচিত বলে মনে করি, যেন আর কোন সৃষ্টিশীল মানুষ কিম্বা কোন সাধারণ মানুষও অকালে প্রাণ না হারায়।

