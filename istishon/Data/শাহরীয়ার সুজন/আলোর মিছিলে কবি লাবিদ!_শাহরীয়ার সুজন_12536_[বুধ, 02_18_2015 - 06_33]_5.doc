আলোর মিছিলে কবি লাবিদ!


আরবের এক বিখ্যাত কবি।
সর্বত্রই তাঁর নামের খ্যাতি। এক নামে সবাই তাঁকে চেনে।
আরবের মানুষ প্রাণ দিয়ে ভালোবাসে তাঁকে।
নাম তাঁর-কবি লাবিদ! 
আরবের বিখ্যাত কবিকুলের মধ্যে একজন শ্রেষ্ঠ কবি। গোটা আরব জুড়ে বইছে তার সুখ্যাতির সুবাতাস। আরববাসীর মুখে মুখে তার নাম। প্রতি মুহূর্তে উচ্চারিত হয় তার কবিতার পঙক্তি। সেই বিখ্যাত কবি লাবিদ। 
তখনও আঁধার ফুঁড়ে আলো আসেনি তার সামনে। সময়টা যে জাহেলী যুগ! কিন্তু সত্য সন্ধানী লাবিদ। তিনি প্রতীক্ষায় প্রহর গুনেন। ঠিক একজন কবির মতোই। আর ভাবতে থাকেন একূল-ওকূল। এতো যে খ্যাতি,এতো নামডাক তাতেও কবির মন ভরে না। বরং কী এক তৃষ্ণার যাতনায় তিনি কেবল সারাক্ষণই তড়পান। 
কী সেই তৃষ্ণা?
কী সেই যাতনা? 
সে কেবল আলোর তৃষ্ণা। তার আলো চাই। সত্যের আলো। যে আলোতে আলোকিত হতে পারেন কবি ও তার কবিতা! লাবিদ তখন কবি খ্যাতির উচ্চাসনে আরোহণ করেছিলেন। প্রাক-ইসলামী কাব্যজগতে তখন তাঁর সম্মান সুপ্রতিষ্ঠিত হয়ে গিয়েছিলো। তিনি আরব্য সংস্কৃতি ও সভ্যতার ধারক ও বাহকরূপে পরিচিত ছিলেন। সেই সময় তাঁর কাছে ইসলামের আহ্বান পৌঁছে। 
প্রায় শতবর্ষ বয়সী কবি লাবিদ তাঁর গোত্রের বহু গণ্যমান্য ব্যক্তিকে সঙ্গে নিয়ে মদীনায় গমন করে রাসূলের দরবারে উপস্হিত হলেন। সেখানে পৌঁছে তিনি রাসূলের কণ্ঠে শোনতে পেলেন কোরানের বিভিন্ন আয়াতের আবৃত্তি। 
মন দিয়ে শোনেন কবি লাবিদ। কোরানের অনুপম ভাষা,অপূর্ব আলঙ্কারিক সৌন্দর্য,অপরূপ অর্থ ব্যঞ্জনা আর অসাধারণ প্রকাশ ক্ষমতা লাবিদকে এমনভাবে সম্মোহিত করে তুললো যে,তখনই তিনি রাসূলের হাতে হাত রেখে পবিত্র ইসলাম গ্রহণ করে ধন্য হলেন। 
আমাদেরও ভেবে দেখা দরকার যে,কিভাবে লাবিদের মতো একজন উঁচুমানের খ্যাতিমান কবিও কোরানের সম্মোহনী শক্তি বলে প্রভাবান্বিত হয়ে ইসলাম গ্রহণ করলেন! লাবিদের ইসলাম গ্রহণের ঘটনা নিঃসন্দেসে কোরানের প্রভাব বিস্তার ক্ষমতার এক জাজ্বল্যমান দৃষ্টান্ত। 
ইসলাম গ্রহণের পর পুলকিত লাবিদ। তিনি সমান শিহরিত ও আনন্দিত। তিনি সন্ধান পেলেন এমন এক রত্ন সম্ভারের,যার মূল্য হিসাবের বাইরে। কী অসীম পাওয়া! আবেগে আপ্লুত হয়ে পড়েন কবি লাবিদ। দু'চোখ বেয়ে নেমে আসে তাঁর আরব সাগরের উচ্ছল ঢেউ। মুহূর্তেই বদলে যান কবি। বদলে যায় তার কবিতার ধারাও।
 যে হাত দিয়ে তিনি আগে লিখতেন শুধু আশাহত,স্বপ্নভঙ্গ,বিষাদ-বেদনা কিংবা প্রেমের কবিতা। সেই হাতেই এবার তিনি লিখতে থাকলেন আলো আর আলোর কাহিনী। লাবিদ ফিরে এলেন গাঢ়তর অন্ধকার থেকে জোছনা প্লাবিত এক আশ্চর্য সুন্দর জীবনে। শামিল হলেন আলোর মিছিলে। কী সৌভাগ্য কবির!

