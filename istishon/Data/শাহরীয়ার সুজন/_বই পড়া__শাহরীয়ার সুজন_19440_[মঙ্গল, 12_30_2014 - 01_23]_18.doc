_বই পড়া_


বই হচ্ছে জ্ঞানের উত্‍স। বই পড়ে আমরা যেমন ভাবে আনন্দ লাভ করি,তেমন ভাবে অনেক জ্ঞানও লাভ করি। বই পড়া বা বইয়ের গুরুত্ব সম্পর্কে মনীষীগণ অনেক কথা বলেছেন। ফারসী সাহিত্যের অমর কবি ও সাহিত্যিক ওমর খৈয়াম বলেছেন- “রুটি মদ ফুরিয়ে যাবে,প্রিয়ার চোখের কাজল মুছে যাবে, কিন্তু একটি বই অনন্ত যৌবনা,যদি তেমন বই হয়।”
দার্শনিক স্পিনোজা বলেন- “ভালো খাদ্য বস্তুতে পেট ভরে কিন্ত ভাল বই মানুষের আত্মাকে পরিতৃপ্ত করে।”
ইউরোপ কাঁপানো বিখ্যাত সেনাপতি নেপোলিয়ান বলেন-“অন্তত ষাট হাজার বই সঙ্গে না থাকলে জীবন অচল।”
সত্যিই বই ছাড়া মানুষের জীবন অচল।
আর বইয়ের কোন বিনাশ নেই। যতদিন এই সভ্য সমাজ থাকবে,ততদিন বই থাকবে,জ্ঞান থাকবে।
কিন্তু বর্তমান সময়ে আমরা দেখতে পাই,অধিকাংশ মানুষ শুধুমাত্র পাঠ্য বই পড়াকেই জ্ঞানের মাধ্যম মনে করে। তারা মনে করে পাঠ্য বই পড়লেই একজন মানুষ প্রকৃত শিক্ষিত ও জ্ঞানী হতে পারে। তাই তারা ক্লাসের বাইরের বই পড়তে আগ্রহী নয়।
আর যেহেতু বই পড়তে তাদের অনাগ্রহ তাই বই কেনার ব্যাপারেও তারা পরিপূর্ণ উদাসীন। অনেক ববা-মা আছেন যারা তাদের সন্তানদেরকে হাজার টাকা দামের অনর্থক খেলনা কিনে দিয়ে থাকেন। অথচ ঐ টাকা দিয়ে যদি তারা ছেলে-মেয়েকে একটি ভালো বই কিনে দিতেন,তবে তা বাচ্চাদের অবসরের সঙ্গী হওয়ার পাশাপাশি জ্ঞান অর্জনের উত্সও হতে পারতো।
আমরা মনে করি পাঠ্য বই পড়ে পড়েই আমরা খুব জ্ঞানী হয়ে গেছি। তেমনিভাবে অভিভাবকরাও বাচ্চাকে বা তাদের সন্তানকে শিক্ষকদের কাছে অর্পণের মাধ্যমে মনে করেন,তাদের কাজ শেষ ছেলে বড় বিদ্যান হয়ে বাড়ী ফিরবে।
শেষে আমরা হয়তো বড় বড় কয়েকটি সার্টিফিকেট নিয়ে ফিরি। কিন্তু প্রকৃত শিক্ষিত বা জ্ঞানী হয়ে ফিরি না। তাইতো অনেক বড় বড় ডিগ্রী লাভ করেও মানুষ দুর্নীতিবাজ হয়। প্রকৃত জ্ঞান এবং মনুষ্যত্ব অর্জন করতে সক্ষম হয় না।
আমি বিশ্বাস করি, একটি ভালো বই একজন মানুষকে সত্‍পথে পরিচালিত করতে পারে। মনুষ্যবোধ জাগ্রত করতে পারে। একজন আদর্শ মানুষে পরিণত করতে পারে। আমাদের উচিত্ ভালো বই কেনা এবং পড়া। এর মাধ্যমে আমাদের জীবনকে উন্নত করা। আপনার সন্তানের হাতে হাজার টাকা দামের খেলনা বন্দুক তুলে না দিয়ে একটি ভালো বই তুলে দিন। তাকে বই পড়তে উত্‍সাহিত করুন। এতে আপনারই লাভ।

