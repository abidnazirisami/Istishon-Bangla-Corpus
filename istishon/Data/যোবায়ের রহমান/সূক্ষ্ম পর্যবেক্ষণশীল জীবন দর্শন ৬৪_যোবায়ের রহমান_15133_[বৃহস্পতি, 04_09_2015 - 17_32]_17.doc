সূক্ষ্ম পর্যবেক্ষণশীল জীবন দর্শন ৬৪


সূক্ষ্ম পর্যবেক্ষণশীল জীবন দর্শন ৬৪
" আম্মা, পুলাও খাইবার মন চায়।হেই কবে এক বাসা থেইক্যা পুলাও আনছিলা।আর তো আনলা না,কত দিন পুলাও খাই না "
" চুপ কর মাইয়া। ঘরে চাইল কিনুনের টেকা নাই আর হে পুলাও খাইব।কইলেই কি সব আইয়া পড়ে ! "
এমনি ভাবেই মেয়ে সুরভীর আবদারের তোয়াক্কা না করে তাকে থামিয়ে দেন রেহানা বেগম।বাসা বাড়িতে কাজ করে মাসে যা আয় হয় তা দিয়ে নুন আনতে পানতা ফুরোয়।সুরভীদের মাঝে মধ্যে এই রকম পোলাও খেতে চাওয়াটা মস্ত বড় অপরাধ।এই অপরাধের দন্ডও তারা ভোগ করে মায়ের গালাগাল খাওয়ার মধ্য দিয়ে।গালাগাল খাওয়ার পর সুরভীর মলিন চেহারাটা দেখলে মনে হবে যেন জগত সংসারের নির্মমতায় সে হতভম্ব।
বছরের কোন এক ঈদে কোন এক বাড়িওয়ালার বাসায় কাজ শেষে যখন এই সুরভীরা এক বেলা পোলাও খেতে পারে তখন এদের চোখে মুখে তৃপ্তির আভা ফুটে ওঠে।এরা হয়ত ঐ বাডিওয়ালি মহিলাটিকে গিয়ে " থ্যাঙ্ক ইউ " বলতে পারে না।কিন্তু ঐ তৃপ্তির খাওয়া শেষে এদের চোখে একটা অব্যাক্ত কৃতজ্ঞতা ফুটে উঠে।
এই সুরভীদের চাওয়ার পরিধিটা খুবই ছোট।যখন দেখবেন এরা একবেলা পোলাও খেতে পেয়ে ভীষন উল্লসিত তখন বুঝতে হবে এই মানুষগুলো অনেক সুখী।হাজারো অপ্রাপ্তির মাঝে অনেক ছোট্ট কিছু পাওয়ার মধ্যেই এরা রাজ্য জয়ের আনন্দ খুজে নেয়।এদের প্রাপ্তির খাতাটা খুবই ছোট তাই এরা সব সময় প্রত্যাশার সমীকরণ মেলাতে পারে না।
ভাগ্য এই সুরভীদের নিয়ে নির্মম পরিহাস করে।বয়স পনের পার হবার আগেই স্কুল ছেড়ে দিয়ে এরা শ্রমজীবীদের খাতায় নাম লেখায়।যে মেয়েটির আজ স্কুল মাঠ দাপিয়ে বরফ-পানি খেলার কথা ছিল সে আজ কোন এক গার্মেন্টস এর ফ্লোরে কাপড়ের টুকরা গোছাতে ব্যাস্ত।ভাগ্যের সাথে লড়াই করে সুরভীরা হেরে যায় তবু এদের কোন আক্ষেপ নেই।হাজারো প্রতিকূলতার মাঝেও সুরভী কোন এক সহকর্মীকে জিজ্ঞেস করে---
" ছাকিপ খানের কোন নতুন ছবি বাইর হইসে রে ? হইলে আমারে কইস। এইবার বেতন পাইলে সিনেমা দেখবার যামু "
সাকিব খানের সিনেমা দেখতে পাওয়াটা এদের কাছে আকাশের চাদ হাতে পাওয়ার মত ব্যাপার।এমনি ভাবে নকল কোম্পানির নেইল পালিশ,প্রসাধনী সামগ্রী কিংবা কমদামি একটা সালওয়ার কামিজ পেলেও এদের ঠোটে রাজ্যের খুশি ভর করে।জীবনের শত অপ্রাপ্তির মাঝেও এরা নিজেদের মত করে সুখী হওয়ার চেষ্টা করে।সুরভীদের কাছ থেকে একবার সুখী হওয়ার মন্ত্রটা শিখে নেয়া দরকার।

