সূক্ষ্ম পর্যবেক্ষণশীল জীবন দৃষ্টি ৮০


সূক্ষ্ম পর্যবেক্ষণশীল জীবন দৃষ্টি ৮০
শাহবাগে করবী পুষ্পালয়ের বামে ফুটওভার ব্রিজের ঠিক পশ্চিম প্রান্তে খোলা আকাশের নিচে বেঞ্চ পাতা একটা হোটেল আছে।সকাল ১১ টার দিকে এখানে গরম গরম ভাজা সিঙ্গারা পাওয়া যায়।সে দিন দেখলাম ৮-১০ বছরের একজন পথশিশু হোটেলে বসে আছে যার ডান হাতের কব্জিটা নেই আর বাম হাতটা বাকানো।তার পাশে বেঞ্চের নিচে একটা কুকুর,তার পোষা কুকুর।ছেলেটা বাম হাতের বাকানো দূর্বল কব্জি দিয়ে একটা প্লাষ্টিকের ব্যাগ যথা সম্ভব শক্ত করে আকড়ে ধরে আছে।ঐ প্লাষ্টিকের ব্যাগে তার আজকের সারা দিনের ভিক্ষাবৃত্তির উপার্জন।
হোটেলে বসতে না বসতেই হোটেল বয়ের জিজ্ঞাসা---
" মামা কি খাইবেন? সাদা ভাত, মুরগী , গরু , ডিম ভুনা , পাঙ্গাস মাছ, রুই মাছ , কই মাছ , সবজি , করলা ভাজি, আলু ভর্তা ,ডাইল ?"
" এ সব কিছু না।শুধু সিঙ্গারা দেন।" 
একটু পর আমাকে সিঙ্গারা দিয়ে লোকটা ঐ ছেলেটাকে গিয়ে জিজ্ঞ্রস করল -- 
" কিরে ভাত খাবি ? 
ছেলেটি হ্যা সূচক মাথা নাড়ে।
লোকটা জিজ্ঞেস করে-- " কি দিমু লগে ? "
ছেলেটার জিজ্ঞাসা " মুরগি আছে ? কত কইরা ? "
" আশি ট্যাকা।দিমু ? "
" না,ডিম দিয়া দেন "
ছেলেটার ডান হাত আর বাম হাত দুটোই অচল,এ হাতদ্বয় দিয়ে ভাত মাখিয়ে খাওয়া তার পক্ষে সম্ভবপর নয়।আমি কৌতূহলি দৃষ্টি নিয়ে তার দিকে তাকিয়ে রইলাম,সে কিভাবে ভাত খায় তা দেখার ইচ্ছা হলো।আমরা মানবজাতি বড়ই নিষ্ঠুর।মানুষের অক্ষমতা আর দূর্বলতা দেখার প্রতি আমাদের কৌতূহল বেশি।
সামনে ভাত আসতে না আসতেই একজন লোক হাত ধুয়ে ওর পাশে বসল।ভূনা ডিমের পেয়াজ আর ঝোল দিয়ে ভাত মাখিয়ে ছেলেটার মুখে পুরে দিতে লাগল।এদের কথা বার্তা আর আমার কিছু জিজ্ঞাসার পর জানতে পারলাম এদের মধ্যে সম্পর্কটা বাপ ছেলের।ছেলের নাম মাহবুব আর বাবার নাম হাশেম আলি।হাশেম আলি শাহবাগ এ আসা লোকাল বাসগুলোতে মাহবুবকে নিয়ে উঠে আর ছেলের পঙ্গুত্ত্ব দেখিয়ে মানুষের কাছে হাত পাতেন।
লুঙ্গি আর স্যান্ডো গেঞ্জি পড়া হাশেম আলীর হাতের মাংশপেশী দেখে তাকে বেশ শক্ত সামর্থ্যই মনে হয়।নিজে কাজ কর্ম না করে কেন ছেলের পঙ্গুত্ত্বকে পুজি করে তাকে দিয়ে ভিক্ষা করান এমন অভিযোগ মাহবুব করতেই পারে।কিন্তু মাহবুবের চোখে কোন অভিযোগের ছাপ নেই।
সৃষ্টকর্তা মানুষের বাকশক্তির পরেও মনের ভাব প্রকাশের জন্য আরও একটা মাধ্যম দিয়েছেন, সেটা হলো চোখ।মাহবুব যখন বাবার হাতে ভাত খাচ্ছিল তখন তার মায়া ভরা চোখে একটা অব্যাক্ত ভাষা ছিল, পিতার মমত্ত্ববোধের প্রতি সন্তানের আনুগত্য ছিল।হয়ত সে বলতে চাইছিল---
" আব্বা, তোমার যত মুন চায় আমারে দিয়া ভিক্কা করাও,কুনো সমস্যা নাই।খালি আমার খাওনের সময় ভাতগুলান মুখে তুইল্লা দিও।আমার তো হাত নাই,নিজের খাওন নিজে খাইতে পারি না।"
হাশেম আলীর চোখে বিরক্তির ছাপ।প্রতিদিন ছেলেকে মুখে তুলে খাইয়ে দিতে হয় ব্যাপারটা সব সময় স্বস্তিদায়ক নয়।সে জেতে জেতে ছেলের মুখে খাবার পুড়ছেন।বিরক্তির আরো একটা কারন মাহবুবের পোষা কুকুরটা।কুকুরের নাম রয়েল বেঙ্গল টাইগার উরফে টাইগার।মাহবুব দুই নলা ভাত খাওয়ার পর পর বাবাকে টাইগারের জন্য একটু ভাত ফেলতে বলে।টাইগারের আবার বেজায় লোভ।তিনবার ভাত ফেলার পরেও সে চতুর্থ বারের জন্য জিব্বা বের করে লেজ নাড়ছে।
হাশেম আলী মাহবুবকে উদ্দেশ্য করে বিরক্তির সুরে বলছে---
" নিজের পেটে ভাত নাই হে আবার কুত্ত্বা পালে।সর কুত্ত্বা... সর।কাইলক্যা বিশ ট্যাকা হারাইস।ট্যাকা পয়সা দেইখ্যা শুইনা রাখবি।আর য্যান না হারায়।বিশ ট্যাকা কি বাড়ির কাছের কতা।বিশটা ট্যাকা না হারাইলে আইজ তোরে মুরগি দিয়া ভাত খাওয়াইতাম " 
মাহবুবকে দেখে মনে হলো বিশ টাকা হারিয়ে সে প্রচন্ড অপরাধবোধে ভুগছে।সারা দিন মানুষের কাছে হাত পাতার পর যতটুকু পয়সা সে উপার্জন করে তা থেকে বিশ টাকা হারিয়ে যাওয়ার হিসাব মেলাতে তার খুব কষ্ট হয়।এই বিশ টাকার হিসাবের গড়মিল ক্ষতির খাতায় মেলানো যাবে না, মেলাতে হবে জীবনের খাতা থেকে।বিশ টাকার ক্ষতি তাকে এক বেলা মুরগীর মাংস দিয়ে পেট পুরে ভাত খাওয়া থেকে বঞ্চিত করেছে।মাহবুবদের পঙ্গুত্ত্ব তাদের চাওয়া পাওয়ার গন্ডিটাকে ক্ষুদ্র পরিসরে বেধে ফেলেছে।দারিদ্র্যের চপেটাঘাত মাহবুবদের প্রত্যাশার খাতাটকে ছোট করে দিয়েছে।এই ছোট ছোট প্রত্যাশা নিয়েও এরা জীবনের খাতায় প্রাপ্তির হিসাব মেলাতে পারে না।বিত্ত্ববানের ফুটফুটে মেয়েটি যখন দামী আইস্ক্রিম খেতে খেতে গাড়িতে উঠে মাহবুব তখন অসহায়ের মত তাকিয়ে তাকিয়ে কিছু প্রশ্নের উত্তর খোজে, জীবনের অপ্রাপ্তিগুলোর পেছেনের যুক্তির সন্ধান করে।গত ঈদে কেন ভাল জামা কেনা হলো না, কেন তাকে ভাঙ্গা চালের ঘরে থাকতে হয়, কেন দু'বেলা মুরগীর মাংস দিয়ে সে পেট পুরে ভাত খেতে পায় না।
মধ্যবিত্ত্ব ছেলেদের পকেটে কখনো খুব বেশি টাকা পয়সা থাকে না।আমার অবস্থাও তাই।তাই আমরা মধ্যবিত্ত্বরা কখনো মাহবুবদের ইচ্ছা আর প্রত্যাশা পূরনের অংশীদার হতে পারি না।তবু হোটেল বয়কে বললাম---
" মামা ওরে বাটিতে করে মুরগীর মাংস এনে দাও "
" এগোরে মায়া কইরেন না, এরা ভিক্ষা কইরা মেলা ট্যাহা কামায় "
হাশেম আলী আমার দিকে সন্দেহের দৃষ্টি তে তাকিয়ে আছে।" কেউ তার দারিদ্র্যতা আর তার সন্তানের অসহায়ত্ত্বের প্রতি করুনা দেখাচ্ছে না তো ? "---- তার চোখে এই প্রশ্ন! মাংসের বাটি সামনে আসতেই মাহবুবের চোখে অব্যাক্ত কৃতজ্ঞতা।টাইগারকেও খুশি মনে হলো, দু' একটা হাড় হয়ত মিলবে মনিবের পাত থেকে।
মাহবুব খাওয়া শেষে একটা তৃপ্তির ঢেকুর তুলবে এই দৃশ্যটা দেখার বড্ড ইচ্ছা ছিল।তবু অর্ধ খাওয়া সিঙ্গারাটার উপর হাত ধুয়ে উঠে আসলাম।বেশিক্ষন তাকিয়ে থাকলে যদি সে এটাকে করুনা ভেবে বসে!জগতের সব কিছু জানতে বা দেখতে হবে এটা ঠিক না,কিছু দৃশ্য অদেখাই থাক।!!!

