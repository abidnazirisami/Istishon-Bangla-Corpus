সূক্ষ পর্যবেক্ষণশীল জীবন দর্শন ৫৮


সূক্ষ পর্যবেক্ষণশীল জীবন দর্শন ৫৮
স্বাধীনতা তুমি আসবে বলে প্রভুর বাস্তুভিটায় ভগ্নস্তূপে দাড়িয়ে একটানা আর্তনাদ করল একটি কুকুর,
স্বাধীনতা তুমি আসবে বলে অবুঝ শিশু হামাগুড়ি দিল পিতা-মাতার লাশের উপর।
এদেশে অর্জিত স্বাধীনতার পেছনের প্রেক্ষাপটটা এভাবেই নিজের ভাষার তুলির সাহায্যে একেছেন কবি শামসুর রাহমান।বহু ত্যাগ আর রক্তক্ষয়ী ইতিহাসের বিনিময়ে অর্জিত স্বাধীনতা আজ সব জায়গায় ভূ-লুন্ঠিত।
মুক্তিযুদ্ধের ইতিহাস বিকৃত করে ভারতের বানানো সিনেমার প্রেক্ষাপটে সরকারের নির্লিপ্ততা আজও ব্যাথা দিয়ে বেড়ায় হুইল চেয়ারে বসা পঙ্গু মুক্তিযোদ্ধা আব্বাস চাচাকে।যখন এদেশে ক্রিকেট স্টেডিয়ামে সেই বড়লোকের সুন্দরী মেয়েটা পাকিস্তানের জার্সি গায়ে দিয়ে এসে ব্যানার তুলে ধরে " ম্যারি মি আফ্রিদি " তখন সহস্রাধিক বীরাঙ্গনার আত্মা বিস্ময়ে আর্তনাত করে ওঠে।
স্বাধীনতা আজ স্থবির হয়ে গেছে বর্ডারের কাটা তারের মাঝে ফেলানী'র লাশের সাথে।স্বাধীনতা আজ বন্দি হয়ে গেছে বয়স্ক ভাতা বঞ্চিত বৃদ্ধ মুক্তিযোদ্ধার আটকে থাকা ফাইলটির লাল ফিতার বাধনে।
স্বাধীনতার চেতনা আজ হারিয়ে গেছে ওই সকল মূর্খ মানুষদের ভিড়ে যারা ১৬ ডিসেম্বরকে স্বাধীনতা এবং ২৬ মার্চকে বিজয় দিবস মনে করে।স্বাধীনতা আজ ভূলুন্ঠিত অসাধু রাজনীতিবিদের মিথ্যে কথার ফুলঝুড়িতে।
স্বাধীনতা উদযাপন আজ সীমাবদ্ধ হয়ে গেছে সুন্দরী ললনা'র সবুজ শাড়ির ভাজে।স্বাধীনতা আজ ঝলসে গেছে পেট্টোল বোমার আঘাতে।তাই হায়দার হোসের গলায় আজ হাহাকারের সুর---
স্বাধীনতা কি সন্ত্রাসী হাতে মারণাশ্রের গর্জন
স্বাধীনতা কি অর্থের লোভে বিবেক বিসর্জন।

