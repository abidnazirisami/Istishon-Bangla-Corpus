সূক্ষ্ম পর্যবেক্ষণশীল জীবন দর্শন ২৪


সূক্ষ্ম পর্যবেক্ষণশীল জীবন দর্শন ২৪
" সুন্দর " শব্দটা আজকাল কর্নার শো-কেসের গ্লাসের মাঝে বন্দি হয়ে গেছে।জীবনের ভিন্ন ভিন্ন প্রেক্ষাপটে লুকিয়ে থাকা " সুন্দর " গুলোকে আমরা অবলোকন করতে পারি না।
ভার্সিটিতে স্টাইলিশ জিনস পড়া মেয়েটা সুন্দর তার ফর্সাত্ব এর কারনে।কিন্তু ভার্সিটির পাশের ক্যান্টিনে কাজ করে নীলুফা নামের মেয়েটার সেই মায়াবী মলিন হাসিটা আমরা লক্ষ্য করি না গায়ের রং টা একটু কালো বলে।কিন্তু জীবনের শত প্রতিকূলতার মাঝেও ঠোটের ওই হাসিটা কি কম " সুন্দর " কিছু ?
ছেলেটার DSLR আছে বলে বান্ধবীদের কাছে অনেক প্রায়োরিটি পায়।সেই DSLR এর লেন্সে সুন্দরী মেয়েরা ঠাই পায়।কিন্তু যদি DSLR ওয়ালারা যদি এমন প্রতিজ্ঞা করত যে শুধু সুন্দরী ললনা বা বধু নয় তাদের ক্লিকে পৃথিবীর সব সাদা মনের মানুষের চেহারা গুলো উঠে আসবে আর তা একটা গ্যালারীতে ঠাই পাবে তাহলে ব্যাপার টা " সুন্দর " হত না ?
" সুন্দর " কে খুজতে বসুন্ধরা সিটিতে নয়,একবার ঘুরে আসতে হবে মুক্তিযুদ্ধ যাদুঘর থেকে।যেখানে শহীদের রক্তস্নাত ইতিহাস দেখে মনে হবে কতই না পবিত্র আর "সুন্দর" এই দেশপ্রেম।
"সুন্দর" খুজতে গিয়ে বিদেশের কোন বড় শহরে কংক্রিটের ভিড়ে হারিয়ে যেতে হবে না।বরং গ্রামের শিশির ভেজা ঘাস ভর্তি মাটিতে খালি পায়ে হেটে যে মৃদু সুরসুরি পায়ে লাগবে তার অনুভূতি টাই কি কম "সুন্দর" কিছু?
পার্সোনা থেকে সাজিয়ে আনা নববধূ র চেয়ে অনেক বেশি সুন্দর সেই মধ্যবিত্ত্ব গৃহবধূ যে সংসারে খাটতে খাটতে চোখের নিচে কালি ফেলে দিয়েছে।চোখের সেই কালি সংসারে প্রতি তার গভীর মমত্ত্ববোধের নীরব সাক্ষী দেয়,এই কালিটুকুর মাঝেই অকৃত্রিম সৌন্দর্য লুকিয়ে আছে।
"সুন্দর" কে চামড়ার চোখ দিয়ে নয়,মনের চোখ দিয়ে উপলব্ধি করতে হবে।সৃষ্টিকর্তা " সুন্দর " কে ছড়িয়ে ছিটিয়ে রেখেছেন আমাদের চারপাশেই।শুধু " সুন্দর " দৃষ্ট দিয়ে একটু খুজে নিতে হবে আমাদের।

