সূক্ষ্ম পর্যবেক্ষণশীল জীবন দৃষ্টি ৭৬


সূক্ষ্ম পর্যবেক্ষণশীল জীবন দৃষ্টি ৭৬
ফাহিম নামে ৭ম শ্রেনীতে পড়ুয়া আমার এক অপদার্থ ছাত্র আছে যে কিনা পড়া না পারার দরুন টিচারদের কাছ থেকে দৈনিক শতাধিক অপমান বানী শোনে।ক্লাসের অন্যান্য ছেলে মেয়েরা যখন পড়া না পেরে অপরাধী আর ভয়ার্ত দৃষ্টিতে আমার দিক থেকে চোখ সরিয়ে নেয়, ফাহিম তখন নির্লিপ্ত চোখে আমাকে উদ্দেশ্য করে বলে---
" ভাইয়া, পড়াটা শিখতে পারি নাই।দুইটা বেতের বাডি দেন, মাইর খাইয়া বইসা পড়ি,দাড়ায় থাকতে ভাল লাগে না,পা ব্যাথা করে "
ফাহিমের ভবিষ্যত লক্ষ্য কি তা জিজ্ঞেস করা হয়নি।তবে শুনেছি ওর বাসার সামনে নাকি একটা অটো গ্যারেজ আছে।সে প্রায়ই ঐ গ্যারেজের ভিতর গিয়ে অটোর ডাইভিং সিটে বসে অটো চালাবার ব্যার্থ চেষ্টা করে।
ফাহিমের কাধে হাত রেখে আমি যখন বলি " আজকেও পড়া শিখস নাই? তোর সমস্যা কি ? কালকে সারা দিন কি করসস ? "
তখন ফাহিম এক গাল হেসে জবাব দেয় " ভাইয়া কাল দুষ্টামি কইরা অটো চালাইতে নিসিলাম।ছোট খাট একটা একসিডেন্ট করছি।রাত্রে পড়তে মন চাইতেছিল না,তাই শুইয়া পড়ছিলাম "
নিজের তৈরী করে নিয়ে আসা পড়া রিভিশনে যখন ক্লাসের সব চেয়ে মেধাবী ছেলেটার কপালে দুশ্চিন্তার ঘাম জমা হয় ফাহিম তখন নিশ্চিন্তে বসে কলম টোক্কা, হেড-টেল কিংবা কাটা-গোল্লা খেলায় ব্যাস্ত।পড়া না শিখে আসার পরেও অপরাধী জবাবে ফাহিমের গাল ভর্তি হাসিটা দেখে মনে হয় পড়া না পেরে প্রতিদিন অপমান হজম করাটা ওর কাছে প্রতিক্রিয়াহীন একটা ব্যাপার।
পৃথিবীর সব ছেলেকে আইনস্টাইন হতে হবে এমন কোন কথা নেই।কিছু ছেলে ওয়ার্ডসওয়ার্থের মত স্বাধীন চেতা হোক, মেঘ হয়ে আকাশে উড়ে বেড়াক।সবাইকে আলভা এডিসনের মত যুগান্তকারী উদ্ভাভক হতে হবে এটা যুক্তিসঙ্গত নয়।কিছু ছেলে শখের বসে অটো চালিয়ে নিবীড় ভাবে জীবনটাকে দেখুক।
পড়াশুনার চাপ সামলাতে না পেরে যখন পৃথিবীর বুকে হাজারো ছাত্রের স্বেচ্ছা আত্মহুতি ঘটে তখন ফাহিমের মত ছেলেরা ব্যার্থতা ভরা জীবনে গালে টোল পড়া তৃপ্তির হাসি ফোটাতে জানে।সহস্রাধিক দুশ্চিন্তায় যখন ধরনীর লক্ষাধিক মানব হার্ট স্ট্রোক করে তখন ফাহিমরা নিশ্চিন্ত চিত্ত্বে আত্মতৃপ্তির ঢেকুর তোলে।এরা জীবনের অপ্রাপ্তি গুলো নিয়ে ভাবে না।কোন এক অজ্ঞাত কারনে জীবনের অনেক অপ্রাপ্তি নিয়েও এরা সুখী।আমরা যখন শত অনিশ্চয়তার সাগরে হাবুডুবু খাই তখন এরা ছোট ছোট স্বপ্নের জাল বোনে।এরা বড় বাড়ি কিংবা দামী গাড়ি কিনতে না পারলেও, জীবন নামক অস্থায়ী নিবাসে সুখের নীড়ে এদের বাস।
আপনি জীবনে বড় কিছু হতে পারেন নি ? ভাল বেতনের চাকুরী পান নি ? ভাল গান গাইতে পারেন নি ? গোল্ডেন এ প্লাস পাননি ? নিজের ভেতর ড্যাশিং পার্সোনালিটি আনতে পারেন নি ? সুন্দরী প্রেমিকা পাননি ? তাহলে হলিউড অভিনেতা রবিন উইলিয়ামস এর দিকে তাকান।
এই ভদ্রলোক অস্কার পাওয়া পৃথিবীর বিখ্যাত সেরা কমেডি অভিনেতাদের মধ্যে একজন।উনি জীবনে সব পেয়েছেন- সুন্দরী স্ত্রী,অর্থ-কড়ি,ড্যাশি পার্সোনালিটি,তারকা খ্যাতি সব কিছু।কিন্তু এই মানুষটা সুইসাইড করেছিলেন।কারন অনেক প্রাপ্তির পরেও উনার ভেতরে একটা জিনিসের কমতি ছিল, সেটা হলো " স্বপ্ন " ।স্বপ্নহীনরা অসুখী হয়, ডিপ্রেসন এ ভোগে, সুইসাইড করে।
অনেক ব্যার্থতা, অপমান আর হীনমন্যতার পরেও যে মানুষগুলো ছোট্ট একটু স্বপ্নকে আগলে বাচতে জানে এরাই আসলে প্রকৃত সুখী মানুষ।পৃথিবীর সব মানুষকে অর্থকড়ি আর সাফল্যের পেছনে ছুটতে হবে এটা প্রত্যাশিত নয়।অর্থের অপ্রতুলতার মাঝেও অনেক মানুষ সুখী।অর্থ আপনাকে দামী বিছানা দিবে,কিন্তু ঘুম নয়।দামী বই কেনার সামর্থ্য দিবে কিন্তু জ্ঞান নয়।অনেক বন্ধু জোটাবে,কিন্তু বন্ধুত্ত্ব নয়।
প্রতুল মুখার্জীর একটা গান আছে----
'আলু বেচো, ছোলা বেচো, বেচো বাকড়খানি,
বেচো না, বেচো না বন্ধু, তোমার চোখের মণি।
ঝিঙে বেচো পাঁচ সিকেতে, হাজার টাকায় সোনা
বন্ধু তোমার লাল টুকটুকে স্বপ্ন বেচো না।
পৃথিবীর ছয়শত কোটি মানুষের জীবনে ছয়শত কোটি গল্প থাকে।কিছু গল্প বেদনার,কিছু উপাখ্যান হতাশার।কিছু কাহিনী না পাওয়ার,কিছু আবার ব্যার্থতার।কিছু গল্প অসহায়ত্ত্বের আবার কিছু দীর্ঘশ্বাসের । কিন্তু পৃথিবীর সর্বশ্রেষ্ট গল্পটা ঐ সব মানুষের ডায়রীতে লেখা যারা নির্ঘুম রাতে স্বপ্ন নিয়ে বেচে থাকে।

