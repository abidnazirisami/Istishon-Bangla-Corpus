সূক্ষ পর্যবেক্ষণশীল জীবন দর্শন ৫৬


সূক্ষ পর্যবেক্ষণশীল জীবন দর্শন ৫৬
গল্প উপন্যাস আর নাটক সিনেমার কাহিনী গুলো বড্ড প্রেম নির্ভর হয়ে গেছে।প্রতিবছর ভালবাসা দিবসে শত শত গল্পের মাঝ থেকে যে কয়েকটি নাটক বানানো হয় তাতে কষ্ট বিরহের উপাখ্যান থাকে , থাকে মিলনের আনন্দ, থাকে খুনসুটি আর থাকে একবস্তা অতিরঞ্জিত আবেগ।
বিষয়টা এ রকম না হলেও পারত।গল্প নাটক সিনেমার মূল চরিত্র গুলোকে সব সময় কেন প্রেমিক হতে হবে?গার্মেন্টস কর্মী নীলুফার নীরব জীবন সংগ্রামের গল্পটা নাটকের একটা উপজীব্য হতে পারে, কিংবা কঠিন আর্থ সামাজিক অবস্থা কে কেন্দ্র করে বেড়ে ওঠা এক কিশোরের তীব্র পরিশ্রমের প্রেক্ষাপট উঠে আসতে পারে সিনেমার রুপালি ফ্রেমে।
কাহিনী হতে পারে " চিল্ডেন অফ হ্যাভেন " সিনেমার মত যেখানে বোনের জুতা হারিয়ে ফেলা ভাইটি বোনের জন্য এক জোড়া জুতা যোগার করতে সিনেমার শেষে দৌড় প্রতিযোগিতায় নাম লেখায়।কিংবা কাহিনী হতে পারে " দ্যা কারাতে কিড " সিনেমাকে কেন্দ্র করে যেখানে জীবনের ঘটে যাওয়া দূর্ঘটনা গুলোকে ছাপিয়ে কিভাবে ঘুরে দাড়াতে হয় তা শিখিয়ে দেয় ১২-১৩ বছরের একটি ছেলে।
কাহিনী হতে পারে " দীপু নাম্বার টু " এর মত যেখানে একজন বুলবুল আহমেদকে দেখে শেখা যায় কিভাবে সন্তানের বন্ধু হতে হয়।কিংবা কাহিনী হতে পারে একজন এলিয়েন PK কে নিয়ে যে সমাজের ধর্মীয় অসঙ্গতি গুলোকে ব্যাঙ্গ রসের আঘাতে জর্জরিত করে।
 এবার দৃশ্যপট টা একটু বদলানো দরকার।স্টার জলসা , জি বাংলা আর তথাকথিত ঢালিউড , টলিউড আর বলিউডের অতিরঞ্জিত অবাস্তবতার ভিড়ে না হারিয়ে একটু বাস্তব নির্ভর গল্প গুলো থেকে বিনোদন নিয়েই দেখি না !

