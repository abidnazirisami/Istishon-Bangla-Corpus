সূক্ষ্ম পর্যবেক্ষণশীল জীবন দর্শন ৬৩


সূক্ষ্ম পর্যবেক্ষণশীল জীবন দর্শন ৬৩
বিদ্বেষ আর অভিমানের বেড়াজাল থেকে বেডিয়ে আজ সম্পর্কগুলো হয়ে উঠুক বিশ্বাস, আস্থা আর নির্ভরতার।পৃথিবীর প্রতিটা মানুষ আজ উপলব্ধি করুক সম্পর্কের দৃঢ়তাকে, নিজেদেরকে ঘিরে রাখুক মমত্ত্ববোধ, ভালবাসা আর স্নেহময়তার আচ্ছাদনে।
ক্রমাগত মিথ্যে বলে যাওয়া মেয়েটা আজ অশ্রুসিক্ত ছেলেটির চোখের পানি মুছে দিয়ে ঠোট দুটো ভরিয়ে দিক মুক্তো ঝরা হাসিতে।বিবেকের কাঠগড়ায় দাড়িয়ে আজ প্রেমিকার কাছে নতজানু হয়ে গোলাপের তোড়া গুজে দিক সে দিনের সেই প্রতারক ছেলেটা।
নিজের সমস্ত ভুলের জন্য মাথা নিচু করে সে দিন মায়ের সাথে করা দূর্ব্যাবহারের জন্য ছেলেটির আরও একবার ক্ষমা চাওয়া হোক।প্রতিটি বাবা মা বই খাতা বন্ধ করে নিজেদেকে বন্ধুর আসনে বসিয়ে সন্তানের কাধে হাত রেখে আজ তাদের মনের কথাগুলো শুনুক।
বউ পেটানো স্বামীটা আজ মমতাময়ী স্ত্রীর চোখের দিকে তাকিয়ে নিজের ভেতরের মানুষ সত্ত্বাটাকে উপলব্ধি করুক। বীজগণিত বোঝাতে গিয়ে রাগের মাথায় ছোট ভাইটিকে চর বসিয়ে দেয়া বোনটি আজ তার গালে বুলিয়ে দিক স্নেহের পরশ।
বৃদ্ধ দাদা-দাদীর ঘরে এসে আজ নাতি-নাতনীরা তাদের অধিকার বোধ থেকে ভূতের গল্প শোনার আবদার করুক। অর্থ-সম্পদের দ্বন্দে লিপ্ত ভাই দুটি সকল স্বার্থের উর্দ্ধে গিয়ে একে অপরকে বুকে জড়িয়ে নিক।
প্রতিটি মেয়ে আজ নিজের শাশুড়িকে তার মায়ের আসনে স্থান দিক।প্রতিটি শাশুড়ি আজ বৌ মার মাথায় বুলিয়ে দিক কন্যার স্বীকৃতি।
সম্পর্কগুলো আজ সকল প্রকার টানাপোড়েন এর উর্দ্ধে চলে যাক,প্রতিটি সম্পর্ক আজ গড়ে উঠুক নিখাদ ভালবাসার ইটে,মানুষেরা আজ বুঝতে শিখুক মানব সম্পর্কের মহত্ত্ব।

