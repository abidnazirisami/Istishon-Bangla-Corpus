সূক্ষ্ম পর্যবেক্ষণশীল জীবন দৃষ্টি ৬৬


সূক্ষ্ম পর্যবেক্ষণশীল জীবন দৃষ্টি ৬৬
" দেখ সবুইজ্যা, কত্ত বড় কাডের পুতুল লইয়া যাইতেয়াসে! " 
" হ রে! ল আমারাও পিসে পিসে চালি পারি "
মঙ্গল শোভা যাত্রার নিষ্প্রান পুতুলের মাঝ থেকে এভাবেই নিজেদের ক্ষনিক উচ্ছ্বাসের উপলক্ষ খুজে নেয় পথশিশু সবুজ আর পলাশ।না,আজ আর এদের পথশিশু বলব না,এরা স্বর্গীয় শিশু।জীবনের শত প্রতিকূলতার মাঝেও এরা বেচে থাকতে জানে স্বর্গীয় আর্শীবাদের দরুন।প্রতি বছর এরা মঙ্গল শোভা যাত্রায় শামিল হয়।কিন্তু কোন এক অজ্ঞাত কারনে এই শোভা যাত্রা ওদের জীবনে কোন মঙ্গল বয়ে আনে না,ঘুরিয়ে দেয় না জীবনের গতি পথটাকে।
জরাজীর্ণ হাফ প্যান্ট পড়া পলাশেরা বৈশাখের পান্তা ইলিশের মর্মার্থ অনুধাবন করতে পারে না।টিএসসি তে কোন এক তরুনী নিজের ঠোটের লিপস্টিক বাচাতে গিয়ে অর্ধ খাওয়া যে আইস ক্রিমটা ফেলে দেয় সবুজ সেটা তুলে নিয়ে পলাশ কে ব্যাঙ্গ করে--- 
" পলাইশ্যা,দ্যাক, কি পাইসি।তর ভাগ নাই কইলাম"
পলাশের আকুতি " এক কামড় দেস না ভাই, তোর পায়ে দুইডা ধরি "
যে ছেলেরা অন্যের ফেলে দেয়া আইসক্রিম পেয়ে তার কাঠি শুদ্ধ কামড়িয়ে খায় তাদের জন্য ইলিশ মাছ কোন অবশ্যিক ব্যাপার নয়।
বড় বড় ফ্যাশেন হাউজের বড় বড় কর্ণধারদের মুখে বাঙ্গালিয়ানার ফুল ঝুড়ি------ 
" দেখুন আমরা আসলে বাঙ্গালি সংস্কৃতি আর কৃষ্টিকেই এবার তুলে ধরেছি আমাদের জামা-কাপড়ের নকশাতে।আমরা চাই আজ প্রতিটা বাঙ্গালি নতুন পোষাক দিয়ে নতুন বছরটা শুরু
করুক "
যদি সেটাই চান তাহলে চারু কলার সামনে কুলসুম নামের একটি মেয়ে ছেড়া ফ্রগ পড়ে বেলি ফুলের মালা বিক্রি করছে, আপনার ডিজাইনকৃত এবারের সব চেয়ে কম দামী পোষাকটাই না হয় ওর হাতে তুলে দিয়ে আসুন।এ কি! এত নির্লিপ্ত হয়ে গেলেন যে ?
" ভাইজান, দুইডা মালা লইয়া যান, আফারে ভালা লাগব " --- কোন এক যুগলের কাছে কুলসুমের আকুতি।কুলসুম আজ ফুল বেচার টাকা দিয়ে তার ছোট্ট ভাইটির জন্য মেলা থেকে বেলুন কিনবে, মায়ের জন্য ওষুধ কিনবে।সে যে আজ মা আর ভাইকে কথা দিয়ে এসেছে।লাল পাড় ওয়ালা সাদা শাড়ি পড়া সুন্দর মেয়েটার দিকে কুলসুম তাকিয়ে থাকে বিষ্মিত চোখ নিয়ে।শেষে দীর্ঘশ্বাস ছেড়ে বেলুনওয়ালার কাছে গিয়ে জিজ্ঞেস করে --- "বাই, ঐ ফোটকা গুলা কত কইরা বেচেন ? "
কুলসুম, পলাশ আর সবুজদের জন্য বছরের প্রথম দিন বিশেষ কোন উপলক্ষ্য নয়।এরা ইলিশ খেতে পারে না বৈকি কিন্তু মরিচ ডলা পান্তা ভাত এদের নিয়মিত অনুসঙ্গ।পার্সোনার মেক আপের ভাজে যারা আজ গাল সজ্জা করেছেন তারা চেয়ে দেখুন কুলসুমদের গালে অভাবের নির্মম চপেটাঘাত।যারা ব্র্যান্ডের পাঞ্জাবি ধুতিতে একদিনের বাঙ্গালি হয়েছেব তারা অনুভব করুন সবুজদের অর্ধাহারে থাকার যাতনা।যারা হানি সিং এর রিমিক্স গানে মেতে আছেন তারা আজ নাইন্টিন ফিফটিজ এ গিয়ে ভূপেন হাজারিকার গলায় সুর মেলান---
" মানুষ মানুষকে পন্য করে,মানুষ মানুষকে জীবিকা করে
পুরোনো ইতিহাস ফিরে এলে লজ্জা কি তুমি পাবে না "
শুভ কামনায় নতুন বছর।

