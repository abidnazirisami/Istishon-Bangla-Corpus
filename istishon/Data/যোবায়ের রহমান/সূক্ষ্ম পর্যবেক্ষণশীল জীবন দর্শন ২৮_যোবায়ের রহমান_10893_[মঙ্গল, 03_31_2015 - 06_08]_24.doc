সূক্ষ্ম পর্যবেক্ষণশীল জীবন দর্শন ২৮


সূক্ষ্ম পর্যবেক্ষণশীল জীবন দর্শন ২৮
অনেক বাবা-মায়েদের মধ্যে খুব কমন একটা ব্যাপার হল অন্যের ছেলে- মেয়ের ইতিবাচক দিক গুলো নিজের ছেলে-মেয়েদের মধ্যে দেখতে চাওয়া।ছোট বেলায় বার্ষিক পরীক্ষার রেজাল্টের দিন মায়ের হাত ধরে যখন বাসায় ফিরতাম তখন একটা কমন ডায়লগ শুনতে হত " ওই ছেলে ফাস্ট হল,তুই হতে পারলি না কেন? ও ভাত খায় তুই কি ছাই খাস ? "
মা কে বোঝাতে চাইতাম " ও আর আমি এক না,আমি আমার মতই।আল্লাহ আমাকে আমার মতই করেই বানাইসে।আর আমি কারো মত হতে পারব না" 
কিন্তু ওই কথাগুলো বলার সাহস হত না।পাছে আবার মায়ের হাতে ২-১ টা চর খেতে হয় এই ভয়ে।
অনেক সময় আমরা নিজেরাও নিজেদের অবস্থান কে নিয়ে হীনমন্যতায় ভুগি।ডাবল গোল্ডেন পাওয়া অন্তরা জগন্নাথে সাইকোলজি পেয়ে তার বুয়েট পড়ুয়া বান্ধবীর কথা ভাবে আর নিজেকে নিজে বলে " ইশ! আমিও যদি ওর মত বুয়েটে পড়তে পারতাম,আমিও যদি ওর মত হতাম "
কিন্তু সত্যি বলতে আমরা কেউই আসলে কারো মত নই বা হতেও পারব না।কে জানে হয়ত ৫ বছর পর ওই বান্ধবী যখন নাম না জানা কোন প্রাইভেট ফার্মে জব করবে তখন হয়ত অন্তরা লন্ডন ইউনিভার্সিটি তে সাইকোলজিতে পোস্ট গ্র্যাজুয়েশন এর স্টুডেন্ট হয়ে পরবর্তী কাউন্সিলিং করে লাখ টাকা কামাবে।আমরা কেউই কিন্তু জানি না সামনে কি অপেক্ষা করছে আমাদের জন্য।পৃথিবীতে প্রতিটা মানুষই তার নিজস্ব গুনাবলিতে স্বকীয়।
নবম শ্রেনীতে পড়ুয়া আমার এক ছাত্র ফটোশপে অনেক ধরনের কাজ পারে।গ্রাফিক্স ডিজাইনিং এ অনেক আগ্রহ তার।তার ইচ্ছা সে একদিন বাংলাদেশে বসে এনিম্যাটেড ফিল্ম বানাবে।কিন্তু তার মা প্রতিদিন ই এক বস্তা অভিযোগ নিয়ে আমার সামনে হাজির হন।" উনার ছেলে সারা দিন কম্পিউটারের সামনে বসে থাকে,এক বিন্দুও পড়াশুনা করে না " --- এই হল তার অভিযোগের বিষয় বস্তু।কিছু দিন আগে ছেলের বাবা কম্পিউটারের মনিটর বাক্সবন্দি করেছেন।আসলে তিনি হয়ত নিজের অজান্তেই তার ছেলের সম্ভাবনাময় ভবিষ্যত কে বাক্সবন্দি করেছেন।কে জানে হয়ত এই ছেলেই একদিন স্টার সিনেপ্লেক্স এ বাবা মা কে নিয়ে নিজের বানানো ছবি দেখতে যেত।মা কে দেখিয়ে বলত
 " মা,এই যে কার্টুনটা দেখতেস,এইটা আমি বানাইসি" 
গর্বিত মা তখন এক গাল হেসে ছেলের কান মলে দিয়ে বলতেন " দেখেতে একদম তোর মতই বান্দর হইছে "

