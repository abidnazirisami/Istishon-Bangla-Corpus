আজম খান_ বাংলা পপের সম্রাট



১৯৭১।
২৫ শে মার্চের পর। ঢাকা শহরে কারফিউ জারি করা হয়েছে। পাক আর্মিরা এর মধ্যে চালাচ্ছে গণহত্যা। তুলে নিয়ে যাচ্ছে জোয়ান ছোকরাদের।
এদের জ্বালায় মাহবুবুলরা পালিয়ে বেড়াচ্ছে।
পুরো নাম মাহবুবুল হক খান। বয়স একুশ। আটষট্টি সাল থেকে, বয়স মাত্র সতের আঠারো বছর তখন। জাতির অগ্নিগর্ভ আন্দোলনের সময় ক্রান্তি শিল্পী গোষ্ঠীর হয়ে পাকিস্তান সরকারের বিরুদ্ধে গান গাইতো সে। জেলায় জেলায় ঘুরতো, গান গাইতো সরকারের বিরুদ্ধে। পুলিশের তাড়া খেয়ে অসংখ্যবার দৌঁড়ে পালিয়েছে সে।
এখন দেশে স্বাধীনতার যুদ্ধ শুরু হয়েছে। এখন কি সে আর পালিয়ে বেড়াতে পারে? সিদ্ধান্ত নিলো যুদ্ধে যাবে।
মাকে গিয়ে বলল, ‘মা, যুদ্ধে যেতে চাই।’
মা বললেন, ‘ঠিক আছে, তোর বাবাকে বল।’ বাবা আফতাব উদ্দীন খান ছিলেন সচিবালয়ের উচ্চপদস্থ কর্মকর্তা। কাঁপতে কাঁপতে বাবার সামনে গেল মাহবুবুল।
মাথা নিচু করে বলল, "আমি যুদ্ধে যাচ্ছি।"
ভাবলো, এই বুঝি লাথি বা থাপ্পড় দেবেন।
কিন্তু অবাক করে দিয়ে বাবা বললেন, ‘ঠিক আছে, যুদ্ধে যাইবা ভালো কথা। দেশ স্বাধীন না কইরা ঘরে ফিরতে পারবা না।’
ঢাকা থেকে পায়ে হেঁটে আগরতলায় রওনা দিলো মাহবুবুল। সঙ্গে দুই বন্ধু শাফি আর কচি। উদ্দেশ্য ২নং সেক্টরে খালেদ মোশাররফের অধীনে যুদ্ধে অংশগ্রহণ করা।
মেলাঘরে পৌঁছে আরো অসংখ্য আরবান গেরিলার সাথে তারাও ট্রেনিং নেয়। মাহবুবুলের অস্ত্র শিক্ষার ট্রেনার ছিল রুমি। হ্যাঁ, বিস্ময়ের কিছু নেই। এই রুমি সেই রুমি-ই, জাহানারা ইমামের ছেলে।
আর এই মাহবুবুল হচ্ছে বাংলাদেশের পপসম্রাট আজম খান!
রুমি ছিল অস্ত্রচালনায় সবচেয়ে দক্ষ। এলএমজি, রাইফেল সবকিছু চালনাই রুমির কাছ থেকে শিখেছিলেন তিনি।
জাহানারা ইমামের একাত্তরের দিনগুলিতে রুমির জবানিতে লেখা আছে, আজম খানের কথা, তাঁর গানের কথা। লেখা আছে গান শুনে তাদের হৃদয়ে জাগা অদ্ভূত শিহরণের কথা।
মুক্তিযুদ্ধের প্রশিক্ষণ শেষে আজম খান কুমিল্লা অঞ্চলে পাকিস্তানি সেনাদের বিরুদ্ধে সম্মুখ সমরে অংশ নেন। প্রথম সরাসরি যুদ্ধ করেন কুমিল্লার সালদায়। এর কিছুদিন পর তাঁকে পুনরায় আগরতলায় ডাকা হয়। এরপর তাঁকে পাঠানো হয় ঢাকায় গেরিলা যুদ্ধে অংশ নেয়ার জন্য। আজম খান ছিলেন দুই নম্বর সেক্টরের একটা সেকশনের ইন-চার্জ। আর সেক্টর কমান্ডার ছিলেন কর্ণেল খালেদ মোশাররফ। ঢাকায় সেকশান কমান্ডার হিসেবে আজম খান ঢাকা ও এর আশেপাশে বেশ কয়েকটি গেরিলা আক্রমণে অংশ নেন। তিনি মূলত যাত্রাবাড়ি-গুলশান এলাকার গেরিলা অপারেশনগুলো পরিচালনার দায়িত্ব পান।
আজম খানের বিখ্যাত দুটো অপারেশন হচ্ছে, অপারেশন তিতাস ও অপারেশন ইন্টারকন্টিনেন্টাল। তাঁর নেতৃত্বে গ্যাস সরবরাহ পাইপ লাইন ধ্বংস করে ঢাকার গ্যাস সরবরাহ বন্ধ করে দেন গেরিলারা। হোটেল ইন্টারকন্টিনেন্টালে যে বোমা বিস্ফোরণ আন্তর্জাতিক অঙ্গনে সাড়া জাগিয়েছিল, সেটার নেতৃত্বেও ছিলেন আজম খান। তাঁর দলই এই দুঃসাহসিক অভিযান পরিচালনা করেছিল। আন্তর্জাতিক এ হোটেলে হামলা চালানোর কারণ ছিল, ঐ হোটেলে অবস্থানরত বিদেশীরা যাতে বুঝতে পারে দেশে যুদ্ধ চলছে।
এই হামলার পর খালেদ মোশাররফ বলেছিলেন, "দিজ অল আর ক্র্যাক পিপল!" এরপর থেকে তাদের দলটার নাম হয়ে যায় ক্র্যাক প্লাটুন!
গানকে তিনি ছাড়েন নি যুদ্ধের মধ্যেও! শুধু ট্রেনিং ক্যাম্পেই নয়, সম্মুখসমরেও গানকে বিসর্জন দিতেন না তিনি। যুদ্ধক্ষেত্রেও গান গাইতে গাইতেই লড়াই করতেন তিনি। সহযোদ্ধারা নিষেধ করতো গান গাইতে। শত্রু সেনারা অবস্থান টের পেয়ে যাবে এই আশংকায়। কিন্তু কে শোনে কার কথা। গান যার রক্তে, তাঁর জন্য গানের আলাদা ক্ষেত্র বলে কিছু নেই। তাই যুদ্ধের ময়দানে গান চলতো অবলীলায়। সহযোদ্ধারা মরণের ভয় দেখাতো তাঁকে।
বলতো, ‘ওই গান থামা। পাক সেনারা শুনলে বুইঝা যাইবো তুই কোথায়। তোর মরণের ভয় নাই নাকি?’
তিনি এর উত্তরে বলতেন, ‘আরে মরবোইতো একদিন। ভয় পাওয়ার কী আছে? গান গাইয়া লই!
দেশ স্বাধীন করে ঘরে ফিরলেন। যুদ্ধের অস্ত্র ফেলে হাতে তুলে নিলেন গিটার!
এরপরেরটা ইতিহাস! গাইলেন 'রেল লাইনের ওই বস্তিতে'। দেশ কাঁপিয়ে দিলো সে গান!
গাইলেন বাংলা গানের ইতিহাসে প্রথম হার্ডরক 'জীবনে কিছু পাবো না'।
ফকির আলমগীর, ফেরদৌস ওয়াহিদ, পিলু মজুমদারদের সাথে নিয়ে দেশকে পরিচয় করিয়ে দিয়েছিলেন রক মিউজিকের সঙ্গে। এরপরের সময়টা ছিলো এদেশের পপ আর রক মিউজিকের স্বর্ণযুগ!
আর সেই 'যুগের' সম্রাট হলেন আজম খান!
আজ সেই সম্রাটের জন্মদিন! শুভ জন্মদিন সম্রাট!
যে মানুষটা দেশটাকে এত কিছু দিয়ে গিয়েছে তাঁকে এজাতি দিতে পারেনি কিছুই।
টাকার অভাবে ক্যান্সারের চিকিৎসা করাতে পারেননি আজম খান। সিঙ্গাপুর থেকে ফিরে এসেছিলেন বিনা চিকিৎসায়। সাহায্যের কথা বলায় বলেছিলেন, "লাগবে না আমার সাহায্য। আমার গানের রয়্যালিটির টাকা আগে পরিশোধ করো!"
এতো বড় অভিমান নিয়ে চলে গিয়েছিলেন আজম খান! দেশ কিছুই করতে পারেনি!
জাতি তাঁর কাছে লজ্জিত! আজ আফসোস ছাড়া কিছুই করার নেই।

