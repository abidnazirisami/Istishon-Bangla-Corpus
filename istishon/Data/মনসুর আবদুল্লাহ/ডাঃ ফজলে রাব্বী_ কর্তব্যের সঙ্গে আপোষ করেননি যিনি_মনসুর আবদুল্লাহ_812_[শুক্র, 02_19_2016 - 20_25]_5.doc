ডাঃ ফজলে রাব্বী_ কর্তব্যের সঙ্গে আপোষ করেননি যিনি



১৯৭১ সালের ডিসেম্বর মাস। চারদিক থেকেই ভেসে আসছিল বাঙালীর বিজয়ের খবর। গ্রাম-গঞ্জ থেকে শুরু করে শহরের অলি-গলিতেও এই আলোচনা। প্রতিটি মানুষই চরম নিরাপত্তাহীনতার মধ্যে থেকে মুক্তির প্রতীক্ষা করছিল। তবে এই নিরাপত্তাহীনতায় তাদের কোনো আফসোস নেই। হোক নিরাপত্তাহীন, তবু স্বদেশের মুক্তি চায় তারা। স্বাধীনতা চায়।
নভেম্বরের মাঝামাঝিতে পূর্ব পাকিস্তানের এই সংগ্রামে সমর্থন দিয়েছিল তত্‍কালীন ভারতের প্রধানমন্ত্রী ইন্দিরা গান্ধি। যুদ্ধ তখন নতুন মাত্রা লাভ করল। পূর্ব পাকিস্তানের প্রতি ভারত সরকারের এই সহযোগিতা পাকিস্তান সরকার সহজভাবে মেনে নিতে পারছিল না। তারা ক্রমাগত বেপরোয়া হয়ে উঠছিল। মুক্তিযুদ্ধে অংশগ্রহণ করেছে এমন পরিবারের প্রতি চড়াও হওয়ার মাত্রাটা বেশি ছিল তাদের। রাজাকাররা বাড়ি বাড়ি গিয়ে এমন পরিবারের খোঁজখবর নিচ্ছিল। ঢাকা শহরের পরিস্থিতি দিনকে দিন অবনতির দিকে যাচ্ছিল। এমন অবস্থায় মানুষের নিত্যদিনের কাজকর্ম করা কঠিন হয়ে পড়ে। ইতিমধ্যে অবশ্য কেউ কেউ শহর ছেড়ে নিরাপদ আশ্রয়ের খোঁজে পাড়ি জমিয়েছে গ্রামগঞ্জের দিকে। কেউ কেউ ভাবছে শিগগিরই ঢাকা ত্যাগ করবে। যেমন ডা. জাহানারা রাব্বি। তিনি সবকিছু গোছগাছ করে রেখেছেন। আলাপ করে রেখেছেন স্বামী ডা. ফজলে রাব্বির সঙ্গেও। কিন্তু ডাক্তার সাহেব কর্তব্যের কথা বিবেচনা করে শিগগিরই নিরাপদে যেতে রাজি হচ্ছেন না। কারণ হাসপাতালে রোগীর সংখ্যা ক্রমাগত বাড়ছেই। যখন তখন রোগী আসছে আবার বিদায় নিচ্ছে। এমতাবস্থায় ডাক্তার হিসেবে তিনি কি ওদের ফেলে চলে যেতে পারেন? আর এখানে যারা আসছে তাদের বেশিরভাগই যুদ্ধের অবর্ণনীয় পরিস্থিতির স্বীকার। তাছাড়া তিনি নিজেও এ যুদ্ধের একজন সৈনিক। স্বপ্ন দেখেন স্বাধীন বাংলাদেশের। স্ত্রী জাহানারা অবশ্য সবই জানেন। তারপরও এক ধরনের অজানা শঙ্কায় অস্থির হয়ে উঠছেন তিনি। তবে মনে আতঙ্ক থাকলেও নেই কোনো হতাশা। জীবনের চরম বাস্তবতাকে মেনে নিয়ে অধিকার আদায় করতে হবে এটা তিনি বুঝতে পারেন। তবে একটা বিষয়ে তিনি নিশ্চিত যে, এ যুদ্ধে বাঙালীর বিজয় অনিবার্য। তবু কোনো এক অজানা কারণে মন থেকে তাঁর শঙ্কাটা দূর হচ্ছে না।
ডিসেম্বরের ১৩ ও ১৪ তারিখ রাতে অর্থাৎ পর পর দুদিন জাহানারা একই দুঃস্বপ্ন দেখলেন। একটা সাদা সুতির চাদর গায়ে দিয়ে তিন ছেলেমেয়ে নিয়ে তিনি কোনো এক জায়গায় জিয়ারত করছেন। সেখানে চারটা কালো থামের মাঝখানে সাদা চাদরে ঘেরা কি যেন আছে। ১৫ ডিসেম্বর এ স্বপ্নের কথা স্বামীর কাছে বললেন। তিনি শুনে দীর্ঘক্ষণ চুপ হয়ে রইলেন। একটা কালো ছায়া নেমে এল রাব্বির মুখে। অস্থির হয়ে বললেন- 'তুমি বোধহয় আমার কবর দেখেছ।' জাহানারা ভয়ে ভীত-সন্ত্রস্ত হয়ে উঠলেন। তিনি তাড়াতাড়ি টেলিফোনটা টেনে এনে স্বামীকে বললেন, 'এক্ষুণি ফোন কর সবাইকে।' রাব্বি কয়েকজন প্রফেসরের বাসায় ফোন করলেন। কিন্তু তাঁদেরকে বাসায় পাওয়া গেল না। এরমধ্যে আবার অধিকাংশ টেলিফোন বিকল। পুরো অবকাঠামো ভেঙে পড়েছে। ঝাঁকে ঝাঁকে বিমান আকাশে উড়ছে। রকেট লাঞ্চার ফেলছে, শেল পড়ছে। এক ভয়াবহ পরিণতির দিকে যাচ্ছে সবকিছু। হঠাত্‍ বেলা ১০টার দিকে কারফিউ উঠে গেল। রাব্বি গাড়ি বের করলেন। পুরান ঢাকায় এক অবাঙালী রোগী দেখতে যাবেন। জাহানারা তাঁকে রোগী দেখতে যেতে বারবার নিষেধ করছিলেন। কিন্তু তিনি শুনলেন না। চলে গেলেন। রোগী দেখে ফিরলেন সাড়ে এগারোটার দিকে। ফেরার পথে অনেক মাছ-মাংস-সবজি নিয়ে এলেন। বললেন, 'দেখো কত কি নিয়ে এসেছি। এখন আত্মসমর্পণের সময় খুব গোলমাল হবে। কোনো জিনিস পাওয়া যাবে না, তাই নিয়ে এলাম।' জাহানারা নতুন করে কিছু রান্না করলেন না। আগের দিনের তরকারি দিয়েই পরিবারের সবাই খেলেন। চারদিকে অস্থির গুমট পরিবেশ। বোমা পড়ছে, যুদ্ধ চলছে। রেডিওতে ইন্ডিয়ান আর্মি স্টাফ জেনারেল মানেকশরের আত্মসমর্পণের আহ্বান ভেসে আসছে। এক অজানা আশঙ্কায় মানুষজন যুদ্ধ সমাপ্তির আশা করছে। জাহানারা আবার বললেন- 'চল এখন যাই। একটা অ্যাম্বুল্যান্স ডাক।' অ্যাম্বুল্যান্সের জন্য ফোন করে রাব্বি বললেন, 'আচ্ছা দুপুরটা একটু গড়িয়ে নিই তারপর যাব।' জাহানারার মুখে কোনো কথা নেই। তিনি অনেকটা নির্জীব হয়ে রইলেন। তাঁর চোখেমুখে ভয়ের ছাপ। আসন্ন বিপদ যেন তাঁকে প্রতি মুহূর্তেই ইশারা করছে। বিকাল ৪টার দিকে রাব্বি ছেলেমেয়েদের ডেকে বললেন- 'দেখো তোমার মা ভয়ে কেমন নীল হয়ে গেছে।' এরপর তিনি বারান্দায় যান। দেখেন প্লেন থেকে বোমা পড়ছে। জাহানারা ডেকে বললেন- 'ভেতরে এসো। স্প্লিন্টার এসে লাগবে।' ঘরে এসে রাব্বি স্ত্রীকে বললেন, 'এত ভয় পাচ্ছো কেন? দেশ তো স্বাধীন হয়ে গেল।'
কিছুক্ষণ পর বাসার সদর দরজার কলিংবেলটা বেজে উঠল। বাবুর্চি ঘরে ঢুকে ফিসফিস করে তাঁকে বলল, 'সাহেব বাড়ি ঘিরে ফেলেছে।' তিনি বারান্দায় গিয়ে দাঁড়ালেন। দেখলেন একটা সাদা কাদা মাখানো মাইক্রোবাস আর একটি জিপ দাঁড়িয়ে আছে তাঁর বাসার সামনে। নিচু গলায় পেছন না ফিরে তিনি বললেন, 'টিঙ্কুর আম্মা, ওরা আমাকে নিতে এসেছে।' দারোয়ান ইদ্রিসকে ডেকে সদর দরজা ও সিঁড়ির দরজা খুলে দিতে বললেন। দারোয়ান দরজা খুলে দিল। পাঁচ-সাত জন সশস্ত্র সৈন্য চারপাশ দিয়ে তাঁকে ঘিরে ফেলল। তিনি ওদের সঙ্গে হাঁটতে শুরু করলেন। জাহানারা বাধা দিতে চেষ্টা করলেন। ওদের মধ্যে থেকে দুজন এগিয়ে এসে জাহানারার বুকে বন্দুক চেপে ধরল। জাহানারা স্থানুর মতো স্থির দাঁড়িয়ে গেলেন। ডা. ফজলে রাব্বি মাথা নিচু করে গাড়িতে উঠে গেলেন। গাড়িটা আস্তে আস্তে চলতে শুরু করে দিলো।
১৯৭২ সালের ২ জানুয়ারি দৈনিক আজাদে ডাঃ ফজলে রাব্বির মৃতদেহের বর্ণনা দেওয়া হয়। লেখাটি ছিল প্রত্যক্ষদর্শীর বর্ণনা সূত্রে। তিনি প্রত্যক্ষদর্শীর বরাত দিয়ে লিখেন- "প্রায় ঘন্টাখানেক। একে একে সবাই এসে এখানে হাজির হচ্ছে। ডা. রাব্বির মৃতদেহটা তখনও তাজা। জল্লাদ বাহিনী তাঁর বুকের ভেতর থেকে কলিজাটা তুলে নিয়েছে। তারা জানত যে, তিনি চিকিত্‍সক ছিলেন। তাই তাঁর হৃত্‍পিন্ডটা ছিঁড়ে ফেলেছে জল্লাদের দল। চোখ বাঁধা অবস্থায় কাত্‍ হয়ে দেহট পড়ে আছে। ধাক্কা দিয়ে গর্তের মধ্যে ফেলে দেয়া হয়েছে। রাব্বি সাহেবের পা দুখানা তখনও জ্বলজ্বল করে তাজা মানুষের সাক্ষ্য দিচ্ছে। নাক-মুখ কিছুই অক্ষত ছিল না তাঁর। হায়েনাদের নখের আঘাতে ক্ষত-বিক্ষত।"
ডাঃ ফজলে রাব্বীদের মত এমন অনেক শহীদের ত্যাগের বিনিময়ে অর্জিত হয়েছে আমাদের প্রিয় স্বাধীনতা। যারা কর্তব্যের কাছে নিজের জীবনকে দেখেছেন তুচ্ছ করে। প্রাণের ভয়ে, স্ত্রীর শত অনুরোধ সত্ত্বেও যারা পালিয়ে যাননি কর্তব্য ফেলে।
বাঙালীর অস্তিত্ব যতদিন ততদিন স্মরণ করবে তার এসব আত্নত্যাগী বীরদের। কারণ তারাতো বাঙালীর অস্তিত্বের ইতিহাসের সঙ্গে জড়িয়ে আছে।

