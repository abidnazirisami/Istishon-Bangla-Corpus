ঝিলু দি গ্রেট_ আলতাফ মাহমুদ


 ঝিলু যখন পঞ্চম শ্রেণীর ছাত্র তখন উঠোনের কাঁঠাল গাছে খোদাই করে লিখে রাখে 'ঝিলু দি গ্রেট'। গানের প্রতি ছিল ঝিলুর প্রচন্ড ঝোঁক। ছেলেবেলা থেকেই তার কণ্ঠ ছিল সুরেলা। পড়ালেখায় মন নেই ঝিলুর, সারাক্ষণ গুনগুন করে গেয়ে চলে গান। গানের প্রতি তাঁর এই আগ্রহ দেখে পরিবারের সদস্যরা তাঁর উজ্জ্বল ভবিষ্যতের আশা ছেড়ে দিয়েছে। ঝিলুর বাবা নাজেম আলী পুত্রের স্বভাবে পরিবর্তন আনতে না পেরে সবসময় বিচলিত থাকেন। তাঁর বড় শখ হলো ছেলে বড় হয়ে ডিস্ট্রিক্ট বোর্ডের ইঞ্জিনিয়ার হবে। সেজন্য একদিন বললেন- 'বেডার কাণ্ড দেহো। ওরে আবাইগ্যা, গাছডার গায়েতো লেইখা রাখছোস- 'ঝিলু দি গ্রেট'। গান গাইয়া কি আর গ্রেট হইতে পারবি?' কিন্তু ঝিলু বলল, 'দেখ একদিন ঠিকই আমি 'ঝিলু দি গ্রেট' হবো।'
২০ বছর পর এই 'ঝিলু দি গ্রেট'ই হয়ে উঠে বাংলাদেশের কিংবদন্তী সুরকার 'আলতাফ দি গ্রেট'। সুর করেন সেই বিখ্যাত গানের- 'আমার ভাইয়ের রক্তে রাঙানো একুশে ফেব্রুয়ারী'। 
'৭১ এ হারমোনিয়াম, তবলা, বেহালার সঙ্গে সঙ্গে আলতাফ মাহমুদের হাতে উঠে আসে রাইফেল। সক্রিয়ভাবে অংশ নেন বাংলাদেশের মুক্তিযুদ্ধে। গেরিলা যোদ্ধাদের আশ্রয় দেন নিজের আউটার সার্কুলার রোডের বাড়িতে। তার বাড়ির ইট, পাথর, কাঠের টুকরার নিচে ঢেকে রাখেন যুদ্ধের গোলা বারুদ। আর এর সঙ্গে চলতে থাকে স্বাধীন বাংলা বেতার কেন্দ্রের জন্য গান রচনা।
কিন্তু তাঁর এই যুদ্ধ তিনি চালিয়ে যেতে পারেননি। তাঁরই প্লাটুনের এক গেরিলা পাকবাহিনীর হাতে ধরা পড়ে নির্যাতনের মুখে ফাঁস করে দেয় সব তথ্য। '৭১ এর ৩০ আগস্ট ভোরবেলা পাক আর্মিরা ঘিরে ফেলে আলতাফ মাহমুদের পুরো বাড়িটি। এরপর কয়েকজন ঘরে ঢুকে জিজ্ঞেস করে, 'আলতাফ মাহমুদ কৌন হ্যায়?' আলতাফ মাহমুদ উঠে দাঁড়িয়ে জবাব দিলেন, 'আমি'। বুক কাঁপেনি একটুও! এরপর আর্মিরা তাঁকে দিয়ে মাটি খুঁড়ে কাঁঠাল গাছের নিচে লুকিয়ে রাখা গোলাবারুদের ট্রাঙ্ক বের করে নেওয়ার পর তাঁকে সঙ্গে নিয়ে চলে গেল। তিনি যাওয়ার সময় তাঁর শ্যালকের কাছে তাঁর হাতে পরা একটা আংটি খুলে দিয়ে বললেন, 'এটা ঝিনু(তাঁর বৌ) এবং শাওনকে(তাঁর মেয়ে) দিও। ওদের জন্য তো কিছু রেখে যেতে পারলাম না। দেশের মানুষ আছে ওদের জন্য।' এরপর আর খুঁজে পাওয়া যায় নি তাঁকে। জাতি হারালো তার এক সূর্য সন্তানকে।
কেবল এক নয় এমন লক্ষ লক্ষ সূর্যসন্তানকে এদেশ হারিয়েছে মুক্তিযুদ্ধে। পাকবাহিনী আর তাদের দোসররা মিলে কেটে নিয়েছিল এজাতির মাথা।
তারপরও এখনও রাজাকারের ফাঁসি হলে এদেশের কিছু মানুষের প্রাণ কাঁদে, পাকিস্তান বলতে পাগল মানুষ, সুযোগ পেলেই সেলফি তুলতে ছুটে যায় পাকিস্তানিদের সাথে!
ধ্বিক! সেসব কুলাঙ্গারদের প্রতি!

