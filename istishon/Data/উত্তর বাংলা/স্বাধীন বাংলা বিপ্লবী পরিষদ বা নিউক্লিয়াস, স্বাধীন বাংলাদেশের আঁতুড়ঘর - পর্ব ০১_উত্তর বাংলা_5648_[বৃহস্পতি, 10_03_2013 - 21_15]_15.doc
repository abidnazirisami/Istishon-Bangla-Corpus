স্বাধীন বাংলা বিপ্লবী পরিষদ বা নিউক্লিয়াস, স্বাধীন বাংলাদেশের আঁতুড়ঘর - পর্ব ০১


স্বাধীন বাংলাদেশের স্থপতি বঙ্গবন্ধু শেখ মুজিবর রহমান। কারও পক্ষেই এটা অস্বীকার করার সুযোগ নেই। যদিও অনেকেই অভিযোগ করে থাকেন বঙ্গবন্ধু কখনই স্বাধীনতা চাননি। তিনি চেয়েছিলেন ছয় দফার ভিত্তিতে পুর্ণাঙ্গ স্বায়ত্তশাসন এবং পাকিস্তানের মেজরিটি পার্টির নেতা হিসেবে আলোচনার মাধ্যমে পাকিস্তানের প্রধানমন্ত্রী হতে। তাই তিনি শেষ সময় পর্যন্ত আলোচনার দরজা খোলা রেখেছিলেন। আমি মনে করি যারা এসব বলেন তাঁরা বঙ্গবন্ধুর প্রতি বিদ্বেষ প্রসূত কারণেই এসব বলে থাকেন। যাই হোক তিনি স্বাধীনতা চেয়েছিলেন না পুর্ণাঙ্গ স্বায়ত্তশাসন এবং পাকিস্তানের প্রধানমন্ত্রীত্ব তা আমার আলোচনার বিষয় নয়। বরং আমি বলতে চাই স্বাধীনতার সংগ্রামে সবচাইতে গুরুত্বপূর্ণ ভূমিকা পালনকারী গোপন সংগঠন স্বাধীন বাংলা বিপ্লবী পরিষদ বা নিউক্লিয়াসের কথা। এখানে উল্লেখ করা প্রয়োজন এই স্বাধীন বাংলা বিপ্লবী পরিষদই পরে বাংলাদেশ লিবারেশন ফ্রন্ট (বিএলএফ) এবং মুক্তিযুদ্ধকালীন সময়ে মুজিব বাহিনী নাম ধারণ করে। পূর্ব বাংলার ছাত্রদের বাঙালী জাতীয়তাবাদী চেতনায় উদ্বুদ্ধ একটি প্রগতিশীল সংগঠনে রূপান্তর করে, তারই ছত্রছায়ায় বাংলাদেশের স্বাধীনতায় বিশ্বাসী কর্মী সৃষ্টি করে বাংলার ন্যায় সংগত দাবী দাওয়া ভিত্তিক আন্দোলনকে ধাপে ধাপে বাঙালীর স্বাধীনতা আন্দোলনে রূপান্তরের পরিকল্পনা গ্রহণ করা হয় এই গোপন সংগঠনের পক্ষ থেকে। মুক্তিযুদ্ধের পূর্বের দশ বছরের রাজনৈতিক ঘটনাবলি পর্যবেক্ষণ করলে এটা পরিষ্কার হওয়া যাবে যে, একাত্তরে বাংলাদেশের স্বাধীনতার যুদ্ধ ছিল একটা সুদূরপ্রসারী পরিকল্পনার সফল বাস্তবায়ন এবং স্বাধীন বাংলাদেশের আঁতুড় ঘর হচ্ছে এই নিউক্লিয়াসই। 
সময়টা মুক্তিযুদ্ধের নয় বছর আগে, ১৯৬২ সাল। দুই অংশের মধ্যে ১২ মাইলের দূরত্ব স্বত্বেও শুধু মাত্র ধর্মের ভিত্তিতে ইসলামী রাষ্ট্র পাকিস্তান প্রতিষ্ঠার পনেরো বছর পার হয়ে গেছে। কিন্তু আকাঙ্ক্ষা নিয়ে এদেশের মানুষ পাকিস্তান প্রতিষ্ঠার আন্দোলনে নেমেছিল স্বাধীনতা প্রাপ্তির বছর না পেরুতেই সব ধূলিসাৎ হয়ে যায়। যার সূচনা হয়েছিল ১৯৪৮ সালে উর্দুকে পাকিস্তানের রাষ্ট্র ভাষা ঘোষণা করার মধ্য দিয়ে। একের পর এক চরম বৈষম্য মূলক আচরণ করে পশ্চিম পাকিস্তানের শাসক গোষ্ঠী এ দেশের জনগণের উপর নির্যাতনের স্টিম রোলার চালায়। অর্থনৈতিক, সামাজিক, রাজনৈতিক, সাংস্কৃতিক প্রায় প্রতিটি ক্ষেত্রেই পূর্বপাকিস্তানের জনগোষ্ঠীকে বঞ্চিত করা হয়। পূর্ব পাকিস্তানের জনগণ বুঝতে পারে তাঁদের ভাগ্যের কোন পরিবর্তন হয়নি। ব্রিটিশ শাসকদের পরিবর্তে এখন পশ্চিম পাকিস্তানী শাসক গোষ্ঠী তাদের শোষণ করছে, বঞ্চিত করছে ন্যায্য অধিকার থেকে। এর থেকে পরিত্রাণের একমাত্র রাস্তা হচ্ছে পশ্চিম পাকিস্তান থেকে বিচ্ছিন্ন হয়ে স্বাধীন বাংলাদেশ প্রতিষ্ঠা। 
দুর্দান্ত প্রতাপশালী শাসক স্বঘোষিত ফিল্ড মার্শাল আইয়ুব খানের মার্শাল ল বিরোধী আন্দোলনের সময় থেকেই পূর্ব পাকিস্তান ছাত্রলীগের নেতৃবৃন্দের ছোট্ট একটা গ্রুপ স্বাধীন বাংলাদেশ প্রতিষ্ঠার স্বপ্ন দেখতে শুরু করেন। ১৯৬২ সালের সেপ্টেম্বর মাসে সেই তরুণদের একজন তৎকালীন পূর্ব পাকিস্তান ছাত্রলীগের সাধারণ সম্পাদক সিরাজুল আলম খান ঢাকা হলের মাঠে এক অলস বিকেলে বাংলাদেশের স্বাধীনতার বিষয়টি উত্থাপন করলে তাঁর সাথে একমত হন ছাত্রলীগের কেন্দ্রীয় ও ঢাকা মহানগর নেতা কাজী আরেফ আহমেদ ও ছাত্রলীগের যুগ্ম সাধারণ সম্পাদক আব্দুর রাজ্জাক। সিরাজুল আলম খান, আব্দুর রাজ্জাক, কাজী আরেফ আহমেদ- এই তিন ছাত্রলীগ নেতার উদ্যোগে গঠিত হয় স্বাধীন বাংলাদেশ প্রতিষ্ঠার পক্ষের প্রথম গোপন সংগঠন যা 'নিউক্লিয়াস' নামে পরিচিত। আবার এই 'নিউক্লিয়াস'ই স্বাধীন বাংলা বিপ্লবী পরিষদ' নামে অভিহিত। প্রকাশ্যে এই নিউক্লিয়াসের কোনো কর্মকাণ্ড ছিল না ঠিকই; কিন্তু অত্যন্ত গোপনে তারা অভিষ্ঠ লক্ষ্যে পৌঁছানোর জন্য কাজ শুরু করেন। 
(ছবি-নিউক্লিয়াসের তিন প্রতিষ্ঠাতা সদস্য সিরাজুল আলম খান, কাজী আরেফ ও আব্দুর রাজ্জাক)
১৯৬৪ সালের জুলাই মাসে তিন সদস্য বিশিষ্ট স্বাধীন বাংলা বিপ্লবী পরিষদ বা নিউক্লিয়াসের হাইকমান্ড গঠন করা হয়। তিন সদস্য হচ্ছেন ০১) সিরাজুল আলম খান ০২) আব্দুর রাজ্জাক ও ০৩) কাজী আরেফ আহমেদ। তাঁরা নিজেদের মধ্যে দায়িত্ব ভাগ করে নেন। সিরাজুল আলম খান ছিলেন স্বাধীন বাংলা বিপ্লবী পরিষদ এর যাবতীয় কর্মকাণ্ডের প্রণেতা ও তত্ত্বাবধায়ক। তিনি নিঃসন্দেহে একজন সেরা সংগঠক। আব্দুর রাজ্জাকের ভূমিকা ছিল বঙ্গবন্ধু শেখ মুজিব ও আওয়ামী লীগের মধ্যে স্বাধীনতার পক্ষের মতামত গড়ে তোলা। আব্দুর রাজ্জাক শুরু থেকে বঙ্গবন্ধুকে স্বাধীন বাংলা বিপ্লবী পরিষদের কাজের অগ্রগতির কথা অবহিত করতেন। এবং কাজী আরেফ আহমেদ ছাত্র ফ্রন্টের দায়িত্ব নেন। অর্থাৎ ছাত্রলীগের অভ্যন্তরে গোপনে স্বাধীন বাংলাদেশের পক্ষে কাজ করা। পরবর্তীকালে এই তিন নেতার বাইরে আরো দুজনকে 'নিউক্লিয়াস'-এ অন্তর্ভুক্ত করা হয়। তাঁদের একজন হলেন ছাত্রলীগ নেতা আবুল কালাম আজাদ (১৯৬৩) ও অপরজন চট্টগ্রাম ছাত্রলীগ নেতা এম এ মান্নান (১৯৬৫)। 
 'নিউক্লিয়াস'-এর সদস্য সংগ্রহ করা হতো মূলত ছাত্রলীগ থেকে। সমর্থক-শুভানুধ্যায়ী সংগ্রহ করা হতো বাইরে থেকে। স্বাধীনতার লক্ষ্য অর্জনের জন্য আদর্শবাদী কর্মী গড়ে তুলতে স্বাধীন বাংলা বিপ্লবী পরিষদ বা নিউক্লিয়াসে সৎ , চরিত্রবান, নিষ্কলুষ, নিবেদিতপ্রাণ কর্মীদের সদস্য করা হত। মিথ্যা বলা, সংগঠনের গোপন কথা ফাঁস করা, নৈতিকতা বিরোধী কাজকরা, নিয়ম শৃঙ্খলা ভঙ্গ করা ও বিশ্বাস ঘাতকতার শাস্তি ছিল মৃত্যুদণ্ড। এই সংগঠনে ব্রিটিশ বিরোধী স্বাধীনতা সংগ্রামের অগ্নিযুগের দুই সন্ত্রাসবাদী সংগঠন অনুশীলন ও যুগান্তরের প্রভাব অনেক বেশী ছিল। ‘নিউক্লিয়াস’ বিভিন্ন রাজনৈতিক সংগঠনের অভ্যন্তরে থেকে গাইডিং ফোর্স হিসেবে কাজ করতো এবং নীতিগত সিদ্ধান্ত গ্রহণ ও বাস্তবায়নে কার্যকরী ভূমিকা অবলম্বন করতো। প্রকাশ্যে এই সংগঠনটিকে বোঝা যেত না। বিভিন্ন ছাত্র সংগঠন, রাজনৈতিক দল, ক্রীড়া-খেলাধুলা ও সাংস্কৃতিক গোষ্ঠীর আড়ালে থেকে এ সংগঠনের নেতাকর্মীরা কাজ করতেন। ছাত্র-শ্রমিক-জনতার প্রতিটি আন্দোলনে স্বাধীনতার পক্ষে জনমত গড়ে তোলাই ছিল সংগঠনটির সার্বক্ষণিক কাজ। আর এই কারণেই পাকিস্তানী গোয়েন্দা সংস্থার পক্ষে এই গোপন সংগঠনের কার্যক্রম বা অস্তিত্ব জানা সম্ভব হয়নি। ‘অনুশীলন’ সমিতির মতোই এ প্রতিষ্ঠানটি সারাদেশে জেলা ও মহকুমা এবং কোন কোন থানা পর্যন্ত বিস্তৃত ছিল। ছাত্র, শ্রমিক, রাজনৈতিক নেতা-কর্মী, সাংস্কৃতিক কর্মী, সাংবাদিক, শিল্পী-কবি-সাহিত্যিক প্রভৃতি ব্যক্তিগণ ‘নিউক্লিয়াসে’র সদস্য ছিলেন। দলগত ভাবে আওয়ামী লীগ, শ্রমিক লীগ, ছাত্রলীগ ‘নিউক্লিয়াস’ সম্পর্কে জানত না। এর অনেক সদস্যরাও জানতে পারতো না যে তারা সেই গোপন সংগঠনের সদস্য, তারা শুধু এটুকু বুঝতে পারতেন যে নেতৃবৃন্দ তাঁদের প্রতি সহানুভূতি ও অন্যান্য কর্মীদের থেকে একটু বেশী পছন্দ করেন। শিক্ষক-বুদ্ধিজীবীদের মধ্যে পরামর্শকের ভূমিকা পালন করতেন এডভোকেট কমরুদ্দিন আহমেদ, ডক্টর আহমেদ শরীফ, প্রফেসর আব্দুর রাজ্জাক ও প্রফেসর নূর মোহাম্মদ মিয়া। বঙ্গবন্ধুর সহধর্মিণী মরহুম বেগম ফজিলাতুন্নেছা মুজিব এই সংগঠনের অন্যতম শুভাকাঙ্ক্ষী ছিলেন। স্বাধীন বাংলা বিপ্লবী পরিষদ সকল বিষয়ে যার কাছ থেকে সব থেকে বেশী সহযোগিতা পেয়েছে তিনি হলেন বঙ্গবন্ধুর স্ত্রী শেখ ফজিলাতুন্নেসা । '৬৯ সালে জেল থেকে বেরিয়ে গোল টেবিল বৈঠকে প্যরোলে মুক্তির কঠিন সিদ্ধান্তটি শেখ ফজিলাতুন্নেসার দৃঢ়টার জন্যই ফলপ্রসূ হয়নি। এছাড়াও '৭১ সালে মুজিব-ভুট্টো, মুজিব-এহিয়ার আলোচনার সময় বেগম মুজিবের দৃঢ় ও আপোষহীন ভূমিকার কথা ইতিহাসের পাতায় লেখা থাকবে। 
অপরদিকে ছাত্রলীগকে গতিশীল ও সুশৃঙ্খল সংগঠনরূপে গড়ে তুলতে 'নিউক্লিয়াস' দ্রুত গতিতে এগিয়ে যায় ১৯৬৪ সাল থেকে। এভাবেই ১৯৬৮ সাল নাগাদ গোটা বাংলাদেশে (পূর্ব পাকিস্তান) স্কুল, কলেজ, বিশ্ববিদ্যালয়ে বিপ্লবী পরিষদ বা নিউক্লিয়াসের ৩০০ ইউনিট গঠন করা হয়। প্রতি ইউনিটে ৯ জন করে সদস্য ছিলেন। প্রতি মহকুমায় চার-পাঁচজন সদস্য থাকতেন। মহকুমার অধীনে বড় বড় শিক্ষাপ্রতিষ্ঠানে পাঁচজন সদস্য নিয়ে গোপন কমিটি গঠিত হতো। ১৯৬৮-'৭০ সালে 'নিউক্লিয়াস'-এর সদস্য বৃদ্ধি পেয়ে সাত হাজারে দাঁড়ায়। ১১ দফা আন্দোলনকে বেগবান করে শেখ মুজিবের মুক্তি ও এক দফার অর্থাৎ স্বাধীনতার আন্দোলনকে এগিয়ে নেয়া হয় নিউক্লিয়াসের মাধ্যমেই। এক কথায় তখন ছাত্রলীগের উপরে পুরো কর্তৃত্ব ছিল নিউক্লিয়াসের। পরবর্তীতে শ্রমিক লীগ গঠিত হয় নিউক্লিয়াসের কর্ম পরিকল্পনা অনুসারে এবং বলাই বাহুল্য শ্রমিক লীগও পরিচালিত হতো বিপ্লবী পরিষদ বা নিউক্লিয়াসের নেতৃবৃন্দের দ্বারা। 

বিপ্লবী পরিষদের জেলা ফোরাম গঠন করা হয় একজন নেতার নেতৃতে । যেমন - চট্টগ্রাম ফোরামের নেতৃত্বে ছিলেন আবুল কালাম আজাদ (অ্যাডভোকেট), কুমিল্লায় হাবিবুল্লাহ চৌধুরী (অ্যাডভোকেট), সিলেট এ আক্তার আহমেদ(ক্যান্সার এ '৮৪ এ মারা যান), ফরিদপুরে মনোরঞ্জন, মাদারীপুরে আমির হোসেন (সাপ্তাহিক এই সময়ের সম্পাদক), বরিশালে জেড আই খান পান্না (অ্যাডভোকেট), খুলনায় মনোরঞ্জন দাস, যশোরে আলী হোসেন মনি, কুষ্টিয়ায় আব্দুল মোমিন, পাবনায় আহমেদ রফিক (৭০'র নির্বাচিত এমপি), বগুড়ায় মোস্তাফিজুর রহমান পটল (৭৩'র নির্বাচিত এমপি), দিনাজপুরে মাহতাব হোসেন, রংপুরে হারেশ সরকার (পরবর্তীতে বীর প্রতীক খেতাবপ্রাপ্ত এবং এমপি, প্রয়াত)। ০৪ থেকে ০৭ জন সদস্য নিয়ে এ সমস্ত জেলা ফোরাম গঠিত হয় । 
এর বাইরে ছাত্রলীগ পরিচালনার জন্য একটি ছায়া ফোরাম গঠন করা হয়। এই ছায়া ফোরামের দায়িত্ব ছিল কাজী আরেফ আহমেদের উপর। এই ছায়া ফোরামের সদস্য ছিলেন মনিরুল ইসলাম (মার্শাল মণি), আসম আব্দুর রব, শাহজাহান সিরাজ, স্বপন কুমার চৌধুরী। ১৯৬৯ সালে কারামুক্তির পরে 'বঙ্গবন্ধুকে ‘নিউক্লিয়াস’ ও বিএলএফ-এর কর্মপদ্ধতি, সংগঠন ও কার্যাবলী সম্পর্কে অবহিত করা হলে তিনি উজ্জীবিত হন এবং তখন থেকেই বাংলাদেশের স্বাধীনতার প্রশ্নে আপোষহীন হন। বঙ্গবন্ধু বিএলএফ-এর হাই কম্যান্ডে শেখ ফজলুল হক মণি ও তোফায়েল আহমদকে অন্তর্ভুক্ত করতে বলেন। তিনি সিরাজুল আলম খান, আব্দুর রাজ্জাক, শেখ ফজলুল হক মণি ও তোফায়েল আহমদ এই চার যুব নেতাকে স্বাধীনতার প্রশ্নে প্রয়োজনে ভারতের সহযোগিতা নেয়ার কথাও উল্লেখ করেন। এবং যে কোন পরিস্থিতিতে যোগাযোগের জন্য কোলকাতার ভবানী রোডের একটা ঠিকানা প্রদান করেন। উল্লেখ্য, এই ঠিকানাটা ছিল চিত্ত রঞ্জন সুতারের। এবং ২৫ মার্চের পরে এই চার যুব নেতা ওই ঠিকানাতেই মিলিত হন এবং গড়ে তুলেন মুজিব বাহিনী যার উপরে মুজিবনগর সরকারের কোন কর্তৃত্ব ছিল না। একই বছরে ফোরামে যুক্ত হন শরীফ নুরুল আম্বিয়া, হাসানুল হক ইনু, মোস্তাফিজুর রহমান এমপি, মাসুদ আহমেদ রুমী (দৈনিক বাংলা), আফম মাহবুবুল হক। 
ঢাকা শহরে আরও একটি ফোরাম কাজ করতো যার নেতৃত্বে ছিলেন মফিজুর রহমান খান(সাপ্তাহিক রুপম কাগজ এর প্রকাশক)। সদস্য ছিলেন মফিজুর রহমান, শহীদ নজরুল ইসলাম, জাহিদ হোসেন, মনিরুল হক, আজিজুল হক কাউসার। এর বাইরে সিরাজুল আলম খানের দায়িত্বে আমিনুল হক বাদশা, চিত্তরঞ্জন গুহ এবং বোরহান উদ্দিন পুনম বিপ্লবী পরিষদের অন্তর্ভুক্ত হন। আরও যারা বিপ্লবী পরিষদের সাথে জড়িত ছিলেন তাঁরা হচ্ছেন - কামরুল আলম খান খসরু (ওরা এগার জন সিনেমার নায়ক), চিশতী শাহ্‌ হেলালুর রহমান (শহীদ, প্রথম জয় বাংলা উচ্চারণকারী), আফতাব আহমেদ, রায়হান ফেরদৌস মধু, রেজাউল হক মোস্তাক, গোলাম ফারুক প্রমুখ। 
১৯৬২ থেকে ১৯৭১ সাল পর্যন্ত সংগঠিত সবকটি আন্দোলনের কৌশল নির্ধারণ ও পরিকল্পনা প্রণয়ন করে এই গোপন সংগঠনটি। স্বাধীন বাংলা বিপ্লবী পরিষদের ঐতিহাসিকভাবে গুরুত্বপূর্ণ প্রধান প্রধান কর্মকাণ্ডগুলো সংক্ষেপে নিম্নে উল্লেখ করা হলো:
১) ষাটের দশকের মাঝামাঝি সময়ে গাড়িসহ বিভিন্ন যানবাহনের নাম্বার ও বিভিন্ন প্রতিষ্ঠান ও দোকানপাটের নাম ফলক ইংরেজির পরিবর্তে বাংলায় লেখার আন্দোলন সংঘটিত হয়। নিউক্লিয়াসের সিদ্ধান্ত অনুযায়ী বাংলায় লেখার এই মৌলিক কাজটি সুচারুরূপে সম্পন্ন করে ছাত্রলীগ। 
২) একই সময়ে প্রথম দেয়াল লিখন (চিকা) ব্যবস্থা চালু হয় 'নিউক্লিয়াস'-এর সিদ্ধান্তে। যা বাস্তবায়নের জন্য যৌথভাবে দায়িত্ব পালন করে ছাত্রলীগ ও ছাত্র ইউনিয়ন। 
৩) ১৯৬৬ সালে বঙ্গবন্ধু লাহোরে ছয় দফা ঘোষণা করলে বাঙ্গালীর স্বাধিকার বিষয়টা সামনে চলে আসে এটাই ছিল স্বাধীনতার আন্দোলনের প্রাথমিক ধাপ।বঙ্গবন্ধু যখন ছয় দফা ঘোষণা করেন তখন তার পক্ষে বিপক্ষে বিতর্ক শুরু হয়। আর এই বিতর্ককে পাস কাটিয়ে সে সময়ের ছাত্রলীগের মহানগর সভাপতি কাজী আরেফ আহমেদ সর্বপ্রথম বিবৃতি দিয়ে ছয়দফার প্রতি সমর্থন জানান এবং তার নেতৃতে ঢাকার রাজপথে মিছিল বের করেন। এরপর পরই ছয় দফার প্রতি সমর্থন জানানো শুরু হয় দেশের বিভিন্ন প্রান্ত থেকে। 
৪) শেখ সাহেবকে ‘বঙ্গবন্ধু’ উপাধি প্রদানের সিদ্ধান্ত গ্রহণ, যা তখনকার ছাত্রলীগের সভাপতি (তোফায়েল আহমদ) কর্তৃক ১৯৬৯ সালে পল্টন ময়দানে ঘোষণা করা হয়। 
৫) বাঙ্গালীর জাতীয় রাষ্ট্র হিসেবে ‘বাংলাদেশ’ নামকরণের সমর্থন, যা ১৯৭০ সালে সর্বপ্রথম বঙ্গবন্ধু উত্থাপন করেন। 
৬) স্বাধীন বাংলাদেশের জাতীয় সঙ্গীত হিসেবে কবি গুরু রবীন্দ্র নাথা ঠাকুরের ‘আমার সোনার বাংলা, আমি তোমায় ভালোবাসি’ নির্ধারণ করে নিউক্লিয়াস।
৭) স্বাধীন বাংলাদেশের জাতীয় পতাকা তৈরী ও প্রদর্শন। ১৯৭০ সনের ৬ই জুন রাতে ইকবাল হলের ১১৬ নম্বর রুমে পতকা প্রস্তুত করা হয় যা পরের দিন পল্টনে বঙ্গবন্ধুর হাতে তুলে দেয়া হয়। এই পতাকাই ১৯৭১ সালের ২রা মার্চ ঢাবি’র কলাভবনের পশ্চিম পাশের ছোট গাড়ি-বারান্দার ছাদের সভা মঞ্চ থেকে আনুষ্ঠানিকভাবে উত্তোলন করেন ডাকসুর তৎকালীন ভিপি আসম আব্দুর রব। 
৮) ছাত্রলীগের কেন্দ্রীয় কমিটির সভায় ‘স্বাধীন সমাজতান্ত্রিক বাংলাদেশ’ প্রস্তাব পাস করানো ছিল নিউক্লিয়াসের সিদ্ধান্ত। আর সিদ্ধান্ত মোতাবেক ১৯৭০ সনের ২১শে জুন বলাকা ভবনে ছাত্রলীগের সভায় নিউক্লিয়াসের সদস্য ও ছাত্রলীগের প্রচার সম্পাদক স্বপন কুমার চৌধুরী এই প্রস্তাবক উত্থাপন করেন এবং ৩৬ : ৯ ভোটে প্রস্তাবটি পাস হয়। 
৯) ১৯৭১ সালের ৩রা মার্চ পল্টন ময়দানে ছাত্রলীগের সাধারণ সম্পাদক শাহজাহান সিরাজ কর্তৃক স্বাধীনতার ইশতেহার পাঠ। 
১০) সম্ভাব্য মুক্তিযুদ্ধে মুক্তিবাহিনীর সর্বাধিনায়ক হিসেবে আতাউল গনি ওসমানীর নাম বঙ্গবন্ধুকে সুপারিশ করে নিউক্লিয়াস। 
১১) ১৯৭০ সালে শ্রমিক শ্রেণীর সংগঠন ‘শ্রমিক লীগ’ গড়ে তোলা।
১২) মরহুম মমতাজ বেগমের নেতৃত্বে ছাত্রীদের নিয়ে ‘প্রীতিলতা ছাত্রী জঙ্গিবাহিনী’ গড়ে তোলা হয়। 
১৩) ‘বিপ্লবী বাংলা’ নামে গোপন ও ‘জয় বাংলা’ নামে প্রকাশ্য পত্রিকা এবং বুকলেট, লিফলেট ও পুস্তিকা প্রকাশ।
১৪) প্রবাসী সরকারের ‘জাতীয় উপদেষ্টা পরিষদ’ গঠন।
১৫) ১৯৭১ সালে তৎকালীন রেসকোর্স মাঠে বঙ্গবন্ধুর ঐতিহাসিক ৭ মার্চের ভাষণে বঙ্গবন্ধুর মুখে উচ্চারিত ‘এবারের সংগ্রাম মুক্তির সংগ্রাম’ বাক্য সংযোজন করেন নিউক্লিয়াসের নেতৃবৃন্দের সিদ্ধান্তে।
১৬) স্বাধীনতার যাবতীয় প্রচার কর্মকাণ্ড ‘বঙ্গবন্ধু শেখ মুজিবুর রহমানের নামে’ পরিচালিত হওয়ার সিদ্ধান্ত প্রদান।
১৭) ১১ দফা আন্দোলন পরিকল্পনা এবং এর সাংগঠনিক বিস্তারে 'নিউক্লিয়াস'-এর নেতৃত্ব ও সংগঠকরা নেপথ্যে মূল ভূমিকা পালন করেছিলেন। ১১ দফা কর্মসূচি প্রণয়ন এবং এ আন্দোলন পরিচালনার জন্য সর্বদলীয় ছাত্র সংগ্রাম পরিষদের রূপ প্রদানে 'নিউক্লিয়াস' নেতাদের ভূমিকাই প্রধান ছিল। ১১ দফায় স্বাক্ষরকারী ছাত্র সংগঠনসমূহ হলো ছাত্রলীগ, ছাত্র ইউনিয়ন (উভয় গ্রুপ), ছাত্র ফেডারেশন (দোলন গ্রুপ) ও ডাকসু। ১১ দফা আন্দোলন চলাকালে গণ-অভ্যুত্থান অনুষ্ঠিত হওয়ার ফলে পূর্ব পাকিস্তানে অবাঙালি অধ্যুষিত প্রশাসনিক ব্যবস্থা ভেঙে পড়ে। 'নিউক্লিয়াস' সংগ্রাম পরিষদের মাধ্যমে বিকল্প সামাজিক শক্তি হিসেবে বিভিন্ন ধরনের ব্রিগেড সারা দেশে গড়ে তুলতে সক্ষম হয়েছিল। শিক্ষাপ্রতিষ্ঠান, শিল্প প্রতিষ্ঠান, শহর-পাড়া-মহল্লাসহ প্রত্যেক অঞ্চলে এবং থানা পর্যায় পর্যন্ত এর ব্যাপ্তি ছিল। নৈশ প্রহরী, ট্রাফিক ব্যবস্থা, মেইল ট্রেন চালু, লঞ্চ, স্টিমার, নৌবন্দর পরিচালনা, এমসিসি-পাকিস্তান ক্রিকেট খেলা পরিচালনা করা, থানা পর্যায়ে পুলিশ প্রশাসনকে সহায়তা করা ও আইনশৃঙ্খলা রক্ষা করা, শিল্প কল-কারখানায় উৎপাদন অব্যাহত রাখা ইত্যাদি কার্যক্রম পরিচালনায়ও ব্রিগেডগুলোর ভূমিকা ছিল প্রত্যক্ষ। ছাত্রনেতা আসাদ, কিশোর ছাত্র মতিউর পুলিশের গুলিতে নিহত হলে তীব্র গণ-আন্দোলন গড়ে তোলার পরিকল্পনা প্রণয়ন ও কৌশল নির্ধারণ করে 'নিউক্লিয়াস' এবং তা কার্যকর করে 'ছাত্র সংগ্রাম পরিষদ'। গণ-আন্দোলন ক্রমেই তীব্র হতে থাকে এবং গণ-অভ্যুত্থানে পরিণত হয়। প্রশাসনিক ব্যবস্থা বিকল হয়ে পড়ে। ফলে আইয়ুব খান পদত্যাগ করে ইয়াহিয়া খানের কাছে ক্ষমতা হস্তান্তর করতে বাধ্য হন।
১৮) ৬ দফা, ১১ দফা এবং আগরতলা ষড়যন্ত্র মামলা প্রত্যাহার আন্দোলনকে এক দফায় রূপান্তর করে স্বাধীনতার বিষয়কে সামনে নিয়ে আসা। 
এছাড়াও ‘জয় বাংলা’, ‘তুমি কে আমি কে বাঙ্গালী বাঙ্গালী’, ‘তোমার আমার ঠিকানা পদ্মা মেঘনা যমুনা’, ‘পিণ্ডি না ঢাকা?ঢাকা ঢাকা’, ‘ছয় দফা না এক দফা! এক দফা এক দফা’, ‘বীর বাঙ্গালী অস্ত্র ধরো বাংলাদেশ স্বাধীন করো’! ‘স্বাধীন করো স্বাধীন করো বাংলাদেশ স্বাধীন করো’ এই শ্লোগান গুলো নিউক্লিয়াস থেকেই সৃষ্টি যা জনপ্রিয় করা হয় ছাত্রলীগ, শ্রমিক লীগের মাধ্যমে। 
উপরের আলোচনা থেকে খুব সহজেই এই সিদ্ধান্তে আসা যায় যে, ১৯৬২ সালে গঠিত গোপন সংগঠন স্বাধীন বাংলা বিপ্লবী পরিষদ বা নিউক্লিয়াসই ধারাবাহিকভাবে স্বাধীন বাংলাদেশ প্রতিষ্ঠার লক্ষ্যে কাজ করে এসেছে। তাই বাংলাদেশের মুক্তিযুদ্ধের সঠিক ইতিহাস লিখতে গেলে কোনভাবেই এই নিউক্লিয়াসের ভূমিকা এড়িয়ে যাওয়া সম্ভব নয়। অথচ, বর্তমান আওয়ামীলীগের অনেক নেতাই নিউক্লিয়াসের অস্তিত্ব স্বীকার করতে চান না। এমনকি নিজে বিএলএফ এর সদস্য হয়েও তোফায়েল আহমেদ অস্বীকার করেন স্বাধীন বাংলা বিপ্লবী পরিষদের কথা। অথচ তিনি ছিলেন মুজিব বাহিনীর চার শীর্ষ নেতার অন্যতম। 
আসলে স্বাধীনতার পরে আওয়ামীলীগকে স্বাধীনতার একমাত্র দাবীদার হিসেবে উপস্থাপনের চেষ্টাই নিউক্লিয়াসকে আড়াল করার প্রধান কারণ। এছাড়াও এই নিউক্লিয়াস সদস্যদের একটা বড় অংশ স্বাধীনতার পরে একটা জাতীয় সরকার গঠনের আহ্বান জানালে তা প্রত্যাখ্যাত হয় আওয়ামীলীগ ও বঙ্গবন্ধু কর্তৃক। মুজিব বাহিনী ও নিউক্লিয়াসের এই র‍্যাডিকাল অংশটাই পরবর্তীতে জাসদ গঠন করে ব্যাপক জন সমর্থন আদায় করতে সক্ষম হয়। তাই নিউক্লিয়াসের ইতিহাস স্বীকার করলে স্বীকার করে নিতে হবে স্বাধীন বাংলাদেশ প্রতিষ্ঠায় নবগঠিত রাজনৈতিক দলের জাসদের নেতা কর্মীদের ভূমিকার কথা। এই সব কারণেই মূলত পাদপ্রদীপের আলোয় আসতে পারেনি এই গোপন সংগঠনের নাম। কিন্তু মুক্তিযুদ্ধের ইতিহাস যদি ধারাবাহিক ভাবে আলোচনা করতে হয় তাহলে এই সংগঠনের নাম আসবেই। যেমন ছাত্রলীগকে বাদ দিয়ে স্বাধীনতার ইতিহাস লেখা সম্ভব নয়, তেমনি ছাত্রলীগকে পরিচালনার জন্য নিউক্লিয়াসের নামও চলে আসবে, এটাকে অস্বীকার করে স্বাধীনতার ইতিহাস লিখতে গেলে সেটা হবে মিথ্যার বেসাতি সাজানোর মতোই। (চলবে, পরবর্তী পোস্টে সমাপ্ত)
কৃতজ্ঞতা : কাজী সালমা সুলতানা (কাজী আরেফ আহমেদের ডায়েরী থেকে তিনিই প্রথম ফেসবুক নোট লিখেন ‘স্বাধীন বাংলা বিপ্লবী পরিষদ’ শিরোনামে।) 
তথ্যসূত্র : 
১) শহীদ কাজী আরেফ আহমেদের অপ্রকাশিত ডায়েরী (প্রকাশিতব্য)
২) জাতির জনক বঙ্গবন্ধু শেখ মুজিবর রহমান ও সমাজতন্ত্র : মনিরুল ইসলাম
৩) স্বাধীনতা যুদ্ধে 'র' এবং 'সিআইএ' : মাসুদুল হক
৪) বিভিন্ন সময়ে প্রকাশিত আসম আব্দুর রব ও প্রয়াত আব্দুর রাজ্জাকের মৃত্যুর পরে স্কোয়াড্রন লিডার এবিএম আহসান উল্লাহ সাহেবের প্রবন্ধ। 

