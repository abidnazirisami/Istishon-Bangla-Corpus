জয় বাংলা শ্লোগানের সংক্ষিপ্ত ইতিহাস 


“জয় বাংলা”! রক্তে শিহরন জাগানিয়া একটা শ্লোগান। পাঁচ ফেব্রুয়ারীর নজিরবিহীন গণজাগরণের পূর্বে দীর্ঘ একটা সময় ধরে 'জয়বাংলা' শ্লোগানটা একটা নির্দিষ্ট দলের শ্লোগান হিসেবেই আখ্যায়িত হয়ে এসেছে। কিন্তু আসলেই কি জয় বাংলা কোন দলের নিজস্ব শ্লোগান? না, জয় বাংলা বাঙালী জাতীয়তাবাদী চেতনায় উদ্বুদ্ধ হয়ে বাংলার ন্যায় সংগত দাবী দাওয়া ভিত্তিক আন্দোলনকে ধাপে ধাপে বাঙালীর স্বাধীনতা আন্দোলনে রূপান্তরের মূল শ্লোগান। আসলে জয় বাংলা শুধুই শ্লোগান নয়, “জয়বাংলা” বাঙ্গালী জাতির স্বাধিকার আন্দোলন ও মুক্তিযুদ্ধের শানিত অস্ত্র, জয় বাংলা একটি দর্শন। আসুন দেখা যাক কিভাবে আসলো জয় বাংলা শ্লোগান। 
১৯৬৯ সালের ১৭ই সেপ্টেম্বর শিক্ষা দিবস উপলক্ষে কেন্দ্রীয় ছাত্র সংগ্রাম পরিষদ ১৫ থেকে ১৭ সেপ্টেম্বর পর্যন্ত তিন দিনব্যাপী কর্মসূচী ঘোষণা করে। কর্মসূচীর অংশ হিসেবে প্রথম দিন অর্থাৎ ১৫ সেপ্টেম্বর ঢাবি ক্যাম্পাসের মধুর ক্যান্টিনে ছাত্র সংগ্রাম পরিষদের একটা সাধারণ ছাত্র সভা ডাকা হয়। সভা চলাকালীন অনেকটা হটাৎ করেই সবাইকে চমকে দিয়ে চিৎকার করে “জয় বাংলা” শ্লোগান দিলেন জিন্নাহ হলের ছাত্র (সূর্যসেন হল) ছাত্রলীগের আফতাব উদ্দিন আহমেদ, পরক্ষনেই সেই শ্লোগানের রিপ্লাই দিলেন ছাত্রলীগ কেন্দ্রীয় কমিটির সহ সম্পাদক চিশতী শাহ হেলালুর রহমান। এরপরে কিছুক্ষণ ঐ শ্লোগান চললো। সেটাই এই বাংলার বুকে প্রথম “জয় বাংলা” শ্লোগান উচ্চারণ করা। এই দুই ছাত্রনেতাই ছিলেন নিউক্লিয়াস সদস্য। যদিও এর আগে “স্বাধীন বাংলা বিপ্লবী পরিষদ” হাতে লেখা তিন পাতার একটি পত্রিকায় কয়েকটি সংখ্যা প্রকাশ করে, যার নাম ছিল “জয় বাংলা”।

পরের বছর ১৯৭০ সালের ৪ জানুয়ারী ছাত্রলীগের ২২ তম প্রতিষ্ঠা বার্ষিকীর কর্মসূচী ছিল রমনা বটমূলে সভা ও সেখান থেকে র‍্যালী। সেই সভায় প্রধান অতিথি ও সভাপতি ছিলেন যথাক্রমে বঙ্গবন্ধু ও মোজাফ্ফর আহমেদ চৌধুরী। সভায় আরও বক্তব্য রাখেন ন্যাপের মোজাফ্ফর আহমেদ। প্রকাশ্য রাজনীতি শুরুর পরে সেটাই ছিল বঙ্গবন্ধুর প্রথম প্রকাশ্য সভায় বক্তৃতা করা। আর এই কারণেই ব্যাপক উপস্থিতি রমনার বটমূলে। মঞ্চে বসে থাকা বঙ্গবন্ধুসহ অন্যান্য নেতৃবৃন্দের পিছনে দেবদারু পাতায় ছাওয়া ব্যানারে হলুদ গাঁদা ফুল দিয়ে লেখা ছিল পাঁচটি অক্ষর "জয় বাংলা", যা সবার দৃষ্টি আকর্ষণ করে। ঐ সমাবেশেই বক্তব্য শেষে সিরাজুল আলম খান বললেন জয় বাংলা। এতেই মুহুর্মুহু ঐ শ্লোগানে মুখরিত হয় পুরো এলাকা। এতে আওয়ামীলীগের কিছু সংখ্যক নেতা পূর্ব-পাকিস্তান ছাত্রলীগের কর্মীদের সাথে রাগারাগি করেন। তাঁরা জয় বাংলা শ্লোগান দেয়া ছাত্রলীগ নেতা কর্মীদের বিশৃঙ্খলা সৃষ্টিকারী, নৈরাজ্য সৃষ্টিকারী ইত্যাদি বলে অভিহিত করেন। তারপরেও ওই শ্লোগান চলে দীর্ঘ ক্ষণ। পরে জয় বাংলা লেখা ঐ ব্যানারসহ র‍্যালী শহীদ মিনারে গিয়ে শেষ হয়। পর দিন ৫ জানুয়ারী দেশের দৈনিক পত্রিকাগুলোর কোন কোনটিতে প্রথম পাতায় ছবিতে বক্তৃতারত বঙ্গবন্ধুর পিছনে পরিষ্কার জয় বাংলা লেখাটা দেশবাসীর দৃষ্টি এড়িয়ে যায়নি। 

১৯৭০ এর ১১ জানুয়ারী, রোববার পল্টন ময়দানের আউটার স্টেডিয়ামে অনুষ্ঠিত আওয়ামীলীগের জনসভায় পুরো পল্টন জুড়ে ছিল প্রচুর জনসমাগম। একমাত্র মসজিদটি ছাড়া তখনকার আউটার স্টেডিয়ামে আর কোনো স্থাপনা ছিল না। পেছনে ডিআইটির দিকে বাস্কেটবল খেলার জন্য ছোট ছোট স্টেডিয়ামের মতো কয়েকটি স্থাপনা ছিল মাত্র। সে সময় পল্টন ময়দানে এক লক্ষের মতো লোকসমাগম হতে পারতো। তেমনই লোকে লোকারণ্য অবস্থায় সেদিনের জনসভাটি অনুষ্ঠিত হয়। বক্তৃতা মঞ্চটি ছিল বিশেষভাবে নির্মিত বেশ কিছুটা উঁচু। মঞ্চে বঙ্গবন্ধু শেখ মুজিবুর রহমান, সৈয়দ নজরুল ইসলাম, তাজ উদ্দিন আহমেদ, খন্দকার মোশতাক আহমেদ, ক্যাপ্টেন মনসুর আলী ও গাজী গোলাম মোস্তফা ছাড়া অন্য কোন আওয়ামী লীগ নেতা ছিলেন না। তবে আওয়ামী লীগ করতেন না কিন্তু তৎকালীন আওয়ামী লীগ ও ছাত্রলীগের প্রধান কাজে সদা ব্যস্ত থাকতেন এমন একজন ব্যক্তির সেই মঞ্চে উপস্থিতি সবার দৃষ্টি আকর্ষণ করে। সেই ব্যক্তিটি ছিলেন সিরাজুল আলম খান। সভা শুরু হলে প্রথম ২/৩ জন বক্তৃতা দেয়ার পর সিরাজুল আলম খান মাইকের সামনে এলেন। এসে অত্যন্ত আবেগ মিশ্রিত বলিষ্ঠ কণ্ঠে বললেন-
 “আজ থেকে ‘জয় বাংলা’কে আমাদের ভবিষ্যৎ আন্দোলনের প্রতীকী স্লোগান হিসেবে ব্যবহার করা হবে। আসুন, আমরা সবাই কণ্ঠে কণ্ঠ মিলিয়ে আওয়াজ তুলি ‘জয় বাংলা’।” তখন আকাশ থেকে বাজ পড়ার কানফাটা আওয়াজের মতো লক্ষ কণ্ঠে সমস্বরে ‘জয় বাংলা’শ্লোগানের ধ্বনিতে সারা পল্টন ময়দান মুখর হয়ে উঠে। সেই থেকে বাংলাদেশের জনগণ প্রথম জানলো তাদের আগামী দিনের স্লোগান ‘জয় বাংলা’। বলাই বাহুল্য, ‘নিউক্লিয়াস’ (স্বাধীন বাংলা বিপ্লবী পরিষদ) এর সিদ্ধান্ত অনুসারেই একাজটি করা হয়।
উল্লেখ্য যে, সে সময় ভারত ও পাকিস্তানে যথাক্রমে ‘জয় হিন্দ’ এবং ‘জিও সিন্ধ’ (জিএম সৈয়দের নেতৃত্বে সিন্ধুতে জাতীয়তাবাদী আন্দোলন) স্লোগান দু’টি বেশ জনপ্রিয় ছিল। এ থেকেই ‘নিউক্লিয়াস’এর তরুণ নেতারা অনুপ্রাণিত হয়ে ‘জয় বাংলা’ স্লোগানটি উদ্ভাবন করেন এবং বাংলাদেশের সম্ভাব্য স্বাধীনতা আন্দোলনের প্রতীকী স্লোগান হিসেবে ব্যবহারের সিদ্ধান্ত নেন। ‘জয় বাংলা’ স্লোগান দেয়ার পর থেকে তখনকার আওয়ামী লীগের স্বাধীনতা আন্দোলন বিরোধীরা ভারতের ‘জয় হিন্দ’ ও সিন্ধুর ‘জিও সিন্ধ’ এর সাথে মিশিয়ে এক ধরণের ঠাট্টা বিদ্রূপ করতো। সুযোগ পেলে ‘জয় বাংলা’ স্লোগান দেয়া ছাত্রলীগ কর্মীদের ওপর চড়াও হতো। যদিও পরবর্তীতে জয় বাংলা শ্লোগানের ব্যাপক জনপ্রিয়তা ও বিস্তারের কারণে তাঁরা এই শ্লোগান মেনে নিতে বাধ্য হন। 
( ছবি - “স্বাধীন বাংলা নিউক্লিয়াস” প্রকাশিত হাতে লেখা তিন পেইজের পত্রিকা “জয় বাংলা”র প্রথম পাতা)*** প্রথমে এখানে পত্রিকার প্রকাশকাল ভুল লিখেছিলাম 
এই হচ্ছে জয় বাংলা শ্লোগানের সংক্ষিপ্ত ইতিহাস। 'জয়বাংলা' শুধুই শ্লোগান নয়, 'জয়বাংলা' বাঙ্গালী জাতির স্বাধিকার আন্দোলন ও মুক্তিযুদ্ধের শানিত অস্ত্র, জয় বাংলা একটি দর্শন। এই শ্লোগানের উপরে ভিত্তি করেই এগিয়ে যায় বাংলার স্বাধীনতার সংগ্রাম। স্বাধীনতা পরবর্তী সময় এই শ্লোগানটি একটা রাজনৈতিক দলের নিজস্ব শ্লোগান হিসেবে পরিচিতি পেতে শুরু করে এবং একটা পর্যায়ে তা প্রতিষ্ঠিত হয়ে যায়। 
কিন্তু দীর্ঘ ৪২ বছর পরে চলতি বছরের পাঁচ ফেব্রুয়ারী কাদের মোল্লার রায়কে কেন্দ্র করে শাহবাগে যে নজিরবিহীন গণজাগরণের সৃষ্টি হয়, সেই জাগরণের মূল শ্লোগান হিসেবে আবির্ভূত হয় জয় বাংলা। আর এভাবেই দীর্ঘ দিন পরে একটা সংগঠনের নিজস্ব শ্লোগান হয়ে থাকা জয় বাংলা আবারও ফিরে আসে সাধারণ জনগণের শ্লোগান হিসেবে। ব্যক্তিগতভাবে যদি আমাকে প্রশ্ন করা হয় শাহবাগ গণজাগরণের প্রাপ্তি সম্পর্কে, তাহলে নির্দ্বিধায় আমি বলবো, এই গণজাগরণ জনতার শ্লোগান জয় বাংলাকে একটা দলের কুক্ষিগত হওয়া থেকে পুনরুদ্ধার করেছে। কারণ যে শ্লোগান ছিল আমাদের মুক্তিযুদ্ধের শানিত অস্ত্র, এতদিন সেই শ্লোগান আমি দিতে পারিনি একটা বিশেষ দলের দলীয় শ্লোগান হিসেবে আখ্যায়িত হওয়ার কারণে। কিন্তু এখন আমি জয় বাংলা শ্লোগান দিতে পারছি। তাই অন্যান্য অনেক প্রাপ্তির সাথে এই জয় বাংলা শ্লোগান জনতার কাছে ফিরে আসাটাও কম বড় প্রাপ্তি নয়। এখন আর জয়বাংলা কোন রাজনৈতিক দলের শ্লোগান নয়, এই শ্লোগান কোন রাজনৈতিক দলের নয় সম্পত্তিও নয়।
কৃতজ্ঞতা : কাজী সালমা সুলতানা আপা এবং ফেসবুক বন্ধু শ্রদ্ধেয় বাংলা বাঙ্গালী সাহেব। 
তথ্য সুত্র:  
জাতির পিতা বঙ্গবন্ধু শেখ মুজিবর রহমান ও সমাজতন্ত্র - এম মনিরুল ইসলাম
জাসদের উত্থান পতন : অস্থির সময়ের রাজনীতি - মহিউদ্দিন আহমেদ
কাজী আরেফ আহমেদের অপ্রকাশিত শিরোনামহীন পাণ্ডুলিপি (আইএইচএন কর্তৃক প্রকাশিতব্য)।

