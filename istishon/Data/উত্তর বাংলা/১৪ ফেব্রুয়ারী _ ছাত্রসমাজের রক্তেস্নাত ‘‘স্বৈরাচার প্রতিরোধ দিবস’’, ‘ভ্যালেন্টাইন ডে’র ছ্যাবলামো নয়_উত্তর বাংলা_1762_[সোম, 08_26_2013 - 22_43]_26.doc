১৪ ফেব্রুয়ারী _ ছাত্রসমাজের রক্তেস্নাত ‘‘স্বৈরাচার প্রতিরোধ দিবস’’, ‘ভ্যালেন্টাইন ডে’র ছ্যাবলামো নয়


সামরিক স্বৈরাচার এরশাদ বিরোধী আন্দোলনের এক অগ্নিঝরা দিন ১৪ ফেব্রুয়ারি । স্বৈরাচার এরশাদ সরকারের বিরুদ্ধে ১৯৮৩ সালের এই দিনে সংঘটিত হয়েছিল প্রথম বড় ধরনের আন্দোলন, যা মধ্য ফেব্রুয়ারির আন্দোলন হিসেবে পরিচিত। সেই থেকে দিনটি ‘‘স্বৈরাচার বিরোধী ছাত্র প্রতিরোধ দিবস’’ হিসেবে পালিত হয়ে আসছে। 
কিন্তু ১৯৯২ সাল ছাত্র সমাজের আত্মত্যাগের গৌরবোজ্জ্বল এই সফল আন্দোলনের দিবসটিকে ভালোবাসা দিয়ে প্রতিস্থাপন করতে এগিয়ে আসেন যায় যায় দিন পত্রিকার সম্পাদক সাংবাদিক শফিক রেহমান। দেশবাসীকে তিনি লাল গোলাপ হাতে অবিস্মরণীয় এই দিবস ভুলে ভালোবাসার জয়গানে মাতোয়ারা হতে আহ্বান জানান। ব্যাস শুরু হয়ে গেলো ইউরোপীয় সংস্কৃতির আদলে ভালোবাসা দিবস বা ‘ভ্যালেন্টাইন ডে’ নিয়ে মাতামাতি। 

যে ১৪ ফেব্রুয়ারীতে দেখা যেতো প্রভাতফেরী, শহীদ মিনারে শ্রদ্ধা জানানো এবং নতুন করে সব ধরণের অন্যায়ের বিরুদ্ধে রুখে দাঁড়ানোর প্রত্যয় দীপ্ত শপথ গ্রহণের দৃশ্য, দেখা যেতে লাগলো জুটি বদ্ধ হয়ে প্রেমিক প্রেমিকাদের ‘ভ্যালেন্টাইন ডে’ পালন। একই সময় মুক্ত বাজার অর্থনীতির প্রভাবে দেশ ছেয়ে গেলো হল মার্ক, আর্চিসে। ক্রমবর্ধমান ‘ভ্যালেন্টাইন ডে’ পালনের প্রভাবে নতুন প্রজন্মের চেতনায় দিবসটি নাড়া দিতে পারছিল না। একটা পর্যায়ে এসে অত্যন্ত দুঃখজনক ভাবে নতুন প্রজন্ম প্রায় ভুলেই গেলো ফাল্গুনের এই অগ্নিঝরা দিনের সাথে মিশে আছে ১৯৮৩ সালে স্বৈরাচার বিরোধী ছাত্র আন্দোলনের শহীদ জাফর, জয়নাল, দীপালী সাহার রক্তস্নাত আত্মত্যাগের এক গৌরবোজ্জ্বল ইতিহাস। যদিও সম্প্রতি দিবসটি সম্পর্কে তরুণ প্রজন্মের আগ্রহ বৃদ্ধি পাচ্ছে, যা নিঃসন্দেহে আশাবাদী হওয়ার মতো। 

কি ঘটেছিল ১৯৮৩ সালের ১৪ ফেব্রুয়ারী : এটা জানতে একটু পিছনে যেতে হবে। মাত্রই এক বছর আগে ১৯৮২ সালের ২৪ মার্চ জেনারেল জিয়ার দেখিয়ে দেয়া পথে এক রক্তপাতহীন সামরিক অভ্যুত্থানের মাধ্যমে রাষ্ট্র ক্ষমতায় আসীন হলেন লেঃ জেনারেল হোসেন মোহাম্মদ এরশাদ। জারি করা হলো সামরিক শাসন। রাজনৈতিক কর্মকাণ্ডের উপরে একের পর এক জারি হতে থাকলো নিষেধাজ্ঞা। এমন এক পরিস্থিতিতে দেশের প্রধান রাজনৈতিক দলগুলো পারলো না বন্দুকের নলের মাধ্যমে ক্ষমতা দখলের সংস্কৃতিকে চ্যালেঞ্জ জানিয়ে রাজনৈতিকভাবে অবৈধ ক্ষমতা দখলদার এরশাদকে মোকাবেলা করতে, এক প্রকার বিনা বাক্য ব্যয়ে বাধ্য হলো সামরিক স্বৈরশাসন মেনে নিতে। তবে বরাবরের মতোই গর্জে উঠলো ছাত্র সমাজ। সারাদেশে যখন প্রকাশ্য রাজনীতি নিষিদ্ধ, সামরিক আইনের বিরুদ্ধে কথা বললেই সাত বছরের কারাদণ্ড নিশ্চিত, তেমনই এক সময়ে সামরিক সরকারের বিরুদ্ধে প্রথম বিক্ষোভ মিছিল করলো ঢাকা বিশ্ববিদ্যালয়ের ছাত্ররা। বলে রাখা দরকার, এরশাদের সামরিক সরকারের বিরুদ্ধে প্রথম ঐ বিক্ষোভ মিছিলটা করেছিল বাংলাদেশ ছাত্রলীগ (মুনীর-হাসিব)। 

ক্ষমতা দখলের তিন মাসের মধ্যে যখন দেশের পরিস্থিতি সম্পূর্ণ সরকারের নিয়ন্ত্রণে, তখন শুরু হলো এরশাদের সিভিলাইজেশন প্রক্রিয়া। আর এই পরিবর্তনের ধারায় প্রথম আঘাত আসলো শিক্ষা ব্যবস্থার উপরে। কারণ, ধুরন্ধর এরশাদ জানতেন শিক্ষাই জাতির মেরুদণ্ড। শুরু হলো শিক্ষা ব্যবস্থা এবং শিক্ষাঙ্গনকে কলুষিত করার মাধ্যমে জাতির মেরুদণ্ড ভাঙার প্রক্রিয়া। যার ধারাবাহিকতায় ১৯৮২ সালের ১৬ জুলাই বাংলাদেশ শিক্ষক সমিতির সাথে মতবিনিময় সভার বক্তৃতায় এরশাদ জানিয়ে দিলেন দেশের শিক্ষার উন্নয়ন ও ভবিষ্যৎ বংশধরদের চরিত্র গড়ে তোলার জন্য তার সরকার নতুন একটি জাতীয় শিক্ষানীতি প্রণয়ন করবে। আর এই কর্মযজ্ঞে তিনিই নেতৃত্ব দেয়ার আশাবাদ ব্যক্ত করলেন। কয়েক দিনের মধ্যেই নজিরবিহীণভাবে এক জন পেশাদার সামরিক অফিসার শিক্ষক না হয়েও বনে গেলেন শিক্ষক সমিতির চেয়ারম্যান!! বিশ্বে আরও কোথাও এমন নজির আছে কি না জানা নেই আমার। 
মজিদ খানের শিক্ষানীতি ঘোষণা ও ছাত্র সমাজের প্রত্যাখ্যান : পরিকল্পনা মাফিক সামরিক সরকারের তৎকালীন শিক্ষামন্ত্রী ডঃ এমএ মজিদ খান '৮২ সালের ২৩ সেপ্টেম্বর পেশ করেন একটি নতুন শিক্ষানীতির প্রস্তাব। সেই প্রস্তাবে প্রথম শ্রেণী থেকেই আরবি ও দ্বিতীয় শ্রেণী থেকে ইংরেজি শিক্ষা বাধ্যতামূলক করার প্রস্তাব করা হয়। তবে সবচেয়ে বিতর্কিত প্রস্তাবটি ছিল উচ্চ শিক্ষা অর্জনের ক্ষেত্রে। প্রস্তাবনা অনুযায়ী উচ্চশিক্ষা অর্জনের মাপকাঠি নির্ধারণ করা হয় মেধা অথবা পঞ্চাশ শতাংশ ব্যয়ভার বহনের ক্ষমতা! এই শিক্ষানীতির বিরুদ্ধে গর্জে উঠলো ছাত্র সমাজ। প্রতিবাদ জানালো শিক্ষক সমাজ। শুরু হলো এই শিক্ষানীতি বাতিলের দাবীতে রাজপথের আন্দোলন সংগ্রাম। চললো আন্দোলনের প্রস্তুতি পর্ব। এদিকে এই শিক্ষানীতিকে আইয়ুব খানের শরীফ শিক্ষা কমিশন রিপোর্টেরই বাংলাদেশী সংস্করণ হিসেবে আখ্যায়িত করলেন শিক্ষাবিদগণ।

মজিদ খানের শিক্ষানীতি বাতিল এবং সামরিক শাসনের বিরুদ্ধে ১৯৮২ সালের সেপ্টেম্বরে মৌন মিছিল করে জাসদ সমর্থিত বাংলাদেশ ছাত্রলীগ (মুনির-হাসিব), বাংলাদেশ ছাত্র ইউনিয়ন, জাতীয়তাবাদী ছাত্রদল, বিপ্লবী ছাত্র মৈত্রী, ছাত্র ঐক্য ফোরামসহ কয়েকটি সংগঠন। সেই সব মৌন মিছিলে সরকারের পক্ষ থেকে কোন প্রকার দমননীতি না চালালো হলেও একই বছর জাসদ সমর্থিত বাংলাদেশ ছাত্রলীগ (মুনির-হাসিব) ‘৭ নভেম্বর সিপাহী জনতার অভ্যুত্থান দিবস’ উপলক্ষে পরের দিন ৮ নভেম্বর বিক্ষোভ মিছিল বের করলে পুলিশ মিছিলের ওপর বেপরোয়া হামলা চালায় এবং লাঠিচার্জ করে। শুরু হয়ে যায় ছাত্রলীগ ও পুলিশের মধ্যে ধাওয়া পাল্টা ধাওয়া। এক পর্যায়ে সাধারণ শিক্ষার্থীরাও এসে যোগ দিলে পুলিশের সঙ্গে ছাত্রদের তীব্র সংঘর্ষ শুরু হয়। কয়েক ঘন্টাব্যপী চলা এই সংঘর্ষের এক পর্যায়ে পুলিশ কলা ভবনের ভেতরে ঢুকে ছাত্র এবং শিক্ষকদের ওপর বেপরোয়া হামলা চালায়। এতে গুরুতর আহত হন রাষ্ট্রবিজ্ঞান বিভাগের শিক্ষক নুরুল আমিন বেপারীসহ ছাত্র, কর্মচারী ও সাংবাদিকবৃন্দ। ৩০ জনকে গ্রেফতার করা হয়। এই ঘটনার পরিপ্রেক্ষিতে সেদিনই ছাত্র সংগঠনগুলোর মধ্যে ঐক্য আরও দৃঢ় হয় এবং ১৪টি ছাত্র সংগঠনের সমন্বয়ে গঠিত হয় ছাত্র সংগ্রাম পরিষদ। পরিষদের তাত্ক্ষণিকভাবে নেয়া সিদ্ধান্তে পরদিন দেশব্যাপী বিভিন্ন শিক্ষা প্রতিষ্ঠানে ধর্মঘট পালিত হয়। অনুষ্ঠিত হয় প্রতিবাদ মিছিল ও বিক্ষোভ সমাবেশ। আন্দোলন যাতে দানা বাঁধতে না পারে সেই জন্য ঢাকা বিশ্ববিদ্যালয় বন্ধ ঘোষণা করা হয়। এদিকে সদ্য গঠিত ছাত্র সংগ্রাম পরিষদ ১৩ ডিসেম্বর বিক্ষোভ-সমাবেশ কর্মসূচি আহ্বান করে। 

ষষ্ঠ দিনের মাথায় ১৪ নভেম্বর বিশ্ববিদ্যালয় খুলে দেয়া হয়। বিশ্ববিদ্যালয় খোলার সাথে সাথেই ১৪টি ছাত্র সংগঠনের সমন্বয়ে গঠিত ছাত্র সংগ্রাম পরিষদ শিক্ষানীতি বাতিল, হামলা নির্যাতন বন্ধ এবং সামরিক শাসনের বিরুদ্ধে ধারাবাহিকভাবে আন্দোলন সংগ্রাম চালিয়ে যেতে থাকে। পাশাপাশি একই দাবীতে ছাত্রদল আলাদাভাবে কর্মসূচী পালন করে। অপর দিকে আন্দোলনকারীদের উপরে নেমে আসে ভয়াবহ দমন নিপীড়ন। তার মধ্যেও ছাত্র সংগ্রাম পরিষদ ২৯ ডিসেম্বর দাবি দিবস ও ১১ জানুয়ারি সচিবালয়ের সামনে শান্তিপূর্ণ অবস্থান ধর্মঘট কর্মসূচি ঘোষণা করে। অনুরূপ কর্মসূচী গ্রহণ করে ছাত্রদলও। 

ছাত্রদের ন্যায় সঙ্গত দাবী দাওয়া উপেক্ষা করে এরশাদের সামরিক সরকার সুদূর প্রসারী কর্ম পরিকল্পনা বাস্তবায়নে ১৯৮৩ সালের জানুয়ারী মাসের প্রথম ভাগে দেশের ১৪২টি থানার শিক্ষা প্রতিষ্ঠান গুলোয় বাধ্যতামূলক আরবি শিক্ষা শুরুর আদেশ জারি করে। পাশাপাশি ছাত্রদের পূর্ব আহুত ১১ জানুয়ারি সচিবালয়ের সামনে শান্তিপূর্ণ অবস্থান ধর্মঘট কর্মসূচির বিরুদ্ধে হুমকি দেয়া হয় সরকারী প্রেসনোটের মাধ্যমে। কিন্তু ছাত্ররা তাঁদের অবস্থান থেকে পিছপা না হলে আন্দোলনকারীদের সাথে বৈঠকের প্রস্তাব দেয় এরশাদ। কিন্তু ৭ জানুয়ারি সেই প্রস্তাবিত বৈঠক প্রত্যাখ্যান করে আন্দোলনকারীরা। 

(ছবি-নিহত এক শহীদ, ১৪ ফেব্রুয়ারী ১৯৮৩)
এরশাদের সমঝোতা প্রস্তাব আন্দোলনে নতুন মাত্রা যোগ করে। ছাত্র সংগ্রাম পরিষদ ঘোষণা করে- 
‘‘শিক্ষানীতিতে প্রাথমিক শিক্ষায় অতিরিক্ত দুইটি বিদেশী ভাষা বাধ্যতামূলক করে মূলত বাংলা ভাষাকেই আঘাত করা হয়েছে। শিক্ষা সংস্কারের নামে শিক্ষা প্রতিষ্ঠান ও শিক্ষা জীবনে এক অরাজক ও নৈরাজ্য জনক অবস্থার সৃষ্টি করা হচ্ছে এবং শিক্ষাকে উচ্চবিত্ত শ্রেণীর ব্যয়বহুল বিনিয়োগ হিসাবে প্রতিষ্ঠিত করার চেষ্টা চলছে। ছাত্রসমাজের উপর চলছে চাপ ও নিপীড়ন। এই পরিস্থিতিতে সংগ্রাম পরিষদ শিক্ষা, গণতন্ত্র ও মৌলিক অধিকারসহ শোষণ মুক্তির দাবি নিয়ে অমর একুশ পালনের আহ্বান জানায়।’’
অন্য দিকে সরকারী প্রেসনোটে বলা হয় - 
‘‘গত নভেম্বর থেকে ঢাকা বিশ্ববিদ্যালয় ক্যাম্পাসে যেসব গণ বিরোধী ও সমাজবিরোধী ঘটনা ঘটছে সরকার তা গভীর উদ্বেগের সঙ্গে লক্ষ্য করে আসছে। ... ... ... ... ...। সরকার এসব বিপথগামী ব্যক্তিদের ধ্বংসাত্মক পথ পরিত্যাগ করার জন্য হুঁশিয়ার করে দিচ্ছে। অন্যথায় তাদের গুরুতর পরিস্থিতির সম্মুখীন হতে হবে।’’
অবশেষে আসে ১১ জানুয়ারি। প্রস্তাবিত সচিবালয়ের সামনে শান্তিপূর্ণ অবস্থান ধর্মঘট কর্মসূচি পালনের জন্য হাজার হাজার ছাত্র ঢাকা বিশ্ববিদ্যালয়ের সমাবেশে সমবেত হয়। অপর দিকে অস্ত্র সজ্জিত প্রচুর দাঙ্গা পুলিশ মোতায়েন করা হয় বিশ্ববিদ্যালয় ও সচিবালয় এলাকায় । ব্যাপক সংঘর্ষ এড়াতে ছাত্ররা সচিবালয়ে না গিয়ে শহীদ মিনারে গিয়ে আন্দোলন তীব্রতর করার শপথ গ্রহণ করে। ১১ জানুয়ারী তেমন কিছু না হলেও একুশে ফেব্রুয়ারিকে আবারও উত্তপ্ত হতে থাকে পরিস্থিতি , আন্দোলন নতুন করে দানা বাঁধতে শুরু করে। এরশাদ এবার একুশের চেতনায় আঘাত হানতে বিভিন্ন নিষেধাজ্ঞা জারী করে। এদিকে ১১ জানুয়ারির সচিবালয়ে অবস্থান ধর্মঘট কর্মসূচি কেন রদবদল করা হলো এই ইস্যুতে ছাত্র সংগ্রাম পরিষদে অসন্তোষের সৃষ্টি হয়। কর্মসূচী রদবদলের প্রতিবাদে ছাত্ররা ডাকসু অফিস ভাংচুর করে। তবুও শান্তিপূর্ণ পথেই দাবি আদায়ের সংগ্রাম এগিয়ে নেওয়ার পথে অবিচল থাকেন ছাত্র সংগ্রাম পরিষদ নেতৃবৃন্দ এবং ১৪ ফেব্রুয়ারি বিক্ষোভ কর্মসূচির ঘোষণা দেন।

মজিদ খানের কুখ্যাত শিক্ষানীতি বিরোধী আন্দোলন যখন বিস্তৃত হয়েছে দেশব্যাপী তেমনই এক সময় জেনারেল এরশাদ শিক্ষা মন্ত্রী মজিদ খানকে নিয়ে রাজশাহী বিশ্ববিদ্যালয়ের স্টেডিয়াম উদ্বোধন করতে গেলে ছাত্ররা তা বর্জন করে। একই ভাবে কৃষি বিশ্ববিদ্যালয়ের সমাবর্তন উৎসব বাতিল করতে বাধ্য হয় সরকার ছাত্রদের প্রতিবাদ ও বর্জনের কারণে। দি দুই ঘটনায় পর পরই ব্যাপক হারে ছাত্র নেতাদের গ্রেফতার অভিযান শুরু হয়ে যায়। গ্রেপ্তার করা হয় ছাত্রলীগের (মুনির-হাসিব) কেন্দ্রীয় সাহিত্য সম্পাদক মোহন রায়হান, কেন্দ্রীয় নেতা আতাউল করিম ফারুক ও খোন্দকার আব্দুর রহীম এবং ছাত্র ইউনিয়ন নেতা ও ইকসুর ভিপি খন্দকার মোহাম্মদ ফারুকসহ অনেককে। 
ঠিক এই সময় দীর্ঘ তিন চার মাস থেকে চলে আসা শিক্ষানীতি বিরোধী আন্দোলনে প্রথম থেকে নিশ্চুপ থাকা সদ্য পুনর্গঠিত জামাতের ছাত্র সংগঠন ইসলামী ছাত্র সংঘের বাংলাদেশী ভার্সন ইসলামী ছাত্র শিবিরের সভাপতি সাইফুল আলম খান মিলন ও সাধারণ সম্পাদক তাসনীম আলম এক যুক্ত বিবৃতিতে ঘোষিত শিক্ষানীতিকে ‘‘আদর্শহীন’’ উল্লেখ করে শিক্ষানীতির আদর্শ হিসেবে দেশের শতকরা ৮৫ জন মানুষের আদর্শ ইসলামকে গ্রহণ করার জন্য সরকারের প্রতি দাবি জানান।
(ছবি- এরশাদের চকিদার বাহিনীর অবস্থান)
আসলে সরকারের সাথে গোপন আঁতাতের মাধ্যমে সংগঠিত হতে থাকা ছাত্র শিবিরের এটা ছিল আই ওয়াস বিবৃতি মাত্র। যা প্রমাণিত হয় ৮৩'র ৬ ফেব্রুয়ারী। এদিন ইসলামী ছাত্র শিবিরের প্রতিষ্ঠা বার্ষিকী উপলক্ষে ঢাকা বিশ্ববিদ্যালয়ে সমাবেশ শুরু করেই মুক্তিযুদ্ধ, ভাষা আন্দোলন ও স্বাধীনতার মূল্যবোধ বিরোধী আপত্তিকর বক্তব্য দিতে থাকলে সাধারণ শিক্ষার্থীদের নিয়ে রুখে দাঁড়ায় ছাত্র সংগ্রাম পরিষদ। পূর্ব থেকেই প্রস্তুতি নিয়ে থাকা সশস্ত্র শিবির কর্মীদের সাথে সংঘর্ষের এক পর্যায়ে ক্যাম্পাস থেকে বিতাড়িত হয় শিবির। এই ঘটনায় আহত হয় অর্ধ শতাধিক। ঢাবি ক্যাম্পাসে প্রকাশ্যে স্বাধীনতার মূল্যবোধ বিরোধী আপত্তিকর বক্তব্য ও এর প্রেক্ষিতে সংঘর্ষের খবর দাবানলের মতো ছড়িয়ে পড়লে দেশব্যাপী সংঘর্ষ হয় ছাত্র সংগ্রাম পরিষদ ও শিবিরের মধ্যে। 
এই ঘটনা ছাত্রদের মধ্যে ঐক্য আরও সুদৃঢ় করে এবং শিক্ষানীতি বিরোধী আন্দোলনে নতুন মাত্রা যোগ করে। ছাত্র সংগ্রাম পরিষদ, ছাত্রদল তথা ছাত্র সমাজের কঠোর অবস্থানের কারণে খানিকটা বিচলিত হয়ে এরশাদ সামরিক সরকারের পক্ষ থেকে ১৩ ফেব্রুয়ারি প্রস্তাবিত শিক্ষানীতির ব্যাপারে একটি জনমত যাচাই কমিটি গঠনের প্রস্তাব করা হয়। কিন্তু ছাত্র সংগ্রাম পরিষদ পূর্বঘোষিত কর্মসূচি অনুযায়ী আন্দোলন অব্যাহত রাখে।
ডেট লাইন ১৪ ফেব্রুয়ারী ১৯৮৩ : আসে কাঙ্ক্ষিত সেই দিন, ১৪ ফেব্রুয়ারী। সকাল থেকেই বিভিন্ন হল থেকে হাজার হাজার ছাত্র ছাত্রী সমবেত হতে শুরু করে ঢাকা বিশ্ববিদ্যালয় ক্যাম্পাসে। আন্দোলনে একাত্মতা ঘোষণা করে অংশ নেয় জাহাঙ্গীর নগর বিশ্ববিদ্যালয়ের ছাত্ররাও। শিক্ষানীতি বাতিল এবং সামরিক স্বৈরাচারের বিরুদ্ধে মুহুর্মুহু শ্লোগানে কম্পিত হয় বিশ্ববিদ্যালয় ও আসে পাশের এলাকা। এক পর্যায়ে কয়েক হাজার ছাত্র ছাত্রীর একটি মিছিল স্মারকলিপি প্রদান করতে ক্যাম্পাস থেকে বের হয়ে সচিবালয়ের দিকে এগিয়ে যায়। মিছিলটি যখন হাইকোর্ট এলাকায় পৌঁছে ঠিক তখনই আগে থেকেই অবস্থান নিয়ে থাকা পুলিশ বাহিনীর বিপুল সংখ্যক সদস্য মিছিলে হামলা করে। নিরস্ত্র ছাত্র ছাত্রীদের ওপর পুলিশ লাঠি, টিয়ারগ্যাস, জল কামান ব্যবহার করেই ক্ষান্ত হয়নি, গুলিও চালায়। গোটা এলাকা রণক্ষেত্রে পরিণত হয়। এক পর্যায়ে ছাত্ররা আশ্রয় নেয় শিশু একাডেমীতে যেখানে তখন শিশুদের একটি সাংস্কৃতিক অনুষ্ঠান চলছিলো। অস্ত্রহাতে পুলিশ সেখানেও ঢুকে যায়। কোমল মতি শিশুরাও সেদিন রক্ষা পায়নি এরশাদের পেটোয়া বাহিনীর হাত থেকে। প্রায় সারা দিনব্যাপী এই অসম সংঘর্ষে জাফর, জয়নাল, দীপালী সাহা, আইয়ুব, ফারুক, কাঞ্চন প্রমুখ নিহত হন। দশ জনের মৃত্যুর খবর পাওয়া যায়, আহত হয় কয়েক শত ছাত্র। গ্রেফতার করা হয় অনেককে। কিন্তু সরকারি প্রেসনোটে মাত্র ১ জনের মৃত্যুর কথা দাবী করা হয়। 

এই বর্বরোচিত হত্যাকাণ্ডের প্রতিবাদে পরদিন, অর্থাৎ ১৫ ফেব্রুয়ারি ছাত্রজনতা রাস্তায় নেমে আসে। সংঘর্ষ হয় মিরপুর, আমতলী, তেজগাঁ, বাহাদুর শাহ পার্ক, ইংলিশ রোড, মতিঝিল এবং অবশ্যই ঢাকা বিশ্ববিদ্যালয়ে। শুধু ঢাকাতেই না, আন্দোলন ছড়িয়ে পড়ে সারাদেশে। পুলিশ গুলি চালায়। চট্টগ্রামে নিহত হন মোজাম্মেলসহ আরো কয়েকজন। যদিও এদিনও সরকারী প্রেসনোটে নিহতের সংখ্যা ১জন দাবী করা হয়। ভীত সন্ত্রস্ত জেনারেল এরশাদের সামরিক সরকার কর্তৃক অনির্দিষ্টকালের জন্য বন্ধ ঘোষণা করা হয় জাহাঙ্গীরনগর ও কৃষি বিশ্ববিদ্যালয় । ২৭ ফেব্রুয়ারি পর্যন্ত ঢাকা ও চট্টগ্রামের সকল শিক্ষা প্রতিষ্ঠান বন্ধ ঘোষণা করে। এদিন ছাত্র সংগ্রাম পরিষদের আহ্বানে গত দুই দিনে শহীদদের গায়েবানা জানাজা অনুষ্ঠিত হয় দেশব্যাপী।

সামরিক স্বৈরাচার কর্তৃক সংবাদপত্রের ওপর এতই কড়াকড়ি ভাবে সেন্সরশিপ আরোপ করা হয় যে, এই বিক্ষোভ এবং ছাত্র হত্যার ঘটনার বিষয়ে পরদিন কোনো পত্রিকা সরকারের প্রেসনোটের বাইরে অন্য কোনো খবর প্রকাশ করতে পারেনি। ১৪ থেকে ১৭ ফেব্রুয়ারির আন্দোলনের সঙ্গে জড়িত থাকার অভিযোগে সারাদেশে প্রচুর গ্রেফতার অভিযান চলে। আন্দোলনকে দমাতে শেখ হাসিনা, মতিয়া চৌধুরী, সাহারা খাতুন, রাশেদ খান মেনন, আব্দুল জলিল, কর্নেল অলি, তোফায়েল আহমেদ, আব্দুল মান্নান, আব্দুস সামাদ আজাদ থেকে শুরু করে শীর্ষস্থানীয় প্রায় সকল ছাত্রনেতাকে গ্রেফতার করা হয়। তবে এরশাদ সরকারের সকল দমন নীতি উপেক্ষা করে অব্যাহত থাকে আন্দোলন। ছাত্র আন্দোলন রূপান্তরিত হয় গণআন্দোলনে। অবশেষে আন্দোলনের তীব্রতার কাছে নতি স্বীকার করতেই হয় সামরিক সরকারকে। 
(ছবি-লিফলেট) 
অবশেষে ১৭ ফেব্রুয়ারি এরশাদ বলতে বাধ্য হন - ‘‘জনগণের রায় ছাড়া শিক্ষা সম্পর্কে কোনো চূড়ান্ত সিদ্ধান্ত নেওয়া হবে না।’’ গ্রেফতারকৃত ১২২১ জনকে মুক্তি দেওয়া হয়েছে বলে জানানো হয় এক সরকারি প্রেসনোটে। সফল পরিসমাপ্তি ঘটে জেনারেল এরশাদের জলপাই সরকারের বিরুদ্ধে ছাত্র সমাজের প্রথম আন্দোলনের। এর থেকে অনুপ্রাণিত হয় গণ সংগঠনগুলো। তাই একথা নির্দ্বিধায় বলা যায় যে, এরশাদ বিরোধী গণআন্দোলনের সূত্রপাত ঘটে মূলত '৮৩ সালের মধ্য ফেব্রুয়ারীর আন্দোলন থেকেই। এদেশে সেদিন সামরিক শাসনের ভীত কাঁপিয়ে দেয় সাধারণ নিরস্ত্র ছাত্র সমাজ। ধীরে ধীরে যা গণআন্দোলনে রূপ নেয় এবং সবশেষে ১৯৯০ সালে স্বৈরশাসক এরশাদের পতন ঘটে। বস্তুতপক্ষে মুক্তিযুদ্ধের পর মধ্য ফেব্রুয়ারির এই আন্দোলনই ছিল বাংলাদেশের প্রথম গণ আন্দোলন যা থামেনি বিজয় অর্জিত না হওয়া পর্যন্ত। 

এই হচ্ছে ১৯৮৩ সালের ১৪ ফেব্রুয়ারীর ঐতিহাসিক ছাত্র আন্দোলন যা পরবর্তীতে মধ্য ফেব্রুয়ারীর আন্দোলন হিসেবে পরিচিত হয়। 
এখন সিদ্ধান্ত আপনার হাতে, ১৪ ফেব্রুয়ারী শহীদ জাফর, জয়নাল, দীপালী সাহা, মোজাম্মেলদের রক্তস্নাত ছাত্র সমাজের এক গৌরবোজ্জ্বল আন্দোলনের বার্ষিকী হিসেবে পালন করবেন, নাকি পালন করবেন ‘‘ভ্যালেন্টাইন ডে’’র ছ্যাবলামো হিসেবে।
কৃতজ্ঞতা :মধ্য ফেব্রুয়ারী আন্দোলনের কর্মী এ্যাডঃ শাহ্‌ আতিক আনোয়ার রুপম, কর ভবন, রংপুর। 
ফটো ক্রেডিটঃ আবু ই মনসুর ভাই। কয়েকটা ছবি ফেসবুক থেকে সংগৃহীত।
তথ্যসূত্র:
গণআন্দোলন ১৯৮২-৯০: সৈয়দ আবুল মকসুদ
তিন দাগে ঘেরা : হাসানুল হক ইনু
দৈনিক ইত্তেফাক

