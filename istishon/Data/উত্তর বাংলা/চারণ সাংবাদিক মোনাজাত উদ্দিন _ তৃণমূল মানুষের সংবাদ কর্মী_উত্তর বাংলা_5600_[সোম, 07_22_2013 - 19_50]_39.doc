চারণ সাংবাদিক মোনাজাত উদ্দিন _ তৃণমূল মানুষের সংবাদ কর্মী


সাংবাদিকতা একটা মহান পেশা। সাংবাদিকদের বলা হয়ে থাকে জাতির বিবেক। তবে সাম্প্রতিককালে কিছু কিছু ঘটনা এই মহান পেশাকে প্রশ্নবিদ্ধ করেছে, এখনও করছে। তথ্য প্রযুক্তির ব্যাপক প্রসারের কারণে বর্তমান সময়ে সাংবাদিকতা ও সংবাদ মাধ্যমের ইতিহাসে নব দিগন্তের সূচনা হয়েছে। ইন্টারনেটের আগমনের ফলে যে কোন তথ্য হাতের নাগালেই পাওয়া যাচ্ছে যে কোন সময়েই, আগে যা বিভিন্ন মাধ্যম থেকে সংগ্রহ করতে হতো। সাথে যোগ হয়েছে ইলেক্ট্রনিক মিডিয়া ও অজস্র অনলাইন নিউজ পোর্টাল। ফলে তরুণদের একটা বড় অংশ আকৃষ্ট হচ্ছে এই মহান পেশার প্রতি। এর ফলে সাংবাদিকতার জগতে নতুন অধ্যায়ের সূচনা হওয়ার কথা ছিল। কিন্তু এটা খুবই দুঃখ জনক যে, দেশের সংবাদ মাধ্যমগুলো (সব নয়) পক্ষপাতদুষ্ট হয়ে যাচ্ছে দিন দিন। এতে করে রিপোর্টিং মান নেমে যাচ্ছে। বস্তুনিষ্ঠতা, বিশ্বস্ততা এবং গ্রহণযোগ্যতা কমে যাচ্ছে। বিভ্রান্ত হচ্ছেন পাঠক সমাজ। আসলে সংবাদ কর্মীরা যখন নির্দিষ্ট কোন দল বা মতের পক্ষে লেখেন তখন তাঁর কাছে বস্তুনিষ্ঠ রিপোর্ট আশা করা যায় না। তবে দেশে এখন এই ধারার মিডিয়া এবং মিডিয়া কর্মীর সংখ্যাই মনে হয় বেশী। ফলে হলুদ সাংবাদিকতা আবারও আলোচনার কেন্দ্রবিন্দুতে উঠে এসেছে। বিশেষ করে গত ৫ ফেব্রুয়ারীর পর থেকে মুক্তিযুদ্ধের বিপক্ষের শক্তিদের সমর্থক মিডিয়াগুলোর মিথ্যা প্রচার প্রচারণা মারাত্মক আঁকার ধারণ করেছে। মাহমুদুর রহমানের মতো একজন অ সাংবাদিক ব্যক্তি একটা প্রতিষ্ঠিত সংবাদ পত্রের সম্পাদক হয়ে বসে আছেন যা খুবই পীড়াদায়ক। অথচ এই বাংলাদেশেই জন্ম নিয়েছে অনেক গুণী সংবাদ কর্মী। তেমনি একজন সংবাদকর্মী বাংলার চারণ সাংবাদিক মোঃ মোনাজাত উদ্দিনকে নিয়ে কিছু বলতে চাই। 
মোহাম্মদ মোনাজাত উদ্দিন, বাংলাদেশের সাংবাদিকতা জগতের একটি স্মরণীয় নাম। শুধু সাংবাদিক নন তিনি নিজেই হয়ে উঠেছিলেন একটি প্রতিষ্ঠান। ডেস্কে বসে সাংবাদিকতা নয় তিনি ছিলেন তৃণমূল মানুষের সংবাদ কর্মী, ছিলেন জনগণের সাংবাদিক । খবরের অন্তরালে যে সব খবর লুকিয়ে থাকে তিনি ছিলেন সেই সব তথ্যানুসন্ধান এবং রিপোর্টিংয়ের মাধ্যমে তিনি নতুন মাত্রা যোগ করেছিলেন দেশের সাংবাদিকতার ইতিহাসে। গ্রামে গঞ্জে, পথ থেকে পথে ঘুরে ঘুরে এই তথ্যানুসন্ধানী সংবাদকর্মী তাঁর সাংবাদিক জীবনে নানা মাত্রিকতার রিপোর্ট করেছেন। পাশাপাশি লিখেছেন জীবনের অভিজ্ঞতা সমৃদ্ধ নানা ঘটনা। তিনি ছিলেন জনগণের সাংবাদিক। সাংবাদিকতা একটি মহান পেশা এবং পেশায় সফল এক নাম মোনাজাত উদ্দিন, দেশের সাংবাদিকতার ইতিহাসে চিরবরনীয় হয়ে থাকবেন। 
একটা চাকুরী চাই :  ১৯৭৬ সালের মে মাস। মজলুম জননেতা মৌলানা ভাসানীর নেতৃত্বে রাজশাহী থেকে ফারাক্কা মিছিল বের হবে। সেই মিছিলের সংবাদ ও ছবি সংগ্রহ করার জন্য ঢাকা থেকে সাংবাদিকরা রাজশাহীতে পৌঁছেছেন। মোনাজাত উদ্দিনের তখনো পর্যন্ত কোনো পত্রিকায় স্থায়ী চাকুরী হয়নি। কিন্তু সংবাদে লেখা পাঠান, সেগুলো ছাপা হয়; এই পর্যন্তই। তাঁর নিজের কোনো কার্ড নেই। তারপরও প্রবল উৎসাহ ও চ্যালেঞ্জ সামনে রেখে তিনি মিছিলের দু'দিন আগেই নিজের পকেটের টাকা খরচ করে রাজশাহীতে পৌঁছে যান। ভাসানীর মিছিল কাভার করার জন্য সংবাদ অফিস থেকে সাংবাদিক ও ফটোগ্রাফার পাঠানো হয়েছে। তাঁদের কাছে মোনাজাত উদ্দিন পাত্তাই পেলেন না। বরং মোনাজাত উদ্দিনকে পেয়ে ঢাকার ওই সাংবাদিকরা 'পান-বিড়ি-সিগারেট' আনার মতো ফুট-ফরমায়েসের কাজ কিছুটা করিয়ে নিলেন। মোনাজাত উদ্দিনও 'ভয়ে ভয়ে, বিনয়ের সাথে' সেই কাজ করে দেন। প্রতিবাদ করতে পারেননি। ঢাকার সাংবাদিকরা 'যদি মাইন্ড করে'! কারণ তাঁর তো তখন 'চাকুরী চাই, নিয়োগপত্র পেতে হবে'। 'সংবাদ'-এর সন্তোষ গুপ্ত সরাসরি বলে দিয়েছেন, "সংবাদ-এর জন্য উত্তরাঞ্চল ভিত্তিক খবর ও ছবি পাঠাতে পারেন, ভালো হলে ছাপাও হবে। কিন্তু চাকুরীর ব্যাপারে আমি কোনো সুপারিশ করতে পারবো না। আপনার নিজের কাজের যোগ্যতায় যদি এ্যাপয়েন্টমেন্ট লেটার আদায় করতে পারেন, করুন।" ফলে মোনাজাত উদ্দিনের কাছে প্রশ্নটা যোগ্যতার। তাঁকে সেই যোগ্যতার প্রমাণ দিতে হবে। ভাসানী মিছিল শুরুর আগে স্থানীয় এক মাদ্রাসার মাঠে বক্তব্য দিলেন। মোনাজাত উদ্দিন তাঁর নিজের ভাঙ্গা ক্যামেরা দিয়ে দূর থেকে সমাবেশে ভাসানীর বক্তব্যরত অবস্থার কয়েকটি ছবি তুলে নিলেন। যদিও জানেন এগুলো কোনো কাজে লাগবে না। তারপরও নেশায় পড়ে তুলে নিলেন ছবিগুলো। একবার ভাসানীর মঞ্চের কাছাকাছি যাওয়ার চেষ্টা করেছিলেন। কিন্তু কোনো পত্রিকার কার্ড তো নেই! তাই আয়োজকরা ধাক্কা দিয়ে নিচে ফেলে দিলেন। অপমান! থোরাই কেয়ার করলেন মোনাজাত উদ্দিন। ভাসানী বক্তব্য শেষ করে যে স্থান দিয়ে মিছিল নিয়ে যাবেন আগে থেকেই তার সামনে গিয়ে দাঁড়িয়ে রইলেন মোনাজাত উদ্দিন। কারণ, অন্যান্য সাংবাদিক ও ফটো সাংবাদিকদের জন্য গাড়ি তৈরি আছে মিছিলের সাথে যাবার জন্য। মোনাজাত উদ্দিনের সেখানে জায়গা হবে না তা তিনি আগেই বুঝতে পেরেছিলেন। কিন্তু অন্যান্য সাংবাদিকদের বহনকারী গাড়িটি মুহূর্তেই মিছিল যে দিকে যাবে সেদিকে না গিয়ে ঠিক তার উল্টো দিকে যাত্রা শুরু করল। গাড়ির সাংবাদিকরা 'গাড়ি ঘুরাও, গাড়ি ঘুরাও' বলে চিৎকার শুরু করে দিলেন। কিন্তু ততক্ষণে জনতার স্রোত এতো প্রবল হয়ে উঠেছে যে বেচারা চালকের আর সেই ক্ষমতা ছিল না। এদিকে মিছিল প্রায় চলে গেছে আধা মাইলের মতো। উপায়ান্তর না দেখে সাংবাদিকরা গাড়ি থেকে নেমে দৌড় লাগালেন মিছিলের সামনের দিকে। কিন্তু জনতার স্রোতে সেই প্রচেষ্টাও খুব বেশি সফল হল না। প্রমোদ গুনলেন মোনাজাত উদ্দিন। যে অবস্থা তাতে 'সংবাদ'-এর ফটোগ্রাফারের পক্ষে কোনো অবস্থাতেই মিছিলের সামনে ভাসানীর ছবি তোলা সম্ভব নয়। অথচ এই ছবি মোনাজাত উদ্দিনের কাছে তোলা আছে। সঙ্গে সঙ্গে সিদ্ধান্ত নিলেন এই ছবি ও সংবাদ নিয়েই রওনা দেবেন ঢাকার পথে। তখনকার দিনে রাজশাহী থেকে ঢাকা মানে অনেক দূর আর অফুরন্ত সময়েরও ব্যাপার। কিন্তু মোনাজাত উদ্দিন রাত বারোটার আগেই ঢাকায় পৌঁছুবেন এমন পণ করেই রওনা হয়ে গেলেন। পকেটে মাত্র পঞ্চাশটি টাকা। বৃষ্টি পড়ছে গুড়ি গুড়ি। প্রবল প্রতিকূল অবস্থা অতিক্রম করে রাজশাহী-নাটোর-ঈশ্বরদী-পাবনা- নগরবাড়ি ঘাট হয়ে ঠিক রাত এগারোটায় ঢাকায় পৌঁছেন আর সাড়ে এগারোটায় পৌঁছেন বংশালের 'সংবাদ' অফিসে। সন্তোষ গুপ্ত তখন 'সংবাদ'-এর টেবিলে মাথা গুজে বসে আছেন। রাজশাহী থেকে কোনো ছবি তো দূরের কথা সংবাদও এসে পৌঁছেনি। মোনাজাত উদ্দিনকে দেখে সন্তোষ গুপ্ত বুকে জড়িয়ে ধরলেন। বললেন, 'আমি ঠিকই ধারণা করেছিলাম, আপনি আসবেন। ছবি এনেছেন? ফিল্মটা দিন, আপনি বসুন। আমি আপনার খাবারের ব্যবস্থা করি।' কিন্তু মোনাজাত উদ্দিন খাবার স্পর্শ না করে লিখতে বসে যান। একটানা সংবাদ লিখে শেষ করে তারপর বসেন খাবার টেবিলে। 'সংবাদ'-এর প্রথম পাতায় ফারাক্কা মিছিলের লীড নিউজ এলো ছয় কলাম জুড়ে। খবরটি ছাপা হলো মোনাজাত উদ্দিনের নামে। দু'টি ছবিও ছাপা হলো তাঁর নাম দিয়ে। রাতে, অফিসেই পত্রিকার ফাইলের ওপর শুয়ে থাকলেন। কিন্তু সেই রাতে আনন্দে ঘুম এলো না মোনাজাত উদ্দিনের দু'চোখে।

সকালে সন্তোষ গুপ্ত বাসা থেকে ফোন করে জানালেন, 'সংবাদ' সম্পাদক আহমেদুল কবীর তাঁর সঙ্গে দেখা করবেন। কবির সাহেব এলেন। মোনাজাত উদ্দিনকে ডেকে নিলেন কামরায়। বললেন, 'তোমার কাজে আমি খুব খুশি হয়েছি। কি চাও তুমি?' এই কথা শুনে, হাঁটু-বুক-গলা তিনই কেঁপে উঠলো মোনাজাত উদ্দিনের। মিনমিনে গলায় বললেন, 'একটা চাকুরী।' শেষ পর্যন্ত মোনাজাত উদ্দিন নিজের যোগ্যতার প্রমাণ দিতে পেরেছিলেন 'সংবাদ' তথা সারা বাংলাদেশের সংবাদ জগতের কাছে। যোগ্যতা দিয়েই তিনি হয়ে উঠেছিলেন এ দেশের কাঙ্গাল হরিনাথের পর প্রথম সার্থক 'চারণ সাংবাদিক'। 
১৯৭৬ সালে দৈনিক সংবাদে যোগ দেয়ার পর থেকে তিনি মিলে মিশে একাকার হয়ে গিয়েছিলেন পত্রিকাটির সাথে। বিশ বছর একটানা ‘সংবাদ’ এ কাজ করার পরে ১৯৯৫ সালের ২৪ এপ্রিল দৈনিক জনকণ্ঠে সিনিয়র রিপোর্টার হিসেবে যোগদান করেন । মৃত্যুর পূর্ব পর্যন্ত সংবাদ ও মোনাজাত উদ্দিন। 
তাঁর সম্পর্কে প্রখ্যাত সাংবাদিক ও কলামিস্ট সন্তোষ গুপ্ত লিখেছেন- 
“মোনাজাত উদ্দিনের সংবাদ সংগ্রহের স্টাইল ও নিষ্ঠা জড়িয়ে গিয়েছিল; কোথাও ভঙ্গী দিয়ে চোখ ভোলানোর আয়োজন ছিল না। অনুসন্ধানী প্রতিবেদন, ফলোআপ প্রতিটি ক্ষেত্রেই তিনি অনন্যতার স্বাক্ষর রেখেছেন। গ্রাম বাংলার জনজীবনের একটা নিখুঁত তথ্য নির্ভর এবং একই সঙ্গে সংবেদনশীল দৃষ্টিকোণ থেকে দেখা ও চিত্ররূপময় বর্ণনা এবং চিত্র তিনি দেশবাসীকে উপহার দিয়েছেন খবরের মাধ্যমে। তাঁকে ‘চারণ সাংবাদিক’ আখ্যা দান যথার্থ। এই একটি অভিধাতেই তাঁর সাংবাদিকতার বৈশিষ্ট্য ও অনন্যতা ধরা পড়ে।”
তৃণমূল সংবাদ কর্মী বাংলার চারণ সাংবাদিক মোঃ মোনাজাত উদ্দিন-এর জন্ম ১৯৪৫ সালের ১৮ জুন রংপুর জেলার গঙ্গাচড়া উপজেলার মরনিয়া গ্রামে। পিতা মোঃ আলিমউদ্দিন আহমদ, মাতা মতি জানন্নেছা। আলিমউদ্দিন আহমেদ ছিলেন সেযুগের মেট্রিক পাশ। কর্মজীবনে রংপুর পৌরসভায় উচ্চমান করণিক, রংপুর এসপি অফিসের প্রধান করণিক ছিলেন মোঃ আলিমউদ্দিন। চাকুরী থেকে অবসর গ্রহণ করেন রংপুর কারমাইকেল কলেজের হিসাব রক্ষক হিসেবে। রংপুর শহরের ধাপ এলাকায় ছিল তাঁর আবাস। আলিমউদ্দিন ‘আম্বিয়া চরিত’ নামে একখানা গ্রন্থ রচনা করেন। অপ্রকাশিত ‘আধুনিক যোদ্ধা’ নামে একটি বইয়ের পান্ডুলিপিও রচনা করেছিলেন। 
মরনেয়া গ্রামের প্রাথমিক বিদ্যালয় থেকে শিক্ষাজীবন শুরু করে মোনাজাত উদ্দিন রংপুরের এক সময়ের নাম করা রংপুর কৈলাশরঞ্জন উচ্চ বিদ্যালয়ে ভর্তি হন। এই স্কুল থেকেই মাধ্যমিক সার্টিফিকেট পরীক্ষা পাশ করে ভর্তি হন রংপুর কারমাইকেল কলেজে এবং মানবিক শাখা থেকে ইন্টারমিডিয়েট পাশ করেন। ভর্তি হন কারমাইকেল কলেজেই। কলেজে পড়ার সময় মোনাজাত উদ্দিন শিল্প-সাহিত্যের প্রতি আগ্রহী হয়ে ওঠেন। এসময় তিনি প্রচুর ছড়া ও কবিতা লেখেন এবং অঙ্কন শিল্পী হিসেবেও কলেজে বেশ সুনাম অর্জন করেন। কিন্তু বিএ (পাস) পড়াকালীন হঠাৎ করেই পিতার মৃত্যুতে পরিবারের দায়-দায়িত্ব নিতে হয় মোনাজাত উদ্দিনকে। বাধ্য হন লেখাপড়া ছেড়ে দিতে। রংপুর থেকে কয়েক কিমি দূরত্বের নিসবেতগঞ্জ সরকারী প্রাইমারি বিদ্যালয়ে শিক্ষকতার মধ্য দিয়ে পেশাগত জীবনে প্রবেশ করেন। কিছু দিন শিক্ষকতার পরে তিনি বিদ্যুৎ উন্নয়ন বোর্ডে হিসাব রক্ষক হিসেবে চাকুরীতে যোগ দেন। কিন্তু তাঁর কাছে এই পেশা ভালো লাগেনি, তিনি মানিয়ে নিতে না পেরে চাকুরী ছেড়ে দেন। এছাড়া তিনি কিছুকাল কাজ করেন রংপুর পাবলিক লাইব্রেরির ক্যাটালগার হিসেবে। হাতের লেখা সুন্দরের কারণে এই কাজটি তিনি অনায়াসেই পরিছন্নভাবে করতে পারতেন। পিতার মৃত্যুতে পড়াশোনা ছেড়ে দিতে বাধ্য হলেও চাকুরীর পাশাপাশি প্রাইভেট পরীক্ষার্থী হিসেবে পরীক্ষা দিয়ে বি.এ পাশ করেন তিনি । 
মোনাজাত উদ্দিনের সাংবাদিকতা জীবনের শুরু ছাত্র অবস্থাতেই। তিনি তাঁর কর্মজীবন শুরু করেন 'বগুড়া বুলেটিন' পত্রিকার মাধ্যমে। ১৯৬২ সালে তিনি ঢাকার ‘দৈনিক আওয়াজ’ পত্রিকায় কিছুদিন কাজ করেন স্থানীয় সংবাদদাতা হিসেবে । পরে কিছুদিন ‘দৈনিক পূর্বদেশ’ পত্রিকায় কাজ করে ১৯৬৬ সালে ‘দৈনিক আজাদ’ পত্রিকার উত্তরাঞ্চল প্রতিনিধি হিসেবে কাজে যোগদান করেন। স্বাধীনতার পর রংপুর থেকে প্রকাশিত স্থানীয় দৈনিক রংপুর বন্ধ হয়ে গেলে অর্থাভাবে পরেন তিনি। কারণ তখন ঢাকায় ‘দৈনিক আজাদ’ পত্রিকাও বন্ধ । মোনাজাত উদ্দিনকে তাই জীবিকার তাগিদে একটি কীটনাশক কোম্পানিতে চাকুরী নিতে হয় বাধ্য হয়ে।
এরপরে ১৯৭৬ সালে ‘দৈনিক সংবাদ’-এ কাজ করার সুযোগ পান। তারপর থেকে একটানা প্রায় বিশ বছর সেখানেই কাজ করেছেন । ‘সংবাদ’ই ছিল তাঁর ঠিকানা। বিশ বছর একটানা ‘সংবাদ’-এ কাজ করার পর তিনি দৈনিক জনকণ্ঠে সিনিয়র রিপোর্টার হিসেবে যোগদান করেন ১৯৯৫ সালের ২৪ এপ্রিল। মৃত্যুর সময় পর্যন্ত তিনি সেখানেই কর্মরত ছিলেন।
এছাড়াও চারণ সাংবাদিক মোনাজাত উদ্দিনের নাম স্মরণীয় হয়ে থাকবে রংপুরের প্রথম দৈনিক পত্রিকা ‘‘দৈনিক রংপুর’’ এর প্রকাশক ও সম্পাদক হিসেবেও। স্বাধীনতার পর ১৯৭২ সালের মার্চে স্বাধীন চিন্তা, বিশ্বাস আর আদর্শের ভিত্তিতে প্রকাশ করেন ‘দৈনিক রংপুর’। শুধুমাত্র স্থানীয় সংবাদের ভিত্তিতে তিনি এই পত্রিকাটি বের করার চিন্তা করেন। ‘দৈনিক রংপুর’ ছিল মিনি সাইজের পত্রিকা, দাম মাত্র পাঁচ পয়সা। মোনাজাত উদ্দিন ছিলেন এর সম্পাদক-প্রকাশক। পত্রিকাটি প্রকাশের জন্য আর্থিক সহযোগিতা করতেন একজন স্থানীয় ব্যবসায়ী। বাহ্যিকভাবে সেই ব্যবসায়ী সৎ মনে হলেও, প্রকৃতপক্ষে তিনি ছিলেন একজন অসৎ ব্যবসায়ী। যে কারণে তাঁর সঙ্গে মোনাজাত উদ্দিনের সম্পর্কের ইতি ঘটে। অবধারিতভাবেই এই পত্রিকাটির প্রকাশনা বন্ধ হয়ে যায়। কিন্তু লেখালেখির সাথে তাঁর বিচ্ছেদ ঘটেনি মৃত্যুর পূর্ব পর্যন্ত।
(লেখাটা অনেক বড় হয়ে যাচ্ছে তাই দুই পর্বে ভাগ করে দিলাম। তাঁর স্বীকৃতি ও সম্মাননা, মোনাজাত উদ্দিনের প্রকাশিত গ্রন্থ, সংসার জীবন এবং দুঃখজনক অকাল প্রয়াণ- দ্বিতীয় পর্বে।) 
তথ্যসূত্র:
‘পথ থেকে পথে’ - লেখক মোনাজাত উদ্দিন
‘মোনাজাত উদ্দিন’ - লেখক মোহাম্মদ জয়নুদ্দিন (২০০১ সালে বাংলা একাডেমি থেকে প্রকাশিত)
‘মঙ্গার আলেখ্য’ - লেখক মাহবুব রহমান 

