শিবিরের হামলায় গুরুতর আহত তন্ময়ের অবস্থা এখনও আশঙ্কা মুক্ত নয় 


পবিত্র ঈদ উল ফিতর পরিবারের সাথে পালনের জন্য বাড়ি গিয়েছিল বুয়েটের ছাত্র ব্লগার তন্ময় আহমেদ মুন। ঈদ তার কেমন কেটেছে জানিনা কিন্তু শনিবার রাত সাড়ে দশটার দিকে রংপুর-ঢাকা হাইওয়ের গাইবান্ধা জেলার পলাশবাড়ীতে শিবির সন্ত্রাসীদের হামলায় গুরুতর আহত হয়ে বর্তমানে রংপুর মেডিকেল কলেজ হাসপাতালে চিকিৎসাধীন রয়েছে। তার অবস্থা এখনও আশঙ্কা মুক্ত নয়। সে ছাত্রলীগের কেন্দ্রীয় কমিটির সদস্য ও বুয়েট ছাত্রলীগের সাবেক সাধারণ সম্পাদক এবং গণজাগরণ মঞ্চের কর্মী। 

তন্ময়ের পরিবার ও তাকে রংপুর মেডিকেলে নিয়ে আসা স্বজনদের কাছে জানা গেছে, শনিবার রাত সাড়ে দশটার দিকে এ হামলার ঘটনা ঘটে। এসময় পলাশ বাড়ি সরকারি কলেজ মোড়ে তিনটি মোটরসাইকেলে মোট ৯ জন মুখোশধারী ব্যক্তি তার উপর অতর্কিত হামলা চালায়। সন্ত্রাসীরা এলোপাথাড়ি কুপিয়ে গুরুতর আহত অবস্থায় ফেলে রেখে যায় তন্ময়কে। পরে স্থানীয়দের সহায়তায় তাকে প্রথমে স্থানীয় স্বাস্থ্য কমপ্লেক্সে নেয়া হলে প্রচুর রক্ত ক্ষরণের জন্য তাকে ব্যান্ডেজ করিয়ে রংপুর মেডিকেল কলেজ হাসপাতালে নেয়া হয়েছে। তার শরীরে বেশ কয়েকটি গ্রিভিয়াস ইনজুরি রয়েছে বলে রমেক চিকিৎসকরা জানিয়েছেন। রাত তিনটা তার অপারেশন চলছিল। তার বাম কানের উপরে মাথায় এবং কাঁধে একাধিক ইনজুরি রয়েছে। 
মূলত জামাত শিবির ও যুদ্ধাপরাধীদের বিরুদ্ধে ব্লগিং এবং গণজাগরণ মঞ্চের সাথে সংশ্লিষ্টতার জের ধরেই স্থানীয় শিবির সন্ত্রাসীরা এই হামলা করেছে বলে দাবী তন্ময়ের পরিবার ও বন্ধুদের। 

