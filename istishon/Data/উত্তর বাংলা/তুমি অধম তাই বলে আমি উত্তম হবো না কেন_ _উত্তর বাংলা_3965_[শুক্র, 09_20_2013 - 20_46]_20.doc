তুমি অধম তাই বলে আমি উত্তম হবো না কেন_ 


ছাত্র জীবনে একটা বাম ধারার ছাত্র সংগঠনের সক্রিয় সদস্য হিসেবে কাজ করেছি। যদিও আমার প্রাণ প্রিয় সেই ছাত্র সংগঠন আজ কতোটা বামপন্থা ধারণ করে তা নিয়ে আমার নিজের মধ্যেই অনেক সংশয় আছে। সে যাই হোক, দীর্ঘ দিন ছাত্র রাজনীতির সাথে সক্রিয় থাকলেও বাম রাজনীতি সম্পর্কে আমার ধারণা খুব একটা ভালো নয়। এই বিষয়ের উপরে লেখাপড়ারও ঘাটতি রয়েছে বিস্তর। তাই এই বিষয়ে যে কোন আলোচনাতেই আমাকে চুপচাপ দর্শক শ্রোতার ভূমিকা পালন করতে হয়। কেননা যা জানিনা তা নিয়ে আলোচনায় যোগ দিয়ে নিজের মূর্খতা বা অজ্ঞতা সবার সামনে তুলে ধরা মোটেই বুদ্ধিমানের কাজ নয় বলেই মনে করি।
এবারে মূল প্রসঙ্গে আসি। তার আগেই বলে রাখছি আমাকে বাম রাজনীতির সমর্থক ভাবার কোন কারণ নাই। আবার বাম বিদ্বেষীও না। তবে হ্যাঁ, এটা নির্দ্বিধায় বলতে পারি যে, বাম ছাত্র সংগঠনগুলো বরাবরই বিভিন্ন প্রগতিশীল গণতান্ত্রিক আন্দোলন সংগ্রামে গুরুত্বপূর্ণ ভূমিকা পালন করেছে অতীতে এবং এখনও তাদের সেই চেষ্টা অব্যাহত আছে। যেমন, ফুলবাড়ি কয়লা খনি, রামপাল বিদ্যুৎ কেন্দ্র এই সব জাতীয় স্বার্থ পরিপন্থী ইস্যুতে দুই প্রধান দলের ছাত্র সংগঠনগুলোর কোন ভূমিকা না থাকলেও বাম সংগঠনগুলো বিশেষ করে ছাত্র ইউনিয়ন, ছাত্র ফ্রন্ট, ছাত্র ফেডারেশন কিছু ক্ষেত্রে ছাত্র মৈত্রীও নিজ নিজ সামর্থ্য অনুযায়ী চেষ্টা করছে। তাই তাদের প্রতি রাজনীতি সচেতন একজন নাগরিক হিসেবে কিছুটা সহানুভূতি অবশ্যই আছে আমার। তাছাড়া রাজনৈতিক অবস্থানের কারণে আমি নিজে যে এই মুভমেন্টে তাদের সাথে মার্চ করতে পারছি না এটাও আমাকে ব্যথিত করে। মনে পরে ২০১০ সালে ঢাকা-ফুলবাড়ি লং মার্চের সময়ের কথা, সেদিন খুবই খারাপ লেগেছিল যখন আমার শহরে লালের বন্যা বইয়ে দিয়ে লংমার্চটা এগিয়ে গেলো ফুলবাড়ির দিকে। সেদিন ফেসবুকে একটা স্ট্যাটাস দিয়েছিলাম যার স্ক্রিন শট দিলাম। 

অনলাইনে নিয়মিত হওয়ার পর থেকেই অবাক হয়ে লক্ষ্য করছি এই সব ইস্যুতে কাজ করে যাওয়া বাম সংগঠনগুলোর প্রতি এক ধরণের তাচ্ছিল্যের বহিঃপ্রকাশ ঘটে সরকার সমর্থকদের বিভিন্ন আচরণে। এবং কখনও কখনও তা মাত্রাতিরিক্ত পর্যায়ে চলে যায়। তারপরেও সব ঠিক ঠাক ছিল। এর মধ্যেই গত ৫ ফেব্রুয়ারী কাদের মোল্লার রায়কে কেন্দ্র করে শাহবাগ ভিত্তিক গণজাগরণের সৃষ্টির হলো। দল মত নির্বিশেষে সবাই একই পতাকা তোলে ঐক্যবদ্ধ হলাম আমরা, যুদ্ধাপরাধীদের সর্বোচ্চ শাস্তি চাই এই দাবীতে। আন্দোলন শুরুর প্রথম আট দশ দিন সব ঠিক ঠাক চললেও পরে মঞ্চের নেতৃত্ব চলে যায় সরকারী দলের নিয়ন্ত্রণে। সরকার একটা নির্দিষ্ট সময় পর্যন্ত মঞ্চকে আগলে রাখলো আবার সময় বুঝে ছুঁড়ে ফেলে দিলো। এক দিকে মঞ্চের উপদেষ্টা অনলাইন জগতের রথী মহারথীদের বাচ্চা মানুষের মতো আচরণ এবং বিভেদ সৃষ্টিতে ইন্ধন দিয়ে যাওয়া অন্য দিকে সরকারের নেক নজর থেকে বঞ্চিত হওয়া, সব মিলিয়ে মঞ্চ হারাতে থাকে হাজারো তরুণের আস্থা। 
মঞ্চের যখন এমন একটা অবস্থা তখন তার সম্পূর্ণ দায়ভার চাপিয়ে দেয়া হলো চীনপন্থি বাম রাজনীতির সমর্থকদের উপরে। এবং এর পর থেকেই শুরু হলো অনলাইনে তাদের হেনস্থা করা। প্রথম দিকে চীনা পন্থি বামদের অভিযুক্ত করা হলেও পরবর্তীতে ঢালাওভাবে দায়ী করা হলো বাম রাজনীতির সমর্থকদের। 
আসলেই কি তাই? পাবলিক কি দুদু খায় যে, কোন অনলাইন পীর আউলিয়া বয়ান দিলো আর সেটাই চুড়ান্ত সত্য বলে মেনে নিবে? 
এই প্রজন্মের তরুণদের একটা বড় অংশ ফেসবুকে স্ট্যাটাস দেওয়া ও তাতে লাইক দেওয়ার কাজটাই জানে শুধু। আর জানে অন্ধের মতো অন্যকে অনুসরণ করতে। নিজের মেধা-বুদ্ধি খাটিয়ে কোন কিছু খতিয়ে দেখার দরকার মনে করে না অনলাইন এক্টিভিস্ট তরুণদের একটা বড় অংশ। কোন কোন ফেসবুক সেলিব্রেটি ফতোয়া দিলেন এই বামরাই সকল নষ্টের গোঁড়া, অমনি শুরু হয়ে গেলো বাম বিদ্বেষ। এমনকি একটা পর্যায়ে এসে যেখানে কথা ছিল কাঁধে কাঁধ মিলিয়ে ঐক্যবদ্ধভাবে এই বাংলাকে রাজাকার যুদ্ধাপরাধী মুক্ত করার, সেখানে আমরা উদয় অস্ত নিজেদের ব্যস্ত রাখলাম বিবাদে, বিতর্কে। একটু মতপার্থক্য হলেই কেউ রাতারাতি হয়ে যাচ্ছি জামাতের এজেন্ডা বাস্তবায়নকারী, কেউ আওয়ামীলীগের দালাল, কেউ নাস্তিক, মুক্তমনা বা মৌলবাদী। তুচ্ছ ইস্যু নিয়ে অকারণে বিতর্ক করে আমরা নিজেদের মধ্যে একটা পরিষ্কার বিভাজন সৃষ্টি করলাম। 
এরই ধারাবাহিকতায় বা সাইড ইফেক্ট হিসেবে দীর্ঘ সময় অনশনকারী রুমী স্কোয়াডের তরুণরা হয়ে গেলো প্রতিবিপ্লবী, আন্দোলনের পিঠে ছুঁড়ি বসানো রাজাকারের এজেন্ট। বিভিন্ন বাম ছাত্র সংগঠনের সমর্থকরা, বাম দলের নেতা কর্মীরা, বাম ঘরানার সাংস্কৃতিক কর্মীরা, দিনের পর দিন অনলাইনে জামাত শিবিরের বিরুদ্ধে লেখালেখি করে আসা ব্লগার বা অনলাইন এক্টিভিস্টরা হয়ে গেলো চিংকু বাম, চাইনিজ বাম, ঝান্ডু বাম এবং সর্বোপরি রাজাকারের দালাল, রিভার্স খেলা এজেন্ট। 
আমি বাম রাজনীতির সমর্থক নই, কিন্তু এটা খুব ভালো ভাবেই বুঝি দেশের বাম সংগঠনগুলোর বড় অংশই সত্যিকার অর্থেই দেশের সার্বিক মঙ্গলের জন্যই কাজ করে। এতে যদি কেউ দ্বিমত করেন তাহলে আমার কিছু বলার নাই। কারণ সেটা হবে সত্যকে অস্বীকার করা। অনলাইনে সরকারী দলের লেবাস ধারী একদল গোঁয়ার এবং দলকানা এক্টিভিস্টের কারণে অবস্থা এমন দাঁড়ালো যে দিনের পর দিন বাম রাজনীতির সমর্থকদের অনলাইনে হেনস্থা করাই নয়, ব্যক্তি পর্যায়ে শুরু হল আক্রমণ। পাশাপাশি শুরু হলো চরম অশ্লীলতা। যখন এসব ঘটছে, যখন চোখের সামনেই দেখতে পারছি দীর্ঘ দিন ধরে প্রগতিশীল আন্দোলন সংগ্রামে সামনের কাতারে থাকা আমার বাম সমর্থক বন্ধুটাকে বা বন্ধুদেরকে ঢালাওভাবে মুক্তিযুদ্ধের বিরোধিতাকারী এবং মুক্তিযুদ্ধকে দুই কুকুরের কামড়া কামড়ি বলে অভিহিত করা দালাল বানিয়ে ফেলা হচ্ছে তখন স্বাভাবিক কারণেই আর চুপ থাকা সম্ভব হয়নি। নিজের ভিতর থেকেই তাগিদ অনুভব করি এদের বিরুদ্ধে দাঁড়ানোর। কারণ বামদের যেভাবে হেনস্থার শিকার হতে হচ্ছে তাতে করে চুপ করে থাকাটা আমার পক্ষে অন্তত সম্ভব ছিল না। যদি বামদের অতীত ইতিহাস, বিভিন্ন আন্দোলন সংগ্রামে তাদের ভূমিকার কথা না জানতাম তাহলে হয়তো কোন সমস্যা ছিল না। লক্ষ্য করেন আমি নিজে বামপন্থার সমর্থক না হয়েও বামদের পক্ষে বাকযুদ্ধে নেমেছি ত্যক্ত বিরক্ত হয়ে।
যেখানে আমি বাম নাহয়েও ত্যক্ত বিরক্ত হয়ে এই সব ফেসবুক খলিফাদের বিরুদ্ধে কথা বলছি তখন যারা প্রকৃত বাম রাজনীতির ধারক তারা তো আরও বেশী করেই ঐ সব গোঁয়ার খলিফাদের বিরোধিতা করবেন এটাই স্বাভাবিক। হয়েছেও তাই। যদিও বাম পন্থীরা বাধ্য হয়েই নিজ পক্ষের অর্থাৎ যুদ্ধাপরাধীদের বিচার প্রত্যাশী বন্ধুদের বিরুদ্ধে কথা বলেছেন, তারপরেও আমি মনে করি আমার বাম বন্ধুদের বিরোধিতার ধরণটা সঠিক ছিল না। বাম ধারায় বিশ্বাসী বন্ধুদের মনে রাখা উচিৎ ছিল এই সব অনলাইন পাণ্ডারা আসলে কারা? কি তাদের রেপুটেশন? কি তাদের অতীত? অনলাইনে গলাবাজি করা বাদে অন্য কিছু করার যোগ্যতা এদের আছে কি নেই? কিন্তু দুঃখজনক হলেও সত্য আমার বাম বন্ধুরা সেটা চিন্তা না করে সরাসরি বাকযুদ্ধে নেমে গেলেন। এটা তাদের কাছে আশা করিনি কখনই। বাম বন্ধুরা ভুলে গেলেন "তুমি অধম হলে আমি উত্তম হবো না কেন?" এই প্রবাদ বাক্যটা। ফলাফল কি দাঁড়ালো তা তো দেখতেই পারছেন সবাই। 
সামনে নির্বাচন, বর্তমান সময়টা বাংলাদেশের রাজনীতিতে খুবই গুরুত্বপূর্ণ একটা সময়। আগামী কালের বাংলাদেশ কেমন হবে তাও নির্ভর করছে বর্তমান সময়ে যা চলছে তার ফলাফলের উপরে। তাই সময়টা এখন সব কিছু ভুলে মুক্তিযুদ্ধের চেতনায় যুদ্ধাপরাধী মুক্ত অসাম্প্রদায়িক বাংলাদেশের পক্ষে কাজ করে যাওয়ার, নিজেদের মধ্যে বিভেদের নয়। আর এই ক্ষেত্রে মূল ভূমিকাটা গ্রহণ করতে হবে আমার বাম বন্ধুদেরকেই। কারণ, তাদের প্রতিপক্ষ হিসেবে অনলাইনে যারা আবির্ভূত হয়েছেন তাদের কাছে খুব বেশী কিছু কি প্রত্যাশা করা যায়? যারা সকালে এক কথা বলেন আবার বিকালে বলেন অন্য কথা তাদের উপরে কি ভরসা করা যায়? কিন্তু আমার বাম বন্ধুরা তো সবাই মাঠে ময়দানের রাজনীতির লোক, তাই তাদের কাছেই আমাদের সব প্রত্যাশা। ফেসবুক বা অনলাইনের বঙ্গবন্ধু প্রেমিক বা মুক্তিযুদ্ধের চেতনার হোল সেল এজেন্সি নিয়ে বসা গোঁয়ারদের কাছে আমি অন্তত ভালো কিছু আশা করি না। ভালো কিছু আউটপুট তাদের মাধ্যমে অর্জিত হবে এটাও বিশ্বাস করি না। কিন্তু বাম বন্ধুরা আপনাদের উপরে অনেক প্রত্যাশা, শুধু আমার নয়, আমার মতো আরও অনেক অনেকের। তাই সরকারের শেষ সময়ে যখন আরও একটা নির্বাচন দরজায় কড়া নাড়ছে সেই সময়ে আপনাদেরকে আরও কৌশলী হতে অনুরোধ করছি। বিশেষ করে বেশ কয়েকদিন পরে ইষ্টিশন ব্লগে এসে দেখলাম আনিস রায়হান ভাইয়ের আওয়ামী সন্ত্রাস তুঙ্গে পোস্টটা নিয়ে অনেক আলোচনা সমালোচনা হচ্ছে। ব্যক্তিগতভাবে আমি মনে করি পোস্টটার শিরোনামটা মোটেই যুক্তিযুক্ত নয়। তৃণমূল পর্যায়ের কিছু ঘটনা দিয়ে পুরো আওয়ামীলীগকে অভিযুক্ত করা যায় না। আমি যা বলতে চাইতেছি আমার বাম ঘরানার বন্ধুদের কাছে তা হচ্ছে, এই মুহূর্তে এমন পোস্ট বিভ্রান্তিই সৃষ্টি করতে পারে। না আপনাদের বা আওয়ামীলীগের, কারোই কোন রাজনৈতিক উপকারে আসবে না। বাম রাজনীতির সমর্থক বন্ধুরা, আমরা জানি আপনাদের মূল লক্ষ্য উদ্দেশ্য শুধু ক্ষমতা দখলের রাজনীতি নয়। কিন্তু তারপরেও রাজকারমুক্ত বাংলাদেশ গড়তে, যুদ্ধাপরাধীদের বিচার প্রক্রিয়া শেষে এবং ঘোষিত রায় বাস্তবায়নের স্বার্থেই আমাদেরকে কৌশলী হতে হবে। রাজনীতিতে স্ট্রাটেজি একটা বড় ফ্যাক্টর। আমার মনে হয় এই মুহূর্তে আপনাদের সঠিক স্ট্রাটেজি গ্রহণ করা উচিৎ জাতীয় স্বার্থের কথা ভেবে এবং দলীয় স্বার্থের ঊর্ধ্বে উঠে। বর্তমান প্রেক্ষাপটে আওয়ামীলীগের বিকল্প কোন অর্থেই বিএনপি জামাত হতে পারে না। আবার আমরা যারা আওয়ামীলীগ বা বিএনপি কাউকেই সমর্থন করি না তাদের কাছে তৃতীয় কোন অপশনও নাই। তাই ভবিষ্যতে নিজেদের আদর্শিক রাজনীতি চর্চা করার প্লাটফর্মটা তৈরির জন্য হলেও যে কোন মূল্যে আগামী নির্বাচনে আওয়ামীলীগ নামের এই "কানা মামাটাকেই" জয়ী করার জন্য প্রয়োজনীয় পদক্ষেপ নিন। কেননা, নাই মামার চেয়ে কানা মামাই ভালো।

