লং লিভ মাই কান্ট্রিম্যান, লং লিভ রেভ্যুলিউশন _ কর্নেল তাহেরের শেষ কথা 


১৯৭৬ সালের ১৭ই জুলাই শনিবার তিনটার সময় শহীদ কর্নেল আবু তাহের বীর উত্তম এর মৃত্যুদণ্ডের রায় ঘোষণা করা হলে কর্নেল তাহেরের পক্ষের পঁচিশজন ব্যারিস্টারসহ সবাই নির্বাক হয়ে যান। হতভম্ব হয়ে যায় দেশবাসী। তবে মৃত্যুদণ্ডের রায় শুনে ‪‎তাহের‬ অট্টহাসিতে ফেটে পড়েছিলেন। অন্য সব বন্দীরাই কান্নায় ভেঙ্গে পড়ে। তাহের সবাইকে উদ্দেশ্য করে বললো-'জীবন যদি এভাবে বিসর্জন না দেয়া যায়, সাধারণ মানুষের মুক্তি তাহলে আর কিভাবে আসবে'? আতাউর রহমান, জুলমাত আলীর মতো বিশিষ্ট ব্যারিস্টার, আলম আর অন্যান্যরা বিক্ষুব্ধ হয়ে ওঠে। তাহের তখন ব্যারিস্টারদের বললো- 'এই সেই সরকার যাকে আমি ক্ষমতায় বসিয়েছি, এদের কাছে আপনারা কিছুই চাইবেন না'।
১৯ তারিখ বিকালে জেইলে তাহেরের সাথে সাক্ষাৎ হয় মিসেস লুৎফা তাহেরসহ পরিবারের অন্যদের সাথে। সেদিন তিনি এতো উদ্দীপ্ত ছিলেন যে পরিবারের সবাই হাসি মুখে বের হয়ে এসেছিলেন, তাঁরা কেউই কি ধারনাও করতে পেরেছিলেন সেটাই হবে তাহেরের সাথে তাঁদের শেষ দেখা? লুৎফা তাহেরের ভাষায় - "সে সম্পূর্ণ স্বাভাবিক ও উৎফুল্ল ছিল। রায় দেবার পর সে যা লিখেছিল আমায় তা পড়ে শোনায়। পরে আমাকে বলে-'তোমার শোক করা সাজে না, ক্ষুদিরামের পর দক্ষিণ এশিয়ায় আমিই প্রথম ব্যাক্তি যে এভাবে মরতে যাচ্ছে'। আর সবাই আমাকে ক্ষমা প্রার্থনা করতে বলেছে সেকথা তাহেরকে বললে সে বললো-'সে-কি জীবনের মায়া ফিরিয়ে আনার জন্য? আমার জীবনের দাম কি জিয়া অথবা সায়েমের জীবনের চেয়েও কম'?"
তাহেরের ডেথ ওয়ারেন্ট ইস্যু করার মাত্র ৩ দিনের মাথায় তাহেরের ফাঁসি কার্যকর করা হয়। অথচ জেল কোড অনুযায়ী ডেথ ওয়ারেন্ট ইস্যুর ২১ দিন আগে মৃত্যুদণ্ড কার্যকর করার বিধান নাই! জেল কোডে স্পষ্ট বলা আছে, "The date of the execution not less than 21 days, or more than 28 days." কিন্তু কিন্তু তাহেরকে বাঁচতে দেয়ার মতো সাহস কর্তৃপক্ষের ছিল না। এরা তাই তাহেরকে সময়ের সীমানা ছাড়িয়ে অসীমের সন্ধান দিয়েছে, তাকে অমরত্বের সুধা দিয়েছে।
বিশ তারিখ সন্ধ্যায় তাহেরকে জানিয়ে দেয়া হয় যে পরদিন ভোর চারটায় তার মৃত্যুদণ্ড কার্যকর করা হবে। সে শান্তভাব এই খবর গ্রহন করে ও যাদের উপর এই খবর দেয়ার দায়িত্ব পড়েছিল তাদের ধন্যবাদ জানায়। এরপর সে সম্পূর্ণ স্বাভাবিক অবস্থায় রাত্রির খাবার খেয়ে নেন। পরে একজন মেৌলভী এসে তার কৃত অপরাধের জন্য তাহেরকে ক্ষমা প্রার্থনা করতে অনুরোধ জানান। তিনি তখন বলে উঠেন- ''আপনাদের সমাজের কালিমা আমাকে কখনও স্পর্শ করতে পারেনি। কখনো না। আমি সম্পূর্ণ শুদ্ধ। আপনি এখন যান, আমি এখন ঘুমাবো''। এরপর শান্তভাবে ঘুমাতে যান। রাত তিনটার দিকে তাকে ডেকে ওঠানো হয়। কতক্ষণ সময় আছে জানার পর তাহের দাঁত মাজেন, সেভ ও গোসল করে নেন। উপস্থিত সবাই তাকে সাহায্য করতে এগিয়ে আসে। তাহের তাঁদের নিবৃত করে বলেন 'আমার নিষ্পাপ শরীরে তোমাদের স্পর্শ লাগুক আমি তা' চাই না'।
গোসল করার পর তাহের তার জন্য চা করতে ও পরিবার থেকে দিয়ে আসা আম কেটে দিতে বলেন। নিজে নিজেই সে নকল পা, জুতো আর প্যান্ট পরে নেন। হাত ঘড়ি পরে, একটা ভালো শার্ট গায়ে দিয়ে তাহের তার চুলগুলো ভালভাবে আঁচরে নেন। এর পর তিনি আম আর চা খেয়ে নিয়ে সবার সাথে মিলে সিগারেট খেতে থাকেন। একজন মৃত্যুদন্ডপ্রাপ্ত লোকের এরকম সাহস দেখে সবাই কান্নায় ভেঙ্গে পড়ে। তাহের তখন সবাইকে সান্ত্বনা জানান-'আপনারা হাসুন, সবাই এত বিষণ্ণ কেন। আমি দুর্দশাগ্রস্তদের মুখে হাসি উদ্ভাসিত করতে চেয়েছিলাম। মৃত্যু আমাকে পরাজিত করতে পারবে না'। তাহেরকে জিজ্ঞাসা করা হয় তার কোন শেষ ইচ্ছা আছে কি-না, জবাবে তাহের বলেন-'আমার মৃত্যুর বিনিময়ে এ দেশের সাধারণ মানুষের জীবনের শান্তি'।
এরপর তাহের জানতে চান- 'আর কোন সময় বাকি আছে কি-না'? অল্পকিছু সময় বাকি আছে জানার পর তাহের সবার সামনে একটি কবতিা আবৃত্তি করতে চান। তাহের এরপর তার কর্তব্য ও অনুভূতি নিয়ে তার স্বরচিত একটি কবিতা আবৃত্তি করেন। এরপর তাহের জানান-'আমি এখন সম্পূর্ণ প্রস্তুত। তোমরা এখন তোমাদের কর্তব্য পালন করতে পারো'। তাহের ফাঁসী-কাঠের দিকে এগিয়ে যান। নিজেই ফাঁসীর দড়ি তুলে নেন। গলায় রশি পড়ে নেয়ার পর তাহের বলে ওঠেন - 'লং লিভ মাই কান্ট্রিম্যান, লং লিভ রেভ্যুলিউশন'। মৃত্যুর ৩০ সেকেন্ড আগে এটাই ছিল তাহেরের শেষ কথা।
জেলখানা থেকে টেলিফোন কর্নেল তাহের পরিবারকে জেলখানা লাশ নেয়ার কথা জানানো হয়। তাহের পরিবার চেয়েছিল ঢাকায় দাফন করতে। কিন্তু স্বরাষ্ট্রমন্ত্রণালয় থেকে জানানো হয় ঢাকায় নয়। তখন স্বরাষ্ট্র মন্ত্রণালয়ের সঙ্গে তাহেরের মাতা অনেক তর্ক বিতর্কের পরেও তারা জানিয়ে দিলো কিছুতেই ঢাকায় কবর দিতে দেবে না। অবশেষে সিদ্ধান্ত হলো তাহেরকে কাজলা গ্রামে দাফনের। লাশ নিয়ে যাওয়া হবে হেলিকপ্টারে করে। দুপুর আড়াইটার সময় কড়া নিরাপত্তা প্রহরার মধ্যে জেলের ভিতর একটা গাড়ি নিয়ে গিয়ে তার মৃতদেহ তুলে দেয়া হয়। সেখান থেকে হেলি প্যাড পর্যন্ত পাঁচটা ট্রাক-বাস ভর্তি নিরাপত্তা প্রহরীদের পাহারার মধ্যে মৃতদেহ একটা হেলিকপ্টারে তুলে দেয়া হয়।
সাথে থাকা মিসেস লুৎফা তাহেরের ভাষায়- "হেলিকপ্টারে উঠে এই প্রথম আমি তাহেরের লাশ দেখলাম। আমি চেয়ে চেয়ে দেখলাম, একজন শীর্ষস্থানীয় মুক্তিযোদ্ধার আজ এই পরিণতি! জেলখানার একটা ছেঁড়া চাদর দিয়ে তাঁর শরীর ঢাকা। তাঁর পা ও মাথা বের হয়ে আছে! তাহেরের মাথার চুল উড়ছে! তাহেরের মা চিৎকার করে বললেন, 'আমার ছেলের জন্য একটা কফিনও হলো না'।...।"
কয়েক বছর আগে 'ছুটির দিনে' ম্যাগাজিনের কভার স্টোরি করা হয়েছিল 'আঞ্জুমানে মফিদুল ইসলাম'-কে নিয়ে। সেই প্রতিবেদনের একদম শুরুতেই একটা ঘটনার কথা উল্লেখ করা হয়। সময়টা স্বাধীনতা পূর্বকালীন সময়ের। লৌহমানব হিসেবে খ্যাত (কুখ্যাত) স্বঘোষিত ফিল্ড মার্শাল আইয়ুব খান একবার তার সৈন্য-সামন্ত নিয়ে যাচ্ছিলেন। সেসময় পেছনে পেছনে একটি বেসরকারী লাশ বাহী গাড়ি (ঘোড়ার গাড়ি, যা ছিল আঞ্জুমানে মফিদুল ইসলাম'র) আসছিল কিন্তু আইয়ুব খানের গাড়িকে অতিক্রম করার সাহস পাচ্ছিল না। আইয়ুব খান বিষয়টি লক্ষ করলেন এবং খোঁজ নিয়ে যখন জানলেন এই গাড়িতে লাশ আছে, তখন তিনি নিজের গাড়ি থামালেন, লাশ বাহী গাড়িকে আগে যেতে বললেন এবং স্যালুট করলেন। লাশটা থেকে সেসময় মারাত্মক পচা দুর্গন্ধ বের হচ্ছিল...। কিন্তু কর্নেল তাহের যিনি একজন মুক্তিযোদ্ধা, যিনি নিজের একটা পা হারিয়েছেন মুক্তিযুদ্ধে তাঁর জীবদ্দশাতে তো নয়ই, তাঁর মৃত্যুর পর তাহেরের লাশের প্রতিও চরম অসম্মান দেখানো হয়েছিল। কথায় বলে হিস্ট্রি রিপিট ... । এবং ইতিহাস কাউকেই ক্ষমা করেনা। নব জীবন দানকারীর প্রতি যে বিশ্বাস ঘাতকতা করেছেন জেনারেল জিয়া তাতে তিনিও স্বস্তিতে থাকতে পারেননি। মৃত্যুর পূর্ব পর্যন্ত কর্নেল তাহেরের অতৃপ্ত আত্মাই যেন তাড়িয়ে নিয়ে বেরিয়েছে জিয়াকে। ঐ সময়ে সেনাবাহিনীতে সংঘটিত হওয়া একের পর এক সামরিক ক্যু সে কথাই মনে করিয়ে দেয়। যা চূড়ান্ত রূপ নেয় ১৯৮১ সালে চট্টগ্রাম সার্কিট হাউসে একটা ব্যর্থ ক্যুতেই জিয়ার নিহত হওয়ার মধ্য দিয়ে। জাতির অন্যতম শ্রেষ্ঠ সন্তান শহীদ কর্নেল আবু তাহের বীর উত্তমকে ফাঁসীতে হত্যার পরে তাঁর লাশের প্রতি যে অসম্মান দেখানো হয়েছিল, জিয়ার মৃত্যুর পর তার থেকেও করুন পরিণতি হয় জেনারেল জিয়ার মৃতদেহের।
অবশেষে সন্ধ্যে সাড়ে সাতটার সময় কড়া নিরাপত্তা প্রহরার মধ্যে নেত্রকোনা জেলার পূর্বধলা উপজেলার কাজলা গ্রামের পারিবারিক গোরস্তানে তাহেরকে কবর দেয়া হয়। একজন মৃত কর্নেল তাহেরও যে কি পরিমাণ ভীত করেছিল ষড়যন্ত্রকারী খুনিদের, তার প্রমাণ পাওয়া যায় একটা বিশেষ ছাউনি তুলে সামরিক প্রহরীদের একুশ দিন পর্যন্ত তার কবর পাহাড়া দেয়ার ঘটনায়।
'লং লিভ মাই কান্ট্রিম্যান, লং লিভ রেভ্যুলিউশন'  । এটাই ছিল তাহেরের শেষ কথা। এরপর তিনি আর কথা বলেননি, বলবেনও না। এই অগ্নিপুরুষকে ১৯৭৬ সালের ২১ জুলাই ভোরে যখন ফাঁসি দেয়া হয়, ফাঁসির মঞ্চে রশিতে ঝোলার ৩০ সেকেন্ড আগে ঠিক এই কথাটাই তাহের উচ্চারণ করে গিয়েছিলেন। তাহেরের গোপন বিচারের বৈধতা চ্যালেঞ্জ করা নিয়ে রিট আবেদনে হাইকোর্টে তৎকালীন ম্যাজিস্ট্রেট খন্দকার ফজলুল রহমান, যিনি তাহেরের ফাঁসির সময় উপস্থিত ছিলেন; তিনি এই তথ্যটি জানান।
তিনি আরও বলেন, "...ওই সময় তাহের একটি কবিতা এবং ২টি সিগারেট পাইপ আমার হাতে দিয়ে বলেন, তাঁর বড় ভাইয়ের কাছে পৌঁছে দিতে। তাহের আমাকে আরও বলেছিলেন, 'দেখেন, (ফাঁসির) রশি ঠিক আছে কি না, ভ্যাসলিন দেওয়া হয়েছে কি না'। ফাঁসির মঞ্চে নিয়ে যাওয়ার সময় তাহের বললেন, 'আমি মাস্ক পরব না'। (যে কালো কাপড়ে দিয়ে মুখ ঢেকে দেয়া হয়)
আমি বলি, 'আইনে আছে মাস্ক পরে যেতে হয়'। ..."
'লং লিভ মাই কান্ট্রিম্যান', মৃত্যুর মুখে দাঁড়িয়েও তাহের দেশ, দেশের মানুষের কথা ভোলেননি! এমন একজন মানুষের মুখোমুখি হয়ে মৃত্যু কী খানিকটা বিমর্ষ, কুণ্ঠিত-লজ্জিত হয়, কে জানে! কজন পারে মৃত্যুকে এভাবে আলিঙ্গন করতে? সশ্রদ্ধ অভিবাদন শহীদ কর্নেল আবু তাহের বীর উত্তম। 
তথ্যসুত্রঃ
কর্নেল তাহের ওয়েব সাইট, www,col-taher.com
(ইষ্টিশনে প্রথম পোস্ট দিলাম, তাও অনেক বড় হয়ে গেলো। ছবি এ্যাড করতে পারলাম না। আরও কিছু ভুল ভ্রান্তি থাকতে পারে, আশা করি সবাই লিবারাল দৃষ্টিতে দেখবেন।) 

