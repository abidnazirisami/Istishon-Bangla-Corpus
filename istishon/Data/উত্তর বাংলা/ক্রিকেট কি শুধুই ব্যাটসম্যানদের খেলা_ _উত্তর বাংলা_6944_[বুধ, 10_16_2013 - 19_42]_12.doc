ক্রিকেট কি শুধুই ব্যাটসম্যানদের খেলা_ 


একদিনে ৭২১ রান!! তাও আবার ৯৪ ওভারে!! এভারেজ রান রেট সাড়ে সাতেরও বেশী! ঈদ বিনোদন হিসেবে জয়পুরে ভারত-অস্ট্রেলিয়ার মধ্যে সিরিজের ২য় ওয়ানডে ম্যাচটা ছিল দারুণ উপভোগ্য। ভিরাত কোহলীর রেকর্ড সেঞ্চুরীর (ভারতীয়দের মধ্যে দ্রুততম সেঞ্চুরি ৫০ বলে, আগের রেকর্ড ছিল শেহওয়াগের ৬০ বলে) সাথে ম্যাচে দুই দল মিলিয়ে বাউন্ডারীরও সেঞ্চুরি! যার মধ্যে আবার ২৫ টা ছক্কা। ধামাকা বিনোদন কোন সন্দেহ নাই। কিন্তু কথা হচ্ছে, ক্রিকেট কি শুধুই ব্যাটসম্যানদের খেলা? ব্যাটে বলে সত্যিকার অর্থেই লড়াই তো এখন হয় না।
উইকেট যদি এমন ফ্লাটই বানানো হয় তাহলে আর বোলারের দরকার কি? দুই আম্পায়ার অতিরিক্ত দায়িত্ব হিসেবে উভয় প্রান্ত থেকে বোলিং মেশিন দিয়ে বল করে যাবেন। তাহলেই তো হয়। যতো খুশি চার ছয় মারো। 
এমনেই কি আর এই শতাব্দীতে এক দক্ষিণ আফ্রিকার ডেল স্টেইন ছাড়া আর কোন বিশ্বমানের বোলার পায়নি ক্রিকেট বিশ্ব! আমার দৃষ্টিতে ডেল স্টেইনই এখন পর্যন্ত এই শতাব্দীর সেরা বোলার। আই রিপিট, আমার দৃষ্টিতে। হ্যাঁ আরও অনেকেই এসেছে, কিন্তু টিকে থাকতে পেরেছে শুধু ডেল স্টেইনই। 

ডেনিস লিলি, জোয়েল গারনার, মাইকেল হোল্ডিং, কোর্টনি ওয়ালস, কার্টলি এ্যামব্রোজ, স্যার রিচার্ড হ্যাডলি, ইমরান খান, কপিল দেব, ইয়ান বোথাম, টু ডাবলু ওয়াসিম আকরাম ও ওয়াকার ইউনুস, সাদা বিদ্যুৎ এ্যালান ডোনাল্ড, শন পোলক, পিজিয়ন গ্রেন ম্যাকগ্রাথ, মুরালীধরন, শ্যেন ওয়ারন, অনিল কুম্বলে, হিথ স্ট্রিক, সাকলায়েন মুশতাক, চামিন্ডা ভাসদের বোলিং কি উপভোগ্য ছিল না? 
ব্যাটসম্যানদের ঘিরে ধরে মুরালী, ওয়ারন, কুম্বলে, সাকলায়েনের স্পিন বা তিন স্লিপ, দুই গ্যালি, পয়েন্ট, কভার, শর্ট মিড উইকেট নিয়ে হোল্ডিং, হ্যাডলি, আকরাম, ডোনাল্ডদের এ্যারাউন্ড ৯০ মাইল গতির বোলিং আমার কাছে ক্রিস গেইলের দানবীয় ছক্কা, লারার প্লেসমেন্ট, টেন্ডুলের ইম্প্রোভাইজড স্ট্রোকের বন্যা বা দ্রাবিড়ের ক্লাসিকাল ব্যাটিঙয়ের চাইতে কোন অংশে কম উপভোগ্য ছিল না। 
আগামী পঞ্চাশ বছরেও কি মুরালীধরনের রেকর্ড ভাঙ্গা সম্ভব হবে? গড়ে প্রতি ম্যাচে ৫ উইকেট করে পাইলেও মুরালীর রেকর্ড ভাঙতে ১৬০ টা টেস্ট ম্যাচ খেলতে হবে। একজন বোলারের পক্ষে ১৬০ ম্যাচ খেলা খুব একটা সহজ ব্যাপার নয়। ম্যাচে ৬ উইকেট পাইলেও তো লাগবে ১৩৩ ম্যাচ! তাছাড়া একটা দল বছরে এভারেজ সর্বোচ্চ ১০-১২টা টেস্ট খেলে। সে হিসেবে দেড়শ টেস্ট খেলতে হলে ক্যারিয়ার হতে হবে ১৫ বছরের। ধারাবাহিকভাবে ভালো খেলে যাওয়া কয়টা বোলার আছে এখন যার কাছে থেকে আশা করা যায় এক টানা পনেরো বছরের ক্যারিয়ার? এই মুহূর্তে যারা খেলছেন তাদের কারো কি ঐ রেকর্ডের আশে পাশে যাওয়ার কোন সম্ভাবিলিটি আছে? আমার মতে নাই। 
আগে মারাত্মক ভক্ত ছিলাম ক্রিকেটের। সেই আশির দশকের মাঝামাঝি থেকে রেডিওতে কান লাগিয়ে খেলার কমেন্ট্রি শোনা পাবলিক ছিলাম। বন্ধুরা খ্যাপাইতো "খেড়বাড়িতে ক্রিকেট হলেও উত্তর বাংলা রেডিওতে খেলা শুনবে"। কিন্তু এই টিটুয়েন্ট আসার পর থেকে এতো ম্যাচ এতো ম্যাচ যে বিরক্ত লাগে। তাই খেলা দেখাও হয় না খুব একটা। কিন্তু আজকে খেলাটা দেখলাম। এবং চার ছয় উপভোগ করার থেকে বেশী বিরক্তই হইলাম। জর্জ বেইলি, শেন ওয়াটসন, ম্যাক্সওয়েল, ধাওয়ান, রোহিত শর্মা, ভিরাত কোহলিদের দুর্দান্ত স্ট্রোক প্লে'র প্রতি সম্মান জানিয়েই বলছি, এভাবে বোলারদের নাজেহাল করার কোন মানেই হয় না। ক্রিকেটের বাণিজ্যিকিকরণ খেলাটার স্পিরিটটাই নষ্ট করে দিয়েছে। এখন আর কেউ বোলার হতে চায় না। ঢাকা প্রিমিয়ার লীগে তো পেসাররা অনেক সময় দলই পায় না খেলার জন্য। ধুর, কেন যে এই টিটুয়েন্টি ম্যাচটা আসলো! ফাউল। অবশ্য এতো বিরক্ত হওয়ার পিছনে একটা কারণ আছে। আমার পছন্দের ক্রিকেটারদের মধ্যে ব্রায়ান লারা, স্যার ভিভ রিচারডস, রাহুল দ্রাবিড় ছাড়া বাকী সবই যে বোলার বা অল রাউন্ডার!! 
## এক কালে নির্মাণ স্কুল ক্রিকেটে বাজার দর পেসার ছিলাম আর কি! বাংলাদেশ জাতীয় দলের ওপেনার ও পাইলটের আগে উইকেট কিপার ছিলো জাহাঙ্গীর আলম। তো নির্মাণ স্কুলের চূড়ান্ত পর্বে নারায়নগঞ্জের সাথে খেলায় ঐ ব্যাটা আমাদের সাথে ক্রিস গেইলিয় আচরণ করেছিল!! বল রাজারবাগ পুলিশ মাঠ থেকে একদম রাস্তায় পাঠায় দিলো! এক বার দুই বার না, কয়েক বার। আমার ক্ষমতা থাকলে তাকে ঐ শটগুলার জন্য ১৮ করে রান দিতাম!! 

