২৭ রমজানের স্মৃতি


এইচএসসি'র রেজাল্ট হওয়ার কারণে একটা ব্যক্তিগত প্রসঙ্গ (রাজনৈতিক) নিয়ে ২০১০ সালের ০৮ সেপ্টেম্বরের এই লেখাটা ইষ্টিশন পরিবারের সাথে শেয়ার করতে মন চাইলো, এটা ব্লগ পোস্ট হয় কিনা জানিনা, তাও দিলাম। 
আজ ২৭ রমজান পার হয়ে গেল। যখন ছোট ছিলাম তখন ২৭ রমজান নিয়ে কতো প্রস্তুতিই না থাকতো। যে কোন ভাবে আম্মাকে ম্যানেজ করিয়ে রোজা রাখতাম। বাসায় হতো ভাল ইফতার । পাড়া প্রতিবেশীদের বাসায় ইফতার দিয়ে আসতাম। তাদের বাসা থেকেও ইফতার আসতো। যেন উৎসব উৎসব একটা আবহ থাকতো আমাদের ছোট বেলার ২৭ রমজানগুলোতে। কিন্তু গতবার থেকে ২৭ রমজান আমার কাছে অন্যরকম একটি অনুভূতি নিয়ে উপস্থিত হয়। আমাকে অন্য এক জগতে নিয়ে যায়। নতুন করে ভাবায়। ভালো কিছু করার তাগিদ অনুভব করি ভিতর থেকেই। 
কোন এক ২৭ রমজান (ইংরেজি তারিখ মনে নেই, তবে জুন মাসের প্রথম সপ্তাহ) ইফতারের পর ভাইয়ার সাথে গেলাম জেলা পরিষদ সুপার মার্কেটে। তখন রংপুরে শুধু ঐ একটাই মার্কেট ছিল। এস.এস.সি পরীক্ষা দিয় ঢাকা, চট্রগাম বেড়াতে গিয়েছিলাম চাচা, ফুফুদের বাসায় । ঢাকা, চট্টগ্রামে গিফট পেয়েছি বেশ কয়েক সেট পোশাক। তাই ঈদের পোশাক কেনার তেমন প্রয়োজন ছিল না। কিন্তু ঢাকায় আমি অনেক ছেলের পরনে নতুন এক ধরনের জিন্স দেখেছি যা আমার খুব পছন্দ হয়েছিল। তখনই ঠিক করে রেখেছি রংপুর গিয়ে ঐ জিন্স কিনবো। তো ভাইয়াসহ কয়েকটি দোকান ঘুরলাম কিন্তু আমার পছন্দের জিন্স আর পাচ্ছি না। খুব টেনশনে হচ্ছে, যদি না পাওয়া যায়! তাহলে ঈদটাই তো মাটি হয়ে যাবে আমার। এই সব ভাবছি আর দোকানের পর দোকান খুঁজছি আমরা দুই ভাই। হটাৎ একটি ছেলে এসে ভাইয়াকে বুকে জড়িয়ে ধরলো। তাদের আন্তরিক আলিঙ্গন দেখে আমি বুঝতে পারছিলাম ঐ ছেলেটির সাথে ভাইয়ার খুব ভাল বন্ধুত্ব। ভাইয়া তখন ঢাকায় পড়ে। একটা দুর্ঘটনার কারণে সেবার অনেকদিন পরে রংপুর এসেছে। 
এখানে বলে রাখা দরকার যে আমার বড় ভাই (বর্তমানে আয়কর আইনজীবী) জাসদ ছাত্রলীগের কর্মী ছিল ছাত্র জীবনে। ১৯৮৭ সালের ১১ ফেব্রুয়ারী সন্ধ্যায় জাসদ ছাত্রলীগ অফিস এলাকার কালীবাড়ি সিঙ্গারা হাউসের সামনে বিএনপির সন্ত্রাসীদের অতর্কিত হামলায় গুরুতর আহত হয়েছিল, ঠিক তার অনার্স ফাইনালের সাত দিন আগে। অবশ্য তার পরীক্ষা এক মাস পিছানোর কারণে তার পক্ষে পরীক্ষা দেয়া সম্ভব হয়েছিল সেবার। অনেকদিন পর দুই বন্ধুর দেখা হওয়াতে একটা চায়ের দোকানে বসে তারা গল্পে মজে গেল। এর ফাকে ভাইয়া আমাকে সেই ছেলেটির সাথে পরিচয় করিয়ে দিল। আমরা হ্যান্ডশেক করলাম। জানলাম, সে ভাইয়ার এক বছরের জুনিয়র, পড়ে কারমাইকেল কলেজে। মনে পড়ছে ভাইয়ার সেই বন্ধু আমাকে টুকটাক কয়েকটি প্রশ্ন করেছিলেন। কোথায় পড়ি? কেমন রেজাল্ট হবে ? কারমাইকেল কলেজে ভর্তি হতে পারবো কি না (তখন কারমাইকেল কলেজে বিজ্ঞান বিভাগে ভর্তি পরীক্ষা দিতে ৭৩০ মার্কস লাগতো)? এধরনের কয়েকটি প্রশ্ন। আমি উত্তর দিয়েছিলাম ঠিকই, কিন্তু আমার মন পড়ে আছে অন্য জায়গায়। ঐ জিন্স আমাকে কিনতেই হবে। ঐ জিন্সই আমার চাই। তাই তাঁর দিকে নজর দেয়া হয়নি সেভাবে। চা খাওয়া শেষে সেই বড় ভাইকে সাথে নিয়ে আবারও খোঁজা শুরু করলাম। অবশেষে এক দোকানে গিয়ে পাওয়া গেল সেই জিন্স। দাম ৯৫০ টাকা। কোন সমস্যা নাই। আম্মা এক হাজার টাকা দিয়েছে জিন্স আর স্যান্ডেল কেনার জন্য। আমি রাজী হলাম ৭৫০ টাকায় সেই জিন্স কিনতে। সব ঠিকঠাক। কিন্তু সেই বড় ভাই কিছুতেই ৭৫০ টাকা দিয়ে একটি জিন্স প্যান্ট কিনতে দিবেন না। তাও আবার যে জিন্স দেখলেই মনে হচ্ছে সেকেন্ড হ্যান্ড। কেউ ব্যবহার করে রং তুলে ফেইড করে দিয়েছে! তখন কেবলই বেড়িয়েছে ‘ফেইড জিন্স’। আমি খুবই বিরক্ত হচ্ছিলাম তার উপর। ভাইয়া আমাকে ভাল মতো বোঝে । ও জানে আমি ওটা কিনবোই। সে ঐ বড় ভাইকে কি যেন বললো। তারপর সেই বড় ভাই আর বাধা দিলেন না। কিন্তু প্যান্ট কিনে ফেরার পথে বার বার বলতে লাগলো একটি প্যান্ট’র এতো টাকা দাম হতে পারেনা। আমরা ঠকেছি। ইত্যাদি ইত্যাদি। আমি আরও বেশী বিরক্ত হচ্ছিলাম তার কথায়। মনে মনে বলছিলাম, আপনি খ্যাত (গেঁয়ো) পাবলিক! আপনি কেমন করে বুঝবেন এই জিন্স আমি কেন কিনলাম এতো দাম দিয়ে। যাই হোক, মার্কেট থেকে বেড়িয়ে আমরা রংপুর শহরের তখনকার দিনের রাজনৈতিক কর্মকাণ্ডের প্রাণকেন্দ্র প্রেসক্লাব মোড় (বর্তমান পায়রা চত্বর) এসে নৃপেন বাবুর হোটেলে চা মিষ্টি খেলাম। পরে সেই বড় ভাই চলে গেলেন পাশে সেন্ট্রাল রোডে রংপুর কলেজের শহীদ মোসলেমউদ্দীন ছাত্রাবাসে। সেখানেই তিনি থাকেন। এদিকে ফেইড জিন্স কিনতে পেরে আমি আনন্দে উদ্বেলিত। শিওর ছিলাম বন্ধুদের কেউই এই জিন্স'র খোঁজ পায়নি এখনও। আমরাও চলে আসলাম বাসায়। তখন পর্যন্ত আমরা কলেজ রোডে (শাপলা চত্বর) থাকতাম। এই বাড়িটি আমার দাদা বাড়ি। আমার জন্মস্থান। এর কিছুদিন পরে অর্থাৎ রোজা ঈদের পরে আমরা চলে আসলাম রংপুর শহরের আর এক প্রান্তের অভিজাত আবাসিক এলাকা ধাপের নতুন বাড়িতে। 
প্রতিদিনই আমরা নতুন নতুন মানুষের সাথে পরিচিত হই। তাই সেই বড় ভাইয়ের সাথে পরিচয়ের কথাটা আমার মনে থাকলো না। মনে থাকার মতো কোন কারণ ও ছিল না। পাতলা, ছোটখাটো, আনস্মার্ট সেই বড় ভাইয়ের চেহারার মধ্যে এমন কোন বৈশিষ্ট্য ছিলনা যে তার কথা আমার মনে থাকবে। তাছাড়া প্রথম থেকেই আমি ছিলাম খুবই বিরক্ত তার উপর। 
আমি কিন্তু বুঝতে পারলাম না যে, আমার জীবনের অনেক বড় একটা ঘটনা ঘটে গেল সেদিন, আমার অজান্তেই। ভাইয়ার বন্ধু সেই বড় ভাইটি ছিলেন পরবর্তীকালে রংপুরের ছাত্র রাজনীতির উজ্জ্বল নক্ষত্র , ৯০’র গণ অভ্যুত্থান ও সাম্প্রদায়িকতা বিরোধী আন্দোলন সংগ্রামে সাহসী সৈনিক, রংপুর জেলা ছাত্রলীগের সাবেক সভাপতি, জেলা জাসদের সাংগঠনিক সম্পাদক, একজন সফল ঠিকাদার অকাল প্রয়াত (মর্মান্তিক সড়ক দুর্ঘটনায় নিহত) মোঃ আজিজুল হক! আমার বড় ভাই, আমার গুরু, আমার নেতা, আমার বন্ধু, ছাত্র রাজনীতিতে আমার অভিভাবক সমতুল্য প্রিয় আজিজুল ভাই। খুবই অন্তরঙ্গ সম্পর্ক থাকার জন্য আমি তাকে ডাকতাম “হক সাহেব” নামে। 
সেদিনের সেই পরিচয়ের পর থেকে গত ৭ জুলাই ২০০৯ ইং মর্মান্তিক সড়ক দুর্ঘটনায় মৃত্যুর আগ পর্যন্ত তিনি যতটা না ভাইয়ার বন্ধু ছিলেন তার চেয়ে বেশী ছিলেন আমার বন্ধু ও সহযোদ্ধা। কারমাইকেল কলেজে ১ম বর্ষে ভর্তির পর তিনি ক্লাসে গিয়ে আমাকে খুঁজে বের করলেন। পারিবারিক*** কারণে হয়তো আমি ছাত্রলীগের (জাসদ সমর্থিত) রাজনীতির সাথেই সম্পৃক্ত হতাম। কিন্তু , এই কথা আজ আমি নির্দ্বিধায় বলতে পারি, এক প্রকার নিজের হাতে ধরে তিনি আমাকে সংগঠন করা শিখিয়েছিলেন। জোর করে শিখিয়েছিলেন শ্লোগান দিয়ে মিছিল লিড করা, বক্তৃতা করা, দেয়াল লিখন ও পোষ্টার লিখন (যদিও তিনি লিখতে পারতেন না, কিন্তু আমাকে উৎসাহিত করতেন)। এমন কোন বিষয় ছিল না যা আমি তার সাথে শেয়ার করতাম না। বা তারও কোন কথা তিনি আমাকে গোপন করতেন না। এমন একটা সম্পর্ক ছিল আমাদের মধ্যে যা ব্যাখ্যা করার ভাষা আমার জানা নেই। একে অপরের প্রতি আস্থা, বিশ্বাস, নির্ভরতার সেই গভীর ও ব্যতিক্রমী সম্পর্ককে আত্মার সম্পর্ক ই বলতে চাই আমি। 
জীবনের সবচেয়ে মূল্যবান সময়গুলি আমি তার সাথে কাটিয়েছি। তার সকল আদেশ, নির্দেশ, অনুরোধ আমি রাখার চেষ্টা করতাম, রাখতামও। শুধু একটি বিষয়ে তিনি ব্যর্থ হয়েছিলেন। তার একটি উপদেশ আমি রাখতে পারি নাই। এটা শুধু তার নয় ছিল পরিবার, আত্মীয় স্বজন, বন্ধু, নেতা-কর্মীসহ সকল শুভাকাঙ্ক্ষীদেরও উপদেশ। এবং সেটা না শোনার জন্য এই জীবনে অনেক অনেক বড় মূল্য আমাকে দিতে হয়েছে। 
আজিজুল ভাইয়ের মৃত্যুর পর গত বছরের ২৭ রমজান আমার হটাৎ মনে পড়ে গিয়েছিল ১৯৮৯ সালের সেই দিনটির কথা। আজও মনে পড়লো। আগামীতেও পড়বে, কোন সন্দেহ নেই। তাঁর মৃত্যুর পর আমি যখন তাঁর ছবি, ভিডিও, লেখা, জেলা ছাত্রলীগের সভাপতি থাকাকালীন সময়ে ব্যবহৃত প্যাড, সিল ও অন্যান্য কাগজ পত্র সংগ্রহ শুরু করলাম তখন আমার মনে হলো, যে আজিজুল ভাইয়ের সাথে ঘণ্টার পর ঘণ্টা সাংগঠনিক আলোচনা করেছি, দিনের পর দিন কোর্ট চত্বরে দাড়িয়ে থেকেছি মামলার হাজিরার জন্য, মাসের পর মাস (একবার একটানা ১৩ মাস, শিবিরের ময়নুল হত্যা মামলায় ৯৬/৯৭) রংপুর কেন্দ্রীয় কারাগারের ছোট্ট একটি সেলে কাটিয়েছি, বছরের পর বছর একসাথে রাজনৈতিক/সাংগঠনিক পরিকল্পনা করেছি, তাঁর সাথে আমার কোন ফটোগ্রাফ নেই। খুবই ব্যথিত হয়েছিলাম সেদিন। আজিজুল ভাইরা যখন প্রথম সপরিবারে রংপুরে এসে খামার পাড়াতে ভাড়া বাসায় উঠলেন তখন তাঁর ভাগ্নি বা ভাস্তিকে কোলে নিয়ে তাঁর সাথে একটা ছবি তুলেছিলাম বাসা সংলগ্ন রেল লাইনের পাশে। অনেক খুঁজেও সেই ছবি আর বের করতে পারলাম না।
গত বছর জাসদ ছাত্রলীগের কেন্দ্রীয় যুগ্ম সম্পাদক তানভীর ’০৫ সালের প্রথম দিকে বি.এন.পি-জামাত জোট সরকারের বিরুদ্ধে আন্দোলনের সময় কাচারী বাজার জিরো পয়েন্টে হওয়া ১৪ দলের জনসভার একটি ছবি আমাকে দেয়। কিভাবে তানভীরকে আমি ধন্যবাদ জানাবো জানি না। সেই ছবিতে আমি জেলা ছাত্রলীগ সভাপতি হিসেবে বক্তৃতা করছিলাম। এক পাশে ছিলেন রংপুরের প্রবীণ রাজনীতিবিদ, গণতন্ত্রী পার্টির কেন্দ্রীয় সভাপতি, সাবেক পৌর চেয়ারম্যান জননেতা মোঃ আফজাল আর অন্যপাশে তৎকালীন জেলা জাসদ সাংগঠনিক সম্পাদক প্রিয় আজিজুল ভাই। এটাই তাঁর সাথে আমার একমাত্র ছবি। আজকের দিনে বিদেহী আত্মার মাগফেরাত কামনা করছি। 
(০৮ জুলাই ২০০৯ রংপুর কেন্দ্রীয় শহীদ মিনার চত্বরে প্রয়াত আজিজুল হককে শেষ শ্রদ্ধা জানায় রংপুরের সকল শ্রেণী পেশার মানুষ) 
ফেসবুকে লেখাটা পড়ার পর আজিজুল ভাইয়ের ছোট ভাই জাহেদ হক (আমেরিকা প্রবাসী) মিতা ভাবীর (আজিজুল ভাইয়ের স্ত্রী) কাছে ছবিটার খোঁজ করেছিল। তাই একদিন ভাবী আমাকে ডেকে নীচের ছবিটা দিয়েছে। কৃতজ্ঞতা জাহেরদের প্রতি।(ভাগ্নি টুম্পাকে কোলে নিয়ে আজিজুল ভাই-৯২)  
আজ ২৭ রমজান না, তবুও আজকে অনেক অনেক মিস করছি প্রিয় আজিজুল ভাইকে। আমার ক্লাস মেট মিতাকে ভালোবেসে বিয়ে করেছিলেন আজিজুল ভাই। তাঁদের একমাত্র পুত্র আজিফ মুহতাসিন হক প্রমি এবারে এইচএসসি পরীক্ষা দিয়েছিল। এসএসসির ভালো ফলাফলের ধারাবাহিকতায় এইচএসসি'তেও সে গোল্ডেন জিপিএ ফাইভ পেয়েছে। যদি এই লেখা কেউ পড়ে থাকেন তাহলে অকালে পিতৃহারা এই ছেলেটার জন্য দোয়া করবেন সবাই
(মৃত্যুর পাঁচ দিন আগে ০২ জুলাই ০৯ ইং, সরকারী রংপুর কলেজ ছাত্রলীগের সম্মেলনে প্রধান অতিথি হিসেবে আজিজুল হকের শেষ বক্তৃতা) 
## প্রথম ও শেষ ছবি দুইটা রিয়াদ আনোয়ার শুভ'র কাছে পাওয়া। 

