শাড়ি, ব্লাউজ, বোরখা পড়ে মেয়ে সাজলেন সৈয়দ নজরুল ইসলাম 


শহীদ জায়া শ্যামলী নাসরীন চৌধুরী রচিত "একাত্তরের শহীদ ডাঃ আলীম চৌধুরী" বইটা পড়তে গিয়ে একটা মজার ঘটনা পেয়ে গেলাম। ঐ বই থেকেই কয়েকটা লাইন হুবহু তুলে দিলাম এখানে -- 
২৫ মার্চ ১৯৭১, সেই রাতে আমাদের বাসায় এসেছিলেন সৈয়দ নজরুল সাহেব। তিনি আলীমের বড় বোনের ননদের স্বামী। ঢাকা এলেই মগবাজারে আপার বাসায় থাকতেন। এরই মধ্যে সবাই ঠিক করলাম নজরুল সাহেবকে আমাদের বাসা থেকে সরিয়ে ফেলতে হবে। এক জায়গায় বেশী দিন থাকলে ধরা পরে যাওয়ার সম্ভাবনা বেশী। ঠিক করা হলো, ওঁকে মেয়েদের মতো সাজিয়ে বাসা থেকে অন্য ঠিকানায় নিয়ে যাওয়া হবে। আমাদের এক ভাগ্নে হোসেনি দালানে তাঁর এক চাচীর সঙ্গে আলাপ করে জায়গা ঠিক করে এলো।
আমি বাসায় এসে পাশের বাড়ির মতিন সাহেবের স্ত্রীর কাছ থেকে তাঁর একটা কালো বোরখা নিয়ে এলাম। পরে অবশ্য আর একটা বোরখা কিনে ওঁকে ফেরত দিয়েছিলাম। তিনি আমার ভাবসাব দেখে হয়তো তখন বুঝতে পেরেছিলেন, এর মধ্যে কোন একটা কিন্তু আছে, তবে মুখ ফুটে বলেননি কিছুই। আমি বোরখা যোগাড় করে দিয়েই চলে গেলাম আবার নাজিমুদ্দিন রোডে আলীমের সাথে।
আমার শাশুড়ি আর মা দুজন মিলে সৈয়দ নজরুলকে শাড়ি পরতে সাহায্য করলেন। ওঁকে পরানো হলো পেটিকোট আর ব্লাউজ। অর্থাৎ একজন মহিলা যা পরেন তার প্রায় সবই। পায়ে স্যান্ডেল, মাথায় মেয়েদের মতো করে কালো কাপড় দিয়ে খোঁপাও করা হলো। এসব করার পর শরীরে চাপানো হলো বোরখা। মজার ব্যাপার এসব করার বেলায় সৈয়দ নজরুল মোটেও আপত্তি করেননি। আমার ছোট ভাই স্বপন ওঁকে বাসার বাইরে নিয়ে যাওয়ার দায়িত্ব নিলো। পরিকল্পনা মতো ডাকা হলো রিক্সা। ওঁকে ওঠানো হলো তাতে, পাশে বসলো স্বপন। এক সময় রিক্সা রওনা দিলো হোসেনী দালানের দিকে।

শাড়ি বোরখা পরে সৈয়দ নজরুল বারবার হোঁচট খাচ্ছিলেন সিঁড়ি বেয়ে নামতে গিয়ে। স্বপন কোন রকমে ওঁকে ধরে রিক্সায় ওঠালো । এতো সাবধানতার পরও একটু পরেই দেখা গেলো একজন মিলিশিয়া সাইকেল করে ওদের রিক্সার পিছনে পিছনে যাচ্ছে। স্বপন রীতিমতো ঘামতে শুরু করলো। সে সরাসরি হোসেনী দালানের দিকে না গিয়ে গলি ঘুপচি ঘুরে কিছুক্ষণ পরে আসল ঠিকানায় পৌঁছেছিল। সেভাবেই ফিরে আসলো বাসায়। হসেনি দালান থেকে আমার ভাগ্নেরা এবং তাদের চাচাতো ভাইরা মিলে নজরুল সাহেবকে দুতিন দিনের ভিতরেই ভারতে পৌঁছে দিতে সাহায্য করেছিল।
(শহীদ জায়া শ্যামলী নাসরীন চৌধুরী রচিত "একাত্তরের শহীদ ডাঃ আলীম চৌধুরী" থেকে। ) 

