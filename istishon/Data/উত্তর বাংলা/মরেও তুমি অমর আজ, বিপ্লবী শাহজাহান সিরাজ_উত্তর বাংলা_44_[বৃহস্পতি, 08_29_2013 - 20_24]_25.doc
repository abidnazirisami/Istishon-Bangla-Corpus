মরেও তুমি অমর আজ, বিপ্লবী শাহজাহান সিরাজ


ইষ্টিশন ব্লগে ছাত্র রাজনীতির গৌরবোজ্জ্বল অতীত ইতিহাস নিয়ে কয়েকটি পোস্ট দিয়েছিলাম। পোস্টগুলোতে সহ ব্লগারদের মন্তব্য আমাকে অনুপ্রাণিত করছে স্বৈরশাসক এরশাদ বিরোধী আন্দোলন সম্পর্কে লিখতে। তাই আজকেও খুনী এরশাদের শাসনামলের আর এক শহীদ সম্পর্কে কিছু বলতে চাই। আগের পোস্টে (“১৪ ফেব্রুয়ারী : ছাত্র সমাজের আত্মত্যাগের ঐতিহাসিক দিবস, ‘ভ্যালেন্টাইন ডে’র ছ্যাবলামো নয়”) উল্লেখ করেছিলাম, এরশাদ বিরোধী গণআন্দোলনের সূত্রপাত ঘটে মূলত '৮৩ সালের মধ্য ফেব্রুয়ারীর আন্দোলন থেকেই। বস্তুতপক্ষে মুক্তিযুদ্ধের পর মধ্য ফেব্রুয়ারির এই আন্দোলনই ছিল বাংলাদেশের প্রথম গণ আন্দোলন। এই সফল ছাত্র আন্দোলন থেকে অনুপ্রাণিত হয়ে বিভিন্ন রাজনৈতিক দল ও শ্রমজীবী-পেশাজীবী সংগঠনগুলোর পক্ষ থেকেও সামরিক স্বৈরাচার এরশাদের বিরুদ্ধে আন্দোলন দানা বাঁধতে শুরু করে। এরই ধারাবাহিকতায় ১৯৮৪ সালের ২৮ ফেব্রুয়ারি ছাত্র-জনতার মিছিলে ট্রাক উঠিয়ে দিয়ে হত্যা করে শহীদ সেলিম ও শহীদ দেলোয়ারকে। এসব ঘটনার মধ্য দিয়ে এরশাদ বিরোধী আন্দোলন ধীরে ধীরে গণআন্দোলনে রূপ নেয়। দীর্ঘ সাড়ে আট বছরের এই আন্দোলন সংগ্রামে সরকারের পেটোয়া বাহিনীর নির্যাতন নিপীড়নের শিকার হতে হয় অসংখ্য ছাত্র, রাজনৈতিক ও বিভিন্ন পেশাজীবী সংগঠনের নেতা কর্মীদের। যাদের মধ্যে ১৯৯০ সালের ২৭ নভেম্বর পেশাজীবী সংগঠন বিএমএ'র নেতা শহীদ ডাঃ মিলনের আত্মত্যাগ বিদায় ঘণ্টা বাজিয়ে দেয় এরশাদ সরকারের। 
দীর্ঘ আট বছরের সামরিক স্বৈরাচার এরশাদ বিরোধী আন্দোলনের এক অগ্নিঝরা দিন ১৯৮৪ সালের ২২ ডিসেম্বর। সেদিন রাজশাহী বিশ্ববিদ্যালয় ক্যাম্পাসে এরশাদের লেলিয়ে দেয়া পেটোয়া বিডিআর (বিজিবি) বাহিনীর গুলিতে প্রাণ হারান বাংলাদেশ ছাত্রলীগের (শিরীন আখতার-মুশতাক হোসেন) বিশ্ববিদ্যালয় শাখার সাধারণ সম্পাদক ক্যাম্পাসের জনপ্রিয় ছাত্রনেতা শহীদ শাহজাহান সিরাজ এবং বিশ্ববিদ্যালয় রেল ষ্টেশন এলাকার হকার আব্দুল আজিজ। আহত হন অনেকে। এর পর থেকে দিনটি “ছাত্র শ্রমিক সংহতি দিবস” হিসেবে পালিত হয়ে আসছে। 
ডেট লাইন ২২ ডিসেম্বর, ১৯৮৪ : সেদিন পেশাজীবী সংগঠন সমূহের মোর্চা “শ্রমিক কর্মচারী ঐক্য পরিষদ (SKOP-স্কপ)” এর আহবানে দেশব্যাপী পালিত হচ্ছিল সাধারণ ধর্মঘট। ধর্মঘটে সমর্থন জানায় ছাত্র সংগঠনগুলো। অপর দিকে যে কোন মূল্যে ধর্মঘট প্রতিরোধে নামে স্বৈরশাসক জেনারেল এরশাদ সরকারের পেটোয়া বাহিনী। ধর্মঘটের সমর্থনে সকাল থেকে রাবি ক্যাম্পাসের প্রতিটি পয়েন্টে অবস্থান নিয়ে পিকেটিং করছিল ছাত্ররা। 
রাবি ক্যাম্পাসের জনপ্রিয় ছাত্রনেতা শাহজাহান সিরাজ অন্যদের নিয়ে অবস্থান নিয়েছিলেন রাবি রেল ষ্টেশন এলাকায়। সেসময় হটাৎ করেই বিডিআর ভর্তি একটি ট্রেন ক্যাম্পাসে অবস্থিত বিশ্ববিদ্যালয় রেল স্টেশনে এসে থামে। ট্রেন থেকে নেমে পেটোয়া বিডিআর বাহিনী এবং নিমেষেই ধর্মঘটের সমর্থনে পিকেটিংরত ছাত্রদের উপর বর্বরোচিত হামলা চালায়। কোন সভ্য দেশে অন্যতম সেরা শিক্ষা প্রতিষ্ঠান ক্যাম্পাসে ঢুকে এমন নজিরবিহীন ন্যক্কারজনক ঘটনা ঘটেছে কি না আমার জানা নাই। দীর্ঘ সময় ধরে তাদের নৃশংস তাণ্ডব ও গুলি বর্ষণের এক পর্যায়ে গুলিবিদ্ধ হয়ে ঘটনাস্থলেই নিহত হন জাসদ সমর্থিত ছাত্রলীগ রাজশাহী বিশ্ববিদ্যালয় শাখার সংগ্রামী সাধারণ সম্পাদক ছাত্রনেতা শহীদ শাহজাহান সিরাজ। 
সেদিন বিডিআর বাহিনী শুধু রেল ষ্টেশন এলাকাতেই নয়, আশে পাশের হলগুলো লক্ষ্য করেও গুলি বর্ষণ করে। রেল ষ্টেশন চত্বরের হকার আব্দুল আজিজ ঘটনার সময় জীবন বাঁচাতে আশ্রয় নিয়েছিলেন ষ্টেশন সংলগ্ন শহীদ সোহরাওয়ার্দি হলে। কিন্তু সেখানে গিয়েও শেষ রক্ষা হয়নি। হলের তৃতীয় তলায় গুলিবিদ্ধ হয়ে মৃত্যুর কোলে ঢলে পড়েন তিনি। 
সামরিক সরকারের পেটোয়া বিডিআর বাহিনীর বর্বরোচিত হামলা ও বেপরোয়া গুলি বর্ষণে সেদিন আহত হন অসংখ্য ছাত্র ছাত্রী। পায়ে বুলেটবিদ্ধ হয়ে মারাত্মক আহত হন জাতীয়তাবাদী ছাত্রদলের অন্যতম নেতা রিজভী আহমেদ*। অনেক সময় যে রিজভী আহমেদের সাথে একটা ছড়ি দেখা যায় তা এই বুলেটবিদ্ধ হয়ে আহত হওয়ার কারণেই। পঙ্গুত্বের অভিশাপ থেকে রক্ষা পেলেও এখনও সেদিনের স্মৃতি বয়ে বেড়াচ্ছেন এই বিএনপি নেতা। 

১৯৮৪ সালের ২২ ডিসেম্বর যেহেতু “শ্রমিক কর্মচারী ঐক্য পরিষদ (SKOP-স্কপ)” এর ডাকা সাধারণ ধর্মঘট সফল করতে গিয়ে শহীদ হন শাহজাহান সিরাজ ও হকার আব্দুল আজিজ, তাই তখন থেকেই এই দিনটি “ছাত্র শ্রমিক সংহতি দিবস” হিসাবে পালন করে আসছে বিভিন্ন ছাত্র, রাজনৈতিক ও শ্রমিক সংগঠন। 
শহীদ শাহজাহানের ক্যাম্পাসে শাহ্‌জাহান সিরাজ হল চাই : শহীদ শাহজাহান সিরাজ ও আব্দুল আজিজ হত্যাকাণ্ডের পর ১৯৮৫ সালের জানুয়ারীর প্রথম সপ্তাহে বিশ্ববিদ্যালয়ের সিন্ডিকেট সভায় সর্ব সম্মতিক্রমে সিদ্ধান্ত গৃহীত হয় যে, পরবর্তীতে বিশ্ববিদ্যালয়ে নতুন কোন ছাত্র হল নির্মিত হলে তার নামকরণ করা হবে “শহীদ শাহজাহান সিরাজ হল”। ৯০’র পট পরিবর্তনের পর জামাতের সমর্থনে রাষ্ট্র ক্ষমতায় আসে বিএনপি। ১৯৯১ ইং সালে ছাত্রদের আবাসিক সমস্যা সমাধানে মাদার বক্স হল এবং শহীদ হবিবুর রহমান হলের মাঝের ফাঁকা জায়গায় একটি ছাত্র হল নির্মাণের সিদ্ধান্ত নেয় বিশ্ববিদ্যালয় প্রশাসন। কিন্তু তখন ছয় বছর আগে সর্ব সম্মতিক্রমে গৃহীত সিন্ডিকেটের সিদ্ধান্ত মোতাবেক শাহজাহান সিরাজের নামে হলের নামকরণের বিরোধিতা করে ছাত্রদল। নতুন হলটির নামকরণ শহীদ জিয়াউর রহমান হল করার দাবী জানায় তারা। এমনকি দীর্ঘ দিনের আন্দোলন সংগ্রামের সহযোদ্ধা পাঁচ দলীয় জোটভুক্ত কয়েকটি ছাত্র সংগঠনের পক্ষ থেকেও বিরোধিতা করা হয়। ক্যাম্পাসের অন্যতম বৃহৎ ছাত্র সংগঠন ছাত্র মৈত্রী মওলানা ভাসানীর নামে হলের নামকরণের দাবী জানাতে থাকে। সীমিত শক্তির আওয়ামী ছাত্রলীগ দাবী তোলে বঙ্গবন্ধু শেখ মুজিবের নামে হলের নামকরণের জন্য। এক মাত্র জাসদ ছাত্রলীগ ছাড়া কোন সংগঠনের পক্ষ থেকেই বিশ্ববিদ্যালয় সিন্ডিকেটের গৃহীত সিদ্ধান্ত মোতাবেক শহীদ শাহজাহান সিরাজের নামে নতুন হলের নামকরণের জন্য উচ্চবাচ্য করেনি। তবে ছাত্র ইউনিয়ন সিন্ডিকেটের সিদ্ধান্ত মোতাবেক হলের নামকরণের কথা বলে। এমনি পরিস্থিতিতে জামাত পন্থি নব্য জাতীয়তাবাদী বিশ্ববিদ্যালয় প্রশাসন এই সুযোগকে কাজে লাগিয়ে ১৯৯১ সালে নতুন হলের ভিত্তিপ্রস্তর স্থাপনের সিদ্ধান্ত নেয় এবং তৎকালীন শিক্ষা মন্ত্রী বদরুদ্দোজা চৌধুরী এসে ভিত্তিপ্রস্তর স্থাপন করেন নতুন ছাত্র হলের। ভিত্তি প্রস্তরে হলের নাম হিসেবে লেখা ছিল “ত্রুয়োদশতম হল”। পরবর্তীতে যা শহীদ জিয়াউর রহমান হল নাম ধারণ করে। 
সিন্ডিকেটের সিদ্ধান্ত মোতাবেক শাহজাহান সিরাজের নামে হল না হলেও তাঁর আত্মত্যাগের প্রতি সম্মান জানিয়ে ক্যাম্পাসের একটি সড়কের নামকরণ করা হয় “শহীদ শাহজাহান সিরাজ সড়ক”। বিশ্ববিদ্যালয় রেল ষ্টেশন থেকে দক্ষিণে সোহরাওয়ার্দি হল ও মাদার বক্স হলের মধ্য দিয়ে হেলথ কমপ্লেক্সের সামনে দিয়ে বিনোদপুর গেট পর্যন্ত যাওয়া সড়কটিই “শহীদ শাহজাহান সিরাজ সড়ক”। বিশ্ববিদ্যালয় প্রশাসন আর একটা কাজ করে শহীদ শাহজাহানের স্মৃতি রক্ষার্থে। বিশ্ববিদ্যালয় রেল ষ্টেশন সংলগ্ন স্থানে “শহীদ শাহজাহান সিরাজ স্মৃতি স্তম্ভ” নির্মাণ। এছাড়াও রাবি’র শহীদ স্মৃতি সংগ্রহশালাতে রয়েছে শহীদ শাহজাহানের ব্যবহার করা কলম, রক্ত মাখা শার্ট, প্যান্ট, জুতো, স্যান্ডেলসহ আরো কিছু জিনিস। যদিও এই সবই করা হয়েছে ৯০’র গণঅভ্যুত্থানের পূর্বেই।
দক্ষ ও মেধাবী এক ছাত্রনেতা শহীদ শাহজাহান সিরাজ : ১৯৫৭ সালের ০৬ জুন দিনাজপুর সদর উপজেলার গোদাগাড়ী গ্রামে জন্মগ্রহন করেন শাহজাহান সিরাজ। এইচএসসি পাশ করে রাবিতে হিসাব বিজ্ঞান বিভাগে ভর্তি হন। মৃত্যুকালীন সময়ে তিনি শেষ বর্ষের ছাত্র ছিলেন। বিশ্ববিদ্যালয়ে ভর্তি হয়ে তিনি সম্পৃক্ত হন জাসদ ছাত্রলীগের রাজনীতির সাথে। মেধা ও সাংগঠনিক দক্ষতায় খুব কম সময়ের মধ্যেই ক্যাম্পাসে অত্যন্ত জনপ্রিয় ছাত্রনেতা হিসেবে আবির্ভূত হন শহীদ শাহজাহান সিরাজ। তাঁর এবং সম সাময়িক কয়েকজন ছাত্রনেতার সংগঠনের প্রতি কমিটমেন্ট, একাগ্রতা ও সাংগঠনিক দক্ষতায় জাসদ ছাত্রলীগ সেই সময় রাজশাহী বিশ্ববিদ্যালয়ে অন্যতম বৃহৎ ছাত্র সংগঠন হিসেবে সাংগঠনিক ভিত্তি দৃঢ় করে। সেই ভিত্তির উপর দাড়িয়েই নব্বই এর দশকের মাঝামাঝি পর্যন্ত জাসদ ছাত্রলীগ ক্যাম্পাসে প্রধান ছাত্র সংগঠন রূপে আবির্ভূত হয়। আশির দশকেই দুইটি ছাত্র হল সম্পূর্ণভাবে জাসদ ছাত্রলীগ নিয়ন্ত্রিত ছিল। পরপর দুইবার (১৯৮৯-৯০) রাকসুর জিএস নির্বাচিত হন রুহুল কুদ্দুস বাবু**। সিনেট সদস্য, হল সংসদেও জাসদ ছাত্রলীগের আসন সংখ্যা ছিল সম্মান জনক। এক কথায় ছাত্র মৈত্রী এবং জাসদ ছাত্রলীগ ছিল সেসময়ের ক্যাম্পাসের প্রধান ছাত্র সংগঠন। কিন্তু নব্বইয়ের পট পরিবর্তনের পরে জামাতের সমর্থনে বিএনপি সরকার গঠন করলে ক্যাম্পাসে ভয়ঙ্কর রূপ ধারণ করে ছাত্র শিবির এবং পেশী শক্তি ও অস্ত্রবাজীর মাধ্যমে দখল করে নেয় পুরো ক্যাম্পাস।
(ছবি-“শহীদ শাহজাহান সিরাজ স্মৃতি স্তম্ভ”, রাবি ক্যাম্পাস)  
যে শাহজাহান সিরাজ একটা গণতান্ত্রিক সরকার প্রতিষ্ঠার সংগ্রামে জীবন বিসর্জন দিয়েছেন, বর্তমানে দেশে কিছুটা গণতন্ত্র বিরাজ করলেও প্রতিবছর শাহজাহান সিরাজের মৃত্যু বার্ষিকীতে তাঁর স্মৃতিস্তম্ভে পুষ্পমাল্য অর্পণ ছাড়া আর কোন কর্মসূচী পালন করতে দেখা যায় না। এক সময় রাবির প্রায় সকল সংগঠন দিবসটি পালন করতো কিন্তু এখন তা শুধু জাসদ ছাত্রলীগকেই করতে দেখা যায়। যদিও তাদের সাংগঠনিক অবস্থান এখন খুব একটা ভালো নয়। 
এই সরকারের আমলেই আদালত সপ্তম সংশোধনী বাতিল করেছে। তাই এখন জেনারেল এরশাদের মার্শাল ল চলাকালীন সংঘটিত শহীদ শাহজাহান সিরাজ ও শহীদ আব্দুল আজিজ হত্যাকাণ্ডসহ প্রতিটা হত্যাকাণ্ডের বিচার প্রক্রিয়া শুরু করতে আর কোন সমস্যা নেই। শহীদ শাহজাহানের সংগঠন এবং অন্যান্য প্রগতিশীল ছাত্র সংগঠনগুলো কি দেশকে স্বৈরাচার মুক্ত করতে বুকের তাজা রক্তে মতিহারের সবুজ চত্ত্বর রঞ্জিত করা মৃত্যুঞ্জয়ী বীর শহীদ শাহজাহান সিরাজ ও শহীদ আব্দুল আজিজ হত্যাকাণ্ডের বিচারের দাবী জানাতে পারে না? পারে না ছাত্র আন্দোলনের মাধ্যমে এই দুই শহীদের হত্যাকাণ্ডের বিচার প্রক্রিয়া শুরু করতে সরকারকে বাধ্য করতে? অবশ্যই পারে। এক্ষেত্রে চাই বৃহত্তর স্বার্থে ছাত্র সংগঠনগুলোর মধ্যে সহমর্মিতা , পরস্পরের মধ্যে সহযোগিতার মনোভাব, আস্থা, ক্ষুদ্র দলীয় স্বার্থের ঊর্ধ্বে উঠে বৃহত্তর এবং কার্যকর ঐক্য গড়ে তোলা। সেটা করতে না পারলে “মরেও তুমি অমর আজ, বিপ্লবী শাহজাহান সিরাজ”, “মতিহারের মহাপ্রাণ শাহজাহান শাহজাহান” বা “জ্বলছে শিখা লেলিহান শাহজাহান শাহজাহান” শ্লোগানগুলোর মতো শহীদ শাহজাহানই একদিন বিস্মৃতির অতলে হারিয়ে যাবে। 
টিকা :
*রুহুল কবির আহমেদ রিজভী, পরবর্তীতে রাকসুর ভিপি, ছাত্রদলের কেন্দ্রীয় সভাপতি এবং বর্তমানে বিএনপি'র যুগ্ম মহাসচিব।
** এ্যাড রুহুল কুদ্দুস বাবু, পরবর্তীতে জাসদ ছাত্রলীগের কেন্দ্রীয় সভাপতি, বর্তমানে হাইকোর্টের বিচারপতি।
কৃতজ্ঞতা : তানিয়া মোরশেদ লোপা আপা, প্রাক্তন ছাত্রী রাবি এবং করিম সিকদার ভাই, প্রাক্তন ছাত্র ও জাসদ ছাত্রলীগের সাবেক কেন্দ্রীয় সভাপতি।
ফটো ক্রেডিট : আবু মনসুর ভাই ও আহসান। 

