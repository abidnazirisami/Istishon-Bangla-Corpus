_৩০ ফেব্রুয়ারি_ তারিখ!


১.
কারো সাথে মজা করে অনেক সময়ই কেউ কেউ বলে থাকে, “৩০ ফেব্রুয়ারিতে এটা হবে”; কারণ শৈশব থেকেই সবাই শেখে যে, ফেব্রুয়ারি মাস সাধারণভাবে ২৮ দিনে সমাপ্ত হয়, তবে প্রতি ৪ বছর (শতবর্ষ হলে ৪০০ বছর) পর পর ‘লিপ-ইয়ার’ হবে এবং সেটি ২৯ দিনে যাবে, কাজেই ‘৩০ ফেব্রুয়ারি’ বলে বাস্তবে যেহেতু কিছু নেই সেহেতু তেমন কিছু প্রকৃত পক্ষে ঘটবে না! এই সম্পর্কে দিন-মাস-বছরের হিসাব শেখার একটি জনপ্রিয় ইংরেজী ছড়াও রয়েছেঃ
Thirty days hath September,
April, June and November.
All the rest have thirty-one,
Excepting February alone,
And that has twenty-eight days clear,
And twenty-nine in each leap year.
(অনুবাদঃ
তিরিশ দিনেতে হয় মাস সেপ্টেম্বর
তেমনি এপ্রিল, জুন আর নভেম্বর।
আটাশ দিনে ফেব্রুয়ারি ধরে,
একদিন বাড়ে তার চতুর্থ বছরে।
অবশিষ্ট সাত মাস একত্রিশ দিনে,
জানিবে ইংরেজি মাস এইরূপে গুনে।)
২.
কিন্তু ইতিহাসের পাতা উল্টালে দেখা যাবে যে, এই ফেব্রুয়ারি মাসেও একসময় ৩০ তারিখ দিনটি ছিলো, অর্থাৎ ৩০ ফেব্রুয়ারি তারিখটির প্রচলন বর্তমানে না-থাকলেও এক সময় এই দিনটির প্রচলন ছিলো পৃথিবীর কোন কোন অঞ্চল বা দেশে!
 প্রাচীন ‘জুলিয়ান বর্ষপঞ্জি’তে ফেব্রুয়ারি মাস ৩০ দিনে থাকা বিষয়টি সম্পর্কে যেমন বলা হয়েছে তেমনি আধুনিক কালে সুইডেনে ১৭১২ সালের বর্ষপঞ্জিতে ‘৩০ ফেব্রুয়ারি’ তারিখটি সংযোজন করা হয়েছিলো জুলিয়ান বর্ষপঞ্জি থেকে গ্রেগরিয়ান বর্ষপঞ্জিতে স্থানান্তরের প্রয়োজনে; আর, সোভিয়েত ইউনিয়নে সাপ্তাহিক ছুটির দিন বাদ দিয়ে প্রতিটি দিনকে ‘কর্ম-দিবস’ (Working Day) হিসাবে ব্যবহারের জন্য ১৯৩০ আর ১৯৩১ সালে ‘৩০ ফেব্রুয়ারি’ ব্যবহারের প্রমাণ পাওয়া যায়!
//
সুইডিশ শহর ‘যেস্টাড’ (Ystad)-এর ‘সেন্ট পেটরি পারিস’ (St. Petri Parish) চার্চের রেজিস্টারিতে লেখা রয়েছে, “Anno 1712. d: 30 Februarij wijdes fullmächtigen på Jordbärga Svven Hall wid hust Elena Jäppdotter Duue.” বাংলা অনুবাদঃ “১৭১২ খ্রিস্টাব্দ। ফেব্রুয়ারির ৩০ তারিখ জর্ডবার্গার স্যেভেন হলের কেরণীক এলেনা জ্যাপ্পডোটার ড্যুই’কে বিয়ে করেন।” (ইংরেজীতেঃ ‘Anno 1712. On 30 February the clerk Svven Hall of Jordbärga was married to Elena Jäppdotter Duue.’)
//
3.
প্রাচীন গ্রিক বর্ষপঞ্জিতে ছিলো ১০টি মাস, যা ৩০৪ দিনে সমাপ্য হতো। এর সাথে ‘জানুয়ারি’ ও ‘ফেব্রুয়ারি’ নামক দুটি মাসকে ১১দশ ও ১২দশ মাস হিসাবে সংযোজন করা হয় রোমন সম্রাট নুমা পম্পিলিয়াস’এর নির্দেশে খ্রিস্টপূর্ব ৭০০ অব্দে, যেটি খ্রিস্টপূর্ব প্রথম শতকে সম্রাট জুলিয়াস সিজারের নির্দেশে জ্যোতির্বিদ সসিজেনিস’এর পরামর্শানুসারে জানুয়ারিকে বছরের প্রথম মাস হিসাবে চিহ্নিত করে তারিখ অনুযায়ী সাজানো হয়। প্রচলনের প্রথম দিকে ফেব্রুয়ারি মাসের দিন সংখ্যা ৩০ থাকলেও সিজার এই পঞ্জিকা সংস্কারের সময় ফেব্রুয়ারি মাস থেকে একটি দিন কেটে নিয়ে বছরের মাঝের দিকের মাস ‘কুইন্টিলিস’ (Quintilis), যেটি তার জন্ম মাস হিসাবে পরিচিত, সেটির সঙ্গে যুক্ত করে দেন (পরবর্তীকালে এই মাসটিকে সম্রাট জুলিয়াস সিজারের নামানুসারে ‘জুলাই’ নামে নামকরণ করা হয়)। আবার, পরবর্তী রোমন সম্রাট অগাস্টাস সিজার ফেব্রুয়ারি মাস থেকে আরও একটি দিন কেটে নিয়ে ‘সেক্সটিলিস’ (Sextilis), যেটি তার জন্ম মাস হিসাবে পরিচিত, সেটির সঙ্গে জুড়ে দেন (সেই মাসটিকে পরে সম্রাট অগাস্টাস সিজারের নামানুসারে ‘অগাস্ট’ নামে নামকরণ করা হয়)। এর ফলশ্রুতিতে, ফেব্রুয়ারি মাসের দিন সংখ্যা ২টি কমে দাড়ায় ২৮টিতে!
এই সম্পর্কে 1৩দশ শতকের বিশিষ্ট জ্যোতির্বিদ জোহানেস ডি স্যাক্রোবোস্কো (১১৯৫ – ১২৫৬) তার ১২৩৫ খ্রিষ্টাব্দে প্রকাশিত“De Anni Ratione” নামীয় পঞ্জিকার হিসাব সংক্রান্ত (Compotus) বইয়ে উল্লেখ করেছেন যে, ‘জুলিয়ান বর্ষপঞ্জিতে ৪৫ খ্রিষ্টপূর্ব থেকে ৮ খ্রিষ্টপূর্ব পর্যন্ত লিপ-ইয়ারযুক্ত ফেব্রুয়ারি মাস ৩০ দিনে সমাপ্ত হতো; যা পরবর্তীতে ২৯ দিনে এনে প্রাপ্ত বাড়তি দিনটি অগাস্টে যুক্ত করে এই মাসটিকে জুলাইয়ের সমান দৈর্ঘ বিশিষ্ট করা হয়।’
৪.
ইউরোপ-ব্যাপী ‘জুলিয়ান বর্ষপঞ্জি’র স্থলে ‘গ্রেগরিয়ান বর্ষপঞ্জি’ প্রচলনের ধারাবাহিকতায় সুইডিস সাম্রাজ্যেও ১৭০০ সাল থেকে গ্রেগরিয়ান বর্ষপঞ্জি প্রচলনের সিদ্ধান্ত গৃহিত হয়। ফিনল্যান্ড ও সুইডেনের সমন্বয়ে গঠিত সুইডিস সাম্রাজ্য ইত্যবসরে “গ্রেট নর্দান ওয়ার”এ জড়িয়ে পড়ায় জুলিয়ান বর্ষপঞ্জি থেকে গ্রেগরিয়ান বর্ষপঞ্জিতে পরিবর্তন করা হয়নি; অধিকন্তু, পরিবর্তন করা হবে বলে এই বছরটি জুলিয়ান বর্ষপঞ্জি মতে ‘লিপ-ইয়ার’যুক্ত হলেও সুইডিস সাম্রাজ্যে তা পালিতও হয়নি! যুদ্ধ এবং অন্যান্য ঘটনা প্রবাহে ব্যস্ত থাকায় পরবর্তী কয়েক বছরেও সেটি পরিবর্তন করা হয়নি এবং জুলিয়ান বর্ষপঞ্জির নিয়মানুসারে ১৭০৪ ও ১৭০৮ সালে ‘লিপ-ইয়ার’ পালিত হয়। অবশেষে ১৭১২ সালে ইতিপূর্বে ১৭০০ সালের অব্যবহৃত ১টি দিনকে ‘লিপ-ইয়ার’যুক্ত ফেব্রুয়ারির সাথে যোগ করে হিসাব করার সিদ্ধান্ত নেয়া হয় এবং এর ফলশ্রুতিতে উক্ত ১৭১২ সালের ফেব্রুয়ারি মাসটিতে মোট দিনের সংখ্যা দাড়ায় ৩০টি!
//
আবহাওয়া পূর্বাভাস সংক্রান্ত ১৭১২ সালের একটি সুইডিশ ক্যালেন্ডারের ছবি এটি; যেখানে দেখা যাচ্ছে ‘Februarius’ মাসে ‘30’ তারিখের পাশে সুইডিশ ভাষায় ‘Tillökad’ কথাটি লেখা রয়েছে, যার বাংলা অনুবাদ ‘সংযুক্ত করা’ (ইংরেজীঃ ‘added’) এবং এইদিনের আবহাওয়ার পূর্বাভাস হিসাবে সুইডিশ ভাষায় বলা হয়েছে ‘Snöö’, যার বাংলা অনুবাদ ‘বরফ পড়া’ (ইংরেজীঃ ‘snow’)।
//
 ১৯২৯ সালে সোভিয়েত ইউনিয়ন (বর্তমানঃ রাশিয়া) “সোভিয়েত বিপ্লবী বর্ষপঞ্জি” (The Soviet Revolutionary Calendar) প্রবর্তন করে, যাতে ৫ দিনে সপ্তাহ পূর্ণ হতো এবং কোন সপ্তাহিক ছুটির দিন ছিলো না; প্রতিটি দিনকেই ‘কর্ম-দিবস’ (Working Day) হিসাবে গণনা করা হতো! এই বর্ষপঞ্জিটি সুনির্দিষ্টভাবে ১৯৩0 এবং ১৯৩1 সালে ব্যবহার করার কথা জানা যায়, যেটিতে প্রতিটি মাস ছিলো ৩০ দিনের এবং বছর সম্পূর্ণ করার স্বার্থে অবশিষ্ট ৫ বা ৬ দিন ছিলো ‘মাসবিহীন’ ছুটির দিন! যদিও সরকারি নির্দেশনা অনুসারে প্রতিটি মাস ৩০ দিনে সমাপ্তের কথা বলা হয়েছিলো এই বর্ষপঞ্জিতে কিন্তু সোভিয়েত ইউনিয়নের রাষ্ট্রীয় মুখপত্র হিসাবে পরিচিত ‘প্রাভদা’ (Pravda) পত্রিকাটিতে ৩০ ফেব্রুয়ারির কোন সংখ্যা প্রকাশ করা হয়নি; অর্থা এই প্রচলনটি ছিলো কেবলমাত্র ব্যবহারিক দিক থেকে, কোন সরকারি দলিলাদিতে এর প্রমাণ নেই। এই ‘সোভিয়েত বিপ্লবী বর্ষপঞ্জি’টি মূলতঃ শিল্পোৎপাদন সমহারে সচল রাখার উদ্দেশ্যে প্রচলন করা হয়, যা ১৯২৯ থেকে ১৯৪০ সাল পর্যন্ত ব্যবহৃত হয় এবং পরবর্তীতে বাতিল করে রাষ্ট্রীয়ভাবে ‘গ্রেগরিয়ান বর্ষপঞ্জি’র ব্যবহার শুরু করা হয়।
... ... ... ... ... ... ... ... ... ... ... ... ... ... ... ...
তথ্যসূত্রঃ
• www.bigganjatra.org/history-of-new-year
• www.calendars.wikia.com/wiki/Soviet_revolutionary_calendar
• www.en.wikipedia. org/wiki/February_30
• www.historychannel.com.au/this-day-in-history/sweden-enjoys-february-30
• www.ittefaq.com.bd/print-edition/kishur-kotha/2015/01/14/25740
• www.quizards.co/history-of-the-modern-calendar
• www.timeanddate.com/calendar/gregorian-calendar
• www.timeanddate.com/date/february-30
• www.tondering.dk/main/da/kalenderinformation/15-30-february

