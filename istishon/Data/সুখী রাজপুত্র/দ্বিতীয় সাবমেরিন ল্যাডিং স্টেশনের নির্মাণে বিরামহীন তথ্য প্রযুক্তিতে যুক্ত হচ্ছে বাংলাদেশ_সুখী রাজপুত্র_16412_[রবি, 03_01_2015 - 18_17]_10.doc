দ্বিতীয় সাবমেরিন ল্যাডিং স্টেশনের নির্মাণে বিরামহীন তথ্য প্রযুক্তিতে যুক্ত হচ্ছে বাংলাদেশ


পটুয়াখালীর কলাপাড়ায় দ্বিতীয় সাবমেরিন ল্যাডিং স্টেশনের নির্মাণকাজ শুরু করেছে সরকার। এ কাজ সম্পন্ন হলে বিরামহীন তথ্যপ্রযুক্তিতে যুক্ত হবে বাংলাদেশ। ২০১৬ সাল নাগাদ বাংলাদেশ যুক্ত হবে নিরবচ্ছিন্ন তথ্যপ্রযুক্তিতে। এ ল্যান্ডিং স্টেশনের মাধ্যমে মধ্যপ্রাচ্য, এশিয়া, আফ্রিকা ও ইউরোপের সঙ্গে সরাসরি তথ্যপ্রযুক্তিতে যুক্ত হবে দেশ। প্রকল্প এলাকা নির্বাচন করা হয়েছে ভারত মহাসাগর, বঙ্গোপসাগর, আরব সাগর, লোহিত সাগর ও ভূমধ্যসাগরের গ্রাউন্ড লোকেশন পটুয়াখালী জেলার কলাপাড়া উপজেলার লতাচাপলী ইউনিয়নের কুয়াকাটা সংলগ্ন গোড়াআমখোলা পাড়ায়। বর্তমানে বাংলাদেশ কক্সবাজারে অবস্থিত একটি মাত্র সাবমেরিন কেবলে যুক্ত আছে। কোনো প্রকার যান্ত্রিক ত্রুটি দেখা দিলে সংস্কার বা মেরামতের জন্য দেশ অনেক সময় তথ্যপ্রযুক্তির সেবা থেকে বঞ্চিত হয়। এমন সমস্যা সমাধানের জন্য তৈরি হচ্ছে দ্বিতীয় সাবমেরিন ল্যাডিং স্টেশন। প্রকল্পের মোট ব্যয় নির্ধারণ করা হয়ছে ৬৬৮ কোটি টাকা। ভরাট করা হয়েছে প্রকল্প এলাকা, তৈরি করা হচ্ছে সীমানা প্রাচীর। স্টেশনকে ঘিরে তিন শতাধিক পরিবার আসছে পল্লী বিদ্যুতের সংযোগের আওতায়। মূল ভবনের কাজ শেষ হবে চলতি বছরের মাঝামাঝি সময়ে। সাবমেরিন কেবল ল্যান্ডিং স্টেশন নির্মাণে দেশি-বিদেশি একাধিক প্রতিষ্ঠান কাজ করছে। এ ছাড়া নির্মাণকাজ ঘিরে এখন স্থানীয় খেটে খাওয়া মানুষের মধ্যে সৃষ্টি হয়েছে কর্মব্যস্ততা। এ প্রকল্পে এখন প্রায় ২০০ শ্রমিক কর্মরত আছেন, যারা বছরের একটা সময় কাজের সন্ধানে রাজধানীসহ বিভিন্ন শহরে অবস্থান করতেন। নিজ এলাকায় কর্মসংস্থানের ব্যবস্থা তৈরি হওয়ায় তাদের মধ্যে সৃষ্টি হয়েছে নতুন উদ্দীপনার। সরকারের এমন প্রকল্পে যেমন বিরামহীন তথ্যপ্রযুক্তিতে যুক্ত হচ্ছে বাংলাদেশ তেমনি নতুন কর্মসংস্থানের তৈরিতে উদ্দীপনার সৃষ্টি হয়েছে খেটে খাওয়া মানুষের।

