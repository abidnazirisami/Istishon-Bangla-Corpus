 ‘পোর্ট অব কল’ ভুক্ত নৌবন্দরের সংখ্যা বাড়ানোর পাশাপাশি বাংলাদেশ-ভারত যাত্রীবাহী জাহাজ চালু করতে যাচ্ছে সরকার


মানুষ ঘুরতে চায়, প্রাকৃতিক নৈসর্গিক সৌন্দর্য দেখতে চায়। এলক্ষ্যে ভারত ও বাংলাদেশের নৌপথে যাত্রী ও পর্যটক বহনকারী জাহাজ চালুর করছে দুই দেশের সরকার। বিদ্যমান ‘প্রটোকল অন ইনল্যান্ড ওয়াটার ট্রানজিট অ্যান্ড ট্রেডের (পিআইডব্লিউটিপি) আওতায় ভারতের আসাম, কলকাতা থেকে বাংলাদেশের নারায়ণগঞ্জ, চাঁদপুরসহ কয়েকটি বন্দর পর্যন্ত যাত্রী বহনের আগ্রহী দুই দেশ। ভারতের আকবর, চড়ুইভাতি, সুতাপাসহ কয়েকটি আন্তর্জাতিক মানের পর্যটকবাহী জাহাজ রয়েছে। কিন্তু সে তুলনায় বাংলাদেশ পিছিয়ে রয়েছে। সাম্প্রতিক সময়ে তবে দুই দেশের মধ্যে সম্পর্ক বৃদ্ধি, পর্যটকদের আকৃষ্ট করাসহ কয়েকটি ইতিবাচক দিক বিবেচনায় একমত নিয়ে এগুচ্ছে সরকার। তবে কতগুলো জাহাজ চলবে, কতসংখ্যক যাত্রী বা পর্যটক যাতায়াত করবে এ সংক্রান্ত বিষয়াদি নিয়ে চিন্তা করছে সরকার। এছাড়া বন্দরগুলোতে ইমিগ্রেশনের ব্যবস্থা করতে হবে। দুই দেশ সম্মতিতে ভারতের কলকাতা, পশ্চিমবঙ্গ, আসামের সঙ্গে বাংলাদেশের কয়েকটি নদীবন্দরের সরাসরি যাত্রী ও পর্যটক চলাচলের সুযোগ হবে। কলকাতার গোহাটি থেকে নারায়ণগঞ্জ পর্যন্ত জাহাজ আসতে সময় লাগবে ৪-৫ দিন। পর্যটকদের সুবিধার্থে ‘পোর্ট অব কল’ভুক্ত নৌবন্দরের সংখ্যা বাড়ানোর চিন্তাভাবনা করছে সরকার। চাঁদপুর, আরিচা ও বরিশাল নৌবন্দরকে এর আওতায় আনা হবে। এসব বন্দর ব্যবহার করে পর্যটকরা তাদের পছন্দের এলাকায় সহজেই ভ্রমণ করতে পারবেন।

