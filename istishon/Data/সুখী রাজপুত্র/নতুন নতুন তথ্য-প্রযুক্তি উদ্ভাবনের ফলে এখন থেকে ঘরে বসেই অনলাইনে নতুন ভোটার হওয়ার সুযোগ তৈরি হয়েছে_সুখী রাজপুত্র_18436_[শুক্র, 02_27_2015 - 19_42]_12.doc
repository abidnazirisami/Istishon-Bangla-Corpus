নতুন নতুন তথ্য-প্রযুক্তি উদ্ভাবনের ফলে এখন থেকে ঘরে বসেই অনলাইনে নতুন ভোটার হওয়ার সুযোগ তৈরি হয়েছে


এখন থেকে ঘরে বসেই অনলাইনের মাধ্যমে নতুন ভোটার হওয়া, তালিকার ভুলত্রুটি সংশোধন ও তথ্য পরিবর্তন করা যাবে। এছাড়া রেজিস্ট্র্রেশনের মাধ্যমে এ্যাকাউন্ট তৈরি করে অনলাইনের আবেদনের মাধ্যমে জাতীয় পরিচয়পত্র নিবন্ধন অনুবিভাগে সংরক্ষিত তথ্যও দেখার সুযোগ পাওয়া যাবে। নির্বাচন কমিশনের জাতীয় পরিচয় নিবন্ধন অনুবিভাগে এবং নির্বাচন কমিশনের সচিবালয়ের বাস্তবায়নাধীন আইডিইএ প্রকল্পর মাধ্যমে এ কর্মসূচী চালু হয়েছে। প্রধান নির্বাচন কমিশনার কাজী রকিব উদ্দিন আহমেদ অনলাইন আবেদনের এ সিস্টেমের উদ্বোধন করেছেন। জাতীয় পরিচয়পত্র নিবন্ধন অনুবিভাগের অনলাইনে এ সিস্টেমের মাধ্যমে ৬ সেবা পাওয়ার যাবে। এর মধ্যে নতুন ভোটার হিসেবে অনলাইনে ভোটার রেজিস্ট্রেশনের আবেদন করা যাবে। রেজিস্ট্রেশনের মাধ্যমে কোন ভোটার নিজের এ্যাকাউন্ট তৈরি করে অনুবিভাগে সংরক্ষিত নিজস্ব তথ্য দেখতে ও যাচাই-বাছাই করতে পারবেন। ভোট কেন্দ্রের তথ্যও দেখা যাবে। এছাড়া নিজস্ব তথ্য পরিবর্তন, সংশোধন ও হালনাগাদের জন্য আবেদন করা যাবে। ছবি, স্বাক্ষর পরিবর্তন, আঙ্গুলের ছাপ গ্রহণ ও অন্যান্য প্রয়োজনে অনলাইনের মাধ্যমে আবেদন করা যাবে। এছাড়াও হারিয়ে যাওয়া বা নষ্ট হয়ে যাওয়া পরিচয়পত্র প্রতিস্থাপনের জন্যও আবেদন করা যাবে এ সিস্টেমের মাধ্যমে।অনলাইন আবেদনের মাধ্যমে জাতীয় পরিচয়পত্র প্রদর্শিত ও অপ্রদর্শিত উভয় তথ্য দেখার ও তথ্য আপডেট করার সুযোগ থাকবে নতুন এ সিস্টেমের মাধ্যমে। তথ্য সংশোধনের জন্য বাড়ি বসে নিজের সময় ও সুযোগ মতো প্রাথমিক আবেদন করার সুবিধা যে কেউ ইচ্ছে করলে নিতে পারেন। এ সিস্টেমে ব্যবহারকারীরা নিজেই আবেদন করতে পারবেন। ফলে বানান বা অন্যান্য ভুল হওয়ার সুযোগ কম থাকবে। ভোটার তালিকায় যে কোন ধরনের সংশোধনে সময় নির্ধারণের জন্য এ্যাপয়েন্টমেন্ট নেয়া যাবে। এ কার্যক্রমের উদ্দেশ্য হলো নতুন ভোটার হওয়ার জন্য অনলাইনে আবেদন করার সুযোগ সৃষ্টি করা, যাতে একজন নাগরিক তার সুবিধামতো সময়ে আবেদন করতে পারেন। এ সিস্টেমের মাধ্যমে জাতীয় পরিচয়পত্র কারও পছন্দ ও সুবিধামতো দেশের যে কোন উপজেলা নির্বাচন কার্যালয় হতেই উত্তোলন করা যাবে। সেবার বিভিন্ন হালনাগাদ তথ্য জানতে পারার সুযোগ সৃষ্টি হয়েছে। ব্যক্তির আবেদনের পর তার সার্বিক প্রক্রিয়া সম্পন্ন করে জাতীয় পরিচয়পত্র বিতরণের উপযোগী হলে পরিচয়পত্র উত্তোলনের স্বয়ংক্রিয় নোটিফিকেশন প্রেরণ করা হবে। এছাড়া নির্বাচনের সময় কোন ভোটার তার জন্য নির্ধারিত ভোট কেন্দ্রের তথ্য জানতে পারবেন। নাগরিকেরা এ সুবিধা পাওয়ার জন্য নির্বাচন কমিশনের ওয়েবসাইটে ঢুকে নিজের মোবাইল ফোন নম্বর দিলে ইসি থেকে স্বয়ংক্রিয়ভাবে একটি পাসওয়ার্ড মোবাইল ফোনে চলে যাবে। এরপর তিনি ওই পাসওয়ার্ড ব্যবহার করে এ্যাকাউন্ট করতে পারবেন। নির্বাচন কমিশনের ওয়েবসাইটে এ বিষয়ে সব ধরনের নির্দেশনা দেয়া থাকবে। 

