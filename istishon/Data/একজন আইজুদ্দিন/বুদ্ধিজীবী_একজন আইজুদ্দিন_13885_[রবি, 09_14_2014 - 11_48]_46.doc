বুদ্ধিজীবী


 অন্ধকারে হাতড়ে বেড়ায়।
কিছুটা চ্যাটচ্যাটে কিছুটা ত্যালত্যালে আর কিছুটা পিচ্চিল।
ঠিক, ঠিক ধরেছি!
কিছুটা দুর্গন্ধ, কিছুটা বমন উদ্রেককারী
কিছুটা মিথ্যাশ্রয়ী কিছুটা সত্যাশ্রয়ী।
হ্যাঁ, ঠিক। ঠিক ধরেছি!
এর মাথা নেই। দেহ গর্দান উরু বা পাজর
এমনকি বুক পিঠ চোখ নাক কান লেজ... নেই!
এদের সত্যও নেই, এদের মিথ্যাও নেই,
না, নেই!
শুধু মুখ আছে, মুখে অজস্র ভাষা আছে,
হ্যাঁ বা না কিম্বা হ্যাঁ না কোনটাই নয়
এমন প্রমান করার বাগ্মিতাও আছে।
দাঁত আছে, দাঁতে ধার আছে,
চোয়াল আছে, চোয়ালে প্রচণ্ড শক্তি আছে,
আর হ্যাঁ, এদের জামা আছে,
জামার পকেট আছে।
সে এক আজব প্রাণী!
আচ্ছা, মুখসর্বস্ব প্রাণী দেখেছেন কেউ?
হ্যাঁ পেয়েছি। এই নিন, ধরুন......
একজন বুদ্ধিজীবী।

