কাঁদতে আসি নাই_________


মাতবার সাব, হ, আমি আইজুদ্দিন। একজন ঘাড়ট্যাঁড়া মুরক্ষু নাদান নালায়েক বেদ্দপ আইজুদ্দিন। মাইনষের জমি জিরেতে কামলা-খাটা পাঁজির পা-ঝাড়া বেহদ্দ আইজুদ্দিন। চিনবার পারছেন তো, এই তো মাত্র’র ফিরলাম।
মাতবার সাব, আপনি গাঁয়ের মান্ন্যি-গন্ন্যি মানুষ, সাতপুরুষের মাতবারি আপনার, এ তল্লাটে আপনার সামনে মাথা খাঁড়া কৈরা কাউরে কুনু দিন কতা কইতে দেখি নাই তা হোক সেটা অন্যায় অথবা জুলুম নির্যাতন। আইজুদ্দিনের মাথা গরম, সে আইনের পরোয়া করে না, তাই তারে শায়েস্তা কৈরা আপনার রৌশন জলুশ কয়েকগুন বাইড়া গেছে গ্রামময়, সারা গাঁয়ে তাইতো আপনার ধন্ন্যি ধন্ন্যি রব শুনতাচি! 
আপনার জয় হোক!
কি অপরাধ ছিল আমার মাতবার সাব? আমি তো সাদা রে সাদা আর কালা’রে কালা’ই কই। মানুষরে মানুষ আর হস্তি রে হস্তি কইয়াই মানি। জ্ঞানী সম্মানী মানুষরে সেলাম দেই আর আকাট মূর্খরে নিজের মতোই নালায়েক ভাবি। সদ্বংশজাত পোলা মাইয়ারে কুনুদিন আকথা কুকথা কইছি, এই তল্লাটে তা কেউ কইতে পারবো না আবার যে সকল অ’জাত বি’জাত কিম্বা কু’জাত পোংটা পোলাপাইন আমারে হুদাই জ্বালায়ে মারছে তাইরেও আমি ছাইড়া কথা কই নাই সত্য। আমার মাথাভর্তি বিদ্যা না থাকলেও যে সকল শিক্ষিত মানুষ গুলার সাথে আমার কিঞ্চিৎ পয়-পরিচয় আছে তাইনারাও তো এ রকমই করে, তাদের তো জেল হইতে দেখি নাই!
একদিন কি হল, আমার দামড়া গরুডা কোন কিছুই খাইতেচিল না, ঘাস খায়না খড় খায়না এমনকি পানিও খায়না। গরুডা নিয়া পড়লাম মহা ফ্যাসাদে। পাড়ায় একজন ডাক্তার থাকে, গেলাম তার কাছে। সে দেইক্ষা শুইন্না কয় গরুর মুখে ঘা হইছে, পাছায় কয়ডা ইঞ্জেকশন দিলে ভালা হইয়া যাইবো। আমি কই, আজ্জব, গরুর মুখে হইলো ঘা আর পাছায় ইঞ্জেকশন দিলে তা ভালো হইবো ক্যামনে? আমাগোর মুখের ঘা হইলে মুখেই দাওয়াই লাগাই, গলা ব্যাথা হইলে পট্টি আর গরুর মুখে ঘা হইলে এ উজবুক ডাক্তার পাছায় দিবার চায় ইঞ্জেকশন! আমি নাদান তাই চুপ কৈরা দেহি, ডাক্তার ইয়া বড় একটা মোটা সূচ দিয়া গরুর পাছায় ইঞ্জেকশন ফুটাইতেই গরু আমারে ঢুস মাইরা গাঁয়ের সীমানা পার। আমি উইঠা কইষা ডাক্তাররে দু ঘা লাগাইতেই বিচার গড়াইলো শালিশে। আমি ভরা মজলিশে হাত জোড় কৈরা ডাক্তারের মুখের ঘা’য়ে পাছায় ইঞ্জেকশন দেওয়ার ঘটনার তীব্র প্রতিবাদ জানাইলাম। ডাক্তার যে ডাক্তারি বিদ্যার কিচ্চুই জানে না তা কইতে গেলাম, নাইলে কি মুখের ঘা’য়ে পাছায় ইঞ্জেকশন দ্যায় ইত্যাদি কইয়া ডাক্তারের চোদ্দগুষ্ঠি উদ্ধার কৈরা ফালাইলাম। গ্রামবাসী শোনে আর হাসে, হাসে আর মুখ চাপা দিয়া আমারে উপহাস করে। আপনি বিজ্ঞ মানুষ, আমার মূর্খতাকে সরলতা ভাইবা সে দিন আমারে মাফ কৈরা দিচিলেন। 
এ পাড়ায় কয়েক ঘর শীল পরিবারের বসবাস। ধামড়া বুড়ো সবাই মিলে তারা সারাদিন এর’টা ওর’টা কামিয়ে কাটিয়ে দ্যায়। তো, এক শীল ছোঁড়া কি জানি নাম? -হ, মনে পড়ছে, সুশীল কুমার শীল সে রোজ রোজ আইসা আমারে তার পৈত্রিক ব্যবসার তালিম দিত। আমি কইতাম, কি রে বাপু, নাপতালি করা আমার কাজ না, আমি জমি জিরেতের মানুষ, তোমরা করতিচো করো, খামোখা আমারে শিখাইতে আসা কেন? তারে পছন্দ না হবার এবং আমারেও তাহার না দেকতে পাবার পিছনে একটা জটিল কারন আছে। ব্যাপারখানা তাইলে খুইল্লাই কই। পোলাডা ভালাই আছিলো কিন্তুক সমস্যা হইলো তার নাম নিয়া। তার ডাক নাম আছিলো নন্দ লাল। তারে কেউ বা নন্দু কয়ে আবার কেউ বা খালি লাল কয়ে ডাকত, আবার কেউ কেউ ননদু আর লাল জোড়া লাগায়ে আর একটা নামে ডাকত যেটা আবার আমার মুখে উঠত না। তার কিছু সমস্যাও ছিল, পোলাডা সব সময় জ্ঞান বিলি করত, সব সময় সব বিষয়ে বিদ্যা জাহির করত, যা জানত তাও কইত আবার যা না জানত তাও কইত। তাই পাড়ার লোকের দেওয়া নামডার উ’কার আ’কার উল্টায়ে পাল্টায়ে আমি যেইটা রাইখা দিলাম সেটা আর মোটেও সভ্য থাকল না, হইয়া গেল একেবারে নিখাদ “দালাল”!
গ্রাম্য সালিশে বিচার হইলো। আপনি আইসা কয়েক ঘা বেতের বাড়ি আর সাথে মৌখিক সতর্কতা দিয়া ছাইড়া দিলেন। সে যাত্রা অল্পেই বাইচা গেচিলাম!
আবার সমস্যা হইলো শুয়োরগুলা নিয়া!
পাড়ার এক কোনায় কয়েক ঘর মেথর চাঁড়াল বাস করে, আর তাদের আছে কয়েকটা দাঁতাল শুয়োর। শুয়োর গুলা খাইতে না পাইয়া খালি ঘোঁত ঘোঁত করত আর তাদের ঘোঁত ঘোঁত শব্দে পাড়ার কুত্তা গুলা ক্ষেইপ্পা উঠত। পাড়ায় থাকতে দিছি, আবার ঘোঁত ঘোঁত কেন বইলা দাঁত মুখ খিচে তাড়া করতে যেত। শুয়োর গুলাও নাছোড়বান্দা, কুত্তাগুলার ঘেউ ঘেউ শুনে তাদের ঘোঁত ঘোঁত আরো কয়েকগুন বাইড়া যাইত। ফলে গ্রামে শুয়োরের ঘোঁত ঘোঁতানি আর কুকুরের ঘেউ ঘেউ শব্দে সাধারণের বাস করা দায় হয়্যা পড়ল। আবার সবাই আপনার স্মরন নিলে বিচারে সাব্যস্ত হল যে, যেহেতু শুয়োর গুলা ঘোঁত ঘোঁত না করলে কুত্তা গুলা ঘেউ ঘেউ করে না তাই কুত্তাগুলার ঘেউ ঘেউ বন্ধ করতে হলে শুয়োর গুলার ঘোঁত ঘোঁত বন্ধ করতে হবে। অতএব দাঁতাল শুয়ারগুলাকে গ্রাম ছাড়া করা হল, আর কুত্তাগুলাও চুপ মাইরা গেল। গ্রামে শান্তি ফিরে আইলে সবাই আপনার আরেকবার দীর্ঘায়ু কামনা কৈরা নিশ্চিন্তে ঘুমাইতে গেল।
আপনার ন্যায় বিচারের তুলনা হয় না!
বিপত্তি যেন আর ছাড়তে চায় না। কোথাকার কোন এক দাগীচোর জেলের গরাদ ভাইঙ্গা মোমের ডানা লাগায়ে উইড়া আইসা এ গ্রামে জুইড়া বসল। চুরি করে চামারি করে, আইজ এর হারায় তো কাইল ওরটা কিন্তুক চোর ব্যাটা আছিলো খুব শিয়ানা। রাইতের বেলায় গা’য়ে কালি ঝুলি ত্যাল মাখায়া চুরি করত আর দিনের বেলায় নিপাট ভদ্দরনোক, ধরা পড়বো ক্যামনে? কিন্তুক ঐ যে কয় না, চোরের দশ দিন কি সাধু’র একদিন! মাল সামানা নিয়া খোদ মালিকের হাতে ধরা পড়ল, ধইরা আইন্না আপনার দরবারে পেশ করতেই দেখলাম উল্টা বিচার। চুরি করার অপরাধে চোরের শাস্তি হইলো না, চোরকে চোর কওয়ার অপরাধে আমার হইলো সাত দিনের জেল। মাশাআল্লাহ!
মাতবার সাব, আমি এতো স্যাতো রাজনীতি বুঝি না। আইনের মারপ্যাচ আর সামাজিক রীতিনীতির ধার-ও খুব বেশি ধারি না। সারাদিন নাঙ্গল চালাই, ধান লাগাই গরু চরায়। মাইনশের বাড়িতে কামলা খাইটা যা পাই তা দিয়া বৌ বাচ্চার খোরাক যোগাই। জমি জিরেত আমার রাজনীতি, নাঙ্গল যোয়াল আমার হাতিয়ার আর পরিশ্রম আমার মূলমন্ত্র। আমি বাতাসের গান গাই আর প্রকৃতির কবিতা আবৃতি করি। আমার পৃথিবীতে সভ্যতা আর আধুনিকতার কোন স্থান নাই। প্রচলিত সামাজিক শিষ্টাচার আর শ্লীল অশ্লীলতার বেড়াজালে আবদ্ধ নগর সভ্যতা এখনও আমার মগজের কোটরে ঢুকতে পারে নাই তাই আমি সাদা’রে সাদা আর কালা’রে কালা’ই কমু, মাইনশেরে মানুষ আর হস্তি’রে হস্তি’ই কমু, অ’জাত বি’জাত আর কু’জাতের কেউ আমারে ঘাঁটাইতে আইলে তারে ছাইড়া কথা কমুনা, চোর ছ্যাঁচ্চোড় বইল্লা যদি কেউ প্রমানিত হয় তাইলে তারেও আমি সাধু কৈরা কমু না আর নামের চাইতে কারো কামের জজবা বেশি হইলে তারেও “দালাল” কইতে দ্বিধা করুম না।
জেল তো খাটা হইলো! এবার কন, এরপর কি আপনি আমারে ফাঁশিতে চড়াইবেন? 

