দ্বিধাহীন আত্নসমর্পণ


 না, ভেবনা ফিরব তোমার কাছে।
তোমার দোষ নেই, ফিরে যাওয়ার হাজার আকুতি
আর আত্মসমর্পণের হাজার প্রচেষ্টা সত্ত্বেও সে আর সম্ভব নয়।
আমাকে মুক্তি দিয়ে তোমার তীব্র ভালবাসা দহন
আর অভিমান ফিরে ফিরে আসবে,
এটা আমি হতে দিতে পারি না।
না, ভালবাসায় কোন খাদ ছিল না।
উন্মাতাল আবেগের বশে ভেসে ভেসে যাওয়া কাল
ক্ষয়ে যাওয়া স্মৃতি পুষে রেখে তোমাকে বুকে আগলে রাখব।
ক্ষনিকের মোহ আর সংসার-স্বপ্ন, সে আমার নয়
আমি আমার কাছে বিক্রি হওয়া দাস
সময়ের প্রয়োজনে বিবাগী বাউল।
“ চিরদিনের জন্য বন্ধন মানবনা বলে যখন স্থির করেছি
তখন তোমার মনে কোন প্রত্যাশা জেগে থাকুক
এটা তো আমি হতে দিতে পারি না।
আমাকে যেতে হবে!”

