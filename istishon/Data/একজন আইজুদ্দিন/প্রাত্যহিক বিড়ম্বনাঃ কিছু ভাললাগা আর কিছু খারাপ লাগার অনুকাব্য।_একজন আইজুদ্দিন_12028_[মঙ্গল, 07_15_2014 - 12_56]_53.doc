প্রাত্যহিক বিড়ম্বনাঃ কিছু ভাললাগা আর কিছু খারাপ লাগার অনুকাব্য।


ধরুন, সারাদিনের ক্লান্তি শেষে খুব কষ্টে শিষ্টে একটা লক্কড়-ঝক্কর বাসে চেপে বসেছেন, গন্তব্য দু ঘণ্টার রাস্তা, আপনি বাসে উঠে কোনমতে একটা বসার জায়গাও বাগিয়ে নিয়ে গা এলিয়ে দিয়েছেন, প্রায় ঘুম চলে এসেছে চোখের পাতায়, ঢুলু ঢুলু চোখের পাতায় রাজ্যের অবসাদ, আপনার অজান্তেই আপনার মাথা নুইয়ে পড়েছে পাশের লোকটির কাঁধ বরাবর, আচমকা খ্যাঁকানি আর বেদম ধাক্কা খেয়ে জেগে দেখলেন পাশের লোকটি যাচ্ছে তাই গালমন্দ করছে আপনাকে, আপনার মরে যেতে ইচ্ছে করবেই।
অথবা ধরুন, আপনি কোন চায়ের দোকানে দাঁড়িয়ে একটু সিগারেটে দম মারছেন, বক্ষলম্বিত দাঁড়ি আর ভুমিলম্বিত জোব্বা পরিহিত একজন হুজুরে কেবলা আপনার পা বরাবর পিক ফেলে আবার পানের বোঁটা থেকে চুন খসছেন, আপনার প্যান্ট আর জুতো যে অনেকখানিই তার মুখ নিঃসৃত খয়ের রঙে রাঙ্গিয়ে গেছে সেদিকে তার খেয়াল-ই নেই, তারপর নেশা করার কতো রকম পাপ ও তার শাস্তি রয়েছে সে সম্পর্কে একটি নাতিদীর্ঘ বক্তৃতা ঝেড়ে যখন তিনি আপনার ধূমপানের বদ-অভ্যাস ছাড়ার নসিহত শোনাবেন, আপনার মরতে ইচ্ছে করবেই।
কিম্বা ধরুন, আপনি উপজেলার কোন গেজেটেড অফিসারের কাছে “চরিত্রগত সার্টিফিকেট” নিতে গেছেন, মুখে অনাবিল হাসি এবং শরীরে যতরকম পেশী আছে সব শিথিল করে ভিক্ষুকের মতো টেবিলের সামনে দাঁড়িয়ে আছেন, মুখ কাচুমাচু আর হাত জড়সড়ো করে অনেকটা আত্মসমর্পণের ভঙ্গিতে আপনি যে তার কৃপাপ্রাথি হয়ে এসেছেন এটা জানান দেওয়ার সর্ব রকম প্রচেষ্টা চালিয়ে যাচ্ছেন, এরকম সময় যদি অফিসারটি বলে যে তিনি আপনাকে চেনেন না তাই আপনার চরিত্র ভাল না খারাপ তা তার জানার কথা নয় বিধায় আপনাকে “চরিত্রগত সার্টিফিকেট” দেওয়াও সম্ভব নয় তখন আপনাকে কচুর লতি দিয়ে ফাঁসি দিতে ইচ্ছে করবেই। “স্যার, কতো হাজার বছর এই এলাকায় চাকরি করলে প্রত্যেক মানুষের চরিত্র বুঝে “চরিত্রগত সার্টিফিকেট” দেওয়ার ক্ষমতা আপনার হবে?”-প্রশ্ন টুকু করার মতো ধৈর্য আপনার হবেই এটা বুক-ঠুকে বলতে পারবেন না।
এ রকম বিড়ম্বনা আমাদের নিত্য সঙ্গী, আমরা আমাদের অজান্তেই এ রকম হাজারটা বিড়ম্বনা নিয়ে পথ চলি, পথের বাঁকের এই বিড়ম্বনাগুলোর কোন কোনটা বাসায় ফিরে ভুলে যাই আবার কোনটা কোনটা আজীবন মনে দাগ কেটে থেকে যায়।
২০০১ সালের ঘটনা, আট নম্বর বাসে করে মিরপুর পানির ট্যাঙ্কী-তে ফিরছি। খাঁ খাঁ দুপুর, বাসে তিল ধারনের স্থান নাই, এর মধ্যে একজন ভদ্র মহিলা বয়স প্রায় পঞ্চাশ ছুঁই ছুঁই হবেন বেশ কষ্টেশিষ্টে এসে আমার কাছে দাঁড়ালেন। সম্ভবত উনি শুচিবায়গ্রস্ত ছিলেন, ও রকম চাপাচাপির মধ্যেও উনি কারো অসাবধানতাঃবশত গা ঠেকে গেলে তাকে যাচ্ছেতাই গালমন্দ করছেন, বারবার ডানে বামে সামনে পিছনে কেউ তাকে ছুঁয়ে দিচ্ছেন কিনা সেটা কঠোরভাবে পর্যবেক্ষণ করছিলেন। আমি বয়সে অপেক্ষাকৃত অনেক ছোট, ভাবলাম ভদ্র মহিলাকে আমার আসনটুকু ছেড়ে দেই, যা হোক ভদ্রতা করে তাকে আসনটা ছেড়ে দিয়ে দাঁড়িয়ে পড়লাম, ভদ্রমহিলা-ও বসে হাঁপ ছাড়লেন। বিপত্তি হল, তাকে আসন ছেড়ে দিয়ে আমি তার পাশেই দাঁড়িয়ে পড়লাম আর অতিরিক্ত চাপের কারনে আমিও মাঝেমধ্যেই তাকে ছুঁয়ে দিচ্ছিলাম কারণ আমার নড়াচড়া করার মতো কোন জায়গা অবশিষ্ট ছিল না। তিনি সকল সৌজন্যতা ভুলে আমাকেও খিস্তি-খেঁউড় করতে লাগলেন আর আশেপাশের মানুষজন হো হো করে হাসতে লাগল। আমি লজ্জায় লাল হয়ে গেলাম, শ্যামলীতে একটা বিশেষকাজে নামতেই হবে এরকম একটা ভাব দেখিয়ে নেমে পড়েছিলাম। আজো মনে পড়লেই এক ধরনের লজ্জা পাই, আসন ছেড়ে দেওয়ার জন্য না মানুষের সেই হাসিহাসির জন্য, তা বলব না।
২০০৭ এ, কোর্ট-প্যান্ট টাই গা’য়ে চাপিয়ে বলদের মতো মতো হানিফ বাসে চড়েছি, বলদের মতো বললাম এই কারনে যে সাথে দুটো ইয়া বড় মোবাইলের কার্টুন ছিল। ভেবেছিলাম, ঢাকায় যখন এসেই পড়েছি তখন খালি হাতে ফেরা কেন? যা হোক, ঢাউস কার্টুন নিয়ে গুলিস্তান থেকে বাসে উঠলাম, হেলপার কার্টুন ভিতরে নিতে দিলেন না, বোনেটের উপর রেখে সংরক্ষিত আসনে বসতে বললেন। আমিও বেকুবের মতো বসে পড়লাম। পল্টন মোড়ে আসার সাথে সাথেই সমস্ত আসন পূর্ণ হয়ে গেল। শাহাবাগে এসে তিনজন মেয়ে উঠল, এসেই আমার দিকে আঙ্গুল উচিয়ে দাঁত মুখ খিঁচিয়ে উঠে যাবার আদেশ করল, এমনভাবে বলল যেন সে আদেশ স্বয়ং বারাক ওবামার পক্ষেও অমান্য করা অসাধ্য। আমি হেলপারকে ডাকলাম, পিচ্চি একটা মেয়ে হয়ে বয়স্ক একজন কোর্ট-প্যান্ট টাই পরা ভদ্রলোকের সাথে কি রকম ব্যবহার করা উচিত সেটা বলার চেষ্টা করলাম, মানুষ হয়ে আরেকজন মানুষকে এরকম কর্কশ ভাষায় হুকুম করা কতটা সভ্যতা-বহির্ভূত সেটা বোঝাবার চেষ্টা করলাম। মেয়েগুলো অঙ্গুলি নির্দেশ করে আমাকে দেখালেন যেখানে লেখা ছিল “শিশু প্রতিবন্ধী ও নারীদের জন্য সংরক্ষিত আসন” এবং বলল যে আমি হয় মূর্খ না হয় ভেকধারী, কোর্ট-প্যান্ট টাই পরা আমার উচিত হয়নি বলে তাঁরা হাসাহাসি করতে লাগল। আমি মুখ কাচুমাচু করে দাঁড়িয়ে পড়লাম, বাঁকি পথ মেয়েগুলো যেভাবে আমাকে দেখল সেটা চিড়িয়াখানার বান্দর দেখার কোন অংশে কম নয়, বাসের অন্য যাত্রীদের কথা এখানে নাইবা বললাম। 
এ রকম অসংখ্য ঘটনা প্রায়শই আমাদের দৈনন্দিন জীবনে ঘটে চলছে, এর কিছু ঘটনা আমাদেরকে যেমন আনন্দিত করে আবার তেমনি কিছু ঘটনা আমাদের মর্মপীড়ার ঘটনা হয়ে দাঁড়ায়। 
২০০০ সালের কথা মনে পড়ল।
আমার ফুফাত ভাই প্রতিষ্ঠিত একটি রাজনৈতিক দলের কেন্দ্রীয় লিডার। পরিবার নিয়ে ঢাকায় থাকেন। পরিবারে সদস্য একুনে সাত জন। আমি তার হুকুমের দাস, বছরে একবার আমাদের এলাকার ঘৃতকাঞ্চন বেগুন পাকড়ি আলু আর মহরমের দই নিয়ে তার বাসাতে হাজিরা দিতে হবেই। আমি বাসে উঠলে কিছু খাইনা এমনকি রওনা দেবার আগেও খুব বেশি খাই না। যা হোক, টাঙ্গাইলের জ্যাম পেরিয়ে ১০ ঘণ্টায় ঢাকায় হাজির। পেটে তখন ছুঁচো-র দৌড়োদৌড়ি টের পাচ্ছিলাম, হাত মুখ ধুয়ে খেতে বসলাম। এক গামলা ভাত সাবাড় করেছি মাত্র, এর মধ্যে কাজের মেয়েটা এসে গরুর মতো চোখ বের করে ঊর্ধ্বশ্বাসে দৌড় “আম্মা, ব্যাডা’য় সব ভাত সাবাড় কইরালাইচে” বলে কি চেঁচামেচি! আমি গ্রাম গঞ্জের চাষাভুষা মানুষ, খাইনা খাইনা করেও প্রায় যা খাই তা শহুরে লোকের চোখে হয়তো একটু দৃষ্টিকটু-ই কিন্তু তাই বলে মেয়েটা এ রকম করবে? ভাবি তাকে থামাতেই পারছে না, আমিও অধোমুখে লজ্জিত এবং সঙ্কুচিত। ভাবি বিষয়টা হাল্কা করার জন্য এসে অনেক কথা বললেন, এটা ওটা তুলে খাওয়াবার চেষ্টা করলেন কিন্তু আমার গলা দিয়ে আর ভাত নামছেই না! পরে জানলাম, মাত্র এক গামলা ভাত দিয়েই নাকি ওদের পুরো পরিবারের এক বেলা খাওয়া হয়ে যায়। এরা বাঁচে কি ভাবে?
এ ভাবেই বাঁচে মানুষ! প্রতিদিনের এরকম নানা ঘাত-প্রতিঘাত দুঃখ-কষ্ট আনন্দ-বেদনা প্রেম-ভালবাসা বিরহ-যাতনা নিয়েই মানুষ বাঁচে। ভেবে দেখুন, আপনাদের প্রত্যেকের জীবনে কি এ রকম কিছু ঘটনা নেই? কিছু স্মৃতি আজো মনে হলে লজ্জায় কি লাল হয়ে ওঠে না ঐ মুখ? কিছু ভাল লাগা স্মৃতি মনে পড়লে কি রসে রসে তা রোমন্থন করতে ইচ্ছে করে না? 

