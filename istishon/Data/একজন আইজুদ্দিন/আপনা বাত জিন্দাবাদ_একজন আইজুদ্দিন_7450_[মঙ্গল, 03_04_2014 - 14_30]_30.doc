আপনা বাত জিন্দাবাদ


আমি যেটা বলছি সেটাই সত্য, এক্কেবারে নিরেট ধ্রুব সত্য। আপনি যেটা বলছেন তা বেদবাক্য। আমাদের মানসিকতাই এখন এমন! মত প্রকাশের পথে আমরা এতটাই এগিয়ে যে অন্যের মত গ্রহনের এবং বিবেচনার মতো বোধ শক্তি আমাদের একেবারে নেই বললেই চলে।আমি একটা কথা যখন বলেই ফেলেছি তা যে ভাবেই হোক প্রতিষ্ঠা করতেই হবে, আমার কথায় যে কোনরূপ ভুল বা ভ্রান্তি থাকতে পারে না তা ডজন ডজন উদাহরন এবং শত শত মনিষীর বানী উল্লেখপূর্বক যে ভাবেই হোক প্রমান করে দিতে হবে। আপনার ক্ষেত্রেও তাই, আপনি যে আমার কথার সমালোচনা এবং প্রতিবাদ করছেন তার ভিত্তি কোথাও থাকুক বা না থাকুক, সেটা আপনাকে যে ভাবেই হোক প্রমান করতেই হবে। মোট কথা, আমি যেভাবে জিততে চাইছি ঠিক আপনিও চাচ্ছেন যেন আপনিও তেমনি ভাবে জিতে যান। জিততেই হবে, কারন আপনি যা বলেছেন তা সত্য না হলেও কিছু যায় আসেনা কিন্তু হার মেনে নিয়ে মাথা হেট করে সবার সামনে থেকে সরে যেতে হবে এটা কোন ভাবেই মেনে নেওয়ার মানসিকতা আপনার তৈরি হয়নি। আবার আমার ক্ষেত্রেও কথাটা ততোধিক সত্য, আমি যেটা বলে ফেলেছি সেটা আসলে ঠিক কতটা ঠিক সেটা আমার জানার প্রয়োজন নেই, প্রয়োজন জেতার। আমি সবার সামনে আমার কথাটাকে সত্য প্রমানিত করে মাথা উচু করে রাজার মতো বীরদর্পে মাটিতে পা ঠুকে জানান দিতে চাই আমিই সেরা। এটাই মানুষের ধর্ম, আমাদের সহনশীলতা থাকতে নেই!
তাতে কি আসলে আমরা জিততে পারছি? 
পারস্পারিক দ্বন্দ্ব, সামাজিক মতবিরোধ, রাজনৈতিক অস্থিরতা, রাষ্ট্রীয় সন্ত্রাসের মুলে এই একগুঁয়ে মানশিকতা আর নিজেকে প্রতিষ্ঠার এই একরোখা আলাউদ্দিনের দৈত্য আমাদের ঘাড়ে এমন ভাবে চেপে বসেছে যে আমরা কোন অবস্থাতেই কাউকে বিন্দু মাত্র সম্মান দিতে রাজী নই যতক্ষণ না সে আমার মত কে তার নিজের মত বলে মেনে না নেয়। আমরা এভাবেই ঐশ্বরিক শক্তিকে নিজের শক্তি বলে চালিয়ে দিতে চাই, নিজেকে তার সমতুল্য করে তুলবার ব্যর্থ প্রচেষ্টা করি। 
একারনেই আমরা পদে পদে বিধ্বস্ত হই, আর অলক্ষ্যে ঈশ্বর এ কারনেই মুখ টিপে হাসেন। 

