ওহ ডাক্তার!


যদি আট আনার কাগজ আর আড়াই টাকার কলম দিয়ে পাঁচশ টাকা কামাই করতে চান তো সে ব্যবস্থা আছে আর সাথে যদি কোনরকমে আট দশটা টেস্ট লিখে দিতে পারেন তো কথাই নেই, নির্ঘাত হাজার টাকার কমিশন তো থাকছেই। আরও থাকছে গাড়ি বাড়ির ব্যবস্থা, অবশ্য বৌ দেওয়ার কথা এখনও শুনি নাই। অচিরে কে জানে, সে ব্যবস্থাও হয়তো হয়ে যাবে!
হ্যাঁ, আপনাকে শুধু একজন ডিগ্রিধারী ডাক্তার হতে হবে।
ডাক্তার স্বয়ং ভগবান, তাই তিনি আপনাকে কি হালতে রাখবেন আর কি অবস্থায় ছেড়ে দেবেন সেটা প্রশ্ন করার অধিকার আপনার নেই। সৃষ্টিকর্তার দিকে যেমন নমনীয় কমনীয় হয়ে প্রার্থনা পূরণ হবার প্রত্যাশা নিয়ে আত্মসমর্পণের পূর্ণ প্রস্ত্রতি নিয়ে হাত তুলতে হয় তেমনি ডাক্তারের কাছে গিয়েও হাতজোড় করে থাকাটা একটা ভব্যতা, ওটা ভুলে গেলে ভগবান নাখোশ হন তাই আপনার রোগ না সারলে ধরে নিতে হবে ওটা আপনার ব্যর্থতার ফল। ভগবান নিস্কলঙ্ক, উনাকে দোষ দিলে আপনার ইহকাল পরকাল দু-ই গেল! উনি টেস্ট দেবেন, কোন একটি নির্দিষ্ট ল্যাবে যেতে বলবেন, কোন নির্দিষ্ট কোম্পানির পথ্য কিনতে বলবেন, আপনাকে চোখ বুজে তা অক্ষরে অক্ষরে পালন করতেই হবে, তবেই আপনি একজন আদর্শ রোগী। রোগীদের বাছবিচারের বাড়াবাড়ি কোনমতেই কাম্য নয়!
ছেলেমেয়েদেরকে জিগ্যেস করে দেখুন, তারা বড় হয়ে কি হতে চায়, দেখবেন বেশিরভাগ ছেলে মেয়েই উত্তর দেবে তারা বড় হয়ে ডাক্তার অথবা ইঞ্জিনিয়ার হতে চায়, এর চাইতে অতি সহজে টাকা কামানোর সহজ রাস্তা আর দ্বিতীয়টি নেই!কেন তারা ডাক্তার হতে চায় প্রশ্ন করলে দেখবেন তাদের বেশিরভাগের উত্তর হবে তারা মানবসেবা জনসেবা করতে চায়। ডাক্তার হওয়ার পর সেটা কতটা অক্ষুণ্ণ থাকে তা ভুক্তভোগী মাত্রই জেনে থাকবেন।
আমার বাসার পাশের বাসায় একটা আশ্চর্য রকম এলারম আছে, প্রতি সকাল ছয়টায় সেটা বাজতে থাকে। এতো বিকট আওয়াজ যে ঘুম না ভেঙ্গে উপায় নেই। ত্যাক্ত বিরক্ত হয়ে একদিন সকালে বাসা থেকে বেরিয়ে সে বাসায় গিয়ে হাজির হলাম। চোখ মুখে বিরক্তির ছাপ, সকাল সকাল ঘুম থেকে ওঠার অবসাদ নিয়ে সে বাসায় গিয়ে আক্কেল গুড়ুম। একজন নিপাট ভদ্রলোক, পরিষ্কার করে ক্ষৌরকার্য করা মুখ, টাই-কোট পরা দীর্ঘদেহী শরীর, মোটর সাইকেলে বারংবার কিক করতে করতে ফর্সা মুখ রক্তিম হয়ে উঠেছে। আমি গিয়ে কি রাগ দেখাব? আমার যাওয়া দেখেই বেচারা বুঝতে পেরেছেন আমি ক্ষেপে গেছি, হাসি মুখে সালাম দিয়ে বলল যে মোটর সাইকেলটির বয়স নেহায়েত কম নয় এবং এ কারনে প্রতিদিন সকাল বেলা স্টার্ট নেওয়ার সময়ে তাকে যারপরনাই বিরক্ত করে ছাড়ে।আমিও হাসিমুখে বাইকের প্লাগ সম্ভবত জ্যাম হয়েছে,পরিষ্কার করে নিলেই সম্ভবত এ থেকে পরিত্রাণ পাওয়া যেতে পারে বলে ফিরে এলাম। ও বেচারা একটা ঔষধ কোম্পানির মার্কেটিং অফিসার। ওর ডিউটি তো সকাল ন’টায় শুরু হওয়ার কথা, এতো সকাল সকাল কোথায় যায় ব্যাটা? যা হোক, সকাল সকাল ওর মাথা গুলিয়ে না দেওয়াটাই সমীচীন।
এরপর আমিও বিরক্ত হয়ে প্রাতঃকালীন ভ্রমনে বের হওয়া শুরু করলাম, সকাল সকাল ঘুম থেকে যখন উঠতেই হবে তখন গায়ে একটু বাতাস লাগালে ভালই হবে ভেবে বেরিয়ে পড়ি। তার সাথে মাঝেমধ্যেই দেখা হয়ে যায়, কুশলাদি জিগ্যেস করি, দুচারটি বাড়তি কথাও হয় মাঝেমধ্যে। একদিন তার এই প্রাতঃগমনের উদ্দেশ্য জানতে চাইলে তিনি বলেন যে তার কোম্পানির হেভি সাপোর্টার একজন নামি ডাক্তারের ছেলেকে স্কুলে ছেড়ে আসার দায়িত্বটা তার। অন্য আরেকটি কোম্পানির আরেকজন তাকে আবার বাসায় ফিরিয়ে দ্যায়!স্বয়ং ভগবান কে সাহায্য করার এ লোভ কে ছাড়তে চাইবে!
বাংলাদেশের ঔষধ শিল্পের বিকাশে এই ছেলেগুলোর অপরিসীম অবদানকে মূল্যায়ন করা বা না করার দিকে যেতে চাইনা। একটা শিক্ষিত যুব শক্তির সমস্ত রস নিংড়ে নিয়ে তার নির্যাসটুকু যে মালিক ভোগ করেন তিনিও আমার নমস্য। কিন্তু মধ্য সত্ত্বভোগী এই ভগবান সম্প্রদায় মানব সেবার নামে যে দুরাচার করে যাচ্ছে তার কতটুকু খোঁজ রাখি আমরা? বাংলাদেশের অসংখ্য নামগন্ধহীন কোম্পানির ঔষধ প্রেস্ক্রাইব করে যে ডাক্তাররা মানুষকে প্রতিনিয়ত মৃত্যুর মুখে ঠেলে দিচ্ছেন তার দায় কি তারা এড়াতে পারেন?
বাংলাদেশের একটি শীর্ষ কোম্পানির প্যারাসিটামল সিরাপ বানানোর পরিশুদ্ধ পানির উৎপাদন খরচ অন্য যে কোন কোম্পানির পুরো সিরাপের উৎপাদন খরচের চাইতেও বেশি। অথচ ঐ কোম্পানির সিরাপের সাথে এই অজ্ঞাত কোম্পানির সিরাপ সমান দরে বাজারে বিক্রি হয়। লাভের ভাগ পান ডাক্তার এবং কেমিস্ট, রোগীদের রোগ ভাল হোক বা না হোক কি যায় আসে? 
ফরিদপুরে এক বিখ্যাত কোম্পানির রিজিওনাল ম্যানেজার আমার বন্ধু, তার আমন্ত্রনে একদিন বেড়াতে গিয়েছিলাম। সারাদিন ফরিদপুর শহর চষে বেড়ালাম, অমুক ডাক্তারের চেম্বার, তমুক ডাক্তারের ক্লিনিক করতে করতে দিন শেষ। রাতে শুরু হল জম্পেশ আড্ডা। আড্ডা মানে ঐ ঘুরে ফিরে ডাক্তার, ঔষধ, কোম্পানি আর চেম্বারের গল্প! সে একটা ডাক্তারের কাহিনী শোনাল। ডাক্তারটি একটা ক্লিনিকের মালিক, চারতলার বিশাল এক ক্লিনিক, সাকুল্যে প্রায় কুড়ি জন ডাক্তারের চেম্বার। মালিক ডাক্তারটি আমার বন্ধুবরটিকে একটা বড় অফার দিয়েছিলেন, ক্লিনিকের সমস্ত ডাক্তার পুরো একবছর আমার বন্ধুর কোম্পানির শুধু প্যারাসিটামল প্রেস্ক্রাইব করবেন, বিনিময়ে তাকে একটা গাড়ি কিনে দিতে হবে এবং সেটা অবশ্যই চুক্তির আগে। বন্ধুটি ভেবে দেখলেন, সুযোগটি হাত ছাড়া করা যায় না, তাই কোম্পানিটির ঊর্ধ্বতন কর্মকর্তার সাথে যোগাযোগ করে বিষয়টি ফাইনাল করে ফেললেন। গাড়ি চলে এলো, বাঁকি ডাক্তারগণ এ খবরে বেঁকে বসলেন, তারা লিখবেন ঔষধ আর গাড়ি পাবেন মালিক তা কি করে হয়? তাদেরকেও কিছু না কিছু দিতে হবে নইলে মালিক যা পারে তা করুক। জি এম এলেন, স্বয়ং এম ডি এলেন, মালিক ও ডাক্তারদেরকে দাওয়াত করে অভিজাত হোটেলে আনা হল, খাওয়া-দাওয়ার ফাঁকে আপোষরফা হল প্রত্যেকটি ডাক্তার একটা করে ল্যাপটপ পাবেন। এরপর সমস্ত প্যারাসিটামলের প্রেসক্রিপশন আস্তে আস্তে রিসেট হতে শুরু করল!
এভাবে কোম্পানির ডোনেসনের খাত মাস গেলে বিদ্যুৎ বিল, গ্যাস বিল, ছেলের স্কুলের মাইনে, মেয়ের বেসরকারি বিশ্ববিদ্যালয়ের খরচ, গাড়ির তেল, ড্রাইভারের বেতন থেকে শুরু করে শেষপর্যন্ত স্ত্রীর পার্সোনাল সেনোরা-য় এসে ঠেকেছে। কোম্পানি দিচ্ছে, ডাক্তার নিচ্ছে, ডাক্তার দিচ্ছে তাই কোম্পানিও সুযোগ হাতছাড়া করছে না। গিভ এন্ড টেকের পলিসি যে আবিস্কার করেছিল-তাকে স্বস্রদ্ধ প্রণাম।
একটা ঔষধ কোম্পানি যে পরিমান অর্থ লগ্নী করেন তার বেশিরভাগ বিনিয়োগ করেন বিপণনে, কারন ঔষধ যত মান সম্মতই হোক না কেন সেটা ডাক্তারের প্রেসক্রিপশন জুড়ে শোভা না পেলে তার কোন মূল্যই নেই। আর কোম্পানির স্টোররুম থেকে রোগীর হাত পর্যন্ত সেটা পৌছাতে চাই ডাক্তার, এর জন্য ডাক্তারের কাছে ধন্না না দিয়ে উপায় নেই। মধ্যপথের ব্যয় যেটা সেটা এসে চাপে রোগীর ঘাড়ে, বারো আনার সিপ্রফ্লক্সাসিন এ জন্যই কিনতে হয় পনের টাকায়, দশ পয়সার ডাইক্লোফেনাক আড়াই টাকায়। উচ্চ পর্যায়ের মার্কেটিং কর্মকর্তা থেকে শুরু করে নিম্ন পর্যায়ের ডেলিভেরি এসিস্ত্যান্ত এর বেতন, সরকারী শুল্ক, ডাক্তারের ডোনেসন, কেমিস্টের কমিশন সব মিলিয়ে বাঁশের চেয়ে কঞ্চি দড় অবস্থা!!
কোন ডাক্তারকে এমন কোন সমাজসেবা মুলক কর্মকাণ্ডে অংশগ্রহন করতে দেখেছেন যেখানে তাদের স্বার্থ নেই? আমার এলাকায় অষ্টাশির বন্যায় একবার ক্যাম্প করা হয়েছিল, জেলা শহরের বড় বড় ডাক্তাররা এসেচিলেন রোগীদের চিকিৎসা সেবা দেওয়ার জন্য। সকাল বেলায় ডাক্তারদের সাথে সাথে এলেন কয়েকটা কোম্পানির রিপ্রিজেন্টটেটিভ এবং কিছু কর্মকর্তা। তাদের কোম্পানি এই ক্যাম্পেইনে মোটা দাগের ঔষধ সরবরাহ করেছিলেন, আর এটা ওটা দিলাম বাকীটা বাজার থেকে কিনে নেবেন বলে ডাক্তারদের দেওয়া প্রেসক্রিপশন নিয়ে রোগীরা ছুটলেন কাছের ঔষধের দোকানে, এটাই মার্কেটিং! ডাক্তাররা ঔষধ কোম্পানির মার্কেটিং এক্সিকিউতিভের কাজটা এমনি এমনি করে দ্যায় না, কিছু উপরিপাওনা তো তাদের থাকবেই।
ইদানিং ডাক্তাররা আবার ডাক্তারি ছেড়ে পরিবেশ সেবায় নাম লেখাচ্চেন। রামপাল সুন্দরবন তেল গ্যাস বিদ্যুৎ জ্বালানি নিয়ে তাদের জ্বলুনি-পুড়ানির শেষ নাই। রুগীদের চেম্বারে বসিয়ে রেখে তারা মানববন্ধন লংমার্চ করে দেশোদ্ধার করতে সদা তৎপর কিন্তু মৃত্যুপথযাত্রী রোগীদের জন্য এর নুন্নতম দরদ থাকলে দেশের চিকিৎসা সেবার মান কোথায় গিয়ে দাঁড়াত সেটা ভাববার ফুসরত তাদের কোথায়? বিদেশী অর্থযোগ ও দেশি জলযোগের জন্য রোগীরা কেন সারা দেশের মানুষ একযোগে মারা গেলেও সমস্যা নাই, আগে তো পরিবেশ বাচুক!
গরিব দেশের সাধারন রোগীদের শেষ ভরসা হাসপাতাল, বিনা খরচে অথবা নামমাত্র খরচে সরকারী হাসপাতালের সেবা নিতে প্রতিদিন হাজার হাজার রোগীরা ভিড় জমায় সেখানে। সেখানকার চিত্র-ও না দেখলে বোঝার উপায় নেই যে কি অরাজকতা চলছে এই হাসপাতালগুলোতে। প্রতি পদে ট্যাঁকের টাকা না খসালে এক পা হাঁটবে না সেখানকার কর্মচারীরা, হুইল চেয়ার চান?- পঞ্চাশ টাকা ফেলুন, বেডের ব্যবস্থা করতে হাজারখানেক কমপক্ষে নইলে ফ্লোরে শুয়ে পড়ুন, ডিউটিরত ডাক্তাররা যখন ডিউটি রুমে হাসিঠাট্টায় মত্ত তখন আপনার রোগী মারা গেলেও তা বলতে যাবেন না, ওতে লাভ নেই। সরকারী ঔষধের আশা না করাই ভাল, ওগুলো আপনার জন্য নয়। 
একটা পুরনো অভিজ্ঞতা মনে পড়ল।
দু’হাজার তিন সালের কথা। জরুরী প্রয়োজনে স্কয়ার হাসপাতালের একজন প্রথিতযশা ডাক্তারের সাথে যোগাযোগ করার চেষ্টা করলাম। দেখা পাওয়াটা ততখানি সহজ নয়, পুরো এক সপ্তাহ আগে যোগাযোগ করে রাখতে হয়। অভ্যর্থনা কক্ষে যোগাযোগ করে ডাক্তারের সাথে সময় চেয়ে নিলাম। সামনের সপ্তাহে বেলা দেড়টায় সময় হবে বলে জানালেন তিনি। পরের সপ্তায় ঠিক সময়ে হাজির হলাম চেম্বারে, ভিতরে উঁকি দিতেই দেখি তিনি জায়নামাজে দাঁড়ানো। দরজাটা টেনে দিয়ে ফিরে আসার সময় হয়তো দরজার একটু শব্দ হয়েছিল, উনি শুনতে পেয়েছিলেন। উনি আবার দরজা খুলে আমাদের দেখলেন, জানতে চাইলেন কিছু বলব কি না। আমরা দুজন ছিলাম, বললাম “আজ আমাদের দেখা করার কথা ছিল”। উনি ভিতরে আসার জন্য আহবান জানালেন। আমরা একবাক্যে বললাম “না, না স্যার, আপনি নামাজ শেষ করে নিন, আমরা অপেক্ষা করছি”। তিনি মানতে চাইলেন না, বললেন “আপনারা ব্যস্ত মানুষ, আমি পরে নামাজ পড়ে নেবো। ভিতরে আসুন”। আমরা অনিচ্ছাসত্ত্বেও ভিতরে ঢুকলাম, তিনি ব্যস্ত হয়ে নিজ হাতে জায়নামাজ গোটালেন( যেখানে জায়নামাজটি রেখেচিলেন সেখানে সাধারনত দুটি চেয়ার থাকে) আর নিজ হাতে সরে রাখা চেয়ারগুলো নিয়ে এসে যথাস্থানে রেখে বসার আহবান জানালেন।
সেদিন ঐ ডাক্তারের আতিথেয়তায় আমরা মুগ্ধ হয়ে গিয়েছিলাম। আজো সে কথা মনের মনিকোঠায় জাজ্বল্যমান, আমার জীবনে ও রকম ডাক্তার খুব বেশি দেখি নি। এরকম ডাক্তার যে আরও অনেক আছে সে কথা নিঃসন্দেহে বলা যায় কিন্তু এঁরা বড় নিভৃতচারী, এঁদের লংমার্চে যাওয়ার প্রয়োজন পড়ে না।
এখন অধিকাংশ সেবা-পেশা গুলো অর্থনির্ভর হয়ে পড়েছে। মেধাবীরা সরকারী মেডিকেলে পড়েন, অপেক্ষাকৃত অমেধাবীরা বাবার টাকার জোরে পড়েন বেসরকারি মেডিকেল কলেজে কিন্তু এঁদের সবাই ছুরিকাঁচি নিয়ে ঢুকলেও অধিকাংশই রামদা নিয়ে বের হয়। লগ্নীকৃত অর্থ সুদে আসলে ফেরত তুলবার জন্য কসাই না হয়ে উপায় কি? যে দু’চার জন ফাঁক-ফোঁকর গলিয়ে ডাক্তার হবার চেষ্টা করেন তারা হয়ে ওঠেন এক এক জন ডাক্তার ইব্রাহীম। তাদের জন্যই আজো মানুষ কিছুটা হলেও সেবা পায়, পাবার প্রত্যাশা করে।
আমার পক্ষ থেকে তাদেরকে স্বস্রদ্ধ সালাম।

