একটি রাজনৈতিক কবিতা


 তবে তো সেটাই ঠিক হলো।
আমরা যা বলেছিলাম, তোমরা যা বলেছিলে আর তাঁরা যা বলেছিল-
তার সবটা ভুল। নির্ঘাত ভুল ছিল।
ভোরের কাক, দুপুরের কোকিল আর রাতের প্যাঁচার কথা
ভুল ভেবে তাড়িয়ে দিয়েছিলাম দুরন্ত বেয়াড়ার মতো।
ওরা ঠিক ছিল!ওরা তো ভুল বলে না।
ভেবেছিলাম ফার্মগেটের হকার শাহাবাগের জ্যোতিষ
বস্তির ন্যাংটা ছেলে আর শিশুমেলার ছিন্নমুল মানুষগুলোও
দেশপ্রেম বোঝে। তারা বোঝে না।
একুশের দিনে বিজয়ের দিনে স্বাধীনতার দিনে
যে মেয়েটি ফুল বিক্রি করে ডালা সাজিয়ে,
ভেবেছিলাম সে মেয়েটি দেশপ্রেম বোঝে।
বোঝে না, ওরা ব্যবসা বোঝে!
যে লোকটি জনসেবার নামে বক্তৃতা দিতে দিতে
মুখে থুথু তুলেছিল অনায়াসে,
যে ছেলেটি লাল সবুজের টি-শার্ট পড়ে
ঘুরে বেড়াতো টি এস সি চত্তরে,
যে মেয়েটি বাবার চোখ রাঙ্গানিকে উপেক্ষা করে
পা মিলিয়েছিল জনতার মিছিলে,
আমরা তাদের সেলাম ঠুকেছিলাম!
-সেটা ভুল ছিল। বড় ভুল ছিল।
ভুল ছিল,
ভুল ছিল,
ভুল ছিল,
আজ আবার যদি সেই ভুল করি,
আজ আবার যদি সেই ভুল করো-
তবে ইতিহাস ইতিহাস বলে গলার রগ যারা চওড়া করে ফেলেছে,
জনতার বারুদকে করেছে যারা জল গরমের হাতিয়ার,
মানুষের দ্রোহ-কে যারা বানিয়েছে অন্নজলের সংস্থান,
তাদের জিত হবে। তাদের জিত হবেই।
এবার ঘোমটা খোল,
দলাদলির খেলা ছেড়ে এসো রাজপথে।
তোমার মাথা কাটা গেছে,
আমার পা-টাও নেই,
ওর হাত গেছে সে কবেই,
এসো সবে মিলে আজ একটা আস্ত অবয়ব গড়ি,
হিন্দু মুসলিম বৌদ্ধ খ্রিস্টান
আর্য অনার্য কুলীন হরিজন
-সবে মিলে গড়ি একটা দেহ।
এ দেশ আমার তোমার তোমাদের।

