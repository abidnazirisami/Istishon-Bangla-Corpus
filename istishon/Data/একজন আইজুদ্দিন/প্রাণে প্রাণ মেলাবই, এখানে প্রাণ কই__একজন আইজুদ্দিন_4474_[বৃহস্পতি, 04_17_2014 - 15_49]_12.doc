প্রাণে প্রাণ মেলাবই, এখানে প্রাণ কই_


জানি, এগুলো আবার নতুন করে ফেণীয়ে তোলায় লাভ নেই।
তবুও কথা ওঠে, কথায় কথা বাড়ে, তাতে সমস্যার যেমন সৃষ্টি হয় আবার তেমনি সমাধানের-ও যে রাস্তা তৈরি হয় না তা জোর দিয়ে বলা যায় না। অর্থাৎ ভূতপূর্ব কিছু ঘটনার জের ধরেই ভবিষ্যতের কিছু সমাধানের পথ তৈরি হয়। কেউ হয়তো কোনও এক অতীতে কিছু সুবিধা লাভের আশায় কিছু গুরুত্বপূর্ণ ইস্যু মাটিচাপা দিয়ে রাখে আবার কেউ সেই মাটি চাপা দেওয়া ইস্যু সমাধানের জন্যই নতুন করে সবার সম্মুখে উন্মোচিত করে। রাজনীতিতে এর প্রমাণ ভুরিভুরি, জীবনের অন্য পরতে পরতেও এর প্রায়শই দেখা পাওয়া যায়। 
বিগত কয়েকদিন আগে এই ইষ্টিশন ব্লগে কিছু জনগুরুত্বপূর্ণ বিষয়াদি নিয়ে আলাপচারিতার ফাঁকে ব্যক্তি আক্রমণের ধুঁয়া তুলে কয়েকজন সিনিওর ব্লগার বেশ কয়েকজন প্রথিতযশা ব্লগারকে প্রকারান্তরে বহিস্কার করে বা ইষ্টিশনের মডারেশন প্যানেলকে বশিস্কারাদেশ প্রদানে উদ্বুদ্ধ করে তোলে। এরই জের ধরে ইষ্টিশন থেকে সর্বশ্রদ্ধেয় প্রতিভাবান ব্লগার তারিক লিংকন, রাজু রনরাজ, বায়েজিদ হোসেন, এবং দুরন্ত জয় কে ব্যান করা হয় এবং এর প্রতিবাদে ডন মাইকেল কর্লিওনি, শঙ্খনীল কারাগার, ফাতেমা জোহরা, কিরন শেখর, অসমাপ্ত মিশন, মাশিয়াত খান, এবং প্রলয় হাসান সহ অনেক ব্লগার প্রমুখ সোচ্চার হলে প্রথমে ইষ্টিশন মডারেশন প্যানেল পরিস্থিতি শান্ত ও স্বাভাবিক করার প্রচেষ্টা চালান এবং অনেককেই ব্যক্তিগত আক্রমণমুলক কমেন্ট করা থেকে বিরত থাকার আল্টিমেটাম দেওয়া সত্ত্বেও যারা তা করেই যাচ্ছিলেন তাদেরকে সতর্ক করে দেন। উল্লেখিত ব্লগাররা তারিক লিংকনের ব্যান বাতিল না হওয়া পর্যন্ত ইষ্টিশন বর্জনের যে ঘোষণা দেন তার সাথে আরো অনেকেই একমত হলেও কয়েকজন সিনিওর ব্লগার দুর্ভাগ্যজনকভাবে নিশ্চুপ থাকেন এমনকি কেউ কেউ তুমুল বিরোধিতা করতে থাকেন। এই মহলের কতিপয় ব্লগার সুচতুরভাবে বিক্ষুদ্ধ ব্লগারদের ছত্রভঙ্গ করার অভিপ্রায়ে “সিন্ডিকেট” ট্যাগ লাগিয়ে দেন এবং বেশকিছু ব্লগারকে ইষ্টিশন ত্যাগের ক্ষেত্রে উৎসাহিত করে তোলেন। এখানে একটি শুভঙ্করের ফাঁকি লক্ষ্য করা যায়। তারিক লিংকনের ব্যান এর প্রতিবাদে যে ব্লগাররা ইষ্টিশন ত্যাগের সিদ্ধান্ত নিয়েছিলেন তাদেরকে ফিরিয়ে আনার প্রচেষ্টা তো দূরে থাকুক বরং তাদেরকে যে ব্লগাররা ইষ্টিশন ত্যাগে প্রলুব্ধ করেছিল তাদের ব্যাপারে মডারেশন প্যানেল নির্লিপ্ত থাকে এমনকি উদ্ধত আচরন, অশালীন কমেন্ট এবং ব্যক্তি পর্যায়ের আক্রমণের প্রতিবাদে ইষ্টিশন মাস্টারের হস্তক্ষেপ কামনা করা হলেও তাদেরকে সাবধান করা তো দূরে থাকুক বরং যতদূর সম্ভব নিশ্চুপ থাকার অভিপ্রায় পরিলক্ষিত হয়েছে। খুব বেশি হলে অশালীন মন্তব্যগুলো মুছে দিয়ে “মডারেটেড” লিখে দায়িত্ব শেষ করা হয়েছে। 
ইষ্টিশনের ব্লগার অঘূর্ণায়মান ইলেকট্রন কে আটক এবং গ্রেফতার করার পর বেশ জম্পেশ একটা ভালবাসার নাটক জমে ওঠে। তারিক লিংকনকে নিয়ে লেখা ডন মাইকেল কর্লিওনি-র ব্লগে অঘূর্ণায়মান ইলেকট্রন এর কমেন্ট কি মনে আছে কারো? আচ্ছা, মনে করিয়ে দিচ্ছি
এদের জ্ঞানের পরিধি নিয়ে সংশয় আছে। এরা নিজেদেরকে আবদ্ধ করে রাখছে নিজেদের মাঝে। নষ্ট কুলাঙ্গার সিপি গ্যাং যখন এদের পিছনে লেগেছিলো তখন অনলাইনে প্রচন্ড বিরোধীতা করেছি ঐ গালিবাজগুলোর। কিন্তু ঐ দুশ্চরিত্র গালিবাজগুলোর কাছ থেকে সিন্ডিকেট ট্যাগ খেতে হয়নি। অথচ এরা ট্যাগ দিয়ে দিলো!! সিপি গ্যাং এর চাইতে এরা কম কিছুনা। এক হাতে তালি বাজেনা। তারিক ভাইয়ের সাথে আমার অনেক মতের মিল হতনা। বরঞ্চ তার সাথে যতটা মতের মিল হত তার চাইতে বেশি মিল হত আনিস গ্যাং এর সাথে। অথচ, এরা তারিক ভাইকে ব্যান করলো, এখন আমরা সহব্লগারের প্রতি অবিচারের বিরুদ্ধে রুখে দাঁড়ালাম আর এরা বলছে আমরা সিন্ডিকেট ভুক্ত! ছিঃ!! এদের প্রতি শেষ শ্রদ্ধাবোধটুকুও উঠে গেল এইবার। আর কারো কোনো কমেন্ট করার প্রয়োজন দেখিনা। 
ডন মাইকেল কর্লিওনি-র পোস্টে অঘূর্ণায়মান ইলেকট্রন এর কমেন্ট টি দেখে নিন। http://istishon.com/node/7378?page=2 এই কমেন্ট করার দিন তারিখ দেখুন, ২৬.০৩.১৪, ২.২৬ মিঃপূর্বাহ্ন। এই কমেন্ট করার সাথে সাথেই ইষ্টিশনে অঘূর্ণায়মান ইলেকট্রন তার“চ্যাপ্টার ক্লোজড” করে দ্যায়। সে সময় কেউ কিন্তু তার এ চলে যাওয়ায় কষ্ট পায় নি, অন্তত কেউ তাকে ফিরে ডাকে নি। ইষ্টিশনের মডারেশন প্যানেল-ও তার এই অভিমান ভাঙ্গাতে এগিয়ে আসেনি। এই ঘটনার সপ্তাহ খানেক পরে যখন অঘূর্ণায়মান ইলেকট্রনকে গ্রেফতার করা হল তখন ইষ্টিশনের ঐ নিশ্চুপ শ্রেণীর ব্লগাররা ভালবাসার টানে এক হেঁচকায় শীত নিদ্রা থেকে জ্যান্ত হয়ে ফিরে আসেন এবং ভালবাসার প্রতিদান স্বরূপ এক একটা পোস্ট প্রসব করতে থাকেন। ভালবাসার এ এক অনুপম দৃষ্টান্ত! 
আচ্চা, এখানে কি কেউ অন্য রকম কিছুর আভাস পান নি? অঘূর্ণায়মান ইলেকট্রন এর জন্য এ দরদ যে মেকি তা সহজেই অনুমেয়, তাহলে মুল উদ্দেশ্যটা কি ছিল? আই সি টি ৫৭ ধারায় গ্রেফতারকৃত অঘূর্ণায়মান ইলেকট্রন এর জন্য এই দরদ মুলত যত না ছিল তার মুক্তির জন্য তারচাইতেও বেশি ছিল সরকারকে চাপে ফেলে এই আইনকে বাতিল করতে চাপ প্রয়োগ করার উদ্দেশে। এখানে সুস্পষ্টভাবে একটি কথা বলে রাখা প্রয়োজন আমি এই আইনের বিপক্ষে নই। এই আইনের নানা রকম ভুলভ্রান্তি আছে নিঃসন্দেহে, হয়রানী করার নানাবিধ রাস্তা খোলা রাখা হয়েছে এটাও সত্য, আইন প্রয়োগের ক্ষেত্রে আরো পুঙ্খানুপুঙ্খ অনুসন্ধানের জরুরী প্রয়োজনীয়তার কথাও অস্বীকার করার উপায় নাই তবুও এই আইন বাতিল করাই একমাত্র সমাধান বলে যারা মনে করেন তাদের সাথে কোনভাবেই আমি একমত নই। এই আইনটি কালা-কানুনের মতো বিধ্বংসী হয়ে ওঠার আগেই এটি নিয়ে গভীরভাবে নিরীক্ষণ, প্রয়োগের জটিলতা সংক্রান্ত সমস্যার সমাধান, হয়রানীমুলক অপব্যবহার হওয়ার সম্ভাবনার ক্ষেত্রে আইনের পরিমার্জনপূর্বক একটি বাস্তবসম্মত জন-বান্ধব আইনে পরিনত হওয়ার সুযোগ দেওয়া উচিত বলে মনে করি। কিন্তু এই আইনটিকে শুধু কালা-কানুন বলে বাতিল করে দেওয়ার প্রস্তাবনা শুধু যুক্তিহীন নয় হাস্যকর-ও বটে। মাথা কেটে ফেলে নিশ্চয় কেউ মাথা ব্যাথার চিকিৎসা করার পক্ষে মত দিতে রাজী হবেন না! শুধু শুধু সরকারকে দোষ না দিয়ে বরং সরকারকে আইনটি পরিমার্জনে সর্বতভাবে সহযোগিতা করা উচিত। যা হোক,এখানে এই প্রসঙ্গে কথা এটুকুই থাক।
যা বলছিলাম। এই আইনটি নিয়ে সরকারকে প্যাঁচে ফেলার ক্ষেত্রে বরাবরই বলি হয়েছে ফেসবুকার, ব্লগার, অনলাইন এক্তিভিস্ট সম্প্রদায়। অঘূর্ণায়মান ইলেকট্রন তার একটি অনুসঙ্গ মাত্র। কাছে থাকতে যাকে কদর করা হয় নাই তাকেই যখন সরকার গ্রেফতার করল তখন কিছু ব্লগারের কান্না দেখে তাদের মুল উদ্দেশ্যটা ধরে ফেলা কঠিন কিছু নয়।
আরেকটি প্রসঙ্গে কথা বলতে চাই। বেশ কয়েকদিন আগে ইষ্টিশনের “মার্চ'১৪ মাসে মন্তব্য দৌড়ে সেরা যারা” শিরোনামে যে লেখাটি প্রকাশিত হয়েছে সেটি আরো হাস্যকর। মন্তব্যের দৌড়ে ডন মাইকেল কর্লিওনি কে প্রথম, দুরন্ত জয় কে দ্বিতীয় এবং তারিক লিংকন কে নবম স্থানে দেখা যাচ্ছে। যাদেরকে ইষ্টিশনে ব্যান করা হয়েছে অথবা যারা স্বেচ্ছায় নিজেদেরকে ইষ্টিশন থেকে প্রত্যাহার করে নিয়েছেন তাদেরকে এই শান্তনা দেওয়া কি খুব জরুরী ছিল? অবশ্য সার্বিক ব্লগিং এর কোয়ালিটি বিবেচনায় ইস্টিশনের মডারেশন প্যানেলের সিলেকশন অনুযায়ী ব্লগার শামীমা মিতু-কে মার্চ মাসের পুরষ্কার বিজয়ী হিসেবে ঘোষণা করার সিদ্ধান্তটি ইশ্টিশনের “কোয়ালিটি”র পরিচয়-ই বহন করে। 
মাননীয় ইষ্টিশন মাস্টার, আপনার প্রতি পূর্ণ সম্মান এবং আস্থা রেখেই বলতে চাই প্রানে প্রাণ মেলাবার এই কি নমুনা? যাদেরকে আপনি ইচ্ছে করলে এক কথাতে ফিরিয়ে আনতে পারেন, আমাদের স্বার্থে প্রাণে প্রাণ মেলাবার তাগিদে তাদেরকে কি আপনি ফিরিয়ে আনতে পারেন না?প্রানে তো প্রাণ মেলাতেই চাই, আজ নিস্প্রান ইষ্টিশনে প্রাণের বড় অভাব! আপনি কি এক ঘোষণায় সবাইকে প্রাণের ডাকে এক ছায়াতলে দাঁড় করাতে পারেন না? 
এ আমি বিশ্বাস করি না।

