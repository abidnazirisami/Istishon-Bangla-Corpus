তথাকথিত আন্দোলনঃ কিছু কাগুজে বাঘের মিথ্যে হুঙ্কার। পর্ব-১


 নির্বাচন শেষ হল।
আমাদের প্রত্যাশা এবং প্রাপ্তির ব্যবধানে যে বিস্তর ফারাক তা একটু একটু করে হলেও আমাদের চোখের সামনে পরিষ্কার হয়ে উঠছে। বিশেষ করে আওয়ামী-শিবিরের পক্ষ থেকে রাজাকার-জামাত বিরোধী এতো প্রচারের পরেও জামাতপন্থিদের উপজেলা নির্বাচনে জয়লাভের পর তা আরও বেশি করে টের পাওয়া যাচ্ছে। মুক্তিযুদ্ধ পরবর্তী সময়ে এদেশের শাসকগোষ্ঠীর তোষণে ফুলে ফেঁপে ওঠা বিষফোঁড়া যে সত্যিকারেই আমাদের মজ্জাতে পচন ধরিয়েছে তার একটা ক্ষুদ্র নমুনা আমরা বিগত বি এন পি শাসনামলে দেখেছিলাম। জাতীয় সংসদে আসন পেতে দেওয়া, সরকারী গাড়ি বাড়িতে জাতীয় পতাকা তুলে দিয়ে আমরা সেদিন বহুদলীয় গণতন্ত্রের জয়গান গেয়েছিলাম। বিশিষ্ট যুদ্ধাপরাধীদের দেশে এনে রাজনীতি করার সুযোগ দিয়ে সংবিধানের বুকে পেরেক ঠুকেছিলাম, বঙ্গবন্ধুর হত্যাকারীদের বিদেশে চাকুরী দিয়ে, সংবিধান সংশোধন করে ইনডেমনীটি বিল পাশ করে জাতীর পিতার হত্যার বিচার রুদ্ধ করেছিলাম। সে অনেক আগের কথা!
নানা চড়াইউতরাই পার করে এলো আওয়ামী শাসনামল। বাঙ্গালীর প্রাণ পেলো আলোর দিশা, একাত্তরের চেতনা ঘিরে প্রজ্বলিত হল আশার দীপশিখা, শুরু হল বঙ্গবন্ধু হত্যার বিচার। বিরোধী শিবিরের প্রতিবন্ধকতায় পদে পদে বাধাগ্রস্থ হল সে বিচার। তবুও শেষ পর্যন্ত দৃঢ়তার সাথে শেষ ও কার্যকর করা হল রায়; অধরা থেকে গেল কিছু ঘাতক। এখনও তাদের ফিরিয়ে নিয়ে আশার প্রচেষ্টা চলছেই।
যুদ্ধাপরাধীদের বিচারের জন্য ট্রাইব্যুনাল গঠন করার পর শুরু হল সত্যিকারের খেলা। সরকার পক্ষ থেকে যত বজ্রআঁটুনি আঁটানো হল জামাত পক্ষ থেকে সেটা ততই ফস্কাগেরো-র আকার ধারন করল। দেশে জামাত ঘরানার পক্ষ থেকে শুরু হল হৈচৈ, বিদেশে নিয়োগ করা হল নামি দামি লবিস্ট। আন্তর্জাতিক রাজনীতিতে চোখ রাঙ্গাতে পারে এমন দেশগুলোর সাথে গড়ে তুলল আঁতাত। আর সেই পুরনো বন্ধুর দুর্দিনে আবারো নির্লজ্জ বেহায়ার মত পাশে এসে দাঁড়াল বাংলাদেশ জাতীয়তাবাদী দল বি এন পি। 
যুদ্ধাপরাধীদের বাঁচাতে মরিয়া হয়ে উঠল বি এন পি, স্কাইপি কেলেঙ্কারির মধ্য দিয়ে প্রথম প্রশ্নবিদ্ধ করা হল ট্রাইব্যুনালকে। হরতাল অবরোধ দিয়ে জামাতের সাথে একাত্মতা ঘোষণা করল বি এন পি। খোদ মাঠে নেমে শুরু হল গাড়ি পোড়ানো, পেট্রল বোমা মেরে মানুষ হত্যা। অধুনা গান-পাউডার এর আমদানিকারক জামাতে ইসলামের সাথে সহিংসতা হয়ে উঠল এক নতুন জুটি; একের পরিপুরক। বি এন পি সেই আন্দোলনে তথাকথিত নির্দলীয় নিরপেক্ষ তত্ত্বাবধায়ক সরকারের দাবীর আড়ালে জামাতের এজেণ্ডা বাস্তবায়নের নামে শুরু করল বীভৎস কর্মকাণ্ড। এ কথা প্রায় সবার জানা।
আমার বক্তব্য এখানে নয়; বরং আমি যা বলতে চেয়েছিলাম সেটা এই। বি এন পি বা জামায়াত নিয়ে যে বাক বিতণ্ডা সেটা জ্ঞানী গুণী টকশোজীবীদের কণ্ঠেই শোভা পাক। আমি শুধু আমার প্রজন্মের কিছু অকালকুষ্মাণ্ডের কথা বলতে এসেছি। সেটা বলেই চলে যাবো।
কাদের মোল্লার ফাঁসির দাবীতে ৫ই ফেব্রুয়ারি বিকেল সাড়ে তিনটায় জন্ম নেওয়া গনজাগরন মঞ্চ আর CP গ্যাং নিয়ে কিছু কথা বলার প্রয়োজন মনে করছি। অবশ্য, কিছু বলতে যাওয়ার ভয় আছে। উনাদের পক্ষে বা বিপক্ষে বলার হ্যাপা অনেক। তবুও বলতে চাই।
অনেকেই মনে করেন, রাজনীতিতে নতুন মেরুকরণের শুরু হয়েছে গন জাগরন মঞ্চের হাত ধরে। এটা আমার দৃষ্টিতে একটা মিথ্যে আশ্বাস। রাজনীতি ও টুকুই, যেটার চর্চা নেতারা রাজপথে করে থাকেন। অনলাইনে বসে দু চারটা জয় বাংলা বলে আগে বাড়ো জাতীয় বক্তব্য ঝেড়ে মনে করেন দেশের অনেক কিছুই পাল্টানো যাচ্ছে তারা হয় বোকার রাজ্যে বাস করেন নয়ত তারা স্বয়ং বোকা। গনজাগরন মঞ্চের রাজাকার বিরোধী আন্দোলনের প্রভাব কতটুকু? তৃনমূল পর্যায়ে এর প্রসার কতখানি? সশস্ত্র আন্দোলনের বিরুদ্ধে মোমবাতি আর বেলুনের ফানুশ কতটা কার্যকরী হতে পেরেছে? আসুন হিসাব মেলাই।

