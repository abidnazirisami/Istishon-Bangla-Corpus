উজবুক সরকার; বেকুব জনগন পর্ব-০১


সবচেয়ে চরম ও পরম সত্য হল, আওয়ামীলীগ যত নিজেকে মুক্তিযুদ্ধের স্বপক্ষ শক্তি হিসেবে নিজেকে জাহির করার চেষ্টা করছেন ততই দেশের অপেক্ষাকৃত বুদ্ধিজীবীরা সেটা নিয়ে একের পর এক প্রশ্ন তুলেই যাচ্ছেন। প্রশ্ন তোলাটাও যে অযৌক্তিক, সেটা বলা সমীচীন হবে না বরং এই সন্দেহ যে এমনি এমনিতেই সৃষ্টি হয়নি সেটাও স্মরন রাখা জরুরী। আওয়ামীলীগ হালে যে ধরনের কর্মকাণ্ড শুরু করেছে তাতে এই সন্দেহটা আরো বেশি করে মাথা চাঁড়া দিয়ে উঠবেই সন্দেহ নাই। বিগত যে কোনও আওয়ামী সময়ের চেয়ে বর্তমান সময়ের আইন শৃঙ্খলা পরিস্থিতি যে মারাত্মক রকম অবনতি হয়েছে সেটা বোদ্ধা মাত্রই স্বীকার করবেন যদিও এ দেশের মানুষের এই ধরনের খারাপ পরিস্থিতির চেয়েও আরো খারাপ পরিস্থিতি দেখার দুর্ভাগ্য হয়েছে তবুও বলতেই হবে আওয়ামী লীগের কাছে মানুষ এতটা নিম্নস্তরের সরকার প্রশাশন আশা করে নি। সুশাসনের সরকার প্রতিষ্ঠা এবং স্বৈরাচারী মনোবৃত্তির অপসারণ এই দুই গঠনমূলক দৃষ্টিভঙ্গির নবজাগরন সৃষ্টির প্রত্যাশা থেকেই মানুষ আওয়ামীলীগকে সরকার গঠনের জন্য মনোনীত করেছিল যা প্রকাশ্য অসম্ভব বলে প্রতীয়মান হচ্ছে। বিগত কয়েকদিনের পারস্পারিক ঘটনাবলী এরই সাক্ষ্য বহন করছে।
আওয়ামীলীগের উপর মানুষের আস্থা ও আবদার বরাবরই অন্যান্য দলের চাইতে বেশি। মুক্তিযুদ্ধে নেতৃত্বদানকারী শক্তি হিসেবে আওয়ামীলীগ এখনও সাধারন মানুষের মণিকোঠায় স্বমহিমায় জাজ্বল্যমান। কেউ প্রত্যাশা পূরণ করুক অথবা না করুক, আওয়ামীলীগ করবেই সাধারন জনগনের এ জাতীয় গভীর বিশ্বাস বোধ থেকেই আওয়ামী লীগের পতন তরান্বিত হচ্ছে এবং হবেই। আওয়ামীলীগ যুদ্ধাপরাধীদের বিচার করবেই, আওয়ামীলীগ দেশীয় অর্থনীতিকে যেভাবেই হোক চাঙ্গা করে তুলবে, আওয়ামীলীগের সময় দেশের আর্থ-সামাজিক পরিস্থিতি অন্য যেকোনো সময়ের থেকে উন্নততর হবে, আওয়ামীলীগের সময়েই রাজনৈতিক পরিবেশ সবচেয়ে সুস্থির থাকবে, একমাত্র আওয়ামীলীগের হাতেই সংবিধান সুরক্ষিত থাকবে, আওয়ামীলীগের সময়েই মানুষ সবচেয়ে নিরাপদ ও স্বাচ্ছন্দ্য থাকবে এই জাতীয় নানান প্রত্যাশার ভার ঘাড়ে নিয়েই আওয়ামীলীগ কে পথ পাড়ি দিয়ে যেতে হবে যা বাস্তবিকঅর্থেই বর্তমান সময়ের প্রেক্ষাপটে অসম্ভব। 
দলীয় নেতা-কর্মীদের সীমাহীন লুটপাট, মন্ত্রীপরিষদের অপ-শাসন, আন্তঃদলীয় বিশৃঙ্খলা, সাধারন জনগন বিমুখ স্বার্থপর রাজনীতি, সুযোগ সন্ধানী বাটপারদেরকে দলে অন্তর্ভুক্তিকরণ, তৃনমূল পর্যায়ে স্বজনপ্রীতির পরাকাষ্ঠা প্রদর্শন, স্বার্থবাদী রাজনীতির কারনে অন্য দলীয় নেতা-কর্মীদের তোয়াজকরণ ইত্যাদি নানা অনিয়ম দুর্নীতির কারনে সরকারের এখন লেজে-গোবরে অবস্থা, এ অবস্থা থেকে উত্তরণের সম্ভাবনা ক্ষীণ, প্রচেষ্টা অপ্রতুল।
এ সমস্যাগুলো দীর্ঘ দিনের, প্রত্যেক দলের অভ্যন্তরেই এ ধরনের সংস্কৃতি বিদ্যমান এমনকি কোন কোন দলের মধ্যে তা আরো বেশি করে লক্ষ্য করা যায় তথাপিও আওয়ামীলীগের এই দোষগুলোই বেশি করে চোখে পড়ে, চোখে পড়বার মতো কারণ-ও আছে অনেক।বাপের যে ছেলেটা বখে যায় তার প্রতি পরিবার এমনকি সারা গ্রামের কোন প্রত্যাশা থাকে না বরং তার প্রতি সবারই একটা বিরুপ ধারনা তৈরি হয়েই থাকে যে তার পক্ষে যেকোনো ধরনের খারাপ কাজ সম্ভব কিন্তু যে ছেলেটা সবচেয়ে ভদ্র তার চুন থেকে পান খসলেই যত রকম বিপত্তি! ভাল ছেলে খারাপ কাজ করবে এটা সহজেই কেউ বিস্বাস করতে চাইবে না। আওয়ামীলীগের ক্ষেত্রেও এ কথা কিছুটা খাটে, তাদের যেকোনো দুষ্কর্ম সবচেয়ে বেশি চোখে পড়ে, সব চেয়ে বেশি সমালোচিত হয়। 
কথায় কথায় আওয়ামীলীগের বিরোধিতা করাটাও এখন একটা ট্রাডিশন। আওয়ামীলীগের হাজারটা দোষ আছে নিঃসন্দেহে এবং এগুলোর অনেকগুলোই হয়তো দেশ ও দশের পক্ষে মারাত্মক ক্ষতিকর তারপরেও অনেক ক্ষেত্রেই শুধু বিরোধিতার স্বার্থে বিরোধিতার উদাহরন কম নয়। কথায় কথায় রাজনৈতিক হত্যাকাণ্ডের কথা বলা হয়, গুম খুনের কথা বলা হয় কিন্তু শতভাগ সত্য হওয়া সত্ত্বেও বিগত দলীয় সরকারের হত্যাকাণ্ড গুম খুনের বিষয়ে বেশ কয়েকটি বিশেষ দল সব সময় চরম উন্নাসিকতার পরিচয় দিয়ে থাকে। সাম্প্রতিক ঘটনাবলী প্রমাণ করে আওয়ামী শাসন ব্যবস্থার চরম দুর্দিন চলছে কিন্তু পক্ষান্তরে এটাও বিবেচনা করা দরকার এটা কাদের ইঙ্গিতে কিসের জন্য ঘটছে। একটা ক্ষমতাসীন দলের বিপক্ষে একটি শক্তিশালী বিরোধী দল থাকা জরুরী, এতে সরকারের এবং দেশের মঙ্গল নিহিত থাকে। গঠনমুলক সমালোচনা, দেশ বিরোধী কর্মকাণ্ডের বিরুদ্ধে জনমত গঠন, ছায়া মন্ত্রীসভার সাহায্যে সরকারী কর্মকাণ্ড নিরীক্ষণ সর্বোপরি দেশের মঙ্গলের জন্য বিরোধী দলে থেকেও দেশের জন্য কিছু করার জন্যই একটি শক্তিশালী বিরোধী দল থাকা আবশ্যক। বর্তমান আওয়ামী সরকারের লাগামহীন ব্যর্থতা এবং রাষ্ট্রীয় অচলাবস্থার জন্য একমাত্র যারা আওয়ামীলীগকেই দায়ী ভাবেন তারা বোকার স্বর্গে বাস করেন। আওয়ামীলীগের জবাবদিহিতা না থাকা, একচ্ছত্র আধিপত্য বিস্তারের সুযোগ করে দেওয়া, দোষত্রুটি খুঁটিয়ে ধরিয়ে না দেওয়ার জন্য অপরাপর রাজনৈতিক দলগুলোও কম দায়ী নয়। 
যুদ্ধাপরাধ প্রসঙ্গে আওয়ামী-মুলো এবং জামাত প্রশ্নে বি এন পিঁর অনমনীয় মনোভাব দুটোই এই দুই দলকে স্বেচ্ছাচারী করে তুলেছে। আওয়ামীলীগ চাইছে এই যুদ্ধাপরাধ ইস্যুকে মুলো বানিয়ে কমপক্ষে দুটো টার্ম ক্ষমতা কুক্ষিগত করে রাখতে আবার বি এন পি তাদের অন্যতম শরীকদল জামাতের প্রশ্নে এতটাই স্পর্শকাতর যে তাদের ঐক্য অক্ষুন্ন রেখে যেভাবেই হোক জামাতে ইসলামের রাজনীতি বহাল রাখতে বদ্ধপরিকর। এই বড় দুই দলের এ রকম শত্রুভাবাপন্ন মানশিকতা অন্য অপরাপর রাজনৈতিক দলগুলোকে অসহিষ্ণু করে তুলছে, রাজনৈতিক ফায়দা লোটার জন্য এ রকম পরিস্থিতে যে তারা ঘোলা পানিতে মাছ শিকার করছেনা তা স্পষ্ট করে বলা সম্ভব নয়। ছোট ছোট রাজনৈতিক দলগুলোর অস্বাভাবিক উচ্চবাচ্য এই বক্তব্যের সত্যতা প্রমাণ করে।
আওয়ামীলীগ এখন একটা রাজনৈতিক ঘেরাটোপে বন্দি, দলীয় নেতা কর্মীদের কাছে এবং বিরোধী দলের কাছে তো বটেই! 

