অবোধ!


হুটহাট দুচার'টে খুচরো পয়সা ছিটিয়ে দিয়ে ভাবি আমিই মানুষ,
হাত পেতে থাকা মানুষগুলোর গা বাঁচিয়ে যতটা সম্ভব দূরত্ব বজায় রেখে,
উঁকিঝুঁকি মারা কিছু মানুষের নাকের সামনে দিয়ে যখন আমার ঐ চারটে পয়সা
উড়ে গিয়ে ভিখিরিটার থালায় গিয়ে ঝনঝন করে ওঠে,
বিশ্বাস করুন, আমি স্বর্গের প্রহরীর আহ্বান শুনতে পাই!
যে দিন আমি একটা দুটো নোট ছুঁড়ে দিয়ে আসি,
কি যে হয়, সে রাত্রে আমার দু চোখের পাতা এক হতে চায় না,
যেন স্বয়ং ঈশ্বর এসে প্রতিদান দিয়ে যাবেন!
কাউকে বেঁচে যাওয়া রুটি, কাউকে পচে যাওয়া কলা,
কাউকে ফেলে দেওয়া ভাত দিয়ে যখন বুকের দিকে তাকাই,
মনে হয় যেন হিমালয়!
একটা ছেঁড়া সার্ট, একটা ক্ষয়ে যাওয়া প্যান্ট
দীর্ঘ ব্যবহারে শতধা ছিন্ন লুঙ্গিখানা যখন কাউকে ধরিয়ে দিয়ে
ঝাড়া দু মিনিটের আশীর্বাদ প্রার্থনা শুনি,
বিশ্বাস করুন, জান্নাতুল ফেরদাউস এসে চোখের কোনে চিকচিক করে!
আর
আমার দু’টাকার ঈমান
এক আনার ইসলাম
চার পয়সার ধর্ম
আমার বিবেকের চৌকাঠে মাথা ঠুকে ঠুকে মরে!

