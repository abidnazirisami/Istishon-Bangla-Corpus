ইতিহাস


তোমার ভ্রুকুটি বুঝি, এটা অন্তর্দহনের চোরা প্রকাশ অথবা নিখাদ ভালবাসার অবজ্ঞাও হতে পারে।
হতে পারে ওটা জ্বালাধরা তীব্র আহবানের ইঙ্গিত বা হারানো সম্ভ্রম লুকানোর আকুল আকুতি।
তুমি যে ভাষায় ব্যক্ত করো তোমার ছলনা, ওটা তো শেষমেশ এসে ধরা পড়েই যায়!
তুমি যেখানে কাটো, যেটুকু ছাঁটো আর যেটুকুই লুকাও তোমার গুহায়-
ওটা কেউ না কেউ ট্যাঁরা চোখে দেখেছেই তোমার অলক্ষ্যে। 
ভেবেছো জানেনি কেউ? দেখেনি কেউ কোনদিন তুমি কি করেছিলে?
কার প্রনয়ের বরমাল্য চুরি করে সেজেছো প্রেমিক প্রবর আর লুটেছো কোন নারীর সম্মান-
অমাবস্যার রাতে কার কবর খুড়ে কার লাশ তুলে কাকে পুঁতে রেখে এসেছো ইতিহাসের গোরস্তানে?
ইতিহাস ছিঁড়েখুঁড়ে যেদিন ছড়িয়ে পড়বে শহরে গ্রামে মহল্লায় পাড়ায়
দেখো, নর্দমার কীটের চেয়েও ঘৃণ্য হবে তোমার ইতিহাস।
ইতিহাসের শিক্ষা থেকে শিক্ষা নেয় না কেউ, না আমি নিয়েছি না তুমি নিয়েছো না সে নিয়েছে।
ইতিহাসের শিক্ষা বা ইতিহাসের শিখা কি নিভে যায় কখনও কারো চোখ রাঙ্গানিতে?
চোখ রাঙ্গালেই যদি ভাবো ভুলে যাবে ইতিহাস তার গতি, ভুল ভেবেছো।
তোমার চোখের পাতার কাঁপনে প্রমাণ হবে তুমি ভিতু কাপুরুষ।
রক্তচক্ষুর আড়ালেই ধরা পড়বে হিংস্র হায়েনার মুচকি হাসি।
তোমার কৃতকর্মের ফিরিস্তি দেবে স্বয়ং ইতিহাস নিজে ফিরে এসে।
কালোপট্টি আর আল-মিজান হাতে খাঁড়া আইনের বিবেক স্বয়ং নিজে পড়ে শোনাবে
অন্ধকার আর কানাগলির পিচ্ছিল পথে বেড়ে ওঠা তোমার এক নোংরা ইতিহাসের উপাখ্যান। 

