সাবধান! সামনে স্টেশন মেরামতের কাজ চলিতেছে।


একজন অচেনা ভদ্রলোক এসে নামলেন।
দেখে ডাকাবুকো কেউ একজন বলেই মনে হয়, কেতাদুরস্ত ভাব আছে চোখে মুখে। হাঁটার ভাবভঙ্গিমাই বলে দিচ্ছে মেপে কথা বলার লোক ইনি, সাধারনের মাঝে কোথাও একটা অসাধারন অভিব্যক্তির ঝিলিক দেখা যায়। হাত ঘড়ি দেখলেন একবার, তারপর ব্যস্ত হয়ে পা বাড়ান স্টেশন মাস্টারের রুমের দিকে।
স্টেশন মাস্টার খুব ব্যস্ত, সারাদিনের সমস্ত ঝামেলা তাকে পোহাতে হয়। এমনিতেই দেখে মনে হয় খুব শান্ত অমায়িক কিন্তু কাজের বেলায় তিনি একাধারে কঠোর এবং কোমল। সহকর্মীরা তাকে সমীহ করে, স্রদ্ধাভরে তাঁর আদেশ নিষেধ পালন করতেও কার্পণ্য করে না। তিনিও ছোট বড় সকলকেই যথাসম্ভব শ্রদ্ধা ও স্নেহ করে থাকেন। ইদানিং আবার তাঁর উপরে স্টেশন সারাইয়ের তদারকি করবার দায়িত্ব পড়েছে, তিনি যথাসম্ভব দায়িত্তের সাথে সেটা পালন করবার চেষ্টা করছেন।
ভদ্রলোকটি ভিতরে ঢুকতেই মাথা তুলে তাকালেন স্টেশন মাস্টার। বুঝে নিলেন তাঁকেই খুঁজছে লোকটি। দাড়িয়ে হাত বাড়িয়ে দিলেন তিনি। ভদ্রলোকটি অভিবাদন গ্রহন করে চেয়ার টেনে বসলেন। বললেন
ঃ আমি মিঃ আইজুদ্দিন। স্টেশন মেরামতের কাজ তদারকি করার জন্য ঊর্ধ্বতন মহলের নির্দেশক্রমে এসেছি। কাজ তো ঠিকঠাক মতোই চলছে, কি বলেন?
ঃ জি, আমি যথাসম্ভব চেষ্টা করছি। কাজ-ও প্রায় শেষ হয়ে এসেছে। আপনি খানিকটা বিশ্রাম করুন, এরমধ্যে আমি কিছু কাজ গুছিয়ে নেই।
কলিং বেল টিপে কাউকে ডাকলেন স্টেশন মাস্টার। লোকটি ঢুকতেই যথাসম্ভব নিচু গলায় কিছু নির্দেশ দিয়ে খাতাপত্র ঘাঁটতে লাগলেন। বিশাল একটা ট্রে করে নাস্তা এলো, স্টেশন মাস্টার সেটা মিঃ আইজুদ্দিনের দিকে এগিয়ে দিলেন।
ঃ নিন, দীর্ঘ পথের যাত্রায় আপনাকে খানিকটা বিধ্বস্ত দেখাচ্ছে। এখানে শীতল জলের ব্যবস্থা আছে, আপনি কি একবার হাত মুখটা ধুয়ে নিতে চান?
ঃ না, ধন্যবাদ। খুব বেশি সময় দিতে পারব না আমি। আশা করি খুব অল্প সময়ের মধ্যে বেরুতে পারব আমরা।
ঃ আচ্ছা জনাব, তবে এইবার নাস্তা টুকু সেরে নিন। তারপর না হয় বেরুনো যাবে।
দু’জনেই নাস্তা নিয়ে বসলেন। স্টেশন মাস্টার সাহেবকে খানিকটা ইতস্তত দেখাচ্ছে। তিনি আসলে বুঝতে পারছেন না যে মিঃ আইজুদ্দিনের ভাবগতিক টা কেমন। খুতখুতে স্বভাবের হলে হাজার টা ভুল ধরবে, এটা কেন ওটা কেন বলে হম্বিতম্বি করবে। নাহ, তিনি সত্যি সত্যি খানিকটা বিমর্ষ হয়ে পড়লেন। এই স্টেশনে তাঁর প্রায় ৪ বছর হয়ে এলো, রেলের সমস্ত কিছুকে তিনি তাঁর পরিবারের অঙ্গ বলে জ্ঞান করেন, সে অনুসারে স্টেশন সারাইয়ের কাজ পেয়ে তিনি কিছুটা আনন্দিত-ও হয়েছিলেন। যাক, অন্তত নিজের মতো পুরো স্টেশনকে সাজিয়ে নিতে পারবেন তিনি! এরমধ্যে কোন এক মিঃ আইজুদ্দিন এসে কি এক ফ্যাকড়া বাঁধাবে কে জানে?
নাস্তা শেষ করেই উঠে পড়লেন মিঃ আইজুদ্দিন। আরেকবার হাত ঘড়ি টা দেখে নিলেন তারপর কি যেন একটা হিসেব কষলেন মনে মনে। ব্যস্ত হয়ে জিগ্যেস করলেন
ঃ এবার বেরিয়ে পড়া যাক, কি বলেন?
ঃ আচ্ছা, চলুন।
দুজনে বেরিয়ে পড়লেন। প্রথমে ঠিক খেয়াল করেন নি মিঃ আইজুদ্দিন। স্টেশনের সারাইয়ের কাজ বেশ সুন্দর সাজানো-গোছানো ভাবেই করার চেষ্টা চলছে।খুব বেশি ঝুট ঝামেলা নেই দেখে খুশি হলেন তিনি, তাঁর মুখের অভিব্যক্তি দেখে স্টেশন মাস্টার ততোধিক খুশি হলেন। নিজের রুচির উপর আস্থা আছে তাঁর। পুরো স্টেশন ঘুরে দেখতে চান মিঃ আইজুদ্দিন, তাকেও তো ঊর্ধ্বতন মহলের কাছে জবাবদিহি করতে হবে। 
প্রায় ঘণ্টা খানেক ধরে এদিকে ওদিকে ঘুরে ফিরে দেখলেন মিঃ আইজুদ্দিন। আবার হাত ঘড়ি দেখলেন, খুব বেশি সময় নেই। স্টেশন মাস্টার সাহেবের কামরায় ফিরে এলেন তিনি। প্রথমে স্টেশন মাস্টার কথা পাড়লেন
ঃ কেমন মনে হল আপনার?
ঃ চমৎকার। এক কথায় জবাব দিলেন তিনি। -তবে কিছু সাজেশন আছে আমার।
ঃ নিশ্চয়, আপনি কোন গঠনমুলক সাজেশন দিলে সেটা আমার জন্যই ভাল হবে বলে মনে করি। তা বেশ, কি সাজেশন আপনার?
ঃ প্রথমেই আমি স্টেশনের ওয়েটিংরুম নিয়ে কিছু কথা বলতে চাই। দেখলাম, আপনার স্টেশনে একটি মাত্র ওয়েটিংরুম। এখানেই কি সব যাত্রী অপেক্ষা করে?
ঃ জি জনাব। কেন, কিছু সমস্যা?
ঃ দেখুন, আপাত দৃষ্টিতে তেমন কোন সমস্যা নেই কিন্তু আপনি যেহেতু স্টেশনটাকে একটি আদর্শ স্টেশন রুপে গড়ে তুলবার প্রচেষ্টা চালিয়ে যাচ্ছেন সেক্ষেত্রে এটা একটু দৃষ্টিকটু। ভেবে দেখুন, ধরুন সব শ্রেণীর যাত্রী একটা ওয়েটিং রুমে অবস্থান করলে তাদের মানসিক অবস্থাটা কেমন দাঁড়াবে? কয়েকজন প্রথম শ্রেণীর যাত্রী হয়তো জাহাজের খবরাখবর নিয়ে আলাপ করছেন এর মধ্যে যদি একজন তৃতীয় শ্রেণীর যাত্রী আদা’র বাণিজ্য নিয়ে আলাপ করতে আসেন তবে পরিস্থিতিটা কেমন দাঁড়াবে? এ রকম ক্ষেত্রে কি তাদের আলাদা রাখাটাই বুদ্ধিমানের কাজ নয়? আপনি এক কাজ করুন, প্রত্যেক শ্রেণীর যাত্রীদের জন্য আলাদা আলাদা শ্রেণীর কামরার ব্যবস্থা করুন। হাই প্রোফাইল যাত্রীর জন্য এলিট ক্লাস, প্রথম শ্রেণীর যাত্রীদের জন্য ফার্স্ট ক্লাস এভাবে সব শ্রেণীর যাত্রীদের জন্য আলাদা আলাদা ওয়েটিং রুমের ব্যবস্থা করুন। আর লোফার শ্রেণীর যাত্রীদের জন্য ওয়েটিং রুমের দরকার নেই, ওরা প্লাটফর্মেই ঘুরে বেড়াক।
ঃ ধন্যবাদ। আপনার সাজেশন টা আমারও মনে ধরেছে। এটি একটি বুদ্ধিদিপ্ত কাজ হবে বলেই মনে করছি।
ঃ কিছু যাত্রী আছে যারা বাচাল, এদেরকে বই পড়ার ব্যবস্থা করে দিয়েছেন দেখে খুশি হলাম। তবে তারা বেশি কথা বলে স্টেশনের পরিবেশ যেন দুষিত করে না তোলে সেদিকটাও খেয়াল রাখা প্রয়োজন। ওরা জেনে গেছে, বেশি কথা বললেই আপনি তাদের হাতে বই ধরিয়ে দেবেন তাই বইয়ের লোভে কেউ যদি মাত্রাতিরিক্ত কথা বলে ফেলে তবে তা হিতের চাইতে বিপরীত হবার সম্ভাবনাই বেশি।
ঃ ঠিক ঠিক। আমিও এমনটি করব বলে ভেবেছিলাম।
ঃ জংশনে অতিরিক্ত সময় অপেক্ষা করে যদি কোন ট্রেন যাত্রী উঠানো বা নামানোর চেষ্টা করে তবে সে ট্রেনকে সাইড লাইনের রেখে দেয়া যেতে পারে।
ঃ ঠিক আছে।
ঃ ট্রেনের শিডিউল টাইম ঠিক আছে দেখে আমার খুব ভাল লাগছে। তবে কোনো ট্রেন স্টেশনে আসার আধা ঘণ্টা আগেই যদি যাত্রীদেরকে একটা নোটিশ করবার ব্যবস্থা থাকত তবে সেটা আরও ভাল হত। এক কাজ করুন, স্টেশনের ওয়ালে অপেক্ষমান ট্রেনের একটা তালিকা যোগ করতে পারেন, যাত্রীরা যাতে কোন ট্রেন মিস না করে।
ঃ তথাস্থু।
ঃ ট্রেনে অবৈধ মালামাল নিয়ে যাতায়াতকারী যাত্রীর সংখ্যা দিন দিন বেড়ে চলছে, এক্ষেত্রে যাত্রী টিকিট কাটতে এলে তার কাছ থেকে টিকিট মাস্টারকে আইডেন্টি কার্ড ও তার বিশদ বিবরন দেখে নিতে বলবেন এবং সেটা অবশ্যই যাত্রী সাধারন যাত্রাকালিন সময়ে গলায় ঝুলাইয়া রাখিবেন। এলিট শ্রেণীর যাত্রীদের জন্য এ নিয়ম প্রযোজ্য হবে না।
ঃ ঠিক বলেছেন। উচু দরের যাত্রীদের এ ধরনের হেনস্থা করার কোন অর্থই হয় না।
ঃ রাতের অন্ধকারে স্টেশনে বিশেষ শ্রেণীর ক্রেতা বিক্রেতার ভীড় জমে যায়। স্টেশনের যেদিকটায় বেশি অন্ধকার সেদিকে আলোর ব্যবস্থা করুন। আর মাদকদ্রব্য বিক্রেতা ও সেবীদের স্টেশনে প্রবেশ নিষিদ্ধ করুন। এলিট শ্রেণীর যাত্রীরা যতক্ষণ পর্যন্ত মাতলামি না করছে ততক্ষন তাদের ব্যাপারে কঠোর হবেন না।
ঃ অতি উত্তম প্রস্তাব।
ঃ যাত্রীরা কেমন সেবা পেল তা লিখে রাখবার জন্য একটা মন্তব্য-বই এর ব্যবস্থা করবেন এবং সেখানে যাত্রীরা যেন নির্ভয়ে তাদের অভিজ্ঞতা লিপিবদ্ধ করতে পারে তার সু ব্যবস্থা করবেন। এ ক্ষেত্রে আলাদা মন্তব্য বইয়ের প্রয়োজন নেই, মন্তব্যের ধরন দেখেই সে কোন শ্রেণীর যাত্রী তা আঁচ করা যাবে।
ঃ মহাশয়ের জহুরির চোখ!
কিছুক্ষণের মধ্যেই একটা ট্রেন এসে পড়ল। মিঃ আইজুদ্দিন আরেকবার হাত ঘড়িটার দিকে তাকালেন। বুঝতে পারলেন, আর খুব বেশি সময় নেই। স্টেশন মাস্টারের সাথে আরও কিছু গুরুত্বপূর্ণ কথা সেরে নিলেন তিনি। আরেকবার হাত বাড়িয়ে অভিবাদন সেরে নিলেন। 
ঐ ট্রেনের হুইসেল বাজছে। অন্য স্টেশনে যাবার সময় হয়ে এসেছে। ট্রেনে উঠে পড়লেন মিঃ আইজুদ্দিন। ট্রেন চলতে লাগল।
কু...উ..উ..উ... ঝিকঝিক!!

