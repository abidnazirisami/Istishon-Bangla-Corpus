আগুনের পরশমণি


......... কাণ্ডারি বল ডুবিছে মানুষ, সন্তান মোর মা’র।
স্তনের বাঁট থেকে তখনও মুখ তোলেনি শিশুটি,
ঠোঁটের কিনারা ঘেঁষে তখনও দুধের নহর!
খুনসুটি করতে করতে শুঁখনো ঝুলে পড়া স্তনে তখনও মা’র অঝোর ঝর্না,
কচি এক হাতের ফাঁকে মায়ের শীর্ণ হাত, সন্তানের সমগ্র পৃথিবী।
হটাত, আচমকা পৃথিবী গ্রাস করে সাম্প্রদায়িক আগুন,
পৃথিবীটা মুহূর্তে অঙ্গার হয়ে যায়,
আর সন্তান হারায় তার আশ্রয়।
হোক তার মা অন্য গ্রহের, অন্য নক্ষত্র থেকেও আসতে পারে তার বাবা,
কিন্তু বিশ্বাস করুন, ঐ সন্তানটাতো এ গ্রহের-ই,
এ গ্রহের আলো বাতাসেই তার বেড়ে ওঠা,
এখানেই তার নাড়ি পোতা আছে জন্মলগ্ন থেকে।
তবে তার পৃথিবী ধ্বংস করার আমরা কে?
আমি গনতন্ত্র বুঝি, আপনার সমাজতন্ত্রে খুব দখল,
স্বৈরতন্ত্রে বিশ্বাসী যে কেউ নাই সেটাও নিশ্চিত করে বলা যায় না।
আপনার আমার আমাদের নানা মত নানা মতবিরোধ,
বিশ্বাস করুন, ঐ শিশুটি কোনদিন গনতন্ত্রকে গালি দ্যায়নি,
সমাজতন্ত্রে ওর এলার্জি ছিল সেটাও বলতে পারে না কেউ,
ডান বাম সবদিকেই তার ছিল সমান অধিকার!
...... হিন্দু না ওরা মুসলিম ঐ জিজ্ঞাসি কোন জন?
যে আগুনে পুড়ে মেরেছ ঐ কোলের শিশুকে,
সে আগুনের পরশমণি ছোঁয়াও প্রাণে,
এ জীবন পুণ্য করো ...............

