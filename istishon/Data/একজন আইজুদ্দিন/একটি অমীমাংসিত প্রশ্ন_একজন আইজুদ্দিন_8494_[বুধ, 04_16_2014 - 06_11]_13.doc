একটি অমীমাংসিত প্রশ্ন


 ওরা কেউটে নয়?
সিথানে পইথানে রাইখা যাগো খাওয়াইছো দুধ কলা
মাটিচোষা ক্ষর রৌদ্রের তাপে যাগো লুকাইছো পঞ্জরে
তীব্র শীতের দিনে যাগো দিয়াছো বুকের ওম
ছোবল মারে নাই তারা?
কইছিলা সঙ্গদোষে লোহা নাকি ভাসে,
কাল কেউটের বাচ্চারে মানুষ বানাইবার সে কি অদম্য যতন!
হইছে লাভ?
গোক্ষুরের বাচ্চার শিয়রে বাজাইয়া বীণ বাঁশী
ভাবছিলা বাগে আনবা তারে।
মায়া মমতার হাত বুলাইয়া দিলা স্নেহের পরশ,
খাওন দাওন বিছানা পত্তর দিয়া বাঁচাইয়া রাখছিলা
বড় হইয়া জাত সাপের বাচ্চা মানুষ হইবো বলে!
ওর মা’রে কামড়াইছিলো,
তার বুইন’রে তাড়াইছিলো,
মা মড়া ছেলেটা লাঠি তুলেছিল বলে তারেও কামড়াইয়া মাইরালাইছিলো।
তুমি তাদের ক্ষমা করো নি?
হে পিতঃ
তোমার সে ক্ষমা কি ক্ষমার অযোগ্য অপরাধ ছিল না?

