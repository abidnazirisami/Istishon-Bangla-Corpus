অলস সময়


১.
দৌড়ে যাচ্ছিল লোকটা। চোখমুখে তার বেপরোয়া একটা ভাব ফুটে উঠছে, মাত্রই একটা মিনিবাসে পেট্রোল বোমা ছুঁড়ে এসেছে। ভোর হয় হয় অবস্থা, রাস্তাঘাটে মানুষজন তেমন কেউ নেই, বাসটিও যাত্রীহীন ঠায় দাঁড়িয়ে ছিলো। তেমন ক্ষয়ক্ষতি হবার কথা না –ভেতরে বাসের দুই একজন স্টাফ ঘুমিয়ে থাকতে পারে, আর বাসের দরজা ভেতর থেকে বন্ধ ছিলো। তারা শেষমেষ বের হতে না পারলে বরং লাভের সম্ভাবনাই বেশি, এই জন্যে একটা সুপ্ত প্রার্থনা লুকিয়ে তার মনে। এই জন্যে পেছনেও ফিরে তাকাচ্ছে না সে, বাসের দরজা খুলে দুই একজনকে বের হয়ে যেতে দেখলে তার আনন্দটা নিমেষেই পানসে হয়ে যাবে।
তার গেঞ্জির পেছনের অংশটা আঁকড়ে ধরলো কেউ একজন। হতবুদ্ধি লোকটি ভারসাম্য বজায় রাখার চেষ্টা করেও পারলো না, পড়ে গেলো পা ফসকে, তাকে আটকে ধরা লোকটিও তাল সামলাতে না পেরে পড়ে গেলো। লোকটি উঠে বসার চেষ্টা করতেই আবার তাকে চুল ধরে টেনে দাঁড় করিয়ে ফেললো আগন্তুক। লোকটি আগন্তুকের দিকে তাকিয়ে থমকে গেলো।
“চাচা, আপনে?”
বুড়ো লোকটির মুখে খুবই অসামঞ্জস্যপূর্ণ ক্রোধের ঢেউ বয়ে গেলো একটা। জ্বলজ্বল চোখে তিনি লোকটির চুল টেনে হিঁচড়ে এগিয়ে নিয়ে চললেন জ্বলন্ত বাসটির দিকে। কাতরাতে কাতরাতে এগিয়ে চলা লোকটি খেয়াল করলো, বাসের দরজা খোলা, খুব সম্ভবত ভেতরে যারা ছিলো বের হয়ে গেছে – বোনাস পাওয়ার সম্ভাবনা তার একেবারেই নেই। কিন্তু সেই চিন্তা করার মতো কোন সুযোগই পেলো না সে, বৃদ্ধ চাচার কাজে সে ভয়ও পেয়েছে। এমনকি বুঝতেও পারছে না বুড়ো চাচার ফন্দি।
“চাচা, চাচা, ছাইড়া দ্যান, লুকজন আয়া পড়লে ধোলাই খামু...”
কে শোনে কার কথা! বুড়ো টেনে টেনে তাকে বাসটির সামনে এনে দাঁড় করালেন। লোকটি ততক্ষণে ভয়ে এতোটুকু হয়ে গেছে, হাত দিয়ে ধাক্কা দিয়েও বুড়োটার কাছ থেকে সরতে পারছে না সে। বুড়োটা কিছুক্ষণ দাঁড়ালেন, এরপর বিশাল একটা দম নিয়ে লোকটিকে টেনে এনে বাসের দরজার ভেতরে ছুঁড়ে দিলেন। বৃদ্ধের গায়ে অমানুষিক শক্তি, উড়ে যেতে যেতে উপলব্ধি হলো তার।
বাসের মেঝেতে পড়া মাত্রই হাউমাউ করে উঠলো সে। পায়ে লেগে গেছে পেট্রোল, পা দাউদাউ করে জ্বলে উঠলো, হাতেও সেই আগুন ছড়িয়ে পড়েছে। কোনমতে উঠে দাঁড়িয়ে সে ধোঁয়ার মধ্যে দরজার দিকে এগুতে চেষ্টা করলো।
বাইরের বৃদ্ধ লোকটি হাতে চাদর জড়িয়ে আগুনের আঁচ এড়িয়ে বাসের গেটটা লাগিয়ে দিলেন। বাইরে থেকে একটা ছোট গেজ লাগিয়ে দিলেন দরজার মুখে। তারপর ধীরে ধীরে পিছিয়ে গেলেন।
লোকটি ভেতর থেকে দরজা খোলার প্রাণান্তকর চেষ্টা করতে লাগলো। সাথে চলতে লাগলো জান্তব আর্তনাদ।
“চাচা, আপনের পায়ে পড়ি, চাচা গো...”
বৃদ্ধের মুখে দয়া মায়ার বিন্দুমাত্র ছাপ পড়লো না, নির্বিকার মুখে তিনি বাসের দিকে কিছুক্ষণ তাকিয়ে রইলেন, তারপর আস্তে আস্তে হাঁটতে শুরু করলেন। লোকজন এখনো এতো একটা দেখা যাচ্ছে না, তিনি আর কিছুদূর হেঁটে গিয়ে রিকশা নিবেন, কেউ এতো একটা সন্দেহ করবে না।
২.
বৃদ্ধের নাম নাসিরউদ্দীন ভুঁইয়া। সরকারী কর্মচারী ছিলেন, ২য় গ্রেডে থাকা অবস্থা অবসর নিয়েছেন বারো বছর হয়। আমলাবাজির চাপে ঢাকার কোন এক অফিসের কোন এক কর্মকর্তার ব্যস্ততার ফাঁকে এতোটুকু সময় হয়ে ওঠে না নাসির সাহেবের পেনশনের ফাইলটিতে স্বাক্ষর করে দেয়ার, টেবিলে আরো হাজারটা ফাইলের চাপে, ধুলো ময়লায় পিষ্ট হচ্ছে সেটি এখনো। ভদ্রলোক পুরোপুরি বেকার, এতোদিন ধরে নিয়মিত কাজ করে আসার পর হঠাৎ অবসর তাঁর দিনগুলোতে একটা বিষাদময় শুন্যতা নিয়ে এসেছে। তাঁর স্ত্রী মারা গেছেন ৫ বছর হলো, বড় দুই ছেলের বিয়ে হয়ে গেছে তারও আগেই – ১০ বছর আগে ছোট ছেলেটির বিয়ে হয়েছিলো, সবার বড় মেয়েটির অবশ্য বিয়ে হয়ে গিয়েছে ২৫ বছর আগেই। তারা এখন আলাদা থাকে, বৃদ্ধ বাপের মুখ হয়তো দেখে তারা কদাচিৎ। মেয়েটা আসে মাঝে মধ্যে, বেশিরভাগ সময়ই একা, কখনো কখনো সাথে নাতি নাতনি দুইজন থাকে। অবসর সময় কাটাতে প্রথম প্রথম তিনি বেছে নিয়েছিলেন টিউশনি। ব্যস্ত রাস্তায় হেঁটে হেঁটে অনেকদুর পর্যন্ত গিয়ে টিউশনি করিয়ে আসতেন। এখন আর সেটাও পারেন না, বাম চোখে ইদানিং কিছুটা কম দেখেন। চিকিৎসা করাননি, টাকার সমস্যা, ছেলেদের মধ্যে এখনো পেনশনের টাকাটা বাপের কীভাবে বণ্টন করা উচিৎ এটা নিয়ে প্রচন্ড রেষারেষি – বাপের চিকিৎসা করানোর সময় কোথায় তাদের? কোন কাজ নেই তাঁর এখন, দিনের হাতখরচগুলোও তাঁর করা হয়ে ওঠে না ভালোমত। একটা ব্যাঙ্ক অ্যাকাউন্ট আছে, ওটা থেকে মাসিক যে সুদটা আসে, সেটা বাসাভাড়া, বিল দেয়া, বাজার খরচ, যাতায়াত খরচ – এসব কোনমতে পুষিয়ে দিতে পারে। ভালো একটা পাঞ্জাবি অনেকদিন হয় কেনেননি তিনি, ছেলেমেয়েদের বাসায় যাওয়ার সময় তো নাতি নাতনিদের জন্যে কিছু না নিলে চলে না। কিন্তু তিনি নিতে পারেন না। তাই এখন এতো একটা যান ও না কারো বাসায়। নিজগৃহে বসে তিনি কখনো জানালার ধারে দাঁড়িয়ে, কখনো ৩ ৪ বার করে ওই দিনের পেপারটি পড়ে, কখনো প্রয়াত স্ত্রীর কথা ভেবে ভেবে সময়গুলো পার করেন। বাইরে বের হতে চান না, কখন আবার কী অতিরিক্ত খরচ হয়ে যায়। মেয়েটা কখনো কখনো তাঁর হাতে কিছু টাকা গুঁজে দিয়ে যায় – এটা গত বছর থেকে শুরু করেছে সে। তিনি নিতে চান না, আবার সেটা নিয়ে মেয়ের সাথে জোরাজুরি করতেও তাঁর মনে চায় না। মেয়েটা তাঁর বড্ড ভালো। প্রায় প্রতিদিনই বাসার কাজের লোকটিকে দিয়ে বাপের কাছে দুপুরের খাবার পৌঁছে দেয় সে। এখনো আগের মতোই পাবদা মাছের পেটি খেতে তাঁর ভালো লাগে, মেয়েও জানে সেটা। সপ্তাহে দুই তিন দিন পাবদা মাছের একটা পুরু তেলতেলে পেটি থাকেই বাপের দুপুরের আহারে।
মাঝে মাঝে তিনি নিজেও চেষ্টা করেন নিজেই রান্না করে খাওয়ার, কিন্তু চোখে একটু কম দেখার কারণে হ্যাপাও কম পোহাতে হয় না তাঁর। এই সেদিনই তিনি ডিম রান্না করতে গিয়ে হাতে আগুন লাগিয়ে ফেলেছেন, ফোস্কা উঠে ব্যথায় তাঁর সে কী অবস্থা! এখনো অত একটা সেরে ওঠেননি। হাতটা আলতো করে ধরে তিনি বারান্দায় বসে বিকেলটা কাটাচ্ছেন, ব্যথাটা একটু বাড়লেই তিনি কঁকিয়ে ওঠেন।
নাসির সাহেবের ফোনটা বেজে উঠলো। তিনি ভালো হাতটা বাড়িয়ে কলটা রিসিভ করলেন।
“নানাভাই!” ওপাশ থেকে একটা তরুণীর গলা শোনা গেলো।
নাসির সাহেবের মুখে একটু হাসি দেখা গেলো, “শম্পা দিদিভাই, তোমার কী খবর? বুড়ো নানাভাইকে অ্যাদ্দিনে মনে পড়লো তোমার?”
“মনে তো সবদিনই পড়ে, নানাভাই! আজকে একটা ভালো খবর দিতে ফোন করলাম।“
“হাহাহা, কী ভালো খবর?”
“আমাদের ভার্সিটিতে আমাকে টি.এ. হিসেবে নিয়ে নিয়েছে,” শম্পার কণ্ঠে উচ্ছাস।
“খুবই ভালো খবর, দিদিভাই! কিন্তু এটা বুড়োটার কাছে এসে বলতে ইচ্ছে হলো না?”
“কী বলো!” শম্পার কণ্ঠে কপট অভিমান খেলা করে, “আমি তো তোমার বাসার ওখানেই আসছি। মিষ্টি নিয়ে আসছি, সবগুলা খেতে হবে কিন্তু!”
“আচ্ছা,” বুড়ো হাসেন, “চলে আসো, আমি বের হচ্ছি না।”
কলটা শেষ করে তিনি একটা তৃপ্তির হাসি দিলেন। এই দুই নাতি নাতনিকে নিয়ে তাঁর খুশির সীমা নেই। শম্পা ফিন্যান্সে পড়াশোনা শেষ করেছে সম্প্রতি, সামনে হয়তো বিসিএস দিয়ে সরকারী কোন একটা পোস্টে জয়েন করার চেষ্টা করবে। অনেক ভালো মেয়ে, ছোট থেকেই নানাভাইয়ের প্রতি অনেক টান তার। নাতি সৌরভ, ঢাকা ভার্সিটিতে মাইক্রোবায়োলজিতে প্রথম বর্ষে পড়ছে। সৌরভটা আবার শম্পার চেয়ে চুপচাপ, ছোট থাকতে নানাভাইকে দেখলে “নানাভাই” বলে একটা আদুরে ডাক দিয়ে তাঁকে ধরে দাঁড়িয়ে থাকতো। এখনো তাই করে, কিন্তু এখন সে অনেক বড়ো, এতো ব্যস্ততা তার, বাসাতে তার দেখা মেলে না। মাঝে মাঝে আসে সে তাঁর বাসায়, কিন্তু এসে সে ব্যস্ত হয়ে পড়ে তাঁর বইগুলো নিয়ে – সেগুলো নিয়ে সারাদিন মাথা গুঁজে পড়ে থাকে সে, পড়া শেষ হলে তারপর সে মাথা তোলে। এতো চুপচাপ কাউকে আবার নাসির সাহেবের ভালো লাগে না, তিনি ওদের মত বয়সে সবসময়ই অনেক হাসিখুশি ছিলেন, ঠাট্টা মশকরা করে আসর জমিয়ে রাখতে ভালোবাসতেন।
আনমনে এগিয়ে গিয়ে তিনি বসে পড়লেন সোফায়। পাশ থেকে তুলে নিলেন ওদিনের পেপারটি। ভেতরের পাতাগুলো এখনো পড়া হয়ে উঠেনি তাঁর। পাঁচ নম্বর পাতায় এসে তাঁর চোখ আটকালো একটা বিজ্ঞাপন দেখে।
“জরুরী ভিত্তিতে লোক নিয়োগ, হুমম... প্রজেক্ট ভিত্তিক সম্মানী, হুমম, অভিজ্ঞতার দরকার নেই... হুমম!” আনমনেই বলে চলেন নাসির সাহেব। বিজ্ঞাপনদাতার নাম দেখলেন, রফিউল হক। সাথে যোগাযোগ নম্বরও দেয়া।
কী ভেবে তিনি ফোন করলেন সেই নাম্বারে।
একটু পর ফোনটি নামিয়ে রাখলেন তিনি। ফোন ধরেছিল রফিউল হক লোকটিই, বেশ অমায়িক মনে হলো তাকে। আগামীকালই তাঁকে চলে আসতে বলল মালিবাগের বাজারের বাসস্ট্যান্ডে। প্রতিষ্ঠানটির অফিস খুব কাছেই ওখান থেকে। কাজ নিয়ে আলাপ করার জন্যে, নাসির সাহেবের জন্যে নাকি ভালো কাজই অপেক্ষা করছে।
মোটামুটি কিছু সময় কাটিয়ে কামাইয়ের একটা ব্যবস্থা হলে ভালোই হয়, নাসির সাহেব ভাবলেন। সময় কাটানোটাই এখন তাঁর জীবনের কঠিনতম সমস্যা।
৩.
অফিসের ঠিকানা মিলিয়ে পৌঁছাতে তেমন একটা সমস্যা হলো না তাঁর। যদিও তাঁর বাসা থেকে মালিবাগ মোটামুটি ভালোই দূরে, তাও একবার যাওয়াই যায়, বাইরে বের হবার একটা উপলক্ষের অনেক অভাব তাঁর।
অফিসটা মোটামুটি বড়ই। যদিও আবাসিক এলাকার ভেতরে, তবুও দ্বিতীয় তলার সবগুলো ইউনিট মিলিয়ে বেশ ভালোই জায়গা ভেতরে। ইউনিটগুলোর পার্টিশনগুলো ভেঙ্গে ফেলা হয়েছে, তার ভেতরে কয়েকটা সোফা, কয়েকটা টেবিল পাতা। একটা কাঁচঘেরা পার্টিশনের দিকে তিনি এগিয়ে গেলেন। দরজায় সুন্দর করে লেখা “রফিউল হক, ব্যবস্থাপক”।
দরজা খুলে ভেতরে ঢুকতেই লোকটি চোখ তুলে তাকালো। ছোটখাট, টাক মাথার, চোখে মোটা চশমা, মাথা নিচু করে একটা খাতায় কিছু হিসাব নিয়ে বসে ছিল সে। “আপনি কি কাজে এসেছেন আজকে?”
বৃদ্ধ বললেন, “আমি নাসিরউদ্দীন, গতকাল আপনাকে ফোন দিয়েছিলাম আমি, পেপারে আপনাদের বিজ্ঞাপন দেখে...”
“ও হ্যাঁ, হ্যাঁ, আপনিই তো? জ্বী বসুন।” লোকটির মুখে একটা তেলতেলে হাসি ফুটে উঠলো।
নাসির সাহেব সামনের চেয়ার টেনে বসলেন। বললেন, “আপনারা বলেছিলেন, অভিজ্ঞতার প্রয়োজন নেই। আপনারা ঠিক কী ধরণের প্রজেক্ট করে থাকেন?”
“আপনি রিটায়ার্ড?”
“জ্বি, জ্বি, আমি আগে ইয়েতে ছিলাম, ...”, নাসিরউদ্দীন সাহেব একটু মনে করার চেষ্টা করেন, “শিক্ষা অফিসে।”
“৬-৭ বছর হয়ে গেছে না?”
“আরো বেশি,” হাসতে হাসতে বললেন নাসির সাহেব, “আসছে মার্চে ১২ বছর হবে।”
“একটু বেশি ওভারকোয়ালিফায়েড মনে হচ্ছে, আমাদের এখানে আপনাদের মতো লোক কম আসে আসলে। দুই এক জন আসে, তারপর বেশি দিন টিকতে পারে না, তারপর চলে যায়। অবশ্য এটা এক এক জনের ব্যাপার, এক এক রকম। আমাদের এখানে ধরেন এস এস সি এইচ এস সি পাস লোকজনই বেশি, ইয়াং, এই আর কি। দম বেশি, কাজ করার দরকারও বেশি, খাটতেও চায়, হেহে।”
“কী রকম প্রজেক্টের কাজ পান আপনারা?”
“আচ্ছা, আমাদের প্রজেক্টগুলো হচ্ছে ভলান্টিয়ার সাপ্লাই দেয়া বিষয়ক। এই যেমন ধরেন, ঢাকায় তিন চার দিন পরপরই দেখা যায় এই গ্রুপ, সেই গ্রুপ, অমুক পার্টি, তমুক পরিষদ একটা না একটা মানববন্ধন, সমাবেশ, মিছিল এগুলা আয়োজন করে। তো, প্রচার কম হইলে, আগ্রহী কম হইলে তো আর এইরকম কাজ কইরা মিডিয়া টানা যায় না, বুঝেনই তো। আমরা মুটামুটি এই রকম কাজগুলার জন্যে লোকজন ভাড়া করি। এই, যারা এইখানে কাজ করে, এদের লিস্ট তো আছেই। দরকার মতো সবাইরে জানায়ে দেই, যারা যাওয়ার, তারা যায়। এখন কারা কারা গেলো, সেই হিসাবে ক্লায়েন্টরা টাকা দেয়, সেইটা অনুযায়ী অফিসের পেমেন্ট হয়। আপনে যে যে প্রজেক্টে যাবেন, সেই সেই প্রজেক্ট অনুযায়ী টাকা পাবেন। অভিজ্ঞতা তেমন লাগে না, সারাদিন দাঁড়ায়া থাকতে তো অনেকেরই প্রবলেম নাই। এখন, আপনি ধরেন, বুড়া মানুষ, আপনার সমস্যা হতে পারে অবশ্য, তবে আপনি ধরেন এসবের ভিতরে না থেকেও কাজ করতে পারেন। রাস্তার মোড়ে বসে ধরেন পুলিশ আসতেছে কি না সেটা চেক করলেন, আমাদের কোন কোন লোক আসলো গেলো, সেটার হিসাব রাখলেন। এই কাজে আমাদের লোক দরকার। গত কয়েক মাস হলো, মার্কামারা কিছু লোক সব জায়গায় যাইতেছে, কিন্তু জায়গামতো গেলে তাদের খোঁজ মিলে না। প্রক্সি, প্রক্সি। আগের লোকটাকে বের করে দিসি এই ধরেন ১ মাস হইলো। এই পোস্টও তখন থেকেই খালি, বুঝসেন? এটা করতে পারবেন মনে হয়।”
নাসির সাহেব একটু চারপাশে চোখ বুলিয়ে দেয়ালে ঝোলানো ক্যালেন্ডার, পোস্টার, নোটিস গুলো দেখে দেখে অফিসের ব্যাপারে একটা ধারণা নেয়ার চেষ্টা করতে থাকেন।
“আপনাদের পোস্ট, ইয়ে মানে, পোস্টই বলেন তো, নাকি? লিস্ট আছে এগুলার?”
“হেহেহে, সেরকম আছে অবশ্য, তবে প্রজেক্ট বেসিসে কাজ তো, এক এক ধরণের জায়গায় এক এক রকম কাজ করা লাগে। আবার একই কাজে এক এক ক্লায়েন্ট এক এক রকম টাকা দেয়। মোটামুটি বাজার রেটেই থাকে অবশ্য, মুলামুলি কম করা লাগে। ভলান্টারি ব্যাপার, বুঝেনই তো। একটা তে ধরেন আপনি মাইক ধরার কাজ করলেন, আরেকটাতে ধরেন খালি স্লোগান দিতেছেন, আরেকটা তে হয়তো পুলিশের সামনে দাঁড়ায়া ইট টিট মারবেন আর কি...”
“পিকেটিং এও লোক সাপ্লাই দ্যান আপনারা?”, নাসিরউদ্দীনের গলায় বিস্ময়।
“এরকম কাজই ইদানিং বেশি আসতেছে। বাতাস গরম তো ইদানিং, বুঝেনই তো,” মুখ টিপে একটা হাসি দিলো রফিউল হক। “আপনি আগ্রহী?”
“এই, শরীরে যদ্দুর কুলায়। করতে সমস্যা নাই, ভলান্টারি কাজ যেহেতু। যেটা করতে ভালো লাগে, করলাম, যেটা ভালো লাগে না, করলাম না।”
“ওহ, আচ্ছা, চাচা, আপনি এটা করতে পারবেন না। কমসে কম ৩ টা এরকম কাজ না করলে আপনি কিছু পাবেন না। প্রতি মাসে কমে ৩টা কাজে থাকবেন। এইটা একটা রুল, যাতে আপনি থাকেন আর কি। কাজ জোটাইতে আমাদেরও তো একটু খাটুনি থাকে, অফিসও চালানো লাগে, ডেডিকেটেড লোকজন দরকার এখন। এই জন্যে আর কি এই ব্যবস্থা। আচ্ছা, আপনার জন্যে তো কিছু আপ্যায়নের ব্যবস্থা করতে হয়। ঠাণ্ডা কিছু খাবেন? নাকি গরম কিছু?”
“সমস্যা নেই, গরমেই চলুক। মানে, চা হলেই চলবে,” ভুল বোঝার সকল সুযোগ দূর করতে পেরে নাসির সাহেব স্বস্তি বোধ করতে থাকেন।
“আচ্ছা, অবশ্যই। কোন ব্র্যান্ডের সিগারেট খেয়ে থাকেন আপনি?”
“ধন্যবাদ, আই ডোন্ট স্মোক অ্যাকচুয়্যালি,” তিনি স্মিত হাসেন।
“আচ্ছা, তাই? ভালো তো! আপনারা তো সুস্থ থাকবেন, অনেকদিন বাঁচবেন। সমস্যা তো কেবল আমাদেরই,” হাসতে হাসতে রফিউল একটা সিগারেট ধরালো। “তা, আপনি থাকেন কোথায়?”
“ওহ,” একটু চিন্তা করেন নাসির সাহেব। “আমি এই তো, থাকি শাহজাহানপুরে।”
“হুমম, কাছেই তো থাকেন মোটামুটি। এক বাসেই চলে আসতে পারবেন। ওহ, আরেক কথা, অফিসে সপ্তাহে ৪ দিন হইলেও আসেন। সবাই ঘুরায়ে ঘুরায়ে প্রতি সপ্তাহে থাকেই। গরম গরম প্রজেক্ট চলে আসলে ফোন টোন করার টাইম থাকে না, অফিসে যারা থাকে, তাদেরকেই যোগাড়পাতি করার দায়িত্ব দিয়ে দেই। অফিসে থাকলে আর কি আপনার আরো সুবিধা। লোকজন চেনা জানা হইলো, যদিও আপনার মতো বয়স্ক লোক কম। তারপরেও। সময় কাটাতে সমস্যা হবে না। টিভি আছে ২টা, পেপার রাখি ধরেন, ইয়ে, দুই তিনটা। ক্যারাম, লুডু, কার্ড, দাবা খেলার বোর্ড আছে। ওহ, বিছানাও আছে দুইটা পাতা, ঘুমাতেও পারবেন। কালকে থেকেই চলে আসেন, নাকি?”
প্রস্তাবনাটা একেবারে খারাপ লাগে নি নাসির সাহেবের, যদিও পিকেটিং ইত্যাদি ব্যাপারে তিনি জড়াতে চান না – একে তো তাঁর খুব অপছন্দ, তার ওপর এটা মোটামুটি দৌড়ানোর কাজ। আরো ২০ বছর আগেই এ ধরণের কাজ করার যোগ্যতা তিনি হারিয়েছেন। পরের দিনই তিনি চলে এলেন। দুই ঘণ্টার মধ্যে একটা কাজও জুটে গেলো তার, শহীদ মিনারের সামনে কী একটা মানব বন্ধন করতে হবে। মানব বন্ধনের উপলক্ষের কারণটা জেনে রেখেছিলেন, তবে সেটা মনে করতে পারেননি আর পরে, আর মনে করেও তো লাভ নেই। একটা আজাইরা জিনিস মনে রাখার জন্যে তাঁকে একটু বেশি পারিশ্রমিক দেবে, সেটাও তো না। মালিবাগ থেকে শহীদ মিনারে যাওয়ার জন্যে রিকশা ঠিক করলেন, রিকশাভাড়া ৭০ টাকা, সেটাও অফিস থেকেই দেয়া হলো। এটা অবশ্য প্রথম দিন দেখে, পরের দিন থেকে নিজের ভাড়া নিজেরই দেয়া লাগবে। তাও, খারাপ না, তিনি শহীদ মিনারে চলে গেলেন। একটা ফোন নাম্বার তাকে দেয়া হলো, সেটাতে কল দেয়া লাগবে ফেরার আগে।
মোটামুটি ৩ ঘণ্টা ধরে তাঁর কাজ ছিল একটা খুব বাজে কাগজে ততোধিক বাজে হাতের লেখায় বানানো একটা ব্যানার একটু পর পর মাথার ওপরে তোলা। কাজটা করতে তাঁর যথেষ্টই বিব্রত লাগছিল, আশপাশে যাদের দেখলেন, তারা বেশিরভাগই ছাত্রছাত্রী। একটু পেছনের দিকে কিছু ৪০-৫০ বছর বয়সের লোকদের দেখা গেলো। ব্যানারটার দিকে তাকালেন তিনি। “শিক্ষা চাই, জিপিএ ভিক্ষা চাই না।” তিনি ঠিক বুঝে পেলেননা, এখানে তাঁর উপস্থিতির কারণ কী হতে পারে। ঠিক দুই পাশে দাঁড়িয়ে থাকা দুইজন ছেলে, একজন তাঁকে বললো, “আঙ্কেল, আপনি অভিভাবকদের সাথে দাঁড়ান।”
প্রথম দিনই মানববন্ধন থেকে বের হয়ে, ব্যানার ফেলে দিয়ে একটা রিক্সা করে আবার অফিসে ফেরত যাওয়ার একটা চিন্তা তাঁর মাথায় এসেছিল, সেটা তিনি অতি কষ্টে থামাতে পারলেন। আস্তে আস্তে পিছিয়ে চলে গেলেন পেছনে দাঁড়ানো অভিভাবকদের সাথে। দুই একজন তাঁর দিকে তাকালো, তারপর চোখ ফিরিয়ে নিলো। চার পাঁচ জন কে দেখা যাচ্ছে, খুব ময়লা কাপড়ে দাঁড়ানো, রুক্ষ দাঁড়ি গোঁফ। এদের দেখে কোন দিক দিয়েই অভিভাবক মনে হয় না, তাও তারা নির্বিকার ভাবে একটা একটা করে ব্যানার নিয়ে দাঁড়িয়ে আছে। একজনের বয়স কোনভাবেই ৩০ এর বেশি হবে না, তার হাতের ব্যানারে লেখা, “আমার সন্তানের প্রাপ্য মূল্যায়ন চাই।”
কিছুক্ষণ ধরে একটা ক্যামেরা ঘুরঘুর করছিল আশপাশে, হঠাৎ করে সেটি নাসির সাহেবের নাকের কাছ দিয়ে ঘুরতে লাগলো। রিপোর্টার এসে বিশাল মাইক তাক করে ধরলো তাঁর সামনে, “এই মানব বন্ধনে অংশ নিয়ে আপনার অনুভূতি কী?”
“ভালোই লাগছে,” একটা দম নিয়ে বুকের অভ্যন্তরে নিজেকে সাহসী আর আত্মবিশ্বাসের পরাকাষ্ঠা হিসেবে আবিস্কার করলেন তিনি, “অনেক দিন পর বাইরে বের হলাম।” বলে তিনি রিপোর্টারের দিকে তাকালেন। রিপোর্টারের চোখে ভ্রুকুটি, ক্যামেরাম্যানও একটু অবাক হয়ে তাকিয়ে আছে তার দিকে। বুঝতে পারলেন, কিছু একটা ভুল বলে ফেলেছেন - মানববন্ধনটা কী নিয়ে, এ ব্যাপারে তাঁর কোন স্পষ্ট ধারণা না থাকার জন্যে নিজের ওপর একটু বিরক্তি চলে এলো। আন্দাজে নিজের ব্যানারের কথাগুলো থেকে তিনি আরেকটা উত্তর দাঁড় করালেন, “আচ্ছা, দেখুন, আমাদের দেশে সবচেয়ে বেশি দরকার জ্ঞান। মানুষের মতো মানুষ হওয়া। তার বদলে এখন শুরু হয়েছে জিপিএ ভিক্ষাদান। এটা আমাদের দেশকে কতোটা পিছিয়ে দেবে...”, কথা বলে শেষ করতে পারলেন না, রিপোর্টার পাশের জনের কাছে চলে গেলো, ক্যামেরাম্যান চোখে বিরক্তি নিয়েই ক্যামেরার দিক ঘোরালো। নাসির সাহেব বুঝতে পারলেন না, কী বলবেন।
মোটামুটি সামনের রাস্তার দিকে চলা রিক্সাগুলো গুণেই তিনি বাকি ৩ টি ঘণ্টা কাটিয়ে দিলেন। তারপর তাঁকে যে নাম্বারটি দেয়া হয়েছিল, সেটাতে ফোন দিলেন। যা ভেবেছিলেন, তাই। শহীদ মিনারের এক কোনা থেকে একজন লোক বের হয়ে এল, অফিসের নাম লেখা একটা খাতায় নাসির সাহেবের নাম লিখে সেটাতে সাইন নিয়ে চলে গেলো।
অফিসে ফেরত এসে তিনি দুপুরের খাবার খেলেন। বিকালে আরেকটা কাজ এলো, পল্টনে একটা ছোট মিছিল হবে। সেখানে ছুটলেন রিক্সা নিয়ে।
সারাদিন শেষে অফিস থেকে বের হওয়ার সময় রফিউল লোকটা এলো। একটা খাম এগিয়ে দিল নাসির সাহেবের দিকে।
“প্রথম দিন হিসেবে তো ভালোই কামালেন। ৪০০ টাকা, গুণে নেন।”
নাসির সাহেব টাকাগুলো বের করে গুনলেন। হুম, এক দিনের হিসেবে টাকা ভালোই কামানো হয়েছে বটে।
৪.
সময়গুলো নাসির সাহেবের ব্যস্তই কাটছে।
গত দুই মাসে বিভিন্ন জায়গায় গিয়েছেন, প্রজেক্টও করেছেন ১৫ ১৬ টার মতো। সময় প্রথম প্রথম কাটাতে অনেক সমস্যা হতো, এখন এতো একটা হয় না। একজন লোকের সাথে খাতিরও হয়েছে, মোবারক মুর্শেদ। এই লোকের বয়সও মোটামুটি ৬০। দুইজনে মিলে একসাথেই যাওয়া হয়, আসা যাওয়ার খরচেও পড়ে যায়, নিজেদের মধ্যে কথাবার্তা বলে সময় ভালোই কাটানো যায়। মোবারক তাদের পরিবারের গল্প করে, তার মেয়ে গার্মেন্টসে কাজ করে, বৌয়ের শরীর খারাপ, মাসে মাসে ওষুধ লাগে। একা মেয়ের খরচে সব মিলিয়ে কুলায় না, তাই তার এই লাইনে আসা। নাসির সাহেবও তাঁর নিজের গল্প করেন। মেয়ের কথা বলেন, ছেলেদের ব্যাপারে কিছু বলতে চাননা।
“ভাই, ছেলেগুলা মানুষ হয় নাই। চেষ্টা তো কম করি নাই,” নাসির সাহেব কিছুটা আক্ষেপের সাথেই বলেন।
“ভাই, আমার মাইয়াটারে নিয়া আমি অনেক খুশি। বিয়াশাদি হইছে, তাও অনেক দরদ করে। আল্লায় দিছে রহমত কইরা।”
নিজের মেয়ের কথা চিন্তা করে নাসির সাহেব তাঁর খরতপ্ত অন্তরে কিছু শান্তি খুঁজে পান।
গত কয়েকদিনে দুবার মেয়ের বাসায় গিয়েছেন। তারা থাকে খিলক্ষেতে। যেতে আসতে অবশ্য তাঁর যথেষ্ট কষ্ট হয়েছে, সিএনজি তে গেলে দম বন্ধ হয়ে যেতে চায়, বাসে গেলে ঠেলাঠেলি করে তাঁর অনেক করুণ অবস্থা হয়। কিন্তু কী করার! দুবারই কিছু না কিছু নিয়ে গেছেন। শম্পার জন্যে প্রতিবারই মিষ্টি নিয়ে গেছেন, সৌরভ মিষ্টি এতো একটা পছন্দ করে না। শেষবার নিয়ে গিয়েছিলেন মান্না দের গানের একটা ডিভিডি। রাতে বসে সেটা সবাই মিলে শুনলেন। ১০ টা গান শেষ করে তিনি দেখেন, শম্পা সোফায় ঘুমিয়ে পড়েছে। খালি সৌরভ জেগে।
“৫০ বছর গেলো, মান্না দের গান এখনো মনে হয় এই সেদিনই প্রথম শুনলাম! এখনো একইরকম ভালো লাগে,” নানা উচ্ছসিত গলায় বলেন।
“ওহ!”, সৌরভ অত একটা নিশ্চিত হতে পারে না, “আমি শুনি না বেশি আসলে, তবে গানগুলা খারাপ না...”
তার মেয়ে খেয়াল করেছে ব্যাপারটা।
“আব্বা, তুমি এইটা সেইটা নিয়ে আসতেছ, টাকা পাও কই?”
“টাকা আবার পাবো কীভাবে? কিছু অল্পবিস্তর জমেছে, ওগুলাই ভেঙ্গে...”
“কী জানি! তোমাকে দিনের বেলায় ফোন করলে ফোন ধরনা কেন? বাসায় গেলাম একদিন, দরজায় তালা মারা ছিলো?”
“এই তো, মাঝে মাঝে একটু বের হই আর কি। একটু বের না হলে কেমন জানি লাগে। কয়েকদিন পর তো বিছানায় পড়েই যাবো, তার আগে একটু হাঁটাহাঁটি করে নিই...”
“নিয়মমতো থাকো, নিয়মমতো খাও, ডাক্তার দেখাও মাসে একবার, আমিই নিয়ে যাবো, বিছানায় পড়বা কেন?”
“ডাক্তার! কী দরকার... ভালো আছি তো...”
নতুন নিয়মে নাসির সাহেব ভালোই স্বচ্ছন্দ হয়ে গেছেন। প্রতিদিন সকালে উঠে তাঁর বেশ ভালো লাগে। আগের মতো আর দিনগুলো নিষ্কর্মার মতো বসে কাটাতে হয় না। পেপার পড়েন, বাসা থেকে বের হয়ে সামনের একটা দোকানে নাস্তা করেন। অফিসে যান। শুয়ে বসে পেপার পড়েন আরো কিছু, নতুন কোন কাজ আসলে বের হয়ে যান, মোবারক থাকে সাথে। দুইজনে মিলে কার্ড খেলেন। মোবারক অবশ্য তিনপাত্তি খেলে, আর সে ভালোই চিটিং করে, নাসির সাহেব একটুর জন্যে ধরতে পারেন না।
রফিউল হক সারাদিন তার পার্টিশনের ভেতরেই বসে থাকে। একেবারে ৬টার দিকে সে বের হয়। মাঝে মাঝে রাতেও থাকে। আরো দুই তিন জন থাকে, যারা সারাদিনই পারলে অফিসে বসে থাকে। একটা ছুটা কাজের লোক আছে, সে সারাদিন এর ওর চা নাস্তা নিয়ে আসে, দুপুর বেলায় রান্না করে দেয় লাঞ্চ, রাত ৮টার সময় অফিসের দরজা লক করে সে ভেতরেই ঘুমায়।
ইদানিং রাজনৈতিক মিছিল – সমাবেশের কাজ আসছে বেশি। আজকে তার হরতাল, কালকে তমুকের অবরোধ, পরশু তমুকের মিছিল। ওর ওখানে হয়তো র‍্যাব পুলিশের সাথে অন্যদের পেটানো, আর এর এখানে হয়তো র‍্যাব পুলিশকে পেটানো। এইরকম আর কী। মাঝে মাঝে এক দিনে ৩ ৪ টা কাজ করার সুযোগ হয়। গুলিস্তানে, পল্টনে, শাহবাগে। মাঝে একদিন রামপুরায় গিয়ে মিছিল করে এসেছেন। ফেরার পথে অবশ্য গোলযোগ হয়েছিল, চৌধুরীবাড়ির ওখানে ককটেল ফুটিয়েছে কেউ, রাস্তা ফাঁকা হয়ে গেছে। আবুল হোটেলের মোড় থেকে খিলগাঁওয়ের রাস্তায় ঢুকে অনেকখানি হেঁটে রিক্সা নিয়ে তারপর তিনি এসেছিলেন।
মাঝে একটা মিছিলে ছিলেন তিনি, বিজয়নগরে। ওদিন তিনি সামনে ছিলেন মিছিলের। বলা নেই কওয়া নেই, রাস্তার সামনে বাম দিক থেকে একটা ককটেল উড়ে এলো। প্রচণ্ড শব্দে দিকবিদিক হারিয়ে সবাই এদিক ওদিক ছোটাছুটি শুরু করলো। চট করে পানির ট্যাঙ্কির ওদিকে চলে গেলেন নাসির সাহেব। একটা দোকানে বসে চায়ের অর্ডার দিলেন। পুলিশ চলে এসেছিল কিছুক্ষণের মধ্যেই, আশপাশ থেকে বেশ কয়েকজনকে ভ্যানে তুলে নিয়ে গেলো – বোধ করি বুড়ো মানুষ দেখেই নাসির সাহেবকে সন্দেহ করে নি।
ব্যাপারটা নাসির সাহেবের কাছে খারাপ লাগে নি। একটু সাহস করে ফাঁকা রাস্তায় এক দিন দুই দিন ককটেল ফুটিয়ে পালিয়ে যেতে পারলে খারাপ হয় না, আর ককটেল ফোটানোর জন্যে পারিশ্রমিকও ভালো। মিছিল মিটিঙে থাকলে এখন ৫০০ টাকা করে দেয়া হয়, সামনে ব্যানার হাতে যারা দাঁড়ায়, তাদের জন্যে ৫০ টাকা বোনাস। সে তুলনায় পিকেটিংএ আয় একটু বেশি। ৭০০ টাকা। বাস ভাঙ্গতে পারলে ২০০০ টাকা, ট্রাকের ক্ষেত্রে ২৫০০ টাকা। কিন্তু পিকেটিং করতে গেলে রাস্তায় থাকা লাগে প্রায় পুরো সময়। সে তুলনায় ককটেল ফোটালে এক বারে আয় চলে আসে ২০০০ টাকা। তবে এসবে রিস্ক আছে, অফিসে যারা ককটেল পার্টি তারা সবাই মোটর সাইকেল ব্যবহার করে। রিকশায় চড়ে চড়ে ককটেল ফোটানো যায় না।
মাঝে একদিন কথা বলেছিলেন রফিউলের সাথে। ভদ্রলোকের ব্যবসায়ের প্ল্যান শুনলেন বসে বসে। ব্যবসায়ের সিস্টেম টা ভালো। পুরো ঢাকার যত পিকেটার জাতীয় লোক আছে, তাদের একটা বড় অংশ মহল্লাভিত্তিক অপরাধের সাথে জড়িত। কোন ধরণের কন্ট্র্যাক্টের জন্যে লোকজন খুঁজতে গেলে এর পরিচিত সে, তার পরিচিত অমুক, অমুকের পরিচিত তমুক, এরকম ভাবে খোঁজাখুঁজি করা সমস্যা, তাই সব কিছু একা রফিউল হক নিজেই ম্যানেজ করে। ক্লায়েন্টও দেখা যায় ঘুরে ফিরে বিভিন্ন এলাকার পলিটিক্যাল নেতা-কর্মী তারাই। “কানেকশন, চাচা, বুঝলেন? লোক চেনার কাজ, ঘুরাঘুরি হয়, অফিসেও লোকজন আসে, চেনাজানা বাড়ে, কাজেও সুবিধা,” রফিউল বলে। এরকম ব্যবসা প্রথম প্রথম আর কেউ করতো না, গত কয়েক সপ্তাহে এরকম আরো দুই একটা ফার্ম খুলে বসেছে লোকজন।
“আমরা ঘাঘু মাল, দুই বছর ধইরা আছি। ব্র্যান্ডিং হয়ে গেছে। হেহেহে”, রফিউলের গলায় তৃপ্তির হাসি।
অবরোধ চলাকালে একদিন তিনি বের হয়েছেন বাসা থেকে। অফিসের লাঞ্চ খেয়ে পোষাচ্ছে না, বের হয়েছেন আশপাশে ভালো কোন হোটেলের সন্ধানে। এই সময় মেয়ে ফোন দিল। কী মনে করে তিনি ফোনটা ধরলেনও।
“আব্বা, তুমি কই? ঢাকার অবস্থা কী, জানো না? আজকে বের হয়েছ কেন?” মেয়ের কণ্ঠে ঝাঁঝ।
“আমি তো একটু বাসা থেকে বের হলাম, বাসায় থাকতে ভালো লাগে না...”, নাসির সাহেব মৃদু বাদানুবাদ করার চেষ্টা করেন।
“কতক্ষণ লাগবে আসতে? দারোয়ান বললো, তুমি নাকি ৯টার আগেই বের হয়ে গেছো? কোথায় আছ? এখনই বাসায় আসো।”
“আমার আসতে দেরি হবে। এক বন্ধুর বাসায় যাবো এখন।”
“তোমার আবার বন্ধু হলো কবে?” মেয়ে অবাক হয়।
“আছে একজন”, নাসির সাহেব কথা খুঁজে পান না এতো সহজে। “মোবারক, শান্তিনগরে থাকে।”
“শান্তিনগর! আজকে ওখানে ককটেল ফুটসে, জানো না? অবস্থা খুবই খারাপ, তুমি এক্ষুনি বাসায় আসো।”
“আরে কী জ্বালা!”, তিনি কিছুক্ষণ চিন্তা করেন। “শান্তিবাগ, শান্তিবাগ।”
“তুমি আসলে কোথায় আছ, বলো তো?” মেয়ে এবার সন্দিগ্ধ।
“মোবারকের বাসায় যাচ্ছি, এই যে, আমি রিক্সায়। রাজারবাগে।”
“আচ্ছা, এই মোবারক কে? তোমার কাছে তো ইনার নাম কখনো শুনি নি...”
“এই, বাজার করতে গিয়ে পরিচয় হয়েছে। ভালো মানুষ, বেশিদিন চিনি না। এই জন্যে হয়তো বলতে ভুলে গেছি... রাখি মা...” তড়িঘড়ি করে তিনি কল কেটে দিলেন।
লাঞ্চ আর করা হলো না তাঁর, সামনে যে খাবার দোকান পেলেন, সেখান থেকেই হাল্কা পাতলা বিস্কুট কিনে খেতে খেতে অফিসে ফিরলেন। এসে দেখেন, অফিস ফাঁকা প্রায়। এক ছেলে সোফায় বসে বসে টিভি দেখছে, সম্ভবত বাংলাদেশের খেলা হচ্ছে কোথাও। ছেলেকে তিনি চেনেন অবশ্য, গত কয়েকদিনে তাকে প্রতিদিনই দেখেছেন সোফায় বসে আয়েশ করে টিভি দেখতে।
“অ্যাই রমিজ!”
“জ্বি, চাচা?” সে নাসির সাহেবের দিকে তাকালো।
“খেলা দেখতেছ, আজকে খ্যাপ নাই তোমার?”
“চাচা, আজকে মর্জি হইতেছেনা।”
“তোমার মটরবাইক আছে? চালাইতে পারো?”
“হ চাচা, বাইকে কইরাই তো অফিসে আসি। ক্যান?”
“কিছু না, এমনেই,” নাসির সাহেব আর কিছু বললেন না, একটু দূরে বসে পেপার পড়তে থাকলেন।
“চাচা, আপনে বিড়ি খান? মানে, আপনের সামনে বিড়ি ধরাইলে কিছু মনে করবেন না ত?”
“না,” একবার চোখ তুলে তাকালেন, তারপর বললেন তিনি। “তুমি আমার সামনে খাইতে পারো, আমার সমস্যা নাই।”
বিকেল হতেই তিনি রফিউল হকের রুমে ঢুকলেন।
“চাচা, কী খবর আপনার? আজকে খ্যাপ ছিলো না কোন?”
“না,” নাসির সাহেব মাথা চুলকাতে থাকেন, “এখন তো ওরকম মিছিল টিছিল কম হয়। সবাই তো পিকেটিং এইসব করতেছে ইদানিং। ওইসব তো করতে মন চায় না। অফিসেও বসে থাকতে ভাল লাগে না, বাসায়ও না। কী করা যায়, বলেন তো।”
“আসলেই,” রফিউল হকের মুখে চিন্তার ছায়া পড়ে, “এটা আমি নিজেও জানি না। সলিম চাচা আগে তো রেগুলার অফিসে আসতেন, উনি এই কারণেই গত দুই মাস হয় আর আসেন না। বুড়া মানুষ, দৌড়াদৌড়ির কাজ তো করতে পারবেন না। আবার পুলিশের ডাণ্ডা খাওয়ার ভয়ও আছে। অফিসে হিসাব টিসাব রাখেন কয়েকদিন আপাতত, তবে ওটার জন্যে টেকাটুকা পাবেন না।”
“টাকার জন্যে তো আর আসি না,” নাসির সাহেব হাসেন। “কিছু কাজ করতে পারলে ভালো লাগে, বাসায় থাকলে সেটাও করা হয় না। নতুন নতুন লোকজনের সাথে কথাবার্তা হয়, মানুষজন সম্মান দেয়, এটাই তো দরকার। কী বলেন?”
“হাহাহা, আপনার যেমন ভালো লাগে, তেমনই করেন। সমস্যা নাই।”
মোবারক ইদানিং অফিসে কম আসে। একদিন নাসির সাহেবের চোখে পড়ে গেলো সে। সাথে সাথেই তিনি ধরে বসলেন, “কী ব্যাপার মিয়া? ইদানিং আপনারে কম দেখি যে?”
“মিয়া, কাজকাম তো আর পদের মতো পাই না! ভাবতেছি আবার রিক্সা চালান শুরু কইরা দিমু কি না।”
“এই অবরোধে রিক্সা নিয়া বাইর হওয়াটাও তো চিন্তার।”
“নাহ, রাস্তায় ভাংচুর করে যারা, সবাই কম বেশি আমারে চিনে। আর বেশি ঝামেলা হইলে রফি ভাইয়ের নাম কমু নে। চিনার কথা। ভাই, রিক্সায় অনেক টেকা পাওন যায়। এক্ষন কি আমার দৌড়ায়া দৌড়ায়া ঢিল মারনের কাম, কন? রিক্সা চালায়া কিছু খাইতে পারতাম।”
“কথা খারাপ বলেন নাই, কিন্তু এই সময়ে রিক্সা নেয়ার জন্যে বের হবে কে, বলেন?”
“তাও তো কথা”, মোবারক কিছুক্ষণ গালে হাত দিয়ে বসে থাকে। “ভাই একটা বুদ্ধি দ্যান।”
“উম, পটকা টটকা ফুটাইতে পারেন। হেহেহে। দেখেন, বাইকওয়ালা কাউরে পান না কি। তার সাথে ঘুরবেন। ফাঁকা রাস্তায় এদিক সেদিক পটকা মারবেন। ভালোই কামাইতে পারবেন।”
“এটা ভাই খারাপ বলেন নাই,” মোবারক থুতনি চুলকিয়ে বলে।
“আরে মিয়া, মশকরা করলাম। বুঝেন নাই?”
নাহ, মোবারক আসলেও বুঝেনি। দুই দিন বাদেই দেখা গেলো সে রমিজের সাথে জুটি করে ঘুরে বেড়াচ্ছে। দুই তিনটা ককটেলও সে ফুটিয়ে ফেললো এক সপ্তাহের মধ্যে। তার ভাষ্যে “এত্তো বড় দাঁও” মারতে পেরে সে প্রথমবারের মতো নিজেকে পৃথিবীতে কিঞ্চিৎ হলেও গুরুত্বপূর্ণ বলে ভাবতে পারছে।
নাসির সাহেব শুধু “ঠিক, ঠিক”, “তাও কথা” বলে যান।
৫.
অফিসের হিসাব নিকাশের কাজে নাসির সাহেবের সময় মোটামুটি কেটে যায়। কিন্তু সমস্যা একটাই, ইদানিং লোকজন আসেই না অফিসে তেমন। সকালে একবার সবাই ভিড় করে, আবার সন্ধ্যাবেলায় আরেকবার। এই দুই সময় তাঁর কাজের শেষ থাকে না। কিন্ত বাকি সময়টা একেবারেই মরা মরা কাটে।
সেদিন সন্ধ্যায় বসে টিভি দেখছিলো সবাই, নিউজে দেখানো শুরু করলো, খিলগাঁওয়ে বাসে আগুন, সাত জন নিহত।
সাথে সাথে তিনি মনোযোগ দিলেন খবরে, ওই রুটেই ইদানিং তিনি যাওয়া আসা করেন।
সংবাদ পাঠক বলেই চলেছে, “ঢাকা মেডিকেল কলেজের বার্ন ইউনিট থেকে আমাদের প্রতিবেদক জানান, এখনো ৯ জনের অবস্থা আশংকাজনক...”
একজন মৃদু গলায় বলে, “আক্কাসের কাম ছেল না এডা?”
“হুম, হুম, আক্কাস কই?” দুই একজন এদিক ওদিক তাকায়।
নাসিরউদ্দীনও এদিক ওদিক আক্কাসকে খুঁজে ফেরেন। আক্কাসকে তিনি দেখেছেন এ পর্যন্ত তিন চার বার। লালবাগের গুণ্ডা, গত ছয়মাস আগে প্রতিপক্ষের হাতে বেধড়ক মার খেয়ে সে এখন লালবাগের একশ মাইল দূর দিয়ে চলে, খ্যাপ মারা কাজ করে। কথাবার্তা বলে খুব কম, বেশিরভাগ সময় অফিসে তার সময় কাটে তাস খেলে। দুই একদিন মদ আনার চেষ্টা করেছিল, রফিউল হকের সাথে সেটা নিয়ে বিশাল তর্কাতর্কিও হয়ে গিয়েছিল তখন।
আক্কাস আসে, আরো এক ঘণ্টা পরে। এসে তার জন্যে প্রায় ছেড়ে দেয়া টেবিলে বসে পড়ে। চরম ভীতিকর আচরণ আর উগ্র স্বভাবের জন্যে তাকে অনেকেই এড়িয়ে চলে। তিন চারজন আছে অবশ্য, তার সাগরেদ জাতীয়। এদেরকে নানা রকম রোমহর্ষক গল্প শোনায় সে।
“কালকে তো ৭ টারে পার কইরা দিলেন, বাই!”
“আবে হালায়, ৭ টা তো কম পইড়া গ্যাছে। আমি ত ভাবলাম, যেই ভিড় ভিতরে, ঠেলাঠেলি কইরাও ২০ জনের বেশি বাইরাইতে পারতো না। ২০ ২৫ টা ঘাপানোর কাম আছিল, কীত্থে কী হইলো! পানি কম পড়সিল মনে হয়,” আক্কাস মন্তব্য করে। নাসির সাহেব মুখ ফিরিয়ে নেন।
রফিউল হককে একদিন জিজ্ঞেস করে বসলেন তিনি, “এরকম কাজ কারা দেয়?”
“হেহেহে, ক্লায়েন্ট তো বান্ধা। ঘুরায়ে ফিরায়ে তারাই দেয়। বুঝেনই তো।”
নাসির সাহেব অবাক হয়ে চেয়ে থাকেন। নতুন রেট এসেছে, সি এন জী তে পেট্রো বোমা মারলে ৩০০০ টাকা। মিনিবাসে মারতে পারলে ৬০০০ টাকা। বাসে ট্রাকে মারতে পারলে ৭০০০ টাকা। বড় ট্রাকে মারতে পারলে পারিশ্রমিক ১২০০০ টাকা পর্যন্ত পৌঁছায়, কিন্তু রিস্ক বেশি। তাছাড়া বুঝে শুনে মারা লাগে, রফিউল ব্যাখ্যা করে। পলিটিক্যাল প্রেশার আছে, যার তার বাস ট্রাকে পেট্রোল মেরে বসলে সমস্যা। কী সমস্যা, সেটা আর ব্যাখ্যা করার অথবা ব্যাখ্যা শোনার প্রয়োজন মনে করে নি কেউ।
নাসির সাহেবকে সবচেয়ে বেশি অবাক করেছে এই ব্যাপারটা, প্রতিটা হরতালজনিত মৃত্যুর জন্যে একটা বোনাস আছে। এইরকম কিছু তিনি পেপারে কিছুদিন আগে পড়েছিলেন, বিশ্বাস হয় নি। কিন্তু এখন তিনি জানেন, ব্যাপারটা সত্যি। প্রতিজন মানুষের মৃত্যুর জন্যে ২০০০০ টাকা করে বোনাস দেয়া হয়। কে দেয়? কারা দেয়? কেউ বলতে চায় না। রফিউল হকও একদিন প্রশ্ন করে বসে নাসির সাহেবকে, “আপনার মনে তো অনেক প্রশ্ন, চাচা।”
“প্রশ্ন না, প্রশ্ন না। হিসাব কিতাবের কাজ বুঝার চেষ্টা করতেছি আর কি,” নাসির সাহেব হাসেন। “আরেকটু কাজ দেয়া যায় না? কে কবে আসলো গেলো, কত পাইলো না পাইলো, এসব তো কমই লাগে। আরো কাজ দিতে পারেন আমাকে।”
“কী বলেন! প্রতিদিন কম করে ৪০০ জন লোক আসে যায়, তাদের হিসাব রাখতে রাখতে তো আপনার সময় চলে যাওয়ার কথা।”
“যায় না তো। এই, বায়নার হিসাব রাখার কাজ দিতে পারেন আমাকে,” হঠাৎ করে মাথায় বুদ্ধিটা যেন মাথায় খেলে যায় বৃদ্ধের।
রফিউলের তেলতেলে হাসিটা একটু কেমন যেন মিইয়ে আসে, “বায়নার হিসাব, না?” তার গলায় সন্দেহের সুরটা স্পষ্ট।
“কেন, কাজ কি তাহলে বেশি পড়ে যাবে?”, নাসির সাহেব একটু অপ্রস্তুত বোধ করেন।
“না, আপনাকে তো টাকা দেয়া হয় না, এখনো ওই ব্যবস্থা করতে পারি নাই তো। আরো কয়েকদিন থাকেন, কাজ করেন। বায়নার হিসাব রাখতে আপনার অনেক প্যারা যাবে। এখন ওসব না-ই বা করলেন।”
নাসির সাহেব আর কথা খুঁজে পান না।
একদিন অফিসে এসে তিনি একটু অদ্ভুত অবস্থা খেয়াল করলেন। অফিসে মাত্র ৫ জন লোক, আক্কাস বসে আছে তার স্বভাবসুলভ টেবিলে। কাছাকাছি বসে সবাই কী এক গুজুরগুজুর করছে, নাসির সাহেব কিছুই বোঝেন না। কাছে গিয়ে অবস্থা বোঝার চেষ্টা করেন।
“পারবেন ভাই, আপনে ভালো মতই পারবেন,” একজন আক্কাসের সামনে বসে বসে বিজ্ঞের মত মাথা ঝাঁকায়।
“পারা দিয়া কথা না। মালপানি ভালো পামু, এইটা হইলো কথা,” আক্কাস সন্তুষ্টির হাসি হাসে।
“কী, খ্যাপ দিয়া আসছো, নাকি খ্যাপ দিতে যাইবা?” নাসির সাহেব আলাপি ভঙ্গিতে প্রশ্নটা করেন। আক্কাস বাঁকা চোখে তাকায়, তার সাথে সাথে বাকিরাও।
“তা দিয়া আপনের কী?”
“না না, আমার কিছু কেন হবে, আমি এমনেই জিজ্ঞেস করি,” নাসির সাহেব একটু অপ্রস্তুত হয়ে পড়েন।
“অ, আচ্ছা,” আক্কাস আর কিছু বলে না, আবার বাকিদের দিকে ফেরে। তাদের এই ফিসফিসানি নাসির সাহেবের একদমই ভালো লাগে না।
রফিউলের রুমে ঢোকেন তিনি। রফিউল আজকে একটু কেমন চুপচাপ।
“চাচা, আজকে আপনি বরং যান গা। আজকে অফিসে কাজ নাই তেমন।”
“কাজ নাই?” নাসির সাহেব অবাক হন।
“হ চাচা। একটা একটু বড় খ্যাপ আছে, ওটা ছাড়া আজকে আর কিছু করতেছি না। আচ্ছা, চাচা, ভালো হয় আপনি এক সপ্তাহ না আসেন। এই সপ্তাহে একটু কাজকাম অফ থাকবে। নতুন বায়না নিতাছি না আপাতত।”
তিনি আর কথা বাড়ান না। অফিস থেকে বের হয়ে আসেন। মালিবাগ মোড়ে এসে বাস নেন, রাজারবাগ পার হয়ে নেমে যান, সেখান থেকে পায়ে হেঁটে শাহজাহানপুর পর্যন্ত। বাসের সময়টা তাঁর খুব অস্বস্তিকর কাটে ইদানিং। চাপাচাপি করে, একে অন্যের কাঁধের ওপর ডাঁড়িয়ে থাকা যাত্রীরা বাসে আগুন লাগানো নিয়ে খুব খোশগল্প করে। একজন মন্তব্য করে, “শাল নিয়া বাইরাই মিয়া। আগুন লাগলে তাড়াতাড়ি নিভান যায়।”
আরেকজন বলে, “বড় জানালা না থাকলে আর বাসে উঠি না এখন।”
আরেকজন বলে, “হেহেহে, জনাব, জুতা পইড়েন। জুতা দিয়া লাইত্থ্যায়া গ্লাস ভাইঙ্গা বাইর হইতে পারবেন। এই সব স্যান্ডেল ট্যান্ডেলে তো পাও কাটবেন, দৌড়াইতে গিয়া ছিঁড়া ফেলবেন।”
“হ হ, তাই তো,” এমন ভাবে বাকিরা নিজেদের পায়ের দিকে তাকায়, যেন পায়ে স্যান্ডেল দেয়ার মতো বড় অপরাধের সাথে জড়িত থাকার ব্যাপারটা তাদের অহমে আঘাত করেছে।
“জানালায় শিক দেয়া দরকার, মিয়াভাই”, একজন মন্তব্য করে। বাকিরা সমর্থন জানায়। “শিকের পিছনে কাচ থাকলে পেট্রোল বাইরে থাকবে, ভিতরে আসবে না।”
প্রচণ্ড চাপাচাপিতে একজনের দম বন্ধ হয়ে আসে, সে জানালা খোলার চেষ্টা করে। কিন্তু বাকিরা চেঁচামেচি করে ওঠে। “অই মিয়া, মরনের শখ হইছে আপনের?”
কেউ একজন পিছন থেকে ফোঁড়ন কাটে, “মিয়া, আরেক কাম করতে পারলেই হয়। সিএনজি নিবেন, আর বাংলামটর থেইকা নিবেন একটা কার্বন ডাইওক্সাইডের বুতল। একবারে কিন্যা লয়া বয়া থাকবেন, আগুন লাগামাত্র ইস্প্রে কইরা নিভাই দিব্যান।”
আরেকজন পাশ থেকে খোঁচা দেয়, “ত্যালের আগুন ওই বুতলে নিবে না বাইসাব। বালির বালতি লাগবো, বুজ্জেন নি...”
এরপর তারা বালির বালতি নিয়ে পাবলিক পরিবহনগুলোতে ওঠার বিভিন্ন সমস্যা, যেমন বাতাস বইলে ধুলা ছড়াবে ইত্যাদি এবং তাদের সম্ভাব্য সমাধান (“পলিথিন দিয়া ঢাইক্যা রাখলেই অয়,” একজন মাথা দোলাতে দোলাতে একটা চমৎকার সমাধান দিয়ে দিল।) গুলো নিয়ে নিজেদের মধ্যে নিরর্থক হাসাহাসি করতে লাগলো। এসব ধরনের কথাবার্তা শুনে নাসির সাহেবের ইচ্ছে হয় কান চাপা দিয়ে বসে থাকার। কিন্তু কোন এক কারণে এই অদ্ভুত আলোচনা থেকে তাঁর মন সরতে চায় না।
বাসায় এসে কিছুক্ষণ এদিক ওদিক পায়চারি করলেন তিনি। চা খাওয়ার শখ হলো, চা বানিয়ে আনলেন চুলা থেকে। চা টা একটু বেশি তিতে হয়ে গেছে, তাঁর গিলতে বেশ কষ্ট হলো। টিভি খুললেন। খালি বিজ্ঞাপন আর বিজ্ঞাপন। খেলার চ্যানেলে গেলেন। পুরানো খেলা, হাইলাইটস। টিভি বন্ধ করে দিলেন তিনি, পেপার খুললেন। একটু পর তাঁর বিরক্তি লাগা শুরু করলো। আবার টিভি ছাড়লেন।
সন্ধ্যা প্রায় হয়ে এসেছে। টিভিতে খবর দেখাচ্ছে, নাসির সাহেব একটা চাপা অস্বস্তি নিয়ে খবর দেখছেন। খবর পাঠক খুব উত্তেজিত কণ্ঠে ব্রেকিং নিউজ দিচ্ছে।
“এই মাত্র পাওয়া খবরে জানা গেছে, ঢাকা বিশ্ববিদ্যালয়ের ছাত্রছাত্রীদের বহনকারী তিনটি বাসে দুর্বৃত্তরা পেট্রোল বোমা মেরেছে। শেষ খবর পাওয়া পর্যন্ত আগুন নিয়ন্ত্রনে আসেনি এখনো, এখন পর্যন্ত ৭৬ জনের লাশ উদ্ধার করা হয়েছে, আহত শতাধিক...”
সাথে একটা ভিডিও চলছে, পুড়ে যাওয়া বাসগুলোর সামনে ছাত্রছাত্রীরা আহাজারি করছে। দোয়েল চত্বরের সামনেই হামলা হয়েছে, বিকেলের দিকে বাসগুলো ছাত্রছাত্রীতে ভর্তি ছিল, রওনা হচ্ছিল এক এক করে।
হঠাৎ তাঁর মনে পড়ে সৌরভের কথা। সে তো ঢাকা বিশ্ববিদ্যালয়ে পড়ে! ঢাকা বিশ্ববিদ্যালয়ই তো? নাকি অন্য কিছু? জগন্নাথ, জাহাংগীরনগর? কোথায়? প্রচণ্ড একটা ভয় কাজ করা শুরু করে তাঁর মনে, তিনি তড়িঘড়ি করে ফোন বের করেন। সৌরভের নাম্বার খুঁজে বের করতে পারেন না, কখনো তিনি সেভ করেছিলেন কি না তাঁর মনে পড়ে না। আচ্ছা, ও তো ঢাকাতেই পড়ে, নাকি? হয়তো সে ঢাকাতেই পড়ে না, তিনি ভুল ভেবে ভেবে অযথাই দিশেহারা হচ্ছেন। নাকি সে ঢাকাতেই পড়ে, ও আজকে রিকশায় বাসায় ফিরেছে। অথবা অন্য কোন বাসে গেছে। প্রতিদিন ভার্সিটির বাসই নিতে হবে, তা-ই বা কেন? কিন্তু তাও তাঁর আশংকা কাটতে চায় না।
এমন সময় মেয়ের ফোন আসে।
তিনি ফোন ধরেন।
ফোনের ওপাশ থেকে মেয়ের কান্না শোনা যায় শুধু, “আব্বা, আমার সৌরভ...”
তিনি কিছুই বলতে পারেন না, চুপ করে মেয়ের কান্না শোনেন।
মাগরিবের আজান দিতে শুরু করলো কাছের মসজিদে।
৬.
পরের দিন তিনি অফিসে গেলেন। অফিস বন্ধ। প্রতিদিনই গেলেন অফিসে, একবার যদি অফিস খোলা পাওয়া যায়। রফিউলের ফোন বন্ধ।
খবরের কাগজটার প্রথম তিন পৃষ্ঠা আর শেষ পৃষ্ঠা জুড়ে ঢাকা বিশ্ববিদ্যালয়ের বাসে বোমা হামলা নিয়ে নানা ধরণের সচিত্র প্রতিবেদন। আহতদের অবস্থা বর্ণনা, আহতদের ভাষ্যে ঘটনাবর্ণনা, প্রত্যক্ষদর্শীদের বিবরণ, নিহতদের বিবরণ, কিছু নিহত ব্যক্তির ব্লার করা ছবি, বাসগুলোর ভেতর-বাইরের স্ন্যাপশট, বিশেষজ্ঞদের মতামত, পুলিশ কর্মকর্তাদের বিশ্লেষণ এবং আশাবাদ, ইত্যাদি। মন্তব্য প্রতিবেদন লিখেছেন সম্পাদক, “ভবিষ্যৎ বুদ্ধিজীবীদের নির্মুল : এমন বাংলাদেশই কি আমাদের কাম্য ছিল?” ঘণ্টায় ঘণ্টায় নিহতের সংখ্যা বেড়েই চলছে, টিভি নিউজগুলোতেও ঘণ্টায় ঘণ্টায় নতুন নতুন আপডেট আসছে। এইমাত্র কোন তদন্ত কমিটি গঠিত হলো, কোন কমিটির প্রধান কী বললেন না বললেন, নতুন কাদের সন্দেহভুক্ত করা হয়েছে, গত রাতের চিরুনী অভিযানে কারা কারা ধরা পড়েছে, ইত্যাদি খবর ঘুরিয়ে ফিরিয়ে বারবার দেখাচ্ছে ব্রেকিং নিউজ হিসেবে। এখন বলছে, এ পর্যন্ত ৯০ জন মৃত। ৯০ জন? এটা কি খুব বেশি? খুব কম? সংখ্যাটা খুব অস্বাভাবিক লাগে তাঁর কাছে কেন যেন। কার কী লাভ বিশ্ববিদ্যালয়ের বাস পুড়িয়ে, ছাত্রছাত্রী পুড়িয়ে? এরা তো কারো রাজনীতি করছে না, কারো ডানেও নেই বামেও নেই। ৯০ জন মানুষ, ৯০ টি পরিবারের জন্যে তারা অন্তঃপ্রাণ। ...ছিলো।... কারো রাজনীতি না করে, কারো বিরুদ্ধাচারণ করে তিল তিল করে হয়তো বেঁচে যাচ্ছিল ওই পরিবারগুলো... কিন্তু শেষ পর্যন্ত কী লাভ হলো? ... তাঁর মাথা দপ দপ করতে থাকে।
একজন অভিভাবক হিসেবে আবার ভাবতে বাধ্য হন। নিজের মেয়ে, একমাত্র তাকেই নিজের সব টুক আদর দিয়েছেন। ছোট থেকেই তাকে করে রেখেছেন নয়নের মনি। আর এখন মেয়ের জীবনের একটি বিশাল অংশ মিথ্যে হয়ে গেছে এর মধ্যেই, যে তিনি ভাবতেন মেয়ের কোন চাওয়া অপূর্ণ না রাখার সেই তিনিই আজ সকল দিক দিয়েই বড়ো অসহায়। মেয়ের কান্না দেখে নিজের কাছেই নিজেকে ছোট মনে হয় তাঁর। তাঁর পরিচিত কিছু লোক, যাদের হিসাব তিনি নিয়মিত রাখেন, এরকম কিছু লোক এক লহমায় সৌরভ আর তার ৮৯ জন সতীর্থের প্রাণ কেড়ে নিয়েছে – হয়তো অফিস খুললে যাদের এ বাবদ পাওয়া অর্থের হিসাবও তাঁকে টুকে নিতে হবে। তিনি যতভাবেই ভাবতে চান, পারেন না। ঘুরে ফিরে নিজেকেই তাঁর মনে হতে থাকে অপরাধী। অন্ততঃ কম করে হলেও এই অপরাধীদের অংশ – সাক্ষী গোপাল মাত্র।
মেয়ের দিকে তাকানো যায় না। কিছুক্ষণ পর পরই সে তড়পাতে থাকে, “বাবা...” বলতে বলতে সে অজ্ঞান হয়ে পড়ে। নাসির সাহেব কিছুই বলতে পারেন না। মাথা নিচু করে চুপচাপ বসে থাকেন।
পর পর তিন দিন যাওয়ার পর তিনি আর খিলক্ষেতে গেলেন না। কী করবেন, তিনি বুঝে পাচ্ছেন না। কাকে কী বলবেন, তাও জানেন না। হাজার দুশ্চিন্তা তাঁর মাথায় খেলা করতে থাকে, এতোদিন তাঁর কিছু করা সম্ভব ছিল কী না সেই চিন্তাও তাঁকে নাড়া দিয়ে যায় একটু পর পর। তাঁর এতোদিনের নীরবতা, এরকম আরো ১০ ২০ টি মৃত্যুর পেছনে তাঁর মৌন সম্মতি বার বার তাঁর কান্নার পথ রুদ্ধ করে দিতে থাকে, তিনি বিপন্ন বোধ করতে থাকেন।
অফিস খুললে কিছু একটা করা সম্ভব। কিন্তু কী, সেটা এখনো তিনি জানেন না।
কাউকে বলে দেবেন তাঁর অফিসের কথা? কেউ বললে বিশ্বাস করবে? তাঁর কাছে কোন কাগজ পত্র নেই, কোন প্রমাণ নেই তাঁর চাকুরি করার। সব হিসাব মেটানো হতো নগদে। পুরো ঘরে আঁতিপাঁতি করে খুঁজলেন তিনি, যে পত্রিকায় প্রথম বিজ্ঞাপনটা দেখেছিলেন সেটি খুঁজে বের করার জন্যে। সারাদিন ধরে খুঁজলেন, শেষ পর্যন্ত পাওয়া গেলো সেটা। ধুলোবালি মুছে সেটা হাতে নিলেন। বিজ্ঞাপনটা বের করলেন। বিজ্ঞাপনদাতার নাম আর যোগাযোগ নম্বর ছাড়া আর কিছুই নেই সেখানে।
কাউকে বলে বিশ্বাস করানো যাবে না, তাঁর হাতে কোন প্রমাণ নেই কোনকিছুরই।
রমিজের ফোন নাম্বারটা খুঁজে বের করলেন তিনি। কল দিলেন। তিনবার রিং হতেই কল ধরলো সে।
“এই যে রমিজ মিয়া, কী খবর? অফিসে আসো না ক্যান?”
“চাচা, অফিসে তো কয়েকদিন যাইতে না করলো। কাম কাজ নাই বলে।”
“ও, হাঁ তা বলসে অবশ্য। তুমি থাকো কই?”
“ক্যান চাচা?”
“আরে মিয়া, কওই না। আমি বুড়া মানুষ, বাসায় থাকতে ভাল্লাগে না। তুমি ব্যস্ত না হইলে আমার বাসায় চইল্যা আসতে পারো।”
“চাচা, আজকে ম্যালা ব্যস্ত আছি, আরেকদিন আসুম নে,” রমিজ সহানুভূতিশীল হতে চেষ্টা করে।
“আচ্ছা, সমস্যা নাই,” একটু চিন্তা করে বৃদ্ধ বলেন, “আচ্ছা, আক্কাসের কোন খোঁজ খবর জানো?”
“আক্কাস বাই? ক্যান, উনারে কী দরকার?”
“না, তেমন দরকার আর কী...” নাসির সাহেব দ্রুত চিন্তা করতে চেষ্টা করেন। তাঁর মাথায় সব চিন্তাভাবনা একত্রে জট পাকিয়ে বিশাল স্তুপ হয়ে গেছে, সেটায় গতি সঞ্চার করতে তাঁকে বেশ কষ্টই করতে হলো। “আর কারো সাথে যোগাযোগ করার উপায় নাই তো, বাসায়ও কেউ আসে না... মোবারক ভাইয়ের খবর কী? উনার তো তোমার সাথে খাতির দেখলাম...”
“চাচারে ত পুলিশ ধরসে, জানেননা?”
“পুলিশ ধরসে?” নাসির সাহেবের বুকে যেন একটা বড়সড় ধাক্কা লাগলো, “কবে? কী হইসে?”
“ওই, মিরপুরে একটা সিএনজিতে আগুন দিতে গিয়া ধরা খাইছে। দুই দিন তো হইয়া গ্যালো।”
নাসির সাহেব আর কথা বলার মতো কিছু খুঁজে পেলেন না। কল কেটে দিলেন।
দুই দিন খিলক্ষেত হয়ে এলেন নাসির সাহেব। তাঁর মেয়ে এখনো অজ্ঞান, হঠাৎ হঠাৎ জেগে ওঠে, তারপর কিছুক্ষণ বিলাপ করতে করতে আবার অজ্ঞান হয়ে পড়ে। বাসায় আত্মীয়স্বজন আসছে যাচ্ছে, শম্পার তাই কোন অবসর নেই। ঘর – কিচেন – ড্রইং রুম করতে করতে সেও ক্লান্ত। চোখ ভেজা, লাল, ফুলে আছে। মেয়ে জামাই খবর শুনে রংপুর থেকে পরের দিনই চলে এসেছে। ভারি মুখে এর ওর সাথে কথা বলছে সে।
প্রাণবন্ত পরিবারটি কেমন করে তার হাসিখুশি অবয়বটি হারিয়ে ফেলেছে, তা কাছ থেকে দেখতে দেখতে নাসির সাহেবের বুক ফেটে যায়। সৌরভের বন্ধুরা আসে, এসে করুণ মুখে ওর ঘরটায় ঘুরে বেড়ায়। একজন এসে নাসির সাহেবকে বলে, “আপনি সৌরভের নানা, তাই না?”
“হ্যাঁ, তুমি সৌরভের বন্ধু?”
“জ্বী নানা। সৌরভ আপনার কথা আমাদের অনেক বলতো তো... আপনি শরৎচন্দ্রের অনেক ভক্ত, তাই না?”
“তোমাকে সৌরভ বলেছে এটা?”
“জ্বি, বলেছে... মানে বলেছিলো...”
নাসির সাহেব স্তব্ধ মুখে সৌরভের ছবির দিকে তাকিয়ে থাকেন। কেমন হাসছে ছেলেটা! তাঁর মনেই পড়ে না, শেষ কবে সৌরভের সাথে তাঁর ভালোমত কিছুক্ষণ কথা হয়েছে। স্মৃতিগুলোতে এতো ফাঁকা কেন?
লাভ নেই, তা বুঝেও তিনি নিজেকে শান্ত করার চেষ্টা করেন। করার হয়তো অনেক কিছুই আছে।
রমিজকে আবার কল দিলেন তিনি। “কীও রমিজ, কী খবর? অফিস কবে খুলবে, জানো?”
“চাচা, আপনারে যা বলসে, আমারেও তাই বলসে। আমি তো এর বেশি কিছু জানি না। রফি ভাইরে ফোন করসেন?”
“না, উনার ত ফোন বন্ধ।”
“ফোন বন্ধ?” রমিজ কী যেন বলতে গিয়েও বললো না, মনে হলো নাসির সাহেবের। “চাচা, জানি না আমি, আমি ত কল দেই নাই। পর হপ্তায় একেবারে যামু নে।”
“ও! আচ্ছা, একটা কাজ ছিল আমার। এটা যে কারে দিয়া করাই!”
“কী কাজ, চাচা?”
“আরে, আর কইয়ো না, এলাকায় এক দুকানদার আছে, আমার কাছেই থাকে। দাপটে পা ফেলা যায় না। আমার বাড়ির সীমানা নিয়া ঘ্যানর ঘ্যানর করে। এরে একটু সাইজ করা দরকার।”
“তাই কন। আপনের এলাকার পুলাপানগুলারে আমি চিনি, আমি কইয়া দিয়েই হইবো...”
“না না, এলাকার চেনা লোক হইলে হইবো না। তাইলে ভেজাল হইতে পারে। তুমি মিয়া একটু আক্কাসের খোঁজ দিতে পারো?”
“আক্কাস ভাইরে লাগবো ক্যান? আপনি কী করবার চান?”
নাসির সাহেব আশ্বস্ত করার ভঙ্গিতে একটু হাসার চেষ্টা করেন। “হেহেহে, বুঝোই তো।”
মেয়ের বাসা থেকে কাজের লোক আসে তাঁর দুপুরের খাবার নিয়ে। তিনি জিজ্ঞেস করেন, “বাসায় সবাই কেমন আছে?”
“ক্যামন আর থাকবো, কন?” ছেলেটি থেমে থেমে বলে। “এখনো আম্মায় খায় নাই কিছু।”
“হুমম”, তিনি অস্বস্তিবোধ থেকে বের হওয়ার জন্যে প্রসংগ পাল্টান। “কালকে এদিকে আসিস, বাসায় বলেই আসিস। ৪-৫ ঘণ্টার জন্যে, কাজ আছে।”
“বাসায় ত অনেক কাজ থাকে অহন। এই লোক আসে, সেই লোক যায়...”, সেটা অবশ্য তিনি জানেনও।
“আজ কাজ আগায়ে রাখ, কালকে দুপুর থেকে বিকাল এইখানে থাকবি।” সে মেনে নেয়। প্রয়োজন না হলে তিনি আদেশ করতেন না, এটা সে বোঝে। নাসির সাহেব তবুও “কাল কী করবি, বাসায় জানানোর দরকার নাই” এই মর্মে শপথ করিয়ে নেন।
রাতের বেলায় একটা অচেনা নাম্বার থেকে কল আসে। তিনি কলটা ধরেন।
“চাচা মিয়া,” ওইপাশ থেকে আক্কাসের রুক্ষ কণ্ঠ শোনা যায়। “কী বিষয় আশয়?”
“এই তো বাবা, ভালো নাই, বাবা, ভালো নাই...” নাসির সাহেব যথাসাধ্য চেষ্টা করেন স্বাভাবিক থাকার। “আমার নাতিটা মারা গেছে কিছুদিন আগে।”
“ওহ,” আক্কাস একটু থেমে বলল, “চাচা, কী কাজ দিবেন বলসিলেন?”
“বাবা, বুকটা খালি খালি লাগে...” তাঁর ভেতর থেকে বের হয়ে আসা কান্নাটাকে তিনি কোনমতে দমন করেন।
“চাচা, কাইন্দা লাভ আছে, বলেন? মইরা গ্যাছে, সে তো আর কান্দন শুইনা ফেরত আইবো না, আইবো, কন?”
“হ, বাবা, ঠিকই কইছো। আচ্ছা বাবা, তুমি কাইল্ক্যা দুপুরে একটু কমলাপুর বাজার আইস। ওইটা নিয়া সামনাসামনি কথা কই।”
“আচ্ছা চাচা, ঠিকাছে”, আক্কাস ফোন রেখে দেয়।
দুপুরের আগেই আক্কাস এলো। হোটেলের একদম পেছনের দিকে একটা টেবিলে বসে ছিল সে আগে থেকেই। তার সাথে নাসির সাহেব অনেক কথা বললেন। নিজের জীবন, মেয়ের কথা, মরা নাতির কথা। খালি মৃত্যুর কারণটা মিথ্যে বললেন।
“সাঁতার জানতো না ছেলেটা, কেন যে সমুদ্রে নামতে গেলো...” নাতির শোকে আর ক্রমাগত মিথ্যে বলার হতাশায় নাসির সাহেব কাঁদতে লাগলেন।
আক্কাস একটু পর পর তাড়া দিতে লাগলো নাসির সাহেবের “ওইটা” নিয়ে কথা বলার। কিন্তু ভদ্রলোকের ক্রমাগত শোকের চোটে সে খুব একটা সুবিধা করে উঠতে পারলো না। দুপুরের খাবার খেয়ে এক ঘণ্টা পর সে বিদায় নিল, নাসির সাহেব ততক্ষণে একটু শান্ত হয়ে এসেছেন। তিনি নিজেই তাকে রিক্সা ঠিক করে দিলেন।
রিক্সাটার পিছু পিছু একটা সিএনজিতে করে রওনা হলো মেয়ের বাসার কাজের ছেলেটি।
সন্ধ্যার দিকে ছেলেটি ফেরত এলো। এসে নাসির সাহেবকে তার যাত্রাবৃত্তান্ত বললো। নাসির সাহেব শুনলেন।
নাসির সাহেব এখন জানেন, আক্কাস কোথায় থাকে। বাসাবোতে, নাভানা টাওয়ারের কাছেই একটা বিল্ডিঙয়ে। রাত হতেই তিনি রওনা দিলেন, ঠিকানা মিলিয়ে পৌঁছে গেলেন সেখানে রাত ন’টার মধ্যেই। আশপাশের দুই একজন চায়ের দোকানদারের সাথে খাতির করলেন, নানা কথায় আক্কাসের কথা জিজ্ঞেস করলেন, তারা চিনতেও পারলো। একজন নিশ্চিত করলো, আক্কাস ঠিক ঐ বাড়িতেই থাকে।
রাত সাড়ে ন’টার দিকে আক্কাস বের হলো। তার বাইক নিয়ে। একটা সিএনজি নিয়েই তিনি পিছু নিলেন সেটার। রাস্তার জ্যাম ট্যাম এড়িয়ে বাইকটি এসে থামলো ফকিরারপুলের একটি হোটেলের সামনে। বাইক পার্ক করে আক্কাস হোটেলের ভেতরে চলে গেলো।
বাইরে, রাস্তার উলটো দিকে, একটা ভ্যানের উপরে সারারাত বসে রইলেন নাসির সাহেব।
ভোরের দিকে আক্কাস বের হলো হোটেল থেকে। বাইকে উঠল না। হাঁটতে থাকলো। একটু দুরত্ব বজায় রেখে তিনিও হাঁটতে লাগলেন। আক্কাসের কোন কারণে মনেই হলো না যে তার কেউ পিছু নিতে পারে, সে একবারও পেছনে তাকালো না। হাঁটতে হাঁটতে সে গুলিস্তানে পৌঁছালো, তারপর বায়তুল মোকাররমের সামনে কিছুক্ষণ দাঁড়িয়ে রইলো। হাঁটলো এদিক ওদিক।
বায়তুল মোকাররম মার্কেটের কোনা থেকে স্থির তাকিয়ে রইলেন নাসির সাহেব।
একটু পর আক্কাসকে নড়ে চড়ে উঠতে দেখলেন তিনি। আক্কাস হেঁটে হেঁটে রাস্তা পার হচ্ছে, ওইপাশেই একটা বাস দাঁড়িয়ে আছে, পকেট থেকে সে একটা কাঁচের বোতল বের করছে, বোতলের কর্কের সাথে একটা শলতা পেঁচানো। পকেট থেকে এবার সে লাইটার বের করলো।
হন্তদন্ত হয়ে হাঁটতে শুরু করলেন নাসির সাহেব। আক্কাস ছুঁড়ে মারলো বোতলটা, কাচ ভাঙ্গার তীক্ষ্ণ একটা শব্দ হলো। সে আর ফিরেও তাকালো না, ঘুরে দৌড় দিতে শুরু করলো।
দৌড়ে গিয়ে আক্কাসকে গেঞ্জি ধরে টেনে ধরলেন নাসির সাহেব।
বাসায় ফিরে এলেন নাসির সাহেব। গম্ভীর মুখ, হাত পা ঠাণ্ডায় কাঠ হয়ে আছে। একটু একটু কাঁপছেন তিনি, সারা রাত শীতের মধ্যে না ঘুমিয়ে থাকায় তিনি অনেক ক্লান্ত। ঘরে ঢুকেই তিনি বিছানায় বসে পড়লেন। কী করবেন তিনি এখন? আদৌ কি কিছু করার আছে তার? তাঁকে হয়তো খুঁজে বের করে ফেলতেও পারে পুলিশ, আক্কাসের সাথে মাত্র আগের দিনই তাঁর যোগাযোগ হওয়া থেকে তারা কিছু আঁচ করেও ফেলতে পারে। রমিজ যদি মুখ খোলে, তাহলেও কিছু একটা হতে পারে। হতে পারে অনেক কিছুই। সে সব নিয়ে আর ভাবতে চান না নাসির সাহেব। এখন একটা কাজই করার আছে তাঁর।
রফিউলের মুখোমুখি হওয়া। যত তাড়াতাড়ি সম্ভব।
ওইদিন সকাল ১০ টার মধ্যে তিনি অফিসে গিয়ে হাজির হলেন।
অফিস ওইদিনই খুলেছে, ভেতরে বেশ কিছু লোক বসে আছে, চিন্তিত মুখে। তিনি স্বভাবসুলভ ভাবেই ঢুকলেন, হাতে একটা ব্যাগ।
“কী খবর মিয়ারা, আছেন কেমন?” দরজায় দাঁড়িয়ে জিজ্ঞাসা করলেন তিনি।
“এই তো, চাচা, আছি আর কী...”, রমিজ ভেতরে বসে ছিল, উত্তর দিল সে।
“আচ্ছা, ভালো ভালো। অফিস খুলতেছে এতোদিন পর, ভাবলাম, সবাই মিল্যা কিছু হাল্কা খাবার খাই...”, ব্যাগ দেখালেন নাসির সাহেব। পকেট থেকে একটা সিগারেটের প্যাকেট বের করলেন। “দাঁড়াও মিয়ারা, এইটা একটু ধরাইয়া লই...”
“চাচা, আপনারে তো সিগারেট খাওয়া পাবলিক মনে হয় নাই কখনো...” রমিজ বলতে বলতেই নাসির সাহেব দরজার বাইরে বের হয়ে দরজা চাপিয়ে দিলেন।
পকেট থেকে লাইটার বের করে আগুন জ্বালালেন তিনি। ব্যাগ থেকে একটা বোতল বের করলেন তিনি, এরকম আরো তিনটা বোতল আছে, সবগুলো কেরোসিন দিয়ে ভরা। আজ সকালেই কিনেছেন তিনি। বোতলের মাথায় শলতে তে আগুন ধরিয়ে দিলেন তিনি। তারপর দরজা খুলে ভেতরে ঢুকলেন।
“নে শালার পুতেরা...” সবটুকু শক্তি দিয়ে তিনি বোতলটা ছুঁড়ে মারলেন লোকজনের জটলাটার দিকে।
মুহূর্তেই শুরু হয়ে গেলো তাণ্ডব। কেরোসিনের বোতল ভেঙ্গে কেরোসিন ছিটকে পড়লো এদিক ওদিক, সাথে সাথেই আগুন ছড়িয়ে পড়তে লাগলো। দরজা টা বন্ধ করে দিলেন নাসির সাহেব। তারপর আরো দুটো কেরোসিনের বোতল ছুঁড়ে মারলেন এদিক ওদিক। আগুন দাউ দাউ করে জ্বলতে শুরু করলো। দাপাদাপি করে বের হতে চেষ্টা করলো ভেতরের লোকজনগুলো, কিন্তু তারা এর মধ্যেই যন্ত্রণায় মাটিতে লুটিয়ে পড়েছে। ঘরের ভেতরে ধোঁয়ার কুণ্ডলীতে বারবার ঘুরপাক খেতে থাকা জ্বলন্ত জীবন্ত মশালগুলোর আর্তনাদ আর গালিগালাজে ঘরের বাতাস ভারি হয়ে উঠতে লাগলো। সোফায় আগুন লেগে এর মধ্যেই বেঁকে কালো হয়ে গেছে, টেবিলের কাঁচ ভেঙ্গে যাচ্ছে, সাথে দম বন্ধ করা কালো ধোঁয়া। পোড়া মাংসের গন্ধটা এর মধ্যেই সারা ঘরে ছড়িয়ে গেছে। বিকট শব্দে একটা টেলিভিশন ফেটে গেলো, কিছু স্পার্কের শব্দও শোনা যেতে লাগলো।
অন্য কোনদিকে না তাকিয়ে তিনি ছুটে গেলেন রফিউলের টেবিলের দিকে। রফিউল দরজায় দাঁড়িয়ে ছিল, চোখ বড় বড় করে তাকিয়ে রয়েছে। একটা চেয়ার তুলে তিনি ছুঁড়ে মারলেন সেটি রফিউলের দিকে। মাথা নিচু করেও সেই আঘাত এড়াতে পারলো না সে, পড়ে গেলো। নাসির সাহেব ভেতরে ঢুকলেন। টেবিলের ড্রয়ারগুলো তালা মারা। মরিয়া হয়ে উঠলেন তিনি। দলিলগুলো কোথায়? এগুলোর চেয়ে উপযুক্ত কোন প্রমাণই তো হতে পারে না।
“বায়নার কাগজপত্র গুলা কই? লোকজনের লিস্ট কই?”
“কীসের কাগজ? কীসের কী?” আস্তে আস্তে উঠে বসতে চেষ্টা করে রফিউল।
“ড্রয়ারগুলা খোল!” হাতে থাকা শেষ বোতলটি তিনি তুলে ধরলেন রফিউল যাতে আরেকটু ভালোমত সেটা দেখতে পারে সে। “নাইলে...”
রফিউলের মুখে হঠাৎ একটু হাসি ফুটে উঠলো। কারণটা কী, সেটা বুঝতেও দেরি হলো না নাসির সাহেবের। সাথে সাথেই মাথা ঘুরিয়ে পেছনে দেখতে গেলেন তিনি।
প্রচণ্ড জোরে কিছু একটা আঘাত হানলো তাঁর মাথায়। তিনি মাটিতে পড়ে যাওয়ার আগেই জ্ঞান হারিয়ে ফেললেন।
৭.
শ্যামপুরের রেললাইনের পাশে নাসির সাহেবকে পাওয়া গেলো। তাঁর শরীরের ৭০% পুড়ে গেছে, দুটো হাতই পুড়ে অঙ্গার, শ্বাসনালীও ব্যাপক ক্ষতিগ্রস্ত।
তাঁকে উদ্ধার করে মুমূর্ষু অবস্থায় পাঠানো হলো ঢাকা মেডিকেল কলেজ হাসপাতালে। সেখানে অনেক চিকিৎসার পরে কিছুক্ষণের জন্যে তাঁর জ্ঞান ফিরেছিলো, অনেক কষ্টে তিনি তাঁর অফিসের নাম ঠিকানা এবং আরো কিছু বিস্তারিত বলতে পারলেন।
সেই ঠিকানায় গিয়ে ওই নামের কোন অফিস পাওয়া গেল না। বরং একটা ট্রাভেল এজেন্সির কার্যালয়ের দেখা মিললো। আগুনে পুড়ে গেছে সেটি, অনেক পুড়ে যাওয়া কাগজপত্র সরাচ্ছে বেশ কিছু মানুষ মিলে। ট্রাভেল এজেন্সির ম্যানেজার হিসেবে দেখা মিললো জনৈক পল্লব তাহসীনের। তিনি দাবি করলেন, এরকম কোন অফিসের নাম তিনি শোনেননি এখানে, এই ঠিকানায় সব সময় এই ট্রাভেল এজেন্সিই ছিল। আশপাশের লোকজনও এই কথার সাথে একমত হলেন। তাঁদের নাসির সাহেবের ছবি দেখানো হলো। কেউ তাঁকে চিনতে পারলো না। রফিউল হক নামে কাউকে চেনেন কি না, এরকম প্রশ্ন করা হলো তাঁদেরকে। নাহ, তাঁরা এমন কাউকেও চেনেন না।
দুই দিন অমানবীয় কষ্টভোগের পর নাসিরউদ্দীন সাহেব মারা গেলেন।
আরো এক দিন আগেই নাসির সাহেবের জবানবন্দির ক্যাসেটটি “নিখোঁজ” হয়ে গেলো। সেটা অবশ্য “খুঁজে” বের করার চেষ্টাও করলো না কেউ, এর চেয়েও অনেক গুরুত্বপূর্ণ কাজ পড়ে আছে। উপরমহল থেকে জোর চাপ ঢাকা বিশ্ববিদ্যালয়ের বাসে হামলাকারীদের খুঁজে বের করার। এখন সময় কাজ দেখানোর, পাজল সল্ভ করার না। একমাত্র অভিযুক্ত হিসেবে আটক মোবারক মুর্শেদ নামক বান্দার ওপর টর্চার চলতে লাগলো স্বীকারোক্তি বের করার আশায়। কিছু নামও মিললো: রমিজ, আক্কাস, মোখলেস, রফিউল এবং আরো কিছু।
রমিজের বাসার ঠিকানায় এক নবদম্পতিকে পাওয়া গেলো। রমিজ নামের কাউকে আশপাশের কেউ দেখেনি। এমনকি তার চেহারার কাছাকাছি কাউকেও নয়।
আক্কাসকে ঢাকায় খুঁজে পেলো না কেউ। কেউ যদি একটু বুদ্ধি করে ঢাকা মেডিকেল কলেজের মর্গে পড়ে থাকা পোড়া দেহগুলোর মধ্যে আক্কাসকে খুঁজে বের করতে চেষ্টা করতোও, পেতো না। আগুন আক্কাসকে কেবল নিখোঁজই করে দেয় নি, মৃত হিসেবে পরিচিত হওয়ার অধিকারটুকুও কেড়ে নিয়েছে।
এইসব ভাঙ্গাচোরা স্বীকারোক্তি আর কিছু অজানা অচেনা নামের জঞ্জাল নিয়ে ঢিমেতালে চলতে লাগলো সবকিছু।
আরো এক মাস পর একদিন ভুতের গলির একটা দালানের তৃতীয় তলায় জনৈক শামসুল হকের দেখা মিললো। সাথে রমিজ এবং আরো কিছু লোকের। নতুন একটা প্রজেক্টের অংশ হিসেবে।

