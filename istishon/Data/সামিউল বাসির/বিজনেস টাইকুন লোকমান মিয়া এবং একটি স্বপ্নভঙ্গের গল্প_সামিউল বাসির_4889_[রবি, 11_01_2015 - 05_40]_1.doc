বিজনেস টাইকুন লোকমান মিয়া এবং একটি স্বপ্নভঙ্গের গল্প


কলেজে পড়তাম তখন। ১১ নাম্বার বাসে কাকরাইল পার হবার সময় দেখা হত সেই ভদ্রলোক দের সাথে। টাই পড়া, প্যান্টের ভেতর শার্টের ইন ঢলঢল করছে। চেহারায় প্রবল আত্মবিশ্বাস, কণ্ঠে আভিজাত্য ঝরে পড়ছে।
এদের কথার ধরণ মোটামুটি সবারই একই রকম ছিল। এইতো সামনের মাসেই ফ্ল্যাট বুকিং দিচ্ছি, আজ সকালেই শোরুমে গাড়ি পছন্দ করে এলাম, সামনের মাসেই মা বাবাকে সিংগাপুর নিয়ে যাচ্ছি বেড়াতে গোছের কথা শোনা যেতো প্রায় সবার মুখেই।
এর পরের কথাটাই থাকতো এরকম, আপনি কি চান না নিজেকে আমার মত একটা সফল জায়গায় দেখতে? আপনি কি চান না আপনার পরিবার আপনাকে নিয়ে গর্ব করুক?
সচেতন পাঠক আশা করি ধরতে পেরেছেন, আমি কোন চিড়িয়াদের কথা বলছি। আমি ডেস্টিনি ২০০০ টাইপ এমএলএম কোম্পানির বস্তাপচা প্রোডাক্ট গোছানর চেষ্টারত সেইসব সম্মানিত বিজনেস টাইকুনদের কথা বলছি, যারা সকালে হয়ত শোরুমে গাড়ি পছন্দ হবার গল্প করছেন, রাতে বাড়ি ফিরে বউ এর সাথে ঝগড়া করছেন।
 কারনটা এই ধরুন, সপ্তাহ খানেক ধরে বাসায় বাজার নেই, তিন মাসের বাসা ভাড়া বাকি, বাচ্চার স্কুলে হয়তো ৬ মাস ধরে বেতন দেয়া হয়না। অথচ আজ সারাদিন স্রেফ একটা পানির ফিল্টার অথবা মাথা ঠাণ্ডা করার এক ডিব্বা তেল বিক্রির জন্য অল্পের জন্য এই লোকটা নিজেকে বিল গেটসের সাথে তুলনা করা বাকি রাখসে।
আমাদের বিল্ডিং এর দারওয়ান এর নাতি ছিল একটা। লোকমান মিয়া। আমার সাথে ছোটবেলায় বাসার নিচে খেলা করসে। একই বয়সি, আমাকে মামা বলে ডাকতো। ফাইভ পাশ ও করেনি। সেই লোকমান হঠাৎ একদিন দেখলাম টাই পড়ে সকাল সকাল কোই জানি যাওয়া শুরু করেছে।
একবার কলেজ থেকে বাসায় ফেরার পথে বাস পাইনি। হাঁটতে হাঁটতে কাকরাইল মোড় পর্যন্ত আসছি। সেখানেই দেখা হল লোকমানের সাথে।
আমাকে রীতিমত খাতির করে কাচ্চি বিরিয়ানি, কোল্ড ড্রিংকস খাওয়াল। এরপর বাদশাহ আকবরের মত ঘোষণা দিল, দুআ করবেন মামা, মাস তিনেকের মধ্যে টঙ্গিতে জায়গা কিনে দোতলা বাড়ি করার ইচ্ছা আছে।
রীতিমত জেলাস ফিল করলাম। উত্তেজনার সাথে বললাম, রহস্যটা কিরে লোকমান? ভাইঙ্গা বল।
সে বলল, বিষয়টা কিছুই না। আমি নিজের বিজনেস করি, দুই হাতে টাকা ইনকাম করি। দারওয়ানের নাতি, এই কথা শুনার দিন শেষ মামা।
বিজনেস টা কিসের? আমি একটু নড়ে চড়ে বসলাম।
লোকমান জানালো, আমি ডেস্টিনি ২০০০ এর ডিস্ট্রিবিউটর মামা আপনাদের দুআ তে।
 লোকমানের সমবয়সী হবার পরেও দুপুরে টিফিনের টাকার জন্য আমাকে তখন কোনদিন মা আর কোনদিন বড়বোন এর কাছে হাত পাততে হয়। বাসায় যখন ফিরলাম, দু চোখ ভর্তি স্বপ্ন। গাড়ি ড্রাইভ করছি নিজে, পাশে ওই সময়ের ক্রেজ মাধুরি দিক্ষিত টাইপ কেউ বসা।
রাতে যুদ্ধ ঘোষণা করলাম। গুল্লি মারি পড়াশুনার। লোকমান ফাইভ পাশ না হয়েও তিন মাসের ভেতর দোতলা বাড়ি বানাচ্ছে। অথচ আমি এসএসসি পাশ করে টিফিনের টাকার জন্য হাত পাতি। ধিক্কার এই জীবনের প্রতি। লোকমানের মাকে দেখে কিছু শিখো আম্মা। লোকমানের জন্য আজ সে দারওয়ানের মেয়ে হয়েও টাকার ভেতর সাতার কাটতাসে।
আমার বেরসিক মা সব শুনে টুনে জানালো, বিজনেস টাইকুন লোকমানের মা এসে আজ দুপুরেও তিনশ টাকা ধার নিয়ে গেছে। লোকমান নাকি এই মাসে বাড়ীতে বাজার দেয় নাই এখনো। বাসায় এই মুহূর্তে বুয়া টাইপ কিছু দরকার থাকলে আমার মা কে জানাতে বলসে।
 শেষ আশা টুকু দপ করে জ্বলে নিভে গেলো। আমার মা এর শেষ কথা ছিল, এই টাইপ কথা আবারো শুনলে বাড়ীতে তোমার ভাত বন্ধ করে দিবো।
আজ ১৫ বছর পর গায়ে গতরে খেটেই ব্যাবসাই করছি। আমার বেরসিক মা সেদিন বাধা দেবার কারনেই শরীরে ব্যাবসায়ি ট্যাগটা লাগতে ১ যুগ বেশি লেগে গেলো।
যাই হোক, লোকমানের সাথে গতবছর দেখা হয়েছিলো। এখন সিএনজি চালায় নীল ইউনিফর্ম পড়ে। ফার্মগেটে আমার সাথে দাড়িয়েই রাস্তার পাশে আঁখের রস খাচ্ছিল। আমি জিজ্ঞাসা করলাম, কিরে লোকমান কেমন আছস?
আলহামদুলিল্লাহ মামা, আপনাদের সবার দুআ তে ভালো আছি।
বিয়ে শাদি করসিস লোকমান।
জ্বি মামা, ২ মেয়ে। বড় টা স্কুলে দিসি।
মাশা আল্লাহ। দিন কাল তাহলে ভালই জাইতাসে তোর?
 এই আর কি মামা। বাচ্চাটারে প্রাইভেট ও পড়াইতাসি। টাকা লাগে অনেক। ডাবল শিফটে সিএনজি চালাই মাঝে মাঝে। শরীর তখন কুলায় না মামা। তারপরেও, হালাল টাকার শান্তি অনেক।
টপটপ করে ঘাম ঝরতে থাকা লোকমানের চেহারাতে ক্লান্তির পাশাপাশি একধরনের প্রশান্তি কাজ করছিলো তখন। খেটে খাওয়া মেহনতি মানুষের চেহারাতেই এই প্রশান্তি দেখা যায়, নির্মল ও নিষ্পাপ প্রশান্তি।

