মরমী কবি পাগলা কানাই। আজ তার ১২৫তম মৃত্যুদিবস।


 “কী মজার ঘর বেঁধেছে,
হায়রে ঘর বাইন্ধাছে,
দুই খুঁটির উপর।“
-অসংখ্য দেহতত্ত্ব, মর্সিয়া,জারি, বাউল, মারফতি, ধূয়া, মুর্শিদি গানের স্রষ্টা পাগলা কানাইয়ের এই গান শুনেছেন অনেকেই। মরমি সাধক ও সংগীত-রচয়িতা পাগলা কানাই ১৮০৯ সালের ৮ মার্চ তৎকালীন যশোর জেলার ঝিনাইদহ মহকুমার, বর্তমান ঝিনাইদহ জেলার লেবুতলা গ্রামের এক দরিদ্র কৃষক পরিবারে জন্মগ্রহণ করেন।তার প্রকৃত নাম কানাই শেখ, বাবার নাম কুড়ন শেখ, মায়ের নাম মোমেনা বিবি। ছোটবেলায় তাঁর বাবা ও কয়েকবছর পর তার মাও মারা যান। পিতৃহারা হয়ে কানাই ভবঘুরে হয়ে যান।তিনি রাখালির কাজ নেন।কানাই বোনের বাড়ির গরুর পাল চরাতেন আর গান বাঁধতেন, তাতে সুর দিতেন।একটা পাগলামির ভাব ছিল তাঁর মধ্যে। ছোটবেলা থেকে তাই লোকে তাঁর নামের সঙ্গে ‘পাগলা’ শব্দটি জুড়ে দিয়েছিল।
তৎকালীন সময়ে কবিত্ব প্রতিভায় লালনের পরেই তাঁর স্থান নিরূপণ করা যায়।গ্রামের মক্তবে অল্পকিছুদিন পড়াশোনা করে পুঁথিগত বিদ্যা না থাকলেও আধ্যাত্নিক চেতনায় জ্ঞানান্বিত হয়ে অপরূপ সৃষ্টি সম্ভার নিয়ে গ্রাম বাংলার পথে প্রান্তরে দোতারা হাতে ঘুরে ফিরেছেন । এ ক্ষেত্রে তাঁর রচিত একটি গানের মধ্যেই তাঁর স্বভাবসুলভ অভিব্যক্তি খুঁজে পাওয়া যায়।–“লেখাপড়া শিখব বলে পড়তে গেলাম মক্তবে
পাগলা ছ্যাড়ার হবে না কিছু
ঠাট্টা করে কয় সবে।
ছ্যাড়া বলে কিরে তাড়ুম তুড়ুম
মারে সবাই গাড়ুম গুড়ুম
বাপ এক গরীব চাষা
ছাওয়াল তার সর্বনাশা।
সে আবার পড়তে আসে কেতাব কোরান ফেকা
পাগলা কানাই কয় ভাইরে পড়া হল না শেখা।“
এই স্বভাব কবির সর্বাপেক্ষা পদচারণা ছিল ঝিনাইদহ জেলার বিভিন্ন অঞ্চলে। পরবর্তীতে তিনি ফরিদপুর, কুষ্টিয়া, যশোর, খুলনার বিভিন্ন এলাকা ঘুরে ফিরে পাবনা ও সিরাজগঞ্জে দীর্ঘ সময় অতিবাহিত করেন।পাগলা কানাই সম্পর্কে কাঙাল হরিনাথ (১ম খণ্ড) গ্রন্থে জলধর বাবু পাগলা কানাই সম্বন্ধে বলতে গিয়ে বলেছেন, ‘কানাই-এর গান শুনলে লোকে পাগল হইয়া যায়।
তার মতে,দেহ জমি চাষ না করলে সেখানে ফসল হয় না। পাগলা কানাই এক পদে বলেছেন-“শোন বলিরে ওমন চাষা
নিজেই হলি বুদ্ধিনাশা
জমি আবাদ না করে হইল কি দুঃখ দশা
ধান না বুনে বুনলি চিনে
বছর ভরে খাবি কিনে! ওরে মন চাষা
পা থুয়ে ছয় বলদে হাল যদি আড়ি ফান্দে...
চৌদ্দ পোয়া জমিন খানি আড়ে দিঘি নাই বেশি কমি ..।”
এ পর্যন্ত পাগলা কানাই রচিত গানের মধ্য মাত্র শ'তিনেক সংগৃহীত হয়েছে। মুহম্মদ মনসুর উদ্দীন, ড, মাযহারুল ইসলাম, আবু তালিব, আমিন উদ্দিন শাহ, দুর্গাদাস লাহিড়ী, উপেন্দ্রনাথ ভট্রাচার্য প্রমুখ মনীষীগণ পাগলা কানাইয়ের গানের সংগ্রহ ও গবেষণা করেছেন।বর্তমানে ঝিনাইদহে পাগলা কানাই "সৃতি সংরক্ষণ পরিষদ" ও "পাগলা কানাই সঙ্গীত একাডেমী" পাগলা কানাইয়ের সৃষ্টির গবেষণা এবং প্রচারের জন্য কাজ করে যাচ্ছে।

