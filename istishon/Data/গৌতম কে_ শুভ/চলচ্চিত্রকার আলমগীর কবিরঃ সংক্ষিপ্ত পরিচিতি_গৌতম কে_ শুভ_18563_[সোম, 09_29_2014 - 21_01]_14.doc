চলচ্চিত্রকার আলমগীর কবিরঃ সংক্ষিপ্ত পরিচিতি


আলমগীর কবির আমাদের দেশের সেরা চলচ্চিত্র পরিচালকদের মধ্যে অন্যতম,আমার দৃষ্টিতে জহির রায়হানের পরেই তিনি। তার তিনটি সিনেমা ব্রিটিশ ফিল্ম ইন্সটিটিউটের করা "বাংলাদেশের সেরা ১০ চলচ্চিত্র" এর তালিকায় স্থান পেয়েছে। 
জন্ম ১৯৩৮ সালের ২৬শে ডিসেম্বর রাঙ্গামাটিতে। শিক্ষা জীবন শুরু হুঘলি কলেজিয়েট স্কুলে।১৯৫২ সালে ঢাকা কলেজিয়েট স্কুল থেকে ম্যাট্রিক,১৯৫৪ সালে ঢাকা কলেজ থেকে ইন্টারমিডিয়েট। ঢাকা বিশ্ববিদ্যালয় থেকে পদার্থবিজ্ঞানে স্নাতক ডিগ্রির পরে অক্সফোর্ড বিশ্ববিদ্যালয়ে ইলেক্ট্রিক্যাল ইঞ্জিনিয়ারিং উচ্চতর শিক্ষার জন্য ইংল্যান্ড চলে যান। সেখানে ইংগনমার বার্গম্যানের "সেভেনথ সিল" চলচ্চিত্রটি বেশ কয়েকবার দেখেন এবং চলচ্চিত্র নির্মাণের প্রতি আকৃষ্ট হন- ঠিক যেমনটা ডি সিকার "দ্য বাইসাইকেল থিফ" দেখে সত্যজিত রায় হয়েছিলেন। তিনি এইসময় চলচ্চিত্রশিল্পের ইতিহাস, চলচ্চিত্র পরিচালনা এবং কলাশাস্ত্রের উপর বেশ কয়েকটি প্রশিক্ষণ কোর্স সম্পন্ন করেন।
ইংল্যান্ডের কম্যুনিস্ট পার্টিতে যোগ দিয়ে তাদের খবরের কাগজ, ডেইলি ওয়ার্কারের প্রতিবেদক হিসেবে কিউবার রাষ্ট্রপতি ফিডেল ক্যাস্ত্রোর স্বাক্ষাতকার নেন। তিনি প্যালেস্টাইন এবং আলজেরিয়ার স্বাধীনতাযুদ্ধেও কাজ করেন। তিনি লন্ডনে ইস্ট পাকিস্তান হাউস এবং ইস্ট বেঙ্গল লিবারেশন ফ্রন্ট নামের সংগঠন গড়ে তোলেন এবং জাতিগত বৈশম্যের বিরুদ্ধে বিভিন্ন কার্যক্রমে সক্রিয় হন।
১৯৬৬ সালে তিনি দেশে ফিরে আসেন।বামপন্থী আন্দোলনে জড়িত থাকার কারণে আয়ূব সরকার তাকে গ্রেফতার করে।পরবর্তীতে, সাংবাদিক হিসেবে পেশাজীবন শুরু করে খুব অল্প সময়ের মধ্যেই চলচ্চিত্র সমালোচক হিসেবে জনপ্রিয়তা লাভ করেন। ১৯৭১ সালে তিনি স্বাধীন বাংলা বেতার কেন্দ্রের ইংরেজি বিভাগে প্রধান হিসেবে কাজ করেন ।তিনি নির্বাসিত বাংলাদেশ সরকারের প্রধান প্রতিবেদক হিসেবেও কাজ করেন। ১৯৬৮ সালে, তিনি মঞ্জরা বেগমকে বিয়ে করেন। তার সাথে বিবাহবিচ্ছেদের পরে, ১৯৭৫ সালে তিনি অভিনেত্রী জয়শ্রী কবিরকে বিয়ে করেন।
আলমগীর কবির ১৯৭৩ সালে নির্মাণ করেন মুক্তিযুদ্ধ ভিত্তিক চলচ্চিত্র ধীরে বহে মেঘনা।এটিতে তিনি যুক্ত করেছেন মুক্তিযুদ্ধের ফুটেজ ও ফিকশন যেমন- মুজিবনগর সরকারের শপথ গ্রহণ, মুক্তিযোদ্ধাদের যুদ্ধযাত্রা, ১৬ ডিসেম্বর ট্রাকভর্তি মুক্তিযোদ্ধাদের জয়ধ্বনি এবং ঘরে ফেরার দৃশ্য। এই চলচ্চিত্রের জন্য তিনি শ্রেষ্ঠ পরিচালক হিসেবে বাংলাদেশ চলচ্চিত্র সাংবাদিক সমিতি পুরস্কার (বাচসাস) এবং জহির রায়হান চলচ্চিত্র পুরস্কার লাভ করেন।
এরপর ১৯৭৫ সালে কবির নির্মাণ করেন তাঁর দ্বিতীয় পূর্ণদৈর্ঘ্য চলচ্চিত্র সূর্য কন্যা। এই চলচ্চিত্রে তিনি উপস্থাপন করেছেন ব্যক্তি, সমাজ ও ইতিহাসে নারীর অবস্থানের সাহসী ব্যাখ্যা। তাঁর সূর্যকন্যা'র একটি স্বপ্নের সাহসী চরিত্র ছিল ল্যানিন। এই চলচ্চিত্রের দক্ষ নির্মাণ শৈলীর জন্য তিনি শ্রেষ্ঠ পরিচালক ও শ্রেষ্ঠ চিত্রনাট্যকার হিসেবে জাতীয় চলচ্চিত্র পুরস্কার লাভ করেন। এছাড়াও লাভ করেন জহির রায়হান চলচ্চিত্র পুরস্কার।
তিনি ১৯৭৭ সালে নির্মাণ করেন তাঁর তৃতীয় পূর্ণদৈর্ঘ্য চলচ্চিত্র সীমানা পেরিয়ে। এটি নির্মাণ করা হয় মূলত ১৯৭০-এর ভয়াবহ জলোচ্ছ্বাসের একটি সত্যি ঘটনাকে কেন্দ্র করে। সেই সময় এই জলোচ্ছ্বাসের ধ্বংসলীলার প্রায় তিন মাস পর একজোড়া মানব-মানবীকে বরিশালের দক্ষিণের একটি সামুদ্রিক চরে আদিম পরিস্থিতিতে কোনো রকমে বেঁচে থাকতে দেখা গিয়েছিল। ঢাকার তত্কালীন সংবাদপত্রে ঘটনাটির বিবরণ কবিরের দৃষ্টি আকর্ষণ করে এবং তিনি এর বেশ কয়েক বছর পর সীমানা পেরিয়ে নামের এই চলচ্চিত্রটি নির্মাণ করেন। সুদক্ষতার সাথে এই চলচ্চিত্র নির্মানের জন্য স্বীকৃতি স্বরূপ শ্রেষ্ঠ সংলাপ ও চিত্রনাট্য রচয়িতা হিসেবে জাতীয় চলচ্চিত্র পুরস্কার লাভ করেন।
এরপর ১৯৭৯ সালে নির্মাণ করেন রূপালী সৈকতে এটি ছিল কবিরের চতুর্থ পূর্ণদৈর্ঘ্য চলচ্চিত্র। রুপালি সৈকত চলচ্চিত্রটিও সেই সময় দারুন আলোচিত হয়, বিশেষ করে সংবাদ মাধ্যমে। এই চলচ্চিত্রটি শ্রেষ্ঠ চলচ্চিত্র হিসেবে বাংলাদেশ চলচ্চিত্র সাংবাদিক সমিতি পুরস্কার (বাচসাস) লাভ করেন।
১৯৮২ সালে কবির নির্মাণ করেন মোহনা চলচ্চিত্রটি, এটি তাঁর পরিচালিত পঞ্চম পূর্ণদৈর্ঘ্য চলচ্চিত্র। এই চলচ্চিত্রের জন্য তিনি শ্রেষ্ঠ চিত্রনাট্য রচয়িতার হিসেবে একটি পুরস্কার লাভ করেন। এটি আন্তজার্তিকভাবেও বেশ প্রশংসিত হয়। ১৯৮২ সালের মস্কো আন্তর্জাতিক চলচ্চিত্র উত্সব-এ মোহনা চলচ্চিত্রের জন্য কবির ডিপ্লোমা অফ মেরিট লাভ করেন।
তিনি তাঁর ষষ্ঠ পূর্ণদৈর্ঘ্য চলচ্চিত্র নির্মাণ করেন ১৯৮৬ সালে। পরিণীতা নামের এই চলচ্চিত্রটি শ্রেষ্ঠ চলচ্চিত্র হিসেবে জাতীয় চলচ্চিত্র পুরস্কার-এ ভূষিত হয়।
১৯৮৫ সালে তিনি নির্মাণ করেন তাঁর সপ্তম ও সর্বশেষ পূর্ণদৈর্ঘ্য চলচ্চিত্র মহানায়ক। এটি প্রযোজনা করেছিলেন বুলবুল আহমেদ।
আলমগীর কবির তাঁর দেড় যুগের চলচ্চিত্র জীবনে ঋত্বিক ঘটকের মতই কাজ করেছেন অল্প - সর্বমোট সাতটি পূর্ণদৈর্ঘ্য ও নয়টি স্বল্পদৈর্ঘ্য/প্রামাণ্যচিত্র করেছেন।
স্বল্প দৈর্ঘের চিত্র• লাইবেরেশন ফাইটার
• পোগ্রম ইন বাংলাদেশ
• কালচার ইন বাংলাদেশ
• সুফিয়া, অমূল্য ধন
• ভোর হলো দোর খোল
• আমরা দুজন
• এক সাগর রক্তের বিনিময
• মনিকাঞ্চন
• চোরাস্রোত
তার শেষটা আবার তারেক মাসুদের মতই.. বগুড়া জেলায় একটি চলচ্চিত্র বিষয়ক অনুষ্ঠানে যোগ দিয়ে ঢাকা ফিরে আসার পথে ২০ জানুয়ারি, ১৯৮৯ তে নগরবাড়ি ফেরি ঘাটে এক দুর্ঘটনায় নিহত হন। 

