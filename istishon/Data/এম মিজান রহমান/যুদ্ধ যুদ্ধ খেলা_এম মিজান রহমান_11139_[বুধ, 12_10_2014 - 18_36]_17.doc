যুদ্ধ যুদ্ধ খেলা


 ওরে নগেন ব্যাটা ভুপেন বলতে পারিস
মানুষ কেন এমন হয় তা কি জানিস ?
কথার প্যাঁচে লাগাম খুলে না বুঝে
কথায় কথায় সত্য ঢেকে ভুল খুঁজে
ভুপেন ব্যাটা মাথা মোটা খায় বেশি
ন্যায় বিচারে কেন এমন ঠেসাঠেসি
বলতে পারিস মানুষ কেন ধোঁকাবাজ
একখোলসে কেন তাদের বহু লেবাস
ওহে নগেন জানিস কেন মন মরে
বাদলা দিনে শুকনো পাতার মর্মরে
খেলা করে দিন দুপুরে জোনাকিরা
দিনের বেলা হুতুম পেচাঁ দেয় সাড়া
ওরে নগেন বলতে পারিস নর্দমায়
হাত পা কাটা মৃত দেহ কেন সাতরায়
বলতে পারিস দোয়েল কেন থামিয়ে শিষ
কাক শকুনে কর্কশে করে ফিসফিস.?
বলতে পারিস মায়ের চোখে অশ্রু কেন
ভাতের হাড়িতে মাছি কেন করে ভ্যান ?
নগেনবাবু জানিস কি তুই মন ভোলা
ধানের ডগায় উপহাসের দিল খোলা 
জানিস নগেন কাঁন্দে খোকা হাভাতে
মুক্ত হাওয়ায় অট্টহাসে প্রভাতে ।।
পান্তা ভাতে ঘি ছিটিয়ে মন পোড়ায়
জানিস নগেন কিসে তাহার মন জুড়ায় ?
ত্রিমোহনায় জমবে এবার এই লড়াই
রক্তচক্ষু করবো সাবাড় না ডরাই
যুদ্ধ যুদ্ধ খেলবো খেলা ময়দানে
পথশিশুদের আনবো ডেকে সুরগানে
রাতের আধাঁর টুটিয়ে দেবো রং নাচে
আসবি নগেন আমার সাথে লংমাচে ?
তোর মাথায় পরিয়ে দেব রাজমুকুট
যুদ্ধ জয়ের পূর্বাভাসের চিরকুট ।।
নগেনবাবু ভয় কেন পাস অবহেলায়
যুদ্ধ যুদ্ধ করবো খেলা রং মেলায় ।।

