বাবা আসবে____ (আমার বাঙ্গালী বংশোদ্ভুত মেয়েকে)


 তোর বাবা আসবে;
এদিকে বৃষ্টি শেষে ওখানে যেদিন
প্রচন্ড তুষারে কুঁকড়ে যাবে সব,
তোর বাবা আসবে,
পরম স্নেহে বুকে জড়াতে অলৌকিক উষ্ণতায়!
কি করছিস মা তুই?
ঘুমুচ্ছিস?নাকি দীর্ঘ চুমুকে
পান করছিস মায়ের মমতা?
গভীর আদর জমিয়ে রেখেছি
তোর বাবা এসে ঢেলে দেবে মায়া!
সাউথ শিল্ডের বর্নীল বসন্ত রেখে
সবুজ শিশির ভেঁজা ঘাসের পথে
পাশেই যে সমুদ্র সৈকত,তুই আমি আর তোর মা!
রঙ্গীন তোয়ালেতে জড়িয়ে তোকে সাগর স্নানে যেতে তোর বাবা আসবে!
জানিনা হয়তো বিলেতি আবহ ভেবে তুইও একদিন,
ভোর হলে গেয়ে উঠবি'গড সেভ দি কুইন..'
তোকে'আমার সোনার বাংলা..'এই গভীর কথাটির মর্ম বুঝাতে তোর বাবা আসবে।
এই সাদা চামড়ার লোকগুলো ছেড়ে
বাদামী বর্ণের স্বজনেরা তোর কীভাবে গেয়ে উঠে সুখের গান;
সে গান সেখাতে তোকে বাবা আসবে!
আমার প্রথমা কন্যা আমার মা আমার মমতার ধন আমার প্রিয় সন্তান,
তোকে পরম যতনে বুকে তুলে নিতে
গাল ফোলা অভিমান পলকে ভাঙ্গাতে
বাবা আসবে দেখিস
বাবা আসবে।

