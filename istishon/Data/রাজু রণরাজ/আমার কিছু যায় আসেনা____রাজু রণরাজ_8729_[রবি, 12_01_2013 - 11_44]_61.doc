আমার কিছু যায় আসেনা___


আমার কিছু যায় আসেনা
যদি রক্তজবা চার রাত ধর্ষিত হয়ে পরে থাকে পথের পাশে,
আমি শুধু নিজের বসনের এক টুকরো ছিড়ে ঢেকে দিয়ে বলবো,
ক্ষতবিক্ষত শরীর বেঁচে থাকো।
আমার কিছু যায় আসেনা,
যদি মায়ের একমাত্র সন্তান গোলাপের চারা,
চলন্ত বাসে দগ্ধ হয়ে পড়ে থাকে হেলায়
হয়তোবা নিষ্প্রাণ পাশে নেই কেউ
কাতরায় যন্ত্রনায় হাহাকারে,
আমি শুধু তারে কোলে তোলে নেবো
গভীর ক্ষততে বুলিয়ে শীতল পরশ
চোখের জল মুছে বলবো,
পুড়ে যাওয়া অসহায় শরীর,বেঁচে থাকো।
আমার কিছু যায় আসেনা,
যদি হুট করে কেউ এসে কোপায় আমার স্নেহ সহোদর কৃষ্ণচূড়ার ডাল,
যদি অবিরত ঝরে রক্ত,শক্তি নেই দাঁড়াবার।
প্রতিবাদ?ভালো বলেছেন
মেরুদন্ডহীন সরিসৃপ অনেক দেখেছে মানুষ।
পুড়ে ছাই হয়ে যাক সব
আমার কিছু যায় আসেনা
একে একে সব ধ্বংস হলেও
আমার শুধু তাতেই যায় আসে
যদি একে একে মরে পড়ে থাকে পোড় খাওয়া লোকগুলো,
তাই তাদের বলি তোমরা বেঁচে থাকো
তুমিই শেষ ব্যাটসম্যান দাঁড়িয়ে আছো ক্রিজে
গ্যালারী ভর্তি দর্শক, এ মোদের চেতনা
তুমি টিকে থাকো!বেঁচে থাকো।
আমি আমার সন্তানদের সেই যোদ্ধার গল্প বলেছিলাম,
যে একের পর এক আঘাত পেয়েও শেষ পর্যন্ত বেঁচে ছিলো আর ধ্বংস করেছিলো
শুরু থেকে সমাপ্তি পর্যন্ত সব শত্রুকে।
আমি তাদের সেই বীর যোদ্ধার কথা বলেছিলাম
যে মৃত্যুকে নিশ্চিত নিয়তি জেনেও
এনে দিয়েছিলো স্বাধীনতা
বলেছিলো এ দেশ সোনার দেশ হবে
সেও বেঁচে আছে কোটি কোটি মানুষের মাঝে।
তাই আমি বলি এতো সহজেই মরে যাওয়া নয়,
বেঁচে থাকো বেঁচে থাকো বেঁচে থাকো
তোমার এই অতি সাধারন মৃত্যুতে অনেক কিছু যায় আসে পৃথিবীর।

