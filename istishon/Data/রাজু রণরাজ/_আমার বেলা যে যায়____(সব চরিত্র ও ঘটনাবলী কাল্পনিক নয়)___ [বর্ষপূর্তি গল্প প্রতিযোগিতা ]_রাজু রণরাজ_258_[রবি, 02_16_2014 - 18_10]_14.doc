_আমার বেলা যে যায়____(সব চরিত্র ও ঘটনাবলী কাল্পনিক নয়)___ [বর্ষপূর্তি গল্প প্রতিযোগিতা ]



কলমটা প্রায় ছুঁড়ে ফেলেছিলো অজিত।শেষমেষ ভেবে দেখলো এটাই একমাত্র পথ সবকিছু ভুলে থাকার। নিজের অষ্পৃশ্য যন্ত্রনাগুলোকে কতো সুন্দরভাবে মূর্ত করে ছুঁয়ে দেয়া যায়। এক একটা শব্দ নিজেকে প্রকাশ করে এক একটি অনন্ত যন্ত্রনা লাঘবের কবিতা হিসেবে।সব কষ্ট একসাথে এসে জমা হয় খাতার পাতায়।সে এক অভুতপূর্ব সৌন্দর্য, কষ্টের চেয়ে আসলে আশ্চর্য্য সুন্দর কিছু নেই।
অলস বিকেল নামে,ঢেকে রাখা চা ঠান্ডা হয়,সর পড়ে পিরিচের নীচে।বিন্দু বিন্দু বাষ্পজল একসময় শুকায়,কিন্ত অজিতের মগ্নতা ভাঙেনা।সে ডুবে থাকে অন্য এক জগতে।
'বিকেলগুলো এভাবেই কাটে'এই একটা বাক্য লিখার পর অজিত আর লিখতে পারেনা।
বিকেলগুলো কার?
তার?
নাকি খুব গভীরে লুকিয়ে থাকা অন্য কোন অস্তিত্বের?
সম্মুখে শান্ত হাওড়,তার বুকে সীমাহীন জলরাশি,মাঝে মাঝে ছুটে যাচ্ছে দু একটা ট্রলার।বাতাস নেই,মৃদুমধুর ঢেউ আছে।যেভাবে প্রবল দুঃখের ভেতরেও উঠে আসে কিছু কিছু সুখ।
অজিত সেই সুখের দিকে তাকায়,কিছুই দেখতে পায়না।শুধুই আঁধার।আর সেই ক্রমশ ঘনিভুত আঁধারের ভেতর একটি মুখ।অনামিকা।
মনে পড়ে বাদাম চিবানো সেই সুন্দর বিকেলে বাঁধানো বটের নীচে বসে অনামিকা প্রায়ই বলতো,
'খেয়াল করে দেখেছো? অজিত আর অনামিকা!দুইটাই "অ"তে শুরু।কি অদ্ভুত মিল আর ছন্দ তাইনা?একা একা যখনই ছাদে যাই মনে মনে উচ্চারন করি।আমার কাছে কবিতার মতো মনে হয়।
-'আর আমার কাছে মনে হয় অনবদ্য গদ্যের মতো,নিরেট সরলতায় আগা মাথা মোড়ানো।যে কেউ খুব সহজে টুপ করে গভীরে চলে যেতে পারে।খুব গভীরে।যেখান থেকে ফেরা যায়না।'
বলতে বলতে থামে অজিত।অনামিকা প্রায় অস্পষ্ট কিছু একটা বলে।তারপর চকিতে ঘুরে দাঁড়িয়ে প্রশ্ন করে,
'কেনো?ফেরা যায়না কেনো?'
-কেনো যায়না জানিনা।তবে কেনো জানিনা কখনোই আমার ফিরতে ইচ্ছে করেনা।না জীবন না ভালোবাসা।এই যে এখন তোমার সামনে বসে আছি, ফিরে যেতে ইচ্ছে করছেনা।'
'তো যেওনা।ফিরে না গেলেই হয়।'
-'না হয়না।কখনো কখনো থেকে যাওয়ার জন্য হলেও ফিরে যেতে হয়।'
'বুঝলাম না!'অনামিকা ভ্রু কুচকে তাকায়।পাশে বসে অজিতের হাত ধরে এক নিঃশ্বাসে জিজ্ঞেস করে,
'আজ তোমার কি হয়েছে বলতো?এভাবে কেনো বলছো?কোন কারনে মন খারাপ?'
আপন মনে হাসে অজিত।
-'আমার কিছু হয়নি,হয়েছে তো এই বিকেলের।কেমন বিষন্ন তাইনা?কেমন বিবশতায় ভরা।নেশা ধরে যায়।আমি তো এর সাথে মিশে যেতে চেয়েছি শুধু।'
অজিত জানেনা বিষন্ন বিকেলের এই শুরু,এর আর শেষ হবেনা।সন্ধ্যার গানে গানে রাত নামে,মৃদুমন্দ বাতাস বয়,উদাস দাঁড়িয়ে থাকে ল্যাম্পপোস্ট, হলুদাভ আলোতে কি মায়াময় লাগে শহরটাকে।কি অদ্ভুত সুন্দর।
অনামিকা স্বীদ্ধান্ত নেয় সে পালাবে, না পালিয়ে কোনো পথ খোলা নেই তার।বাবার ছোট চাকরিতে সংসার চলেনা।মায়ের অসুখ,ছোট ছোট ভাই বোন।
চলে যাওয়া যদি রয়ে যাওয়ার চেয়ে ভালো হয় তাহলে কি চলে যাওয়াই ভালো নয়?
অজিতের কথাটা বারবার কানে বাজে তার,
"কখনো কখনো থেকে যাওয়ার জন্য হলেও ফিরে যেতে হয়..."
অনামিকাকে কি মনে রাখবে সবাই?আজ ভোরের পর হয়তো কেউ জানবেনা সে কোথায়,সে কার সাথে আছে,কেউ তাকে খুঁজে পাবেনা।অজিতের কথা মনে পড়বে খুব,মনে পড়ার অনুভুতি কি থাকবে তখন?,চারটা বছরের প্রতিটা বিকেল,প্রতি রাতে অসংখ্য কবিতা শোনানো এই অগোছালো ছেলেটা অনেক কষ্ট পাবে নিশ্চই?
অজিত কি মরে যাবে তাকে খুঁজে না পেয়ে?
অনামিকা ভাবতে পারেনা,যদি সে অধিকার তার থেকে থাকে,অজিতকে সে পরের জনমে হৃদয় করে চাইবে।বিধাতা কি সেই হাহাকার শুনবেন না?সারা জীবনে সে অনেক ভালো চেয়েছে মানুষের।তার বিনিময়ে সে কি অজিতকে, অজিতের নিখাদ ভালোবাসা খুঁজে পাবেনা?
মাঝরাতে চিঠিটা লিখে রাখে সে,সাদা কাগজে স্রেফ কিছু কষ্ট, কিছু কথা,কেউ জানবেনা,শুধু জানবে তার পরিবারের মানুষ আর প্রিয়তম অজিত।
তাদের মাঝে অনেক দেয়াল ছিলো,সেসব প্রশ্রয় পায়নি কখনো। কিন্ত আজ যে তাকে যেতেই হবে।এই দুরারোগ্য অলৌকিক দেয়াল কি বিধাতার ইচ্ছাকৃত ভুল?কিসের শাস্তি পাচ্ছে সে?
যাই হোক,এর আঁচ সে কারো গায়ে কখনোই লাগতে দেবেনা।
রাত গভীর হয়, অনামিকা ভাবে জীবনটা খানিকটা ছোট গল্পের মতো,আগা মাথা নেই।সে অদৃশ্য নিয়ন্ত্রক কখন কোথায় থামিয়ে দেবে কেউ জানেনা।
ভালো করে স্নান করে আয়নার সামনে দাঁড়ায় অনামিকা,নগ্ন শরীরটা ঘুরে ফিরে দেখে।মেদহীন নিটোল শরীর,অনেক সুন্দর মনে হয় অনামিকার ।অথচ কেউ জানেনা এই শরীরের ভেতর আগুন পুষছে সে।নিজের শরীরটাকে কি সে এভাবে এর আগে কখনো দেখেছে? এভাবে কি ভালো লেগেছে কখনো?
আজ কেনো লাগছে তাহলে? এটাই কি মায়া?বাঁধন?
অনেকদিন পর অনামিকা সাজে,নীল সালোয়ার কামিজ,অজিতের দেয়া জন্মদিনের উপহার সোনালী ঘড়ি,কপালে টিপ,হাতে চুড়ি,কানে মাটির দুল।অপূর্ব সুন্দর দেখায় তাকে।
মনে হয় স্বর্গ থেকে দেবী নেমে এসেছে,নীল দেবীর সোনালী ছটা।
এভাবে দেখলে অজিত নিশ্চই চুমু খেতে চাইতো?পাগল হয়ে যেতো ভালোবাসায়!
হাসে অনামিকা।যাবার বেলার বেদনাবিধুর সময়ে শেষ হাসি কি?জানেনা।কেউ জানেনা।আসলেই কি শেষ বলে কিছু আছে?
অনামিকা সিলিং এর দিকে তাকায়,সাদা ফুলের কারুকাজ করা নীল শাড়িটা দুলছে।কি সুন্দর দখীনা বাতাস।
অনামিকা আত্মহত্যা করে শেষ রাতে যখন পাখিরা জাগছে।কিচির মিচির শব্দের ভেতর অনামিকার পার্থিব কষ্টগুলো নিথর হয়ে যায়।পড়ে থাকে নীল খামে ভরা একটি চিঠি।
"ক্ষমা করে দিও মা,বাবা,অনিতা,অলোক...আমার প্রিয়তম অজিতকে আমার কথাটা জানিও,আমি বেঁচে থেকে তোমাদের মেরে রেখে যেতে চাইনি,তার'চে মরে গেলাম।চিঠিটা অজিতকে দিয়ে দিও তোমরা।আমার মৃত্যুর জন্য কেউ দায়ী নয়।মা,তোমাকে অনেক জ্বালিয়েছি মা,মাফ করে দিও,বাবাকে বলো আর আমি রাত করে বাসায় ফিরবোনা।অজিতের সাথে পার্কে বা রিক্সায় দেখে কেউ এসে নালিশ করবেনা।চিঠিটা অজিতিকে দিও।
অজিত,চলে গেলাম!খুব ইচ্ছে ছিলো তোমাকে সাথে নিয়ে বাঁচি।অনেক ভালোবাসি তোমাকে।তুমি তো জানো বেশ কদিন অসুস্থ ছিলাম,কাউকে বলিনি বমির সাথে রক্ত উঠে আসে,পেটে বুকে প্রবল যন্ত্রনা হয়।ডাক্তার বললো...আর আশা নেই।বলতে চায়নি।আমি বলেছিলাম আমার সে সাহস আছে।আপনি বলুন।
আমি চাইনি আমার জন্য আমার পরিবার পথে বসুক,দীর্ঘকাল কষ্টের চেয়ে অল্পের শোক ভালো।
আমার ক্যান্সার অজিত!পাকস্থালী খেয়ে ফেলেছে ক্যান্সার,আক্রমন করেছে ফুসফুসে।প্রচুর যন্ত্রনা হয়।এই দেখো আমাকে লিখতে দিচ্ছেনা যন্ত্রনাটা।
আমার খুব বাঁচতে ইচ্ছে করে অজিত!খুব...."
তারপর ঝাপসা কয়েকটা লাইন,যে কেউ দেখলে বুঝবে চোখের জলে লেপ্টানো। ওখানে কি লেখা ছিলো?অজিতের প্রতি অনামিকার ভালোবাসা?বাঁচার আকুলতা?
বিকেল গড়িয়ে সন্ধ্যা নামে। অজিত চিঠিটা ভাঁজ করে গীতাঞ্জলীর ভেতরে রেখে দেয়।বুক পকেটে রাখতে তার ভয় হয়।যদি হারিয়ে যায়!

