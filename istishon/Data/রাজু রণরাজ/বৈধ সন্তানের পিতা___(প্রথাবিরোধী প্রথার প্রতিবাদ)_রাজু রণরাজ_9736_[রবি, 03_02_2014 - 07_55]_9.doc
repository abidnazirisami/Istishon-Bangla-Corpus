বৈধ সন্তানের পিতা___(প্রথাবিরোধী প্রথার প্রতিবাদ)



সাফায়েত পরিণয় প্রথায় বিশ্বাসী নয়।
লিভ টুগেদার!
হ্যা সেটাই ভালো লাগে তার,
ছ'মাস সাত মাস একসাথে থাকলাম অফিস করলাম ভাগ বাটোয়ারা করে গ্যাস বিল কারেন্ট বিল পরিশোধ করলাম, রাত গভীর হলে প্রেম প্রেম আবেশ নিয়ে সেক্স করলাম ব্যাস। দু'দিন পর ভালো না লাগলে দুজন দুদিকে।
খারাপ লাগেনা সাফায়েতের,বন্ধনহীন বৈচিত্র্যময় জীবন।
তনুজা, তিথি, আয়েশা, নন্দিতা ...
কেউ আজ তার জীবনে নেই, অথচ একসাথে শুয়েছে, খেয়েছে, ঘুরেছে, আনন্দ করেছে।
ব্রেক-আপের পর আক্ষেপ লাগেনি সাফায়েতের।
ঘরের পুরনো আলমারিটা বদলে নতুন একটা নিয়ে আসবার মতো অনুভুতি হয়েছে।প্রেম ফেম সব বোগাস।শোবার ঘরে সেক্সুয়াল ফিলিংসে আটকে থাকা বায়বীয় বস্তর মতো।
বিয়ে মানে কাবিন টাবিন, অন্যদিকে অগ্নি ফগ্নি স্বাক্ষি রেখে আউল ফাউল প্রথা, ধর্ম অধর্মের বালাই। অযৌক্তিক কমিটিমেন্টের নাম করে একটা মেয়ের সাথে একজীবন কাটিয়ে দেয়া!
কিভাবে সম্ভব?
সাফায়েত ইরিটেটিং ওল্ড সিস্টেমগুলো নিয়ে বিব্রত হয়। মেয়েরা হোল বেডশিটের মতো, আজকালকার মেয়েদের কাছে হয়তো ছেলেরাও তাই। দু'দিন পর পুরনো হলে পাল্টে ফেলাতেই মজা।এতেই আনন্দ।
মিতুকে সাফায়েত প্রপোজ করেছিলো ১৪ ফেব্রুয়ারিতে, অতোটা মডার্ন না হোলেও স্বাধীনচেতা মনোভাবের মেয়ে, বেশ গোছানো। ফ্ল্যাটে এসে উঠবার পর পুরো চিত্রই পাল্টে গেলো ফ্ল্যাটের। বারান্দার দু 'দিকে দুটো ক্যাকটাস। বসার ঘরের একদিকে রবীন্দ্রনাথ অন্যদিকে মধুসুধনের যুবক বয়েসের ছবি।সাফায়েত অবাক হয়ে জিজ্ঞেস করতেই বলেছিলো,
"আমি মৈত্রেয়ীর মতো যুবক রবীন্দ্রনাথের পাগল, মনের কোনে গোপন ঘরে রেখে দেয়া বিশেষ প্রেমের সবটুকু রবীন্দ্রনাথের...আর মধুবাবু আমার প্রেরনা"
জবাবে সাফায়েত হেসে বলেছিলো, "তবে আমার জন্য কি থাকলো ডার্লিং? "
মিতু নীচের ঠোঁট কামড়ে কিছুক্ষন সাফায়েতের দিকে তাকিয়ে বলেছিলো,"শরীর"
কথাটা বলেই কিচেনের দিকে চলে গিয়েছিলো মিতু।
সাফায়েতের জীবনে প্রথম মনে হলো কোন মেয়ের কথা তাকে নাড়া দিয়ে গেলো। একটামাত্র শব্দ।
শরীর?
শুধুমাত্র শরীরের টানেই কি ছ সাত মাস সে আলাদা আলাদা মেয়ের সাথে কাটিয়ে দিচ্ছে? সম্পর্কগুলো কি শুধুই শরীরসর্বস্ব?
সাফায়েত আশ্চর্য্য হয়ে খেয়াল করলো এ যুগের এক একটা মানুষ ব্যাক্তিগত জীবনে এসে কেমন যেনো সেক্স মেশিনে পরিণত হচ্ছে।ফ্রিক।বিছানায় এলেই বন্ধন তার বাইরে ব্যাস্ত জীবন।কোনটাতেই প্রেম নেই,প্রশান্তি নেই।
"এই তুমি চা খাবে?"
মিতুর ডাক শুনে চমকে উঠে সাফায়েত,এমন করে তাকে কেউ কখনো ডাকেনি।কন্ঠে কি অপূর্ব মায়া ঝরে পড়ছে!
"হ্যা, খাবো! চিনি একটু বাড়িয়ে দিয়ো"
-"পাঁচ মিনিট বসো, এইতো হয়ে গেলো। চিনি ঠিকই দিচ্ছি। "
মিতু দু কাপ চা হাতে সাফায়েতের পাশে এসে বসে,
"তোমাকে চিন্তিত মনে হচ্ছে!কি ব্যাপার বলতো?"
সাফায়েত চায়ের কাপ হাতে নিতে নিতে বলে,
"কতো বিচিত্র আমরা কতো বিচিত্র আমাদের সম্পর্কগুলো! "
-"কারন?"
মিতু ঘাড় বাঁকা করে সাফায়েতের মুখের দিকে তাকায়।
"না এমনি, তোমার মা হতে ইচ্ছে করেনা?"
-"তোমার বাবা হতে ইচ্ছে করেনা?"
মিতুর পাল্টা প্রশ্নে সরাসরি চোখের দিকে তাকায় সাফায়েত। সেখানকার নির্লিপ্তি উপেক্ষা করেই বলে,
"করে"
-"বাস্টার্ড পরিচয়ে বড় হওয়া সন্তানের বাবা?"
সাফায়েত চমকে উঠে, হাতে রাখা কাপটা একটু কেঁপে ওঠে তার। ক্ষনিকের স্তব্দতা ডিঙিয়ে বলতে শুরু করে মিতু,
"শুধু যে পিতৃপরিচয়হীন তাই নয়,বিবাহবহির্ভূত সম্পর্কের ফলে যে সন্তানের জন্ম হয় সেও জারজ।"
সাফায়েত মিতুর দিকে তাকিয়ে জিজ্ঞেস করে,
"এতো বুঝেও তুমি কেনো লিভ টুগেদার করছো?"
-"তোমাকে ভালোবাসি তাই, কই আমি তো লিভ টুগেদার করছিনা! আমি আমার পারিবারিক অনুশাসন পাপবোধের কথা না ভেবে ভালোবাসার জন্য আমার আমিকে বিলিয়ে দিচ্ছি!"
সাফায়েত চায়ের কাপ নামিয়ে রাখে,
"ভালোবাসা বলতে কিছু নেই"
-"সেটা তোমার কাছে, আমিও যে তোমার মতো ভাববো, আমার আদর্শ আমার নিজস্বতাও যে তোমার মতো হবে তাই বা ভাবছো কেনো?"
চোখে কৌতুহলের ঝিলিক নিয়ে সাফায়েত প্রশ্ন ছুড়ে,
"মানে?"
-"মানে সহজ,তোমাকে আমি ভালোবাসি সর্বোপরি তোমার মনটাকে আমি ভালোবাসি।আর তুমি বাসো আমার শরীর।প্রয়োজন ফুরোলে ছেড়ে দেবে।তাই নয়কি?"
"ব্যাপারটা কম্পলিকেটেড করে ফেলছো"
-"তা করছিনা, ধরে ফেলার বা ছুড়ে ফেলার অধিকার মানুষের আছে। তুমিও তা করে এসেছো, আমার ক্ষেত্রেও করতে পারো। তবে আমি তোমাকে ভালোবাসি, এই ভালোবাসার স্মৃতিটুকু নিয়েই জীবন পার করে দিতে পারবো।"
বেশ কিছুক্ষনের নীরবতা নামে...
মাঝে মাঝে কিছু কিছু নীরবতা মনের কোনে অদ্ভুত বোধের জন্ম দেয়।
সাফায়েত ভাবে, তার বাবা মা তাদেরও বাবা মা অথবা তাদেরও তাদেরও বাবা মা এই বিয়ের মধ্য দিয়েই আজীবন এক থেকেছেন।
সাফায়েতের মনে পড়ে তার বাবা যখন মারা যান তখন তার মায়ের বয়েস পঞ্চাশের উপর, বাবা যখন অসুস্থ তার মায়ের চোখের পানি আকুল প্রার্থনার কথা মনে পড়ে যায়।
এটাই কি ভালোবাসা নয়? বন্ধন?
একটা স্বীকৃত ভালোবাসার ফল হিসেবে আজ তার জন্ম হয়েছে বলেই সে জারজ নয়।
সে যদি এর বাইরে এসে ধারা বদলাতে চায়, সে কি জবাব দেবে তার সন্তানের কাছে?
আর ভালোবাসা বন্ধনহীন সম্পর্কে কোন সুখ নেই, তৃপ্তি নেই।
সাফায়েতের মনে কেমন প্রশান্তি নেমে আসে, মিতু ততক্ষনে শোবার ঘরের জানালায় গিয়ে আকাশের দিকে উদাস হয়ে তাকিয়ে আছে।
সাফায়েত তার পেছনে গিয়ে দাঁড়ায়,কোমড় জড়িয়ে ঘাঁড়ে ঠোঁটের আলতো পরশ বুলিয়ে বলে,
"আমি তোমাকে ভালোবাসি মিতু, চলো বিয়ে করি।আমি বাবা হতে চাই...বৈধ সন্তানের পিতা"
মিতুর চোখে তখন জল, সেখানে আনন্দ চিকচিক করছে।

