যুদ্ধবিধ্বস্ত প্রেমিকা,প্রিয়তমা বীরাঙ্গনা ____


 জানি এখনো তুমি ভুলোনি কালো ইতিহাস,
এখনো দুঃস্বপ্ন হয়ে ফিরে আসে কালোরাত,
এখনো হায়েনারা হানা দেয় স্মৃতিতে,
জানি এখনো অস্তিত্বে লেগে আছে শত শকুনের উল্লাসের যন্ত্রনা!
কষ্টের দগদগে ঘা।
আমার যুদ্ধবিধ্বস্ত প্রেমিকা,
ভুলে যাও সেসব দিন!
সহস্র বছরের সঞ্চিত প্রেম শুধু হাতে তুলে নাও।
তোমার সেই শতচ্ছিন্ন শাড়ির আঁচল
আজ আমার জাতীয় পতাকা,
তোমার ক্ষতবিক্ষত শরীর
আমার রক্তাক্ত মানচিত্র,
তোমার সম্ভ্রন হারানোর আর্তচিৎকার
আজ আমার জাতীয় সংগীত!
তোমাকে ভুলিনি বলেই
আজো আমি মা কে মা
বোনকে বোন বলে ডাকতে পারি,
মুগ্ধ চোখে তাকিয়ে দেখি প্রিয়তমা স্ত্রীর সুন্দর মুখ,
যেনো ওখানেই,
ওদের মাঝেই তুমি আছো
থাকবে অজস্র বছর।
প্রিয়তমা প্রেমিকা,
বেলা ফুরোলে তুমি আলো হয়ে আসা প্রেরনা,
তুমি বীর বীরাঙ্গনা
জোছনার সবটুকু মায়া রঙ ;
আকাশে বাতাসে স্বাধীনতার ঘ্রান
তুমি এখনো প্রতিটি জনসভার বলিষ্ঠ কন্ঠস্বর,
তুমি আনন্দ,তুমি ভোর রাতে পাওয়া সুখের সংবাদ,
পথে ঘাটে শহরে বন্দরে যেনো তোমাকেই দেখি!
যেনো তুমিই প্রেম।তুমিই মা।
তুমিই বোন আমার।
তুমি আমার স্বাধীনতার স্বপ্ন
সুন্দর পথে আরেকধাপ এগিয়ে যাওয়া।
প্রিয়তমা বীরাঙ্গনা,
দিন শেষে তোমার হাতে দু'মুঠো ভাত,
তোমার চোখে সম্ভাবনার কথা
আজ তুমিই বাংলাদেশ,তুমিই স্বাধীনতা।

