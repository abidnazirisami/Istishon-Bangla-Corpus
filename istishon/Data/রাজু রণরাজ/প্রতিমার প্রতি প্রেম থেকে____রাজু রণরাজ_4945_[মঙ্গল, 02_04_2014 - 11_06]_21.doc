প্রতিমার প্রতি প্রেম থেকে___



আহা বীনাপানি,ঝংকার তুলো দেহে
দুর্বোধ্য বেদের গহীন দেবতা মন্ত্রের মতো,
আমাতেই ভর করে যেনো রাগ রাগিনীর সুত্রধরে।
পরনে পদ্মানুরাগ খুলে দিলে
আমিও হংসের ঠোঁটে তীব্র চুমু হয়ে পায়ে মেখে দিই;
আমার প্রেম,আমার প্রনয়,পুষ্প ও প্রাণের ঘ্রান।
এদিকে পুজোর লগ্ন গেলো ধুপের ধোঁয়ায়
শাঁখ ও ঘন্টাদ্ধনিতে উলু উলু রবের গহীনে,
এ লগন চলে গেলে
আমায় আর কবে তুমি গান গেয়ে শোনাবে?
অঞ্জলির অনন্ত অধিকার যেনো বৃথা না যায়,
তোমার হাতের বীণার প্রতিটি তারে প্রতিটা কল্পিত কম্পনের মতো,
মিশে আছি ম্রিয়মাণ মন হয়ে বলিনি,
তোমাকে চেয়ে চেয়ে হাড়গুলো একদিন
কংকাল হয়ে কথা বলবে মৃত্যুর ভাষায়,
পুড়া দেহে ব্রক্ষ্মার বিরহকাতর শ্বাস
সেদিন আমায় কোলে তোলে নেবে নিশ্চই?
আমি তো স্বর্গের সাথে বাঁধতে চাইনি সীমাহীন সম্পর্কের স্বাদ,
যদি তোমাকেই না পেলেম আঙুলে, চিবুকে,চঞ্চল চোখের পাতায় পাতায়,
যদি তোমাকেই না পেলেম আনন্দে, আহবানে,আরাধ্য কামনায়
তবি কি আর সাধ থাকে জীবনের?
জনমে জনমে পরিযায়ী পাখীর মতো
আমিও কি চাতকের নীরব চরিত্র হয়ে তৃষ্ণার্ত থেকে যাবোনা?
তবে আজ আমি ভীষন ভারে নুয়ে আছি প্রিয়ে,
স্বরের সতীত্ব প্রমাণ করে মম হৃদয় মলাটে আঁকা
প্রেরণার প্রচ্ছদ প্রতিমার মতো,
এক হাতে বেদান্ত দর্শন,আরহাতে বীণার খোল-
পদতলে পদ্মের প্রচন্ড উজ্বল চাহনী মেখে,
খানিকটা উঠতি যুবকের চোখে কামাতুর ড্রিমগার্লের মতো;
আমি তোমাকে দেখেছিলাম শোভাযাত্রার প্রতিটি স্রোতে।
এক জীবনে অনেক চেয়েছি তোমারে
তুমি আমায় কবে চাইবে দেবী?

