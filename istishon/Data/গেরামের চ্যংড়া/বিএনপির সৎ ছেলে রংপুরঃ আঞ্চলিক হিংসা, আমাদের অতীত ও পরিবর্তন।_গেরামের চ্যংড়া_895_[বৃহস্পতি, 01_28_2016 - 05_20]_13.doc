বিএনপির সৎ ছেলে রংপুরঃ আঞ্চলিক হিংসা, আমাদের অতীত ও পরিবর্তন।


বিগত বছর বিএনপি নেত্রী খালেদা জিয়ার সঙ্গে রংপুর সফরে সভা ও সমাগমে উজ্জীবিত কেউ কেউ 'ভিনি ভিডি ভিসি' বলার চেষ্টা করছেন বটে; কিন্তু তিনি ও তার নেতৃত্বাধীন দলের সঙ্গে ওই অঞ্চলের দূরত্ব কতটা, রংপুরে আয়োজিত তার দুই জনসভার মধ্যে ১৭ বছরের ব্যবধানই তা বোঝার জন্য যথেষ্ট। বিএনপি চেয়ারপারসনের দুই দফা স্বীকৃত প্রধানমন্ত্রিত্বকালে দেশের কী মাত্রায় কী কী উন্নয়ন হয়েছে, তা নিয়ে নানা মুনির নানা মত থাকতে পারে; কিন্তু বৃহত্তর রংপুরের পাঁচ জেলায় সন্দেহাতীতভাবে তার কোনো ছোঁয়া লাগেনি। মনে আছে, তার নেতৃত্বাধীন বিএনপির প্রথম সাধারণ নির্বাচনে, ১৯৯১ সালে বৃহত্তর রংপুরের ২২ আসনের একটিতেও ধানের শীষ প্রতীক জিততে পারেনি। লড়াইয়ে অবতীর্ণ হওয়াও দূরে থাক; অধিকাংশ আসনে ছিল তৃতীয় বা চতুর্থ স্থানে। বরং অনেকের চোখ কপালে তুলে ওই অঞ্চলে বিপুল জনপ্রিয় রাজনৈতিক দল হিসেবে আবির্ভূত হয়েছিল সদ্য ক্ষমতাচ্যুত জাতীয় পার্টি। ঢাকায় 'স্বৈরাচার' তকমা পাওয়া হুসেইন মুহম্মদ এরশাদ ভয়ানক বৈরী পরিবেশেও রংপুর অঞ্চলের পাঁচ পাঁচটি আসনে ভূমিধস 'জননেতা' হিসেবে আবির্ভূত হয়েছিলেন।
বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের হত্যাকাণ্ড, তার অনুসারীদের নেতৃত্বাধীন সরকারকে হটিয়ে হুসেইন মুহম্মদ এরশাদের ক্ষমতায় আসাসহ নানা কারণে জাতীয় পার্টি ও বিএনপির মধ্যে গোটা আশির দশক ধরে বৈরী সম্পর্ক বিরাজ করেছে। ফলে ক্ষমতার পালাবদলের পর এইচএম এরশাদ ও তার দলের ওপর চালিত স্টিমরোলার বাংলাদেশের রাজনৈতিক সংস্কৃতিতে হয়তো অস্বাভাবিক নয়; কিন্তু লাঙল প্রতীকে ভোট দেওয়ার 'অপরাধে' খালেদা জিয়ার শাসনামলে রংপুরের সহজ-সরল খেটে খাওয়া মানুষ যেভাবে 'রাজরোষে' পড়েছিল, তার নজির ইতিহাসে বিরল। দেশের সর্বোচ্চ নির্বাহী হয়ে একটি অঞ্চলের প্রতি নিরন্তর ভ্রূকুটির উদাহরণ আর কোথাও আছে কি-না জানা নেই।
১৯৯১-৯৬ শাসনামলে বৃহত্তর রংপুরের মানুষ আহত চোখে চেয়ে চেয়ে দেখেছে_ পাশের অঞ্চল এবং ক্ষমতার শীর্ষ ব্যক্তিত্বের শ্বশুরালয় বগুড়া ও মাতুলালয় দিনাজপুরে যখন নানা উন্নয়ন কর্মকাণ্ড চলেছে, তাদের জনপদে নেহাত প্রয়োজনীয় সড়ক ও সেতুও বরাদ্দ পাওয়া যাচ্ছে না। ওই অঞ্চলের মানুষের পক্ষে ভুলে যাওয়া কঠিন যে উন্নয়ন বরাদ্দ নয়; নিজেদের অস্তিত্বের সঙ্গে জড়িত ধানক্ষেতের জন্য উচিত মূল্যে সার কিনতে গিয়ে গাইবান্ধার কৃষকদের তৎকালীন সরকারি বাহিনীর গুলি নিয়ে ফিরতে হয়েছে। নিজের অভিজ্ঞতা হচ্ছে, পঞ্চম জাতীয় সংসদে জাতীয় পার্টির প্রতিনিধিত্বকারী সংসদ সদস্য যখন কুড়িগ্রামের একটি উপজেলা সদরে রাস্তা পাকা করার কথা বলেছেন, ট্রেজারি বেঞ্চের কর্তারা তাচ্ছিল্যের হাসি হেসেছেন। শিল্পায়ন ও শিক্ষার মতো উন্নয়ন দূরে থাক; খালেদা জিয়ার প্রথম শাসনামলের পাঁচ বছরে বৃহত্তর রংপুরে কয় ফুট পাকা রাস্তা বা সেতু হয়েছে, রীতিমতো গবেষণার বিষয়। ভাগ্যিস দুঃখের রজনীও একসময় পোহায়; পরের মেয়াদে আওয়ামী লীগ নেতৃত্বাধীন সরকারের অভিষেক এবং বিএনপি সরকারের বিদায়ে স্বস্তির নিঃশ্বাস ফেলেছিল বাহের দেশের মানুষ। এটা ঠিক যে, ওই মেয়াদেও উন্নয়নের সরণিতে বৃহত্তর রংপুর অঞ্চল অন্য অনেক এলাকার তুলনায় পিছিয়ে ছিল; কিন্তু সরকারের কাছ থেকে বিমাতাসুলভ আচরণ সইতে হয়নি। কুড়িগ্রামের যে উপজেলা সদরের কথা বলছিলাম, তারা প্রথমবারের মতো পাকা সড়কের সাক্ষাৎ পেয়েছিল। আওয়ামী লীগ প্রধান শেখ হাসিনা নিজে রংপুরের একটি আসনে নির্বাচনে দাঁড়িয়ে পরাজিত হয়েছিলেন। কিন্তু প্রধানমন্ত্রীর আসনে বসে দেশের সব অঞ্চলের প্রতি দৃষ্টি দেওয়ার রাজকর্তব্য পালনে তার পূর্বসূরির মতো পিছিয়ে যাননি।
হতে পারে, আগেরবারের অভিজ্ঞতায় ভীত-সন্ত্রস্ত রংপুরবাসী ২০০১ সালের নির্বাচনে লালমনিরহাটে ও নীলফামারীতে একটি করে আসনে বিএনপি প্রার্থীর পক্ষে রায় দেয়। লাভ হয়নি। বড়র পিরিতি যদি বালির বাঁধ হয়; রাগ বোধহয় কংক্রিটের ব্যারাজ। রংপুরের প্রতি বিএনপি সরকারের রাগ পড়েনি।
শেখ হাসিনার প্রথম শাসনামলে তিস্তা সড়ক সেতুর কাজ হাতে নেওয়া হয়। ওই নদীর ওপর শতবর্ষী রেলসেতু দিয়ে বাস পারাপার কতটা বিড়ম্বনাময় লালমনিরহাট ও কুড়িগ্রামের যাত্রীরা তা হাড়ে হাড়ে টের পান। রেলগাড়ির মেজাজ-মর্জি বুঝে অপেক্ষা কিংবা ওপারের গাড়িগুলোকে জায়গা করে দেওয়ার জন্য এপারে বসে থাকার মতো বিষয় তো আছেই; এমন ঘটনা বিরল নয়, রেলসেতুতে বাস বা ট্রাক আটকে পড়ার কারণে দুই পাশে এক-দু'দিনেরও যানজট তৈরি হয়েছে। শেখ হাসিনার নেতৃত্বাধীন সরকার পীরগঞ্জেও ড. ওয়াজেদ মিয়া সেতুর কাজ হাতে নেয়। ২০০১ সালে ক্ষমতায় এসে খালেদা জিয়ার নেতৃত্বাধীন সরকার ওই দুই সেতুর অর্থায়ন বন্ধ করে দেয়। রংপুরে বিজ্ঞান ও প্রযুক্তি বিশ্ববিদ্যালয় প্রতিষ্ঠার উদ্যোগ নিয়েছিল আওয়ামী লীগ সরকার। এ জন্য ভিত্তিপ্রস্তর স্থাপন ও প্রকল্প পরিচালকও নিয়োগ দেওয়া হয়। কিন্তু খালেদা জিয়া দ্বিতীয়বার প্রধানমন্ত্রিত্ব পেয়ে ওই বিশ্ববিদ্যালয় রংপুর থেকে সরিয়ে পটুয়াখালীতে নেন। রাজশাহী শিক্ষা বোর্ড বিভাগের এক প্রান্তে হওয়ার কারণে বৃহত্তর রংপুরবাসীর দুর্ভোগের শেষ ছিল না। এ জন্য দীর্ঘদিন ধরে পৃথক শিক্ষা বোর্ডের দাবি তোলা হচ্ছিল। বিএনপি সরকার ক্ষমতায় এসে রাজশাহী শিক্ষা বোর্ড বিকেন্দ্রীকরণ করে বটে, সেটা স্থাপিত হয় দিনাজপুরে। রংপুরে পৃথক বিভাগ ঘোষণার দাবিও খালেদা জিয়ার শাসনকালীন নীতিনির্ধারকদের কাছে বিন্দুমাত্র সহানুভূতি পায়নি। কর্মসংস্থানহীনতাজনিত অভাব বা 'মঙ্গা' নিয়েও তৎকালীন অর্থমন্ত্রীর মন্তব্য প্রবাদপ্রতিম হয়ে আছে।
পার্শ্ব কিংবা দূরবর্তী কোনো অঞ্চলের উন্নয়নের বিরোধিতা রংপুরবাসী নিশ্চয়ই করে না। সেটা উচিত কিংবা যুক্তিগ্রাহ্যও নয়। কিন্তু একই মাত্রায় কিংবা কিছুটা কমবেশি উন্নয়ন তারা চাইতেই পারে। সেটা তাদের সাংবিধানিক অধিকার। দুর্ভাগ্যবশত খালেদা জিয়ার নেতৃত্বাধীন দুই সরকারের সময়ই বৃহত্তর রংপুরবাসীর সেই সাংবিধানিক ও নাগরিক অধিকার দৃষ্টিকটুভাবে উপেক্ষিত হয়েছে।
বিপরীতে শেখ হাসিনার নেতৃত্বাধীন দুই মেয়াদের সরকারে রংপুরবাসীর প্রাপ্তি অনেক। ইতিমধ্যে বৃহত্তর রংপুর ও দিনাজপুর মিলে গঠিত হয়েছে নতুন বিভাগ। ঐতিহ্যবাহী রংপুর শহর উন্নীত হয়েছে সিটি করপোরেশনে। তিস্তা সড়ক সেতু হওয়ায় বিভাগীয় শহরের সঙ্গে লালমনিরহাট ও কুড়িগ্রামের যোগাযোগে এসেছে বৈপ্লবিক গতি। রংপুরে প্রতিষ্ঠিত হয়েছে বেগম রোকেয়ার নামে পূর্ণাঙ্গ একটি পাবলিক বিশ্ববিদ্যালয়। ওয়াকিবহাল মহল সাক্ষ্য দেবেন, সরকারের বিভিন্ন প্রকল্প ও সামাজিক নিরাপত্তা বেষ্টনীর কারণে রংপুর অঞ্চল থেকে মঙ্গার অভিশাপও বিদায় নিয়েছে।
প্রশ্ন হচ্ছে, রাজনৈতিক দল হিসেবে বিএনপির ব্যাপারে রংপুরবাসীর উন্নয়ন সংক্রান্ত বঞ্চনাবোধ, ক্ষোভ ও বেদনা কি এক জনসভাতেই মুছে যাবে? বিএনপির বঞ্চনার বিপরীতে আওয়ামী লীগের শাসনামলে যে উন্নয়ন ও আন্তরিকতা রংপুরবাসী পেয়েছে, তার প্রতি কি কৃতজ্ঞতা থাকবে না? এর মধ্যে রংপুর অঞ্চলে এইচএম এরশাদের পর হাজির হয়েছেন আরেকজন 'ছৈল'। শেখ হাসিনা ও ড. ওয়াজেদ মিয়ার পুত্র সজীব ওয়াজেদ জয়। চিন্তা-ভাবনা ও জীবনেযাপনে সহজিয়া রংপুর অঞ্চলের মানুষ ক্ষমতার কাছাকাছি থাকা আরেকজন সন্তানকে পেয়ে স্বভাবতই আপ্লুত। তার ওই অঞ্চল সফরের সময় সেটা প্রমাণও হয়েছে। এই প্রেক্ষাপটে বৃহত্তর রংপুরের মানুষ বিএনপির প্রতি আকৃষ্ট হবে কী বিবেচনায়? বিরোধী দল হিসেবেও গত পাঁচ বছরে বিএনপি রংপুরের পক্ষে এমন কী করেছে যে সেখানে তাদের পক্ষে জোয়ার সৃষ্টি হবে? যারা জনসভা দেখে ভোটের হিসাব করতে চান; হয় তাদের রাজনৈতিক জনসমাগমের মেকানিজক সম্পর্কে ধারণা নেই, না হয় তারা রংপুর অঞ্চল সম্পর্কে বোকার স্বর্গে বাস করছেন।
খালেদা জিয়া সাম্প্রতিক রংপুর সফরে অবশ্য বলেছেন যে, তিনি ভোট চাইতে আসেননি, রুখতে এসেছেন। সেটা যদি সত্যি হয়, তাহলে অবশ্য অন্য কথা। কিন্তু ভোটের বাজারে লাভ পেতে গেলে তাকে আগামী বহু দিন, মাস ও বছর রংপুরবাসী আস্থা ফিরিয়ে আনার পরিশ্রম করতে হবে। ওই অঞ্চলের উন্নয়নে তার আন্তরিকতা ও দায়িত্বশীলতার প্রমাণ দিতে হবে। তাহলে ভবিষ্যৎকালের কোনো সাধারণ নির্বাচনে ওই অঞ্চলে ধানের শীষ দেখা গেলেও যেতে পারে। অথবা যে কোনোভাবে আলাদিনের চেরাগ জোগাড় করতে হবে। যাতে এক ঘষায় তার শাসনামলে রংপুর অঞ্চলের বঞ্চিত মস্তিষ্ক ও বেদনাহত হৃদয়গুলোকে পাল্টে দেওয়া যায়।
(লিখেছেন সাংবাদিক শেখ রোকন )

