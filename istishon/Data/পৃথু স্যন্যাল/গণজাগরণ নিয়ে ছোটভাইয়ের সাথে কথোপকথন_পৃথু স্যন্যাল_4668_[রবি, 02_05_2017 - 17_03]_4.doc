গণজাগরণ নিয়ে ছোটভাইয়ের সাথে কথোপকথন


আজকে বিকেলে চা খেতে খেতে একটা ছোটভাইয়ের সাথে গণজাগরণ নিয়ে কিছু সময় কথা হলো। অবশ্য আমি কিছুই বলতে পারিনি, শুধু শুনে গেছি। আপনাদের কিছু বলার থাকলে বলতে পারেন, আপনাদের কাছ থেকে জেনে নিয়ে আমি অন্তত তাকে পরে হলেও কিছু বলতে পারব। 

ছোট ভাইটা বলতেছে,
- আপনাদের গণজারণ মঞ্চ হল একটা ব্যর্থতাঁর নাটক। দেশে কতকিছু হয়ে গেল, একটার পর একটা করে সংখ্যালঘু নির্যাতন হলো, আপনাদের গণজাগরণ মঞ্চ একদম স্পিকটি নট। সুন্দরবন রক্ষার্থে যে হরতাল হলো, তাতে নিদেনপক্ষে তো একটা মৌন সমর্থনের বিবৃতি দিতে পারতেন আপনারা।
আমি শুনে যাচ্ছি।
- আজকে আপনারা গণজাগরণ দিবস পালন করলেন শখানেক লোকসমাগম দিয়ে। অথচ এই জাগরণ ছিলো স্বরনকালের সবচেয়ে বড় সমাবেশের মধ্য দিয়ে। আর এ কারণনেই এর নাম ছিল "গনজাগরণ"। সতের কোটি মানুষের মধ্যে সতের শতকে কি গণ বলা যায়? 
- আপনাদের এই নাটক এবার বন্ধ করে দেন ভাই। ব্যর্থতার দায় নিয়ে এবার মঞ্চ ছাড়েন, নাটক বন্ধ করেন। গণজাগরন হয়েছিল গণের মুক্তির স্বপ্ন নিয়ে। লাখো তরুণের স্বপ্ন আপনারা ভঙ্গ করেছেন, দিবস পালনের জন্য না। স্বপনবাজ তরুণদের কাছে প্রতিটা ক্ষনই জাগরণের। তাদেরকে আপনারা ভুল পথ দেখিয়েছেন, আপনার বিচ্ছিন্ন। এই ব্যর্থতা যত তাড়াতাড়ি স্বীকার করবেন, ততই ভাল। জাতি খামোখা স্বপ্ন দেখা থেকে মুক্তি পাক। 
এবার পালটা প্রশ্ন করলাম, গণজাগরণ কি রাজনৈতিক আন্দোলন?
- কেন নয়? আপনারা পরীক্ষায় বসেছিলেন মনে আছে? পরীক্ষা কি শুধু মাত্র একটা বিষয়ের উপর হয়? আপনারা তখন বলেছিলেন বাংলা পরীক্ষার দিনে ইংরেজি নিয়ে ভাববেন না। আগে বাংলা পরীক্ষা শেষ হোক। আপনাদের বাংলা পরীক্ষা শেষ হবে কখন ভাই? অন্য বিষয়ের পরীক্ষা দেবেন না, আগে বললেই পারতেন। জাতি মুক্তির স্বপ্ন দেখত না! 
আমি শুনেই যাচ্ছি আর সিগারেট টানছি।
- আপনারা নিজেদেরকে অরাজনৈতিক দাবী করছেন আবার সাথে সাথে দ্বিতীয় প্রজন্মের মুক্তিযোদ্ধা বলেও দাবী করেছেন। যদি মেনে নেই যে আপনারা অরাজনৈতিক থাকতে চান, তাহলে প্রশ্ন আসে মুক্তিযোদ্ধারা কি যুদ্ধ করেছিলেন শুধুমাত্র একটা মানচিত্রের জন্য? কাগজে কলমে একটা বাংলাদেশের জন্য? না কি তাদের মুক্তিযোদ্ধের উদ্দেশ্যই ছিল গণমানুষের রাজনৈতিক তথা সার্বিক মুক্তির জন্য? 
নির্বাক শুনে যাচ্ছি,
- গণজাগরণ মঞ্চের ব্যক্তি ইমরান এইচ সরকার যাকে খুশি তাঁকে বিয়ে করতে পারে, এটা স্বাভাবিক। কিন্তু যদি ব্যক্তি ইমরান, মঞ্চের ইমরানকে প্রভাবিত করে, তাহলে ব্যক্তি ইমরানের উচিৎ একান্তই ব্যক্তি জীবনে ফিরে যাওয়া এবং গণজাগণকে গণের হাতে ছেড়ে দেয়া। 
আরেকটা সিগারেট জালালাম,
- অবশ্য গণজাগরণ বলেই তো আর কিছু নাই। যে "গণ" একবার বেলতলায় গিয়েছে মুক্তির আশায় মঞ্চ বানিয়েছে জাগরণের বেল খাবে বলে। এই বেল যখন তাদের মাথায় পড়েছে গণ আর মঞ্চের তলায় আসবে বলে মনে হচ্ছে না। 
- আপনারা এবার গণজাগরণকে মুক্তি দিয়ে দিবস, কনসার্ট আর সার্কাস বন্ধ করেন। জাতি অনেক সার্কাস দেখেছে। দিবস পালনের জন্য গণজাগরণ হয়নি, হয়েছিল প্রতিটা দিন ক্ষণের জাগরণের জন্য, মুক্তির জন্য, স্বাধীনতার জন্য। 
আমি বললাম, তুই ও তো বেছে বেছে আজকের দিনেই গণজাগরণ নিয়েই কথা বললি, অন্যদিন বললি না কেন?
[ মনে মনে নিজেকে প্রবোধ দিলাম, "যাই হোক, এবার তো আটকে দিলাম।" ]

