তবু ভালবাসা নয়


 আজকাল আর কোন কিছুই তেমন ভাল লাগছেনা,
না প্রেম, না পরিনয়,
না অরুনিমা, না বিছানা।
সব কিছুতেই এক উদ্ভট বালখিল্যতা
সরল সুবোধ রাখীর কোমল হাতখানি আর
কিছুতেই কাছে টানেনা।
কাছে টানেনা
পাশের বাসায় নিষিদ্ধ কিশোরী,
জানালার শার্সিতে টানাটানা চোখ।
আজকাল আর কোন কিছুই তেমন ভাল লাগছেনা,
অদ্ভুত এক বার্ধক্য এসে গেছে
শরীর মন হৃদয় সবখানি জুড়ে
বিষন্নতা,
তবু বেদনা নয়।
তবু চিৎকার করে বেচে থাকা
প্রতিদিন,
তবু ভালবাসা নয়।

