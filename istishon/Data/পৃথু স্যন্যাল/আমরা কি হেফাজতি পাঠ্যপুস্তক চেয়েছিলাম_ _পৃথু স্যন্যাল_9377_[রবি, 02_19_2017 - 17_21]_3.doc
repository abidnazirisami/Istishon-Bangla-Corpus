আমরা কি হেফাজতি পাঠ্যপুস্তক চেয়েছিলাম_ 


শিক্ষা মানুষের জন্মগত অধিকার। পৃথিবীর প্রায় সকল রাষ্ট্রেই একটা নির্দিষ্ট বয়স পর্যন্ত শিক্ষা বাধ্যতামূলক। শিক্ষা প্রদানের জন্য প্রতিষ্ঠা করা হয়েছে স্কুল, কলেজ, বিশ্ববিদ্যালয়। তবে সাধারণ অর্থে স্কুল বললে তা যে কোন শিক্ষা প্রতিষ্ঠানকেই বোঝায়। 
শিক্ষার উদ্দ্যেশ্য কি তা নিয়ে আলোচনা করলে ফুরোবে না। তবে, রাষ্ট্রগুলো যে উদ্দেশ্যকে সামনে রেখে শিক্ষা ব্যবস্থা প্রবর্তন করেছে তা মোটামোটিভাবে এরকম যে, শিক্ষা মানুষের মেধা কিংবা চিন্তাশক্তির সর্বোচ্চ ব্যবহারের মাধ্যমে তার দক্ষতা এবং সৃজনশীলতার বিকাশ ঘটাবে, সাথে সাথে মানুষকে তার লিভিং মরালিটি অর্থাৎ নৈতিকতার শিক্ষা দেবে। উন্নত দেশগুলোর শিক্ষা ব্যবস্থার উদ্দেশ্যের প্রথম প্রায়োরিটি হলো মানুষকে লিভিং মরালিটি বা নৈতিকতার শিক্ষা দেয়া। আমেরিকার শিক্ষা ব্যবস্থার উদ্দশ্য বলা হয়েছে, 
“The main purpose of the American school is to provide for the fullest possible development of each learner for living morally, creatively, and productively in a democratic society." 
স্কুলগুলোতে কি শিক্ষা দেয়া হবে, তা রাষ্ট্রকর্তৃক নির্ধারিত করে দেবার জন্য সরকার শিক্ষা ব্যবস্থার প্রবর্তন করে এবং প্রবর্তন করে সিলেবাস। এই সিলেবাস প্রনয়ন এবং সার্বিক শিক্ষা ব্যবস্থা কি রকম হবে তা নিরূপণ করার জন্য আমাদের দেশে সময়ে সময়ে নানান শিক্ষা কমিশন গঠন করা হয়েছে। 

স্বাধীন বাংলাদেশে প্রাচীন শিক্ষাব্যবস্থার পরিবর্তন এবং স্বাধীন সার্বভৌম বাংলাদেশের উপযোগী সমাজগঠনমূলক একটি সার্বিক শিক্ষাব্যবস্থার রুপরেখা প্রণয়নের উদ্দেশ্যে গণপ্রজাতন্ত্রী বাংলাদেশ সরকার কর্তৃক গৃহীত প্রস্তাব অনুযায়ী ১৯৭২ সালের ২৬ জুলাই গঠিত 'জাতীয় শিক্ষা কমিশন' দ্বারা প্রনীত হয় একটি সুপারিশমালা। এই কমিশনের সভাপতি ছিলেন ড.কুদরাত-এ-খুদা। তাঁর নাম অনুসারে পরবর্তিকালে রিপোর্টির নাম রাখা হয় “ড.কুদরাত-এ-খুদা শিক্ষাকমিশন রিপোর্ট”। এটি প্রকাশিত হয় ১৯৭৪ সালের মে মাসে ' বাংলাদেশ শিক্ষা কমিশন রিপোর্ট' নামে। এতে পরিশিষ্ট বাদে ৩৬ তি অধ্যায় ছিল এবং পৃষ্ঠা সংখ্যা ছিল মোট ৪৩০। গঠিত প্রথম শিক্ষা কমিশনের নাম “কুদরতই খুদা শিক্ষা কমিশন”। এই প্রথম কমিশনটির উদ্দেশ্য ছিল স্বাধীন বাংলাদেশে প্রাচীন শিক্ষাব্যবস্থার পরিবর্তন এবং স্বাধীন সার্বভৌম বাংলাদেশের উপযোগী সমাজগঠনমূলক একটি সার্বিক শিক্ষাব্যবস্থার রুপরেখা প্রণয়ন। এই শিক্ষা ব্যবস্থায় ধর্মের কোন উল্লেখ পাওয়া যায় না, ধর্ম ছিল আলোচনার বাইরে। 
এরপর ১৯৭৬-এ কুদরত-ই-খুদা কমিশনের সুপারিশের (১৯৭৪) আলোকে ১৯৭৫ সালে সরকার জাতীয় কারিকুলাম ও সিলেবাস প্রণয়নের লক্ষ্যে “জাতীয় কারিকুলাম ও সিলেবাস প্রণয়ন কমিটি” গঠন করে। প্রফেসর শামসুল হকের নেতৃত্বে ৫১ জন বিশিষ্ট শিক্ষাবিদ সমন্বয়ে গঠিত এই জাতীয় কমিটি ১৯৭৬ সালের মার্চ মাসে এর কার্যক্রম শুরু করে। এভাবে ১৯৮৩-তে “মজিদ খান শিক্ষা কমিশন”, ১৯৭৮-এ “বাংলাদেশ জাতীয় শিক্ষা কমিশন”, ১৯৯৭-এ “শামসুল হক শিক্ষা কমিশন”, ২০০১-এ “ এম.এ বারী শিক্ষা কমিশন”, ২০০৩-এ “বাংলাদেশ শিক্ষা কমিশন”, ২০০৯-এ “কবির চৌধুরী শিক্ষা কমিশন” নামে অনেক কমিটি ও কমিশন গঠন করা হয়। 
এসব কমিশনের মধ্যে মজিদ খান কমিশন ছাত্রদের বিরোধীতার কারণে একেবারেই আলোর মুখ দেখেনি। অন্যান্য কমিশনগুলোও জোড়ালোভাবে ভূমিকা রাখতে পারেনি নানান রাজনৈতিক কারণে। দেখা গেছে, প্রতিটা কমিশন গঠন করে এর রিপোর্ট, সুপারিশ পেতে পেতে সরকারই পরিবর্তন হয়ে গেছে। ফলে আগের সরকারের কমিশন অনুযায়ী নতুন সরকার কোন কাজ করেনি, বরং নতুন আরেকটি কমিশন গঠন করে আবার প্রথম থেকে শুরু করতে চেয়েছে। ফলে স্বাধীনতার পর থেকে বাংলাদেশের শিক্ষা ব্যবস্থার আদতে কোন উন্নতি হয়নি। 
২০০১ সালে বিএনপি-জামায়াত জোট ক্ষমতায় এসে ২০০৩ সালে পাঠ্যপুস্তকে ব্যাপক পরিবর্তন এনেছিল। তখন প্রতিটি শ্রেণির বাংলা সাহিত্যের বইয়ে বিতর্কিত ধর্মীয় বিষয় ও ভাবধারা যুক্ত করা হয়েছিল। এতে দেশের বুদ্ধিজীবি ও সচেতন সমাজ ব্যপক সমালোচনা করেন। সাধারণ শিক্ষা ব্যবস্থায় ধর্ম এসে ঝেঁকে বসলে শিক্ষার মূল উদ্দেশ্যই ব্যহত হয়ে যায়। সমালোচনার মুখেও ইসলাম ধর্ম ভিত্তিক এই পাঠ্য-পুস্তক চলতে থাকে। অবশেষে, ২০০৭ সালে তত্ত্বাবধায়ক সরকারের আমলে নতুন করে পাঠ্যপুস্তক সংস্কারের কাজ শুরু হয়।
সর্বশেষ গঠিত কবির চৌধুরী কমিশনে জাতীয় অধ্যাপক কবীর চৌধুরীকে সভাপতি রেখে অধ্যাপক জাফর ইকবালসহ পনেরজন শিক্ষাবিদকে সদস্য রাখা হয়। এই কমিশনের হাত ধরে ২০১০ সালে “জাতীয় শিক্ষা নীতি ২০১০” প্রনয়ন করা হয়। এই কমিশনটির নীতিমালাসমুহে যদিও ধর্মের কথা আছে, এরপরও বেশ প্রশংসা কুড়িয়েছে সূধীমহলের। এই নীতিমালায় শিক্ষার মানোন্নয়ন, ও মানবিকতার বিকাশের লক্ষ্যে সর্বমোট ৩০টি লক্ষ্য ও উদ্দেশ্যের কথা বলা হয়েছে। এর ২ নম্বর উদ্দেশ্যে বলা হয়েছে
ব্যক্তি ও জাতীয় জীবনে নৈতিক, মানবিক, সাংস্কৃতিক, বিজ্ঞানভিত্তিক ও সামাজিক মূল্যবোধ প্রতিষ্ঠাকল্পে শিক্ষার্থীদের মননে, কর্মে ও ব্যবহারিক জীবনে উদ্দীপনা সৃষ্টি করা। 
৩ নম্বরে মুক্তিযুদ্ধের চেতনায় শিক্ষার্থীদের অনুপ্রাণিত করে তোলে তাদের চিন্তা-চেতনায় দেশাত্মবোধ, জাতীয়তাবোধ এবং তাদের চরিত্রে সুনাগরিকের গুনাবলীর (যেমনঃ ন্যায়বোধ, অসাম্প্রদায়িক-চেতনাবোধ, কর্তব্যবোধ, মানবাধিকার সচেতনতা, মুক্তবুদ্ধির চর্চা, শৃঙ্খলা, সৎজীবনযাপনের মানসিকতা, সৌহার্দ্য, অধ্যাবসায়) ইত্যাদির বিকাশ ঘটানোর কথা বলা হয়েছে। এরকমভাবে জাতি, ধর্ম, গোত্র নির্বিশেষে আর্থসামাজিক শ্রেনী-বৈষম্য ও নারী-পুরুষ বৈষম্য দূর করা, অসাম্প্রদায়িকতা, বিশ্ব-ভ্রাতৃত্ব, সৌহার্দ্য ও মানুষের সহমর্মিতারবোধ গড়ে তোলা, মানবাধিকারের প্রতি শ্রদ্ধাশীল করে তোলা সহ নানাবিধ উদ্দেশ্যের কথা বলা হয়েছে। 
আর ১৬ নম্বরে প্রাথমিক ও মাধ্যমিক স্তরে শিক্ষার্থীদের নিজ নিজ ধর্ম ও নৈতিকশিক্ষার মাধ্যমে উন্নত চরিত্র গঠনে সহায়তা করা কথা বলা হয়েছে। এই কমিশনে ধর্মের পাশাপাশি নৈতিকতাকেও আলাদাভাবে আলোচনা করা হয়। যদিও পূর্বে এরা একই বিষয়ের অন্তর্ভুক্ত ছিল।
স্বাধীনতা পরবর্তী বাংলাদেশের শিক্ষা ব্যবস্থায় কুদরতই খুদা শিক্ষা কমিশনের পরে কবির চৌধুরী শিক্ষা কমিশনকে মোটামোটি আধুনিক ও যুগোপযুগী শিক্ষা ব্যবস্থা বলা চলে। বলা যায়, স্বাধীনতার পরে জাতি সত্যিকার অর্থেই শিক্ষায় কিছুটা হলেও আলোর মুখ দেখার একটা প্রয়াস পায় এই শিক্ষা কমিশনের মাধ্যমে। 
কমিশনের সুপারিশ ও নীতিমালা বাস্তবায়নের লক্ষ্যে রাষ্ট্র চালিত শিক্ষা প্রতিষ্ঠানগুলোতে পাঠ্য-পুস্তক প্রকাশনা ও প্রয়োজনীয় প্রশিক্ষনের কাজটি করে থাকে শিক্ষা মন্ত্রণালয়ের অধীনে জাতীয় শিক্ষাক্রম ও পাঠ্যপুস্তক বোর্ড (এনসিটিবি)।
কবীর চৌধুরী কমিশনের আলোকে নতুন পাঠ্যপুস্তক মুদ্রণ করা হয় ২০১২ সালে, যা শিক্ষার্থীদের হাতে পৌঁছায় ২০১৩ সালে। তখন সরকারিভাবে বলা হয়েছিল, বাংলা বিষয়কে সাহিত্যসমৃদ্ধ এবং সর্বজনীন করার জন্য ধর্মীয় বিষয়গুলো সরিয়ে সেগুলো ধর্ম ও নৈতিক শিক্ষাসহ অন্যান্য প্রাসঙ্গিক বইয়ে নিয়ে যাওয়া হয়েছে। সত্যিকার অর্থেই একটি অসাম্প্রদায়িক সমাজ বিনির্মানে এই পাঠ্যপুস্তকগুলো কিছুটা হলেও আলোর মুখ দেখিয়েছিল তখন। কিন্তু এ বছর অর্থাৎ ২০১৭ সালে শিক্ষার্থীদের হাতে যে বই তুলে দেওয়া হয়েছে, সেখানে হেফাজতের শর্তপূরণ করতে গিয়ে বিএনপি-জামায়াত জোটের করা বিতর্কিত সেই পাঠ্যক্রম আবার ফিরে এসেছে।
আর আমাদের দেশে যেহেতু এখনো শিক্ষা উপকরণ বলতে শুধু পাঠ্যবইকেই বুঝায়, সেহেতু বলা চলে পাঠ্যবইয়ে যা আছে তা খুব গুরুত্বপুর্ণ। এই পাঠ্যবই-ই মুলত আমাদের শিক্ষা ব্যবস্থার একমাত্র অবলম্বন। এই সবেধন নীলমনি বইখানাই যদি ভরে যায় ধর্মান্ধতায়, ধর্মই যদি এই বইয়ের সূচী তৈরী করে দেয়, তাহলে শিক্ষা যে অন্ধতার দিকে ধাবিত হচ্ছে, তা আর বলার অপেক্ষা রাখে না। যে কোন শিক্ষা ব্যবস্থায় ধর্ম পুরোপুরি ঐচ্ছিক একটা বিষয়। যদিও আজকাল উন্নত বিশ্বের স্কুলগুলোতেও ধর্ম পড়ানো হচ্ছে, সেটা সম্পুর্ন আলাদা একটা বিষয় হিসেবে। কোন গণতান্ত্রিক দেশেই ধর্ম শিক্ষা ব্যবস্থার সিলেবাস তৈরী করে দেয় না। ধর্ম আর শিক্ষা সম্পুর্ন আলাদ দুইটি বিষয়। ধর্ম বড়জোর শিক্ষার একটা অংশ হতে পারে, শিক্ষার নিয়ন্ত্রক হয়ে গেলে সে শিক্ষা আর শিক্ষা থাকে না। 
তাই, আমাদের শিক্ষাকে বাঁচাতে হলে অবিলম্বে ২০১৭-এর ছাপানো পাঠ্যবই থেকে বিতর্কিত লিখাগুলো সিলেবাস থেকে বাদ দিয়ে এ বছরের নতুন সিলেবাস প্রনয়ন করা হোক। আগামী বছর থেকে পুনরায় আগের সিলেবাসে ফিরে যাওয়া সহ বিজ্ঞান ভিত্তিক শিক্ষা ও পাঠ্যপুস্তক প্রনয়ন করা হোক।

