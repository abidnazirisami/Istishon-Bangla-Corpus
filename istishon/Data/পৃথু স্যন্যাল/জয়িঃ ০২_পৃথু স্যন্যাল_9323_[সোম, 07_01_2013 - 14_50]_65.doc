জয়িঃ ০২


বিয়ের পর গান করাটা অনেকটা অনিয়মিত হয়ে যায়। বাসায় রেওয়াজটাই বেশি করা হতো, অনুষ্ঠানে খুবই কম। খুব কাছের কেউ অনুরোধ করলে দুএকটা গান, তাও সন্ধের সাথে সাথে ফিরে আসতে হতো বাসায়। এ ব্যপারে মিঠুনে কড়াকড়ি ছিল। অথচ এই গানের জন্যই মিঠুনের সাথে সংসার। সময়ের সাথে সাথে কি মানুষের চাহিদারও পরিবর্তন হয়? অভিযোজনের মতই ব্যপারটায় জয়ি অভ্যস্থ হয়ে যায়। অপ্রাপ্তির বেদনাগুলো যেমন ধীরে ধীরে মানুষ ভুলে যায় জয়িরও খেয়াল নেই, সে এক সময় গভীর রাত পর্যন্ত অনুষ্ঠানগুলোকে মাতিয়ে রাখতো। পুরাদস্তুর সংসারী জয়ীর মনে থাকে না সে একসময় তুখোড় গায়িকা ছিলো। 
শিল্পকলার বর্ষপুর্তি অনুষ্ঠান। অর্নবদা ধরেছেন, শেষের দিকের গানগুলো জয়িকেই গাইতে হবে। একজন মন্ত্রী আসবেন প্রধান অতিথি হিসেবে। জয়ি না গাইলে জেলার মান-সম্মান থাকে না। মিঠুনের সাথে কথা বলার সাথে সাথে মিঠুন বলে, তার আবার কি সমস্যা? তার বউ মন্ত্রির অনুষ্ঠানে গান গাইবে প্রধান শিল্পি হিসেবে, এটা তো পরম পাওয়া। বহুদিন পর জয়িও হটাত আবিষ্কার করে সে একসময় গান গাইতো, শিল্পি ছিলো, শহরে তার কদর এখনো আছে। 
অনুষ্ঠান থেকে ফিরতে ফিরতে রাত প্রায় বারোটা হয়ে গেছে। রাত বেশি হয়ে যাওয়াতে অর্নবদা নিজেই গাড়ি করে এগিয়ে দিয়ে গেছেন জয়িকে। অনেকদিন পর নিজেকে যেনো ফিরে পাওয়া গেলো, অনেকটা কি হাফ ছাড়া হলো? উচ্ছল হয়ে পরে জয়ি। অর্নবদার গাড়ি চলে যেতে না যেতেই জয়ি দৌড়ে উঠে আসে ঘরে। 
- দেরি হয়ে গেলো। খেয়েছো কিছু?
- হুম খেয়েছি।
- তুমি গেলে না কেন অনুষ্ঠানে?
- না, যেতে ভাল লাগেনি।
- দাড়াও আমি ফ্রেশ হয়ে আসি, তারপর অনেক গল্প করা যাবে।
বলে, জয়ি কাপড়-চোপড় ছেড়ে ফ্রেশ হয়ে একেবার চা নিয়ে আসে বেডরুমে। কি ব্যপার কিছু বলছো না কেন?
- আমি আর কি বলবো? তুমিই বলো, অনুষ্ঠানে কি কি করলে?
- অনুষ্ঠানে কি আর করবো? খুব ভাল লেগেছে আজ। অনেকদিন পড়ে যেনো নিজে ফিরে পেলাম।
- তাই? শধু কি নিজেকেই ফিরে পেলে? আর কিছু পাওনি?
- আর কি পাবো? এই তুমি এমন করে কথা বলছো কেন?
- কেমন করে বললাম?
- এই কেমন কাটা কাটা কথা। কিছু হয়েছে না কি? ভুল হয়ে থাকলে বলো।
- ভুল হবে কেন? মন্ত্রীর অনুষ্ঠানে গান গায় যে, তার কি কোন ভুল হতে পারে?
- আবারো? কি হয়েছে বলতো?
- কিছু না বললাম তো। তোমাদের অনুষ্ঠানে আর কি কি করলে বললে না?
- কি আর করবো?
- মন্ত্রীদের অনুষ্ঠানে না কি অনেক কিছু হয়, মন্ত্রী, মনোরঞ্জন শব্দগুলো পাশাপাশি কি না !!!
- ছিঃ তুমি কি বলতে চাও?
- খুব স্পষ্ট জয়ি, আমি জানি মন্ত্রীদের অনুষ্ঠানে কি হয়, আমিও তো পার্টি করি। আমার তো আর অজানা না। সত্যি করে বলবে? কার কার সাথে হয়েছে? শুধুই মন্ত্রী মশায়?
- চুপ। একদম চুপ। ছোটলোক, ইতর, লম্পট।
চারপাশের সবকিছু ঘুরছে জয়ির। এ কেমন মানুষ মিঠুন? ঘেন্না লাগছে মিঠুনের প্রতি। ইচ্ছে করছে ফিরে গিয়ে কষে কয়টা লাথি বসায় মুখে। কেমন করে ভাবতে পারলো এমন বিকৃত কথাগুলো? তবে অনুষ্ঠানে কিছু একটা হতে পারতো, নারী হসেবে বুঝেছিল জয়ি। খুব কৌশলে এড়িয়ে এসেছে। লাভ কি হলো? 
সুটকেসটা ঘুচিয়ে আসার সময় কিছুই বলেনি মিঠুনকে, বলার মত কিছু ছিল কি? ধিক্কার তো নিজেকেই। 
রাস্তায় ল্যাম্পপোস্টকে কোনদিন খেয়াল করেনি জয়ি। এখন মনে হচ্ছে ল্যাম্পপোস্টগুলোই তার পথের সাথি, একাকী পথের পাহাড়াদার, নির্জন জনারণ্যে একেকটা অপার্থিব বন্ধুঃ তাকে পথ দেখিয়ে নিয়ে যাচ্ছে অনন্তের দিকে, যে দিকে দু চোখ যায়... ... ... 

