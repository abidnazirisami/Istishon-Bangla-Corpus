এসো একশ একটা সুইচ টিপে দিই


 সদ্য ভূমিষ্ট শিশুটির মুখে
স্তনের পরিবর্তে নেসলে নিডো
কিংবা সেরেলাক সিরিয়াল এর নিপল
লেগে যাবার আগেই
এসো অনিন্দিতা,
এসো,
নবজাতকটি বাবা-মার ছলচাতুরী শিখে ফেলবার আগেই,
কিংবা সদ্য কিশোরীটি মক্তবে মক্তবে লম্পট হুজুর আর মিয়াসাবদের
লালসার মচ্ছবে লাগার আগেই।
এসো,
পাড়ার মোড়ে বালিকাটির গতিপথ আটকে দেবার আগেই
কিংবা গলিতে বাস করা পাগলিটির গর্ভপাতের আগেই। 
এসো,
প্রেমিক যুগলের অসাবধানতায় পেট-লাগা
পেট ফুলে উঠবার আগেই, অথবা
কলংকের ঢোল বেজে উঠবার আগেই
এসো।
এসো,
পৃথিবীতে আরো একটা নবী-রাসুল, গ্যাব্রিয়েল
কিংবা ধর্মাবতার আসার আগেই।
এসো,
পৃথিবীর পরতে পরতে পুতে রাখি
বাহাত্তরটা এটম।
যেগুলি প্রতিবার বিষ্ফোরণের সাথে সাথে
পুনরায় বিষ্ফোরণের জন্য আবার আনকোরা সতেজ হয়ে উঠে।
এসো
একশ একটা সুইচ টিপে দিই,
কোন রকম পাপ পৃথিবীকে স্পর্শ করার আগেই
এসো, ধ্বংস করে দিই, কেয়ামত করে দিই। 
অতঃপর,
অপাপবিদ্ধ প্রতিটি মানুষের নিষ্পাপ মুখ নিয়ে ঈশ্বরের সামনে দাড়াই,
দেখি তার কোন কোন জাহান্নাম পরিপূর্ন হয়!! 
এসো অনিন্দিতা, এসো
বড্ড দেরী হয়ে যাচ্ছে।
অমানুষে অমানুষে পৃথিবীটা ছেয়ে যাবার আগেই
এসো।

