অন্তর্যামী ঈশ্বর


মানব সভ্যতায় সবচেয়ে উদ্ভট ধারনার নাম "ঈশ্বর" বা স্রষ্টা। বিশেষ করে ধর্মীয় দৃষ্টিকোন থেকে ঈশ্বর ধারনার ব্যাখ্যাগুলো সবচেয়ে আজগুবি ও স্ববিরুধী।
অধিকাংশ ধর্ম মতে ঈশ্বর অন্তর্যামী, অর্থাৎ তিনি মনের খবর জানেন। মানুষ মনে মনে যা চিন্তা করে, কল্পনা করে, আশা করে সবকিছুর খবর ঈশ্বর জানেন। আবার কেউ কেউ বলে থাকেন এইসব চিন্তাভাবনার মালিকও ঈশ্বর। ঈশ্বরের ইসারাতেই মানুষ তাদের চিন্তাগুলোর খোরাক পেয়ে থাকে।
যাই হোক, চিন্তার মালিক ঈশ্বর হোক বা না হোক, ধর্মগুলোর দাবী অনুযায়ী তিনি অবশ্যই অন্তর্যামী। এমন অন্তর্যামী ঈশ্বর মানুষকে মাঝে মাঝে নানান বিপদ-আপদ দিয়ে তাদের "ঈশ্বর বিশ্বাস ও ঈশ্বরের উপরে আস্থা" কতখানি তা যাচাই করেন। কথিত হয় যার বিশ্বাস যত বেশি তার পরীক্ষা তত কঠিন। সন্দেহ নাই এটি একটি ভাল সিস্টেম।
প্রশ্ন হলো, আমরা কখন একজন ছাত্রের পরীক্ষা নিয়ে থাকি। ছাত্রটির মেধা, জ্ঞানের পরিধি নিশ্চিত হলে কি পরীক্ষা নিই? না কি তার জ্ঞানের পরিধি যাচাই করার জন্য নিই? যদি একজন ছাত্রের মেধা ও তার জ্ঞানের পরিধি সম্পর্কে আগেই জেনে নেয়া যায় কিংবা নিশ্চিত হওয়া যায়, তাহলে আর পরীক্ষার প্রয়োজন আছে কি?
আর যদি পরীক্ষাই নেয়া হয় তাহলে, ছাত্রটির জ্ঞান ও মেধা সম্পর্কে আগেই জানতাম বা নিশ্চিত ছিলাম এমন দাবী করা যাবে কি? যদি এমন দাবী করা না যায় কিংবা করলে তা এক ধরণের কূটকার্য ও ভণ্ডামী হয়, তাহলে ঈশ্বর একজন অন্তর্যামী বলা যায় কি? কারণ, তিনি তার সৃষ্ট মানুষদের বিশ্বাসের পরিক্ষা নিয়ে থাকেন। বিশ্বাসীর বিশ্বাস সম্পর্কে সন্দিহান না হলে ঈশ্বরের পরীক্ষা নেবার প্রয়োজন পড়ে কি? আর যদি পরীক্ষা নিয়েই থাকেন তাহলে তাকে অন্তর্যামী বলার যৌক্তিকতা থাকে কি? কারণ অন্তর্যামী মাত্রই তো সবকিছু জানেন।
সত্যিকার অর্থে, ঈশ্বর ধারণা প্রবর্তনকারীরা লোকেদের উত্তর দিতে দিতে যাকে যেভাবে পেরেছে সেভাবেই বুঝিয়েছে, ফলে এই অবস্থার তৈরী হয়েছে।

