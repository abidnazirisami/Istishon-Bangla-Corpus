তৃষা ০২


“টাইম পাস” এ টাইম পাস করতে করতে পেরিয়ে গেলো কয়েক সপ্তাহ। এর মাঝে একবার সুদীপ্তকে অফিসের কাজে কক্সবাজার যেতে হলো। কক্সবাজার থেকে তৃষার জন্য একটা খামী নিয়ে এসেছে সুদীপ্ত। উপজাতিদের পোষাকে কেমন লাগে বলার পর অনিমেষ প্রশ্ন করেছিলো, কোথায় পেলে।। একটা খটকা কি কাজ করেছিলো ? চট করে তৃষা বলেছিল, এক ফেরিওয়ালা নিয়ে এসেছিলো স্কুলে, সবাই কিনলো, তাই আমিও কিনলাম একটা। লাগছে কেমন সেটা বলো। অনিমেষ একটা প্রশংসা করেছিলো, এটা পরে সাবধানে থেকো, এদেশে ধর্ষনের জন্য নারীরা দায়ী হয়। আমার ভয় অবশ্য ধর্ষন না, কেউ যদি চুরি-ছিন্তাই করে আর কি।
সেই “ খামি ” পরে যেদিন স্কুলে গেলো সেদিনই সুদীপ্ত আসেনি। তার শরীর খারাপ করেছিলো। শায়লাকে জিজ্ঞেস করতে পারেনি, জানতে হয়েছে পরের সপ্তাহে সুদীপ্তর কাছ থেকেই। মানুষ কত অদ্ভুত! অথচ অন্য কারও কাছে তার স্বামীর কথা অনায়াসে জিজ্ঞেস করে ফেলা যায়, সুদীপ্তের কথা শায়লার কাছে বলা যায় নি। চোরের মন পুলিশ পুলিশ। 
সুদীপ্তের জন্য পরের শনিবারেও “খামি” পরে স্কুলে যায় তৃষা, সুদীপ্তও পরিপাটি। হয়ত দুজনেই নিভৃত-গহীনে কোন কিছু টের পায়। এ এক অদ্ভুত অপরাধ-বোধ, নিষিদ্ধ গন্ধম অতিক্রমের নেশা, অভিসার অভিযানে উত্তীর্নের বাসনা। “টাইম পাসের” টাইমগুলো আরও দ্রুত ফুরিয়ে যায়, একেকটা শনিবার অনেক দেরী করে আসে আর মুহুর্তেই চলে যায়। কফি খেতে খেতে সুদীপ্ত বলে চলো কোথাও বেড়াতে যাই। মানব-মানবীর সম্পর্কগুলো এমন হয় কেন? আপনি থেকে তুমিতে নেমে আসে কিংবা উঠে যায় অলক্ষ্যেই! বেড়ানোর কথা শুনে তৃষার ভেতরে কেমন একটা ভয় মেশানো শিহরন খেলে যায়। পুরুষেরা আজকাল বেড়ানোর কথা বলে, বলে না একান্তে আলাপের আয়োজন। তৃষা শুধায় হটাৎ বেড়ানোর ইচ্ছে হলো কেন? সুদীপ্তের চোখের সম্মোহনী মনে হয় আরেকটু বেড়ে যায়। বলে, খামিতে তোমাকে খাই খাই লাগছে। চলো ঘুরে আসি, কাছেই আমার এক বন্ধু অনিরুদ্ধ থাকে, তাকে তোমার কথা বলেছি, একদিন দেখতে চেয়েছে। বাসায় বেড়ানোর কথা আসতেই মনে হয়ে যায় প্রিন্সিপাল স্যারের বাসার কথা। এন্যুয়াল পরীক্ষার সময় অন্তু’র জন্য স্যারের বাসায় যেতে হয়েছিলো তৃষার। যথারীতি স্যারের বাসা খালি ছিলো, ছিলো তৃষার জন্য আয়োজন, ছিলো একটা বিছানা।

