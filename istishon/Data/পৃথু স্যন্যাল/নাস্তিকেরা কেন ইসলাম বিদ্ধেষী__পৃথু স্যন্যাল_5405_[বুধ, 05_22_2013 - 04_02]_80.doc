নাস্তিকেরা কেন ইসলাম বিদ্ধেষী_


নাস্তিকগন শুধুমাত্র ইসলাম বিদ্ধেষী বলে একটা ধারনা মুসলিম সমাজে প্রচলিত আছে। বলা হয় নাস্তিকেরা একমাত্র ইসলাম ধর্মেরই সমালোচনা, কটূক্তি ইত্যাদি করে থাকেন, আর অন্যান্য ধর্মের বেলায় নীরব থাকেন। এ অভিযোগে তাদেরকে ইসলাম বিদ্ধেষী বলে আখ্যা দেয়া হয়। অনেক মুসলিম মনে করে নাস্তিকতার মানেই হচ্ছে ইসলামের সমালোচনা আর এর বিরুদ্ধে কটূক্তি।
আসলে কি তাই? নাস্তিকতা মানেই কি শুধু ইসলামের সমালোচনা? এর উত্তর যে কোন নাস্তিকই সহাস্যে দিবেন যে নাস্তিকতা মানেই ইসলামের সমালোচনা নয়, যে কোন ধর্মের সমালোচনাও নাস্তিকতা নয়, নাস্তিকতা শুধুই কথিত স্রষ্টার অস্তিত্বকে অস্বীকার করা। তবে নাস্তিকেরা ধর্মের সমালোচনা করে থাকেন, সেটা ইসলাম, খ্রীস্টান, বৌদ্ধ, হিন্দু বা যে কোন ধর্মের হতে পারে ।
একজন ধার্মিকের কাছে তার নিজের ধর্ম বিশ্বাসই আসল এবং কোন রকম সন্দেহ ছাড়াই এটি একমাত্র সত্যতার দাবী করে। তার কাছে অন্যান্য ধর্মাবলম্বী মানুষের ধর্ম বিশ্বাস শুধু ভ্রান্তই নয় বরং হাস্যকর। অপরাপর ধর্মকে নিয়ে কটুক্তি ও অস্বীকার করার বাতিক সাধারণত ধার্মিকদের মাঝেই বেশি পরিলক্ষিত হয়। অপরদিকে নাস্তিকের সাথে ধার্মিকের পার্থক্য এই যে নাস্তিক কোন ধরনের ধর্ম বিশ্বাসে আবদ্ধ নয়। তার কাছে সকল ধর্মই সমানভাবে অগুরুত্বপুর্ণ। একজন নাস্তিকের কাছে ইসলাম যতটূকু গুরুত্ব বহন করে ততটুকু গুরুত্ব খ্রীস্টান কিংবা হিন্দু বা অন্যান্য ধর্মও পেয়ে থাকে। আস্তিক ও নাস্তিকের মূল পার্থক্য হলো, আস্তিক নিজ ধর্ম ব্যতিত বাকিগুলোকে অস্বীকার করেন আর নাস্তিক গনহারে সকল ধর্মকেই অস্বীকার করেন।
সারা বিশ্বেই আজকাল ধর্মের সমালোচনা করাটা একটা স্বাভাবিক ব্যপার হয়ে গেছে। এই ধর্মবিষয়ক সমালোচনা থেকে কোন ধর্মই রেহাই পাচ্ছে না। পাশ্চাত্যে কিংবা অন্যান্য দেশে যীশু খ্রীস্ট, মাতা মেরি, নান ও পাদ্রিদেরকে হাস্যরসাত্মক ভাবে উপস্থাপন একটা মামুলী ব্যপার। খ্রীস্টান ধর্মের এই বিষয়গুলোর হাজার হাজার কার্টুন নেটে পাওয়া যায়। আবার নান, মেরিকে ব্যঙ্গাত্মকভাবে ব্যবহার করে বিভিন্ন বিজ্ঞাপন নির্মান একটা সাধারণ ব্যপার। মজার বিষয় হলো, এই সব ধর্ম ব্যঙ্গকারীদের বিরুদ্ধে কেউ অভিযোগ করে বলে জানা যায়নি। বরং ধর্মের এসব কটুক্তি বা ব্যঙ্গাত্মক উপস্থাপনাকে কমবেশি সবাই উপভোগ করে। পার্শ্ববর্তী দেশ ভারতে হিন্দু ধর্মের উদ্ভব ঘটলেও সেখানে দেব-দেবীদের নিয়ে শুধু আলোচনা সমালোচনা নয়, ব্যঙ্গ বিদ্রুপ করা নিত্যদিনের ঘটনা। কিন্তু সেখানে উগ্র ধর্মান্ধদের আস্ফালন নেই বলে তা আমাদের কাছে এতটা গুরুত্ব পায় না বা আমরা এসবের খবর পাই না।
কিন্তু ইসলাম ধর্ম নিয়ে কেউ কোন ধরনের কটুক্তি তো দূরে থাক কঠোরভাবে সমালোচনা করলেই সারা মুসলিম বিশ্বে সাড়া পড়ে যায়। দেখা যায়, যদি ডেনমার্কে কেউ ইসলামের সমালোচনা করে তাহলে গাড়ি ভাঙ্গে বাংলাদেশে, কি সমালোচনা হয়েছে তা জানারও প্রয়োজন বোধ করে না সাধারণ মুসলমানেরা। কিছুদিন আগে আমেরিকায় এক ইহুদী পরিচালক মুহাম্মাদ (স) কে নিয়ে খুবই নিম্নমানের এক সিনেমা তৈরী করে সারা বিশ্বে হৈ চৈ ফেলে দেয়। বিভিন্ন দেশে হামলা, নৃশংসতায় বেশ কিছু মানুষও নিহত হয়। এর ঢেউ বাংলাদেশেও এসে লাগে। আন্দোলন সমাবেশের কারনে বন্ধ করে দেয়া হয় ইউটিউব। কিন্তু অধিকাংশ মুসলমান এই ভিডিওটি দেখেননি। আর ইউটিউব বন্ধের কারনে কৌতুহলিরাও দেখতে পারেনি। না দেখেই অধিকাংশ মুসলমান উত্তেজিত হয়ে পড়েন। সিনেমাটিতে উপস্থাপিত ঘটনাপ্রবাহ নিয়ে কেউ চ্যলেঞ্জও করেনি, অথচ এটাই হতো সঠিক জবাব। 
নাস্তিকগন যখন ধর্মসমালোনা করে থাকেন অর্থাত ধর্মের বানী কিংবা অন্যান্য নির্দেশনাকে যৌক্তিকভাবে বিশ্লেষনের মাধ্যমে ভুল বলে প্রমান করার চেষ্টা করেন, তখন ধার্মিক ব্যক্তিদের সাথে বচসা বা বাকযুদ্ধ হয়ে যাওয়াটা খুবই সাভাবিক ব্যপার। ধার্মিকগন চেষ্টা করেন তাদের ধর্মের ধারনাকে যৌক্তিকভাবে সঠিক প্রমান করতে আর নাস্তিকগন চেষ্টা করেন তাকে ভুল প্রমান করতে। এই বাকযুদ্ধে দেখা যায়, এদেশে সংখ্যাধিক্যের কারনে অন্যান্য ধর্মাবলম্বিদের থেকে মুসলমানদের সাথেই নাস্তিকদেরকে তর্ক বেশি করতে হয়। সংখ্যালঘু হওয়ার কারনে অন্যান্য ধর্মাবলম্বিরা সাধারণত তর্কযুদ্ধ হতে বিরত থাকেন, আর যদি কেউ অংশগ্রহন করে থাকেনও মুসলিম সংখ্যাধিক্যের কারনে তা নগন্যরুপে পরিগনিত হয়। ফলে মনে হয় নাস্তিকের যত বিরুধ তা বোধয় ইসলামের বিরুদ্ধেই। আদতে বিরুধ নয় বরং তর্কটাই বেশি।
আসল কথা হলো, নাস্তিকেরা কোন নির্দিষ্ট ধর্মের সমালোচনা করে না। কিন্তু মুসলমানদের উগ্র রিএকশনের কারনেই মনে হয় যে নাস্তিকদের এছাড়া আর কোন কাজ নেই।
-- পৃথু স্যন্যাল ( ২২/০৫/১৩)

