অ এবং আ


আমি অ এবং আ নিয়ে নাড়াচাড়া করতে করতে একটি বই লিখে ফেললাম। সারা বইতে অজস্র অ এবং আ। তৃপ্তির মত ঢেকুর তুললাম, যাক, যা কিছু বলার ছিলো সব ঐ অ এবং আ এর মধ্যে বলে ফেলেছি। তাৎক্ষনিক প্রতিক্রিয়ার মতো চলে এলো আমার প্রতিবেশীরা এবং সুনীল গঙ্গোপাধ্যায়। তিনি আমার পূর্বপরিচিত। আমাকে নিয়ে তিনি অনেক কবিতা লিখেছেন। তাঁর কবিতা পড়ে আমার প্রাক্তন প্রেমিকারা আমার কাছে ক্ষমা চেয়ে গেছে। তিনি এসেই চোটপাট লাগিয়ে দিলেন, বললেন, “একি? একি করলি তুই? এতোগুলো অ এবং আ এর অপচয় করলি? এতো দুঃসাহস তোর?”
আমি প্রতিবাদ জানালাম না। মৃদু হাস্যে জানালাম, সব কিছু ঐ অ এবং আ এর মধ্যে বলা আছে।
তিনি আমার মাথায় হাত রাখলেন, বললেন, “সারা জীবন শুধু ঐ একটা অ কে অ এর মতো শুদ্ধ করে বলার জন্য মরে মরে এতোগুলো পৃষ্ঠা ভরালাম, তবু ঐ অ কে অ বলতে পারলাম না আমি। আর তুই?” তখনি আমি শুনলাম কিছু একটা পতনের শব্দ। ছুটে এসে তাকালাম বাইরে, দেখলাম, হুমায়ুন আহমেদ আকাশ থেকে পড়লেন...

