আজকের কথা


বড় রাস্তাটা পেরিয়েই সামনের গলিটার দিকে ছুটে চললো শুভ্র । আর মাত্র পাঁচ মিনিট বাকি । একটু দেরী হলেই আরো এক বছর অপেক্ষা করতে হবে এই দিনটার জন্য । আরো এক বছর অপেক্ষা করার কোনো ইচ্ছেই নেই শুভ্র'র । তাই সে প্রানপ্রণে দৌড়াচ্ছে ।
আর দুটো গলি পেরুলেই লিজা ম্যাম এর বাসা । কিছুদিন হলো ম্যাম এর বাসার সামনে খুব ঘুরঘুর করছে শুভ্র । প্রথম প্রথম ত প্রায় সারাদিনই একটু পর পর উঁকি দিত সে । কিন্তু এখন সে ঠিক সময়টা জানে । সেই হিসেবে আর কিছুক্ষনের মধ্যে ছুটি দিয়ে দিবেন ম্যাম ।
শুভ্র রীতিমত হাপাচ্ছে । অনেকদিন পর এরকম ঝেড়ে দৌড় দিয়েছে । যাই হোক শেষ পর্যন্ত ঠিক সময়ে আসতে পেরেছে । ম্যাম এখনো ছুটি দেননি ।
শুভ্র'র কপালে বিন্দু বিন্দু ঘাম । হাজারো চিন্তা মাথায় ঘুরছে । কীভাবে কি করবে বুঝে উঠতে পারছে না । কিছুক্ষন পরপর হাতে ধরে রাখা ফুলগুলোর দিকে তাকাচ্ছে । একটা ফুল একটু বেঁকে গিয়েছে । চট করে সেটা ঠিক করেই আবার "চিন্তা"য় মনোযোগ দিলো সে ।
কিছুক্ষন পরই পায়ের শব্দ শুনতে পোলো শুভ্র । ওরা ম্যাম এর বাসা থেকে বেরুচ্ছে । দোয়েলের দিকে তাকাতেই চোখ আটকে গেলো শুভ্র'র । গাঢ়ো বেগুনী রঙের ড্রেসে অসম্ভব সুন্দর লাগছে তাকে । একপাশে বেণী করা চুল । স্বচ্ছ কালো চোখদুটো একটু পরপর এদিক ওদিক তাকাচ্ছে । জুই এর কোনো একটা কথা শুনে হঠাৎ করেই খিলখিল করে হেসে উঠলো দোয়েল । শুভ্র'র মাথা কাজ করছে না । অনেককিছুর প্ল্যান করে এসছিলো সে । এখন শুধু একটা চিন্তাই মাথায় ঘুরছে "এতো সুন্দর করে একটা মানুষ কীভাবে হাঁসতে পারে ?"
দোয়েল যে শুভ্রকে পাশ কাটানোর সময় ওর হাতের ফুলগুলোর দিকে আড়চোখে তাকিয়ে ছিলো সেটা বোধহয় শুভ্র খেয়ালই করেনি । দোয়েলের সেই হাসির শব্দ এখনো তার কানে বাজছে , চোখের সামনে হঠাৎ হঠাৎ বিদ্যুৎ চমকানোর মতো সেই হাসিমাখা মুখটা ভেসে ওঠছে ।
দোয়েল অনেকটা সামনে এগিয়ে গিয়েছে । শুভ্র কিছুতেই কিছু বুঝতে পারছে না । ভেবেছিলো আজকে বলেই ফেলবে । কিন্তু দোয়েলকে দেখলেই সে যেন সব ভুলে যায় । এমনটা কেনো হয় সে নিজেও জানে না । এমনটা হওয়া কী আসলেই ঠিক ? অন্তত আজকের জন্য না । আজ যে করেই হোক কথাগুলো ওকে বলতেই হবে । ভুলে গেলে চলবে না ।
খোলা রাস্তায় তিনটা মেয়ের পেছন পেছন হাটছে শুভ্র । হাতে একগুচ্ছ ফুল । রাস্তার দু'একজন শুভ্রর দিকে কেমন কেমন চোখ করে যেন তাকাচ্ছে । হয়তোবা তারা বুঝতে পেরেছে ছেলেটা কিছু একটা করতে যাচ্ছে । শুভ্র খুবই বিব্রতবোধ করছে । এরকম অভিজ্ঞতা আজই প্রথম ওর । হঠাৎ করেই মেয়েগুলো একটা রেস্টুরেন্টে ঢুকে পরলো । শুভ্র বোকার মত দাঁড়িয়ে আছে । সেও কী রেস্টুরেন্টের ভেতর ঢুকে পরবে ? ব্যাপারটা কী ভালো দেখাবে ? দোয়েলকে তো এখনো কিছুই বলা হয়ে ওঠেনি ।
নববসন্তের হালকা বাতাসে শুভ্র'র চুল উড়ছে । বসন্ত হলেও শুভ্র'র হাত ছাড়া আশেপাশে আর কোথাও ফুল দেখা যাচ্ছে না । কিন্তু তবুও বসন্ত বসন্ত একটা ভাব ঠিকই আছে । শুভ্র বসে বসে ফুলের গুচ্ছটা আরেকটু সাজাচ্ছে । ফুলগুলো একটু পরপরই বেঁকে যাচ্ছে । হয়তোবা শুভ্র নিজের হাতে বানিয়েছে তাই এমনটা হচ্ছে ।
"এই ফুলগুলো কী আমার জন্যে ?"
শুভ্র সামনে তাকিয়ে দেখলো দোয়েল ওর সামনে দাঁড়িয়ে আছে । দোয়লকে কথাগুলো বলতে সে দেখেনি । শুধু শুনেছে কেউ একজন কথাগুলো বলছে ওকে । আর সামনে তাকাতেই দোয়েলের মিটিমিটি হাঁসিমুখটা দেখতে পাচ্ছে এখন শুভ্র ।
-"না মানে...হুম..তোমার জন্যে"
-"কী ফুল এগুলো ? "
-"চারপাশের গুলো কৃষ্ণচূড়া আর মাঝেরটা রাঁধাচূড়া"
-"খুব সুন্দর"
-"হুম"
-"শুধু ফুলই দিবে ? কিছু বলবে না ?"
শুভ্র কোনো কথা বলতে পারছে না । মৈত্রেয়ী দেবীর সেই কথাগুলো মনে পরছে তার "Words are but loads of chain in my flight of fire. I pant. I sink. I expire ! "
ফুলগুলো নিয়ে দোয়েল উল্টোপথে চলে যাচ্ছে । শুভ্র বোকার মতো সেদিকে তাকিয়ে আছে । যা কিছু বলার ছিলো কিছুই বলা হয়নি । শুভ্র মূর্তির মতো দাঁড়িয়ে আছে ।
কিছুদূর এগিয়ে দোয়েল পিছন ফিরে তাকালো ।
-"সারাটা জীবন কী এভাবে আমাকে একা ছেড়ে দাঁড়িয়ে থাকবে ? পাশে থাকবে না আমার ?"
শ্রাবণের ঝরে পরা বৃষ্টির মতো উন্মুক্ত উদার আকাশের সূর্যের আলো ঠিকরে পরছে ওদের উপর । আগুনলাল কৃষ্ণচূড়া হাতে হেঁটে চলেছে দুজন ; ছায়াপথেও সঙ্গী হবে বলে ।

