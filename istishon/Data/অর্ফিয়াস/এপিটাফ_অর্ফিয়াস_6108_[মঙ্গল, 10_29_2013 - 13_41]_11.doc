এপিটাফ


কিরে জালাইল্যা , তর চাপাডি এনো শুকনা লাগতাছে ক্যান বাজান ? শইলডা খারাপ নি তর ?
যাকে উদ্দেশ্য করে বলা , সে ততক্ষণে মুখ ধোয়া শেষ করেছে ।
'না খুড়া , কিছু না । এনো ডানা দুইখানে বিষ আছে , চলবার পারুম ।'
আইচ্ছা যা । জোরাইনের থে দূরত যান না । দাজ্জালেও মাইনষক এনো ন মারে বাহে 
ততক্ষণে বশির খুড়ার পুরানো রিকশাটা নিয়ে বেড়িয়ে পরেছে জালাল । শরীরে আসলেই অনেক ব্যাথা ওর । কিন্তু না বেড়োলে উপায়ও নেই ।
জুরাইনের একটা ছোট্ট খুপড়িতে দুইমাস আগে যখন গ্রাম থেকে আসলো , ইচ্ছে হচ্ছিলো পালিয়ে যেতে । পালানোর জায়গা থাকলে না পালাবে । মা আর ছোটভাই গ্রামে । বশির খুড়া তার গ্রামের লোক । ঢাকা শহরে তার অনেক চেনা জানা । 
বাপে অনেক শখ করে নাম রাখছিলো শাহাজালাল । মস্ত এক পীরের নামে নাম । গ্রামের ইশকুলে তিন কেলাস পার করতে করতে সেই নাম কিভাবে যেনো বাট্টু জালাইল্যা হয়ে যায় ।
নামটা ছাড়া আর কিছু তার বাবায় তাকে দিতে পারে নি , তার সাথে এমন বিশেষণ যোগে নাম নিয়ে ভালো লজ্জায়ই ভুগতো সে ।
দুইমাসে সে অনেক কিছু শিখেছে । তিরিশ টাকার ভাড়া পঞ্চাশ টাকা চাইলে চল্লিশ টাকা পাওয়া যায় । কখন কোথায় ভাড়া বেশি পাওয়া যায় । তবে কাল সন্ধ্যায় যা হলো সেটা বুঝতেও পারে নি । কিভাবে যেনো রিকশার চাকাটা কালো গাড়িটার গায়ে লেগে গেলো , দুইটা ছেলে এসো মারলোও ইচ্ছামতো । রিকশায় বসে থাকা মেয়েটা ফ্যাল ফ্যাল করে তাকায় থাকলো ।
রোদটাও উঠাইছে আজকে ।
আরামবাগের মোড়টায় থেমে দুই গ্লাস পানি খেলো সে ।
বুড়ো মতন রিকশাওয়ালাটার দিকে একবার তাকিয়ে রিকশায় বসে পড়লো । হরতালের দিন , তার উপর এমন রোদ । চোখ দুটো বন্ধ করতে যাবে , বৃদ্ধ বললো
'ঢাহা শহর নয়া নি ?'
'ক্যা ? নয়া হমু ক্যা ?' বেশ জোড় দিয়ে বলে জালাল ।
'না আইজকা পরথম দ্যাখলাম ।'
'রিকশাওয়ালা গো আবার পেরেম পিরিতি কি কাকা ?'
বৃদ্ধ হাসে ।
আসলেই তো । রিকশাওয়ালাদের আবার কিসের পরিচয় ? হাজার রিকশা ঘুরে ঢাকা শহরে । কতজনের সাথে প্রতিদিন দেখা হয় । চেনা জানা হয় । একদিন হঠাত্‍ হারিয়ে যায় । আবার নতুন কেউ আসে । এভাবেই চলছে 
'বাড়ি কো ?'
'জ্বে জোড়াইন । বশির ম্যাকারের ভাইজতা লাগি'
মৃদু হাসে বৃদ্ধ ।
'এইবারে খ্যাপে আইছো মিয়া । ক্যামন আছে বশির ম্যাকার ?'
'আছে ভালাই । চক্ষে দ্যাহে না খুড়া । চ্যানেন কিবা ?'
'চিনুম না ক্যা ? ঢাহা শহরে যহন কিছুই আছিলো না তহন থাইকা চিনি ।'
উত্‍সাহী হয়ে উঠে জালাল । বশির খুড়াকে নিয়ে কত কিছু শুনেছে সে ছোট বেলায় । বশির খুড়া তার গ্রামের সবার বশির খুড়া । তার বাবারও বশির খুড়া , তার স্কুলের মাস্টারেরও বশির খুড়া । মতি মাস্টার একবার বলছিলো বশির খুড়ারে নাকি কইতো বাঘা বশির । ক্যান কইতো তা আর শোনা হয় নি । আত্মীয় বলতে বশির খুড়ার কেউ নাই , পুরো গ্রামটাই আত্মীয় । 
'কৈ হারাইলা মিয়া ?' বৃদ্ধের কথায় বাস্তবে ফেরে জালাল ।
'না কিছু না কাকা । কন আপ্নে'
'আইয়ুব খার আমল থাইকা ঢাহা শহরে রিকশা চালাই বুঝলা মিয়া ? সেই আমলে এই এলাকায় রিকশার ম্যাকার একটাই । বশির ম্যাকার । তার দোকানের লগে চুন্নুর সিঙ্গারার দোকান আছিলো । দিক দিক থাইকা লোকে চুন্নুর সিঙ্গারা খাইবার আইতো'
উত্‍সাহী আরো কয়েকজন রিকশাওয়ালা গল্প শোনে বৃদ্ধে । কাঠফাটা রোদে হরতালের অলস দুপুরে সময় কাটানোর সুন্দর উপলক্ষ ।
বৃদ্ধ যেনো চোখের সামনে দেখছে সব ।
'গন্ডগোলের সময় চুন্নুরে চক্ষের সামনে গুলি কইরা মারলো । হিন্দু আছিলো , নাইলে বাইচা যাইতো । আমি তহন বশির ম্যাকারের দোকানে । মিলিটারি যাওনের পর হক্কলের সামনে বশির ম্যাকার লাশটা বুকে ধইরা কি কান্না । হেই চিত্‍কার আইজও কানে ভাসে'
হ্যার পর ? জিজ্ঞাসা করে জালাল । বেশ লাগছে তার । তার বশির খুড়াকে কত মানুষ চেনে ভাবতেই ভালো লাগে 
হ্যার পর আর কি । হপ্তা পার হইতে না হইতে বশির ম্যাকার গায়েব হয়া গেলো ।
মাস দুই পর একদিন রাস্তায় দেহা । কলো , মিয়া ভাই বিপদে আছি । দুইদিন থাকবার জাগা দাও ।
বৃদ্ধের চোখ গুলো জ্বল জ্বল করে উঠলো ।
তিনদিন পর সে চলি গেলো । লগে আমিও গেলাম । ভারত । মুক্তিবাহিনী ।
এক লগে থাকছি । খাইছি । মারছি । এক লগে জলে নামছি । এক লগে ডাংগায় হাটছি । দ্যাশ স্বাধীন হওনের পর এক লগে ঢাহা ফিরছি । বেতারে দ্যাশ স্বাধীন হইছে শুননের পর বশির ম্যাকার চিত্‍কার দিয়া কলো , মোর চুন্নুদার আর কষ্ট রলো না দাদা , মোর চুন্নুদার আর কষ্ট রলো না'
জালাল বুঝতেও পারে না তার গাল গড়িয়ে চোখের পানি পরে যায় । ক্যামন যেন লাগে ।
থাকেন কই কাকা ?
থাকি ? থাকতাম কমলাপুর । আর থাকুম না । দ্যাশে চলি যাবো ।
দ্যাশ কোনে ?
বৃদ্ধ জবাব দেয়ার সময় পায় না । দুই তরুণী এগিয়ে আসে জালালের রিকশার দিকে ।
মালিবাগ যাবেন ?
যামু ।
কত ?
চল্লিশ । দশটাকা বাড়িয়েই বললো সে ।
চলেন বলে উঠে পরলো তারা ।
একবার ঘুরে বৃদ্ধের দিকে তাকালো জালাল ।
হয়তো আর কখনোই দেখা হবে না । না হোক ।
রিকশাওয়ালা গো আবার পেরেম পিরিতি কি ?

