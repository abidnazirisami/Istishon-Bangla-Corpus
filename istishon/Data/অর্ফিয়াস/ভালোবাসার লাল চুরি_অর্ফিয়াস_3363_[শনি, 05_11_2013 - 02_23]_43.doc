ভালোবাসার লাল চুরি


খুব করে একটা টান দিয়ে সিগারেটটা বাড়িয়ে দিলাম পাশের জনের দিকে । ছেড়ে দেওয়া ধোয়া গুলো বাতাসে ভেসে আছে এখনো । অন্ধকারে খুব একটা দেখা যায় না । তবুও পাশের জনকে চিনতে ভূল হয় না ।
পুরান ঢাকার সব গলিই একরকম । হঠাত্‍ কাউকে ছেড়ে দিলে রাস্তা হারাবে নিশ্চিত । আমাদের কথা অবশ্য আলাদা । গত ছয় বছরে এমনদিন অল্পই গেছে যে আমরা এখানে আসিনি । পাশাপাশি দুজন হাটা যায় না এমন গলি দিয়ে বেড়ালের মত হেটে বেড়াই আমরা । আমরা বলতে আমি আর বেলায়েত । অন্ধকার রাস্তাগুলোতে চাঁদের আলোও আসে না । আসে কেবল আমাদের মত কিছু মানুষ । মানুষই তো । দেখে বোঝার উপায় নেই ।
টিপু সুলতান রোডটা আলোয় ঝলমল করছে । ওদিকে খুব একটা যাওয়া হয় না । অন্ধকার থেকে আলোয় গেলে কেমন চিনচিন করে মাথাটা । চোখের সমস্যাটা আরো প্রকট হয়ে ধরা পরে । রানু থাকলে হয়তো জোড় করে নিয়ে যেতো ডাক্তারের কাছে । ও না থেকে ভালোই হয়েছে । কেউ আর সারাদিন ঘ্যান ঘ্যান করে না ঔষধ খাওয়ার জন্য ।
রানুদের বাসাটা গলিটা পেরুলেই । একটা পাচিল টপকাতে হয় শুধু । এই পাচিলটা অজস্রবার টপকে গিয়েছি আগে । সময় ঠিক করা থাকতো আমাদের । কলেজ ছুটির পর ও ধীর পায়ে হেটে বাড়ি ফিরতো । আমি হাটতাম পিছু পিছু । কথা হতো না খুব একটা । শুধু দোতলার সিঁড়ি বেয়ে উঠার আগ মুহূর্তে একটা হাসি দিতো ও । আমি আরো অনেকটা সময় দাড়িয়ে থাকতাম ।
খুক খুক করে কেশে উঠল বেলায়েত । বয়সে আমার দ্বিগুন হবে মনে হয় । তবুও একসাথেই আড্ডা দেই । সিগারেট টানি । অন্ধকারে ধোয়া ছেড়ে পা টেনে টেনে হাটি আমরা । আমরা মানে আমি আর বেলায়েত ।
পূজার মৌসুম চলছে মনে হয় । ঢাকের আওয়াজ পাচ্ছি । রানুকে নিয়ে পূজো দেখতে যেতাম । ছয় বছর ধরে আর যাই না । একা একা ভালো লাগে না । প্রথম প্রথম খুব কষ্ট হত । এখন সয়ে গেছে । অনুভূতিগুলো ভোতা হয়ে গেছে কেমন ।
মোটা ফ্রেমের চশমাটা বের করে চোখে দিলাম । উচু বিল্ডিং গুলোর ছাদ গুলো প্রাণপণ প্রতিযোগিতা করছে একে অন্যকে ছাপিয়ে যাওয়ার । জোছনা আছে খানিকটা । আর খানিকটা এনার্জি বাল্ব । প্রতিদিন যে কুকুরটা গলির মোড়ে শুয়ে থাকে আজ সেটা নাই । কে জানে ভালো কোনো জায়গা পেয়েছে হয়তো । অথবা কোথাও মরে পরে আছে বাসের চাপা খেয়ে । সিগারেটটা শেষ অনেকক্ষনেই । তবু সেটা ধরে আছে বেলায়েত । কিছু একটা ভাবছে হয়তো । গুনগুন করে কি একটা গানের সুর তোলারও চেষ্টা করছে । আমি অন্যদিকে তাকিয়ে থাকলাম । গানটা পরিচিত । সুরটা মিলছে একদমই । শুধরে দিতে ইচ্ছে হলো না ।
যে বাসাটার নিচে বসে আছি তার দোতলা থেকে সার্গাম করছে কেউ । রানুও বেহালায় সার্গাম তুলতো । আমি রাস্তা থেকে ওর প্রাকটিস শুনতাম । মাঝে মাঝে গানও গাইতো । কারেন্টের খাম্বায় হেলান দিয়ে দাড়িয়ে থাকতাম । ওটার গায়ে হলুদের উপর কালো কালিতে লেখা N1176 । 
আবার একটু কেশে উঠলো বেলায়েত । কদিন ধরেই কাশি হচ্ছে ওর । ভাবছি কাল বা পরশু ওকে নিয়ে একটু মহাখালী যাবো । টিবি ই তো মনে হচ্ছে । ওর অবশ্য সেদিকে ভ্রুক্ষেপ নেই । আরেকটা শেখ ধরাইছে ও । আরেকটু নড়েচড়ে বসে টান দিচ্ছে আপন মনে । 
রানুর যেদিন বিয়ে হয়ে গেলো , সেদিনই প্রথম সিগারেট খেয়েছিলাম । খুব করে একটা টান দিয়েছিলাম আনাড়ির মতো । তারপর অনেকক্ষন কেঁশেছিলাম । দেখি রোগা মতোন একটা লোক মিটি মিটি হাসছে । সেই প্রথম দেখা বেলায়েতের সাথে । ধোলাইখালে একটা মেশীনারী দোকান আছে ওর । সারা রাতে তেরোটা খেয়েছিলাম সেদিন । এর চেয়ে বেশি একসাথে এখনো খাইনি । ফাইনাল পরীক্ষাটাও আর দিলাম না । ইচ্ছা ছিলো ফাইনালটা দিয়ে কোনোরকম একটা চাকরী পেলেই রানুকে বিয়ে করে ফেলবো । সাদা রং এর কার টাতে ও যখন বসছিলো , চোখাচোখি হয়েছিলো আমার সাথে । সেই শেষবার । ওর জন্যে কেনা লাল চুরি গুলো ফেলে দিয়েছিলাম পাশের ড্রেনে । শুনেছি এখন নাকি আমেরিকায় থাকে ওরা । ছয় বছর অনেক দীর্ঘ সময় ।
পাশের গলি থেকে উলু দেওয়ার আওয়াজ আসছে । বেলায়েতকে রেখে একাই উঠে আসলাম । অনেকদিন হলো মন্ডপে যাই না । আজ কেনো জানি প্রচন্ড ইচ্ছে হচ্ছে । অন্ধকারের বুক চিড়ে হেটে চলেছি । ঢোল বাজছে । জোছনা আছে মোটামোটি । আলোতে তো চোখ ধাধিয়েও যাচ্ছে না । রাস্তার এপারে দাড়িয়ে উত্‍সব দেখি । মেয়েটাকে বেশ চেনাও মনে হয় । তার হাতে লাল চুরি । 

