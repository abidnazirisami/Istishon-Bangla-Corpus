রাজাকারের বাচ্চা _ _ _


অন্ধকারে দেয়ালের সাথে পিঠ ঠেকিয়ে দাড়িয়ে আছে ইশতি । ভালো নাম আহমাদ ইশতিয়াক । আরো ভালো নাম খান ইশতিয়াক ইবনে আজগর আহমাদ । এই নামটা তার ঘরে বাধাই করে লাগানো আছে ।
অন্ধকারে দেয়ালের সাথে পিঠ ঠেকিয়ে দাড়িয়ে আছে ইশতি । চৈতীকে দেখছে দাড়িয়ে দাড়িয়ে । এই মেয়েটাকে বেশ লাগে তার । হাত মুষ্টিবদ্ধ করে চোয়াল টানটান করে স্লোগান দিচ্ছে মেয়েটা । বেশ লাগছে দেখতে । চৈতীর পাশে সাব্বিরকে দেখা যাচ্ছে । ইশতি আর দাড়ালো না । সাব্বিরকে তার ভালো লাগে না ।
হাটতে হাটতে যতই কাছাকাছি আসছে , স্লোগানের গর্জন ততই তীব্র হচ্ছে । মুক্তিযোদ্ধার বাংলায় রাজাকারের ঠাঁই নাই । শহীদের রক্ত পরাজয় মানে না । আরো কিসব আবোল তাবোল । ভিড় ঠেলে হাটতে কষ্ট হচ্ছে না । জনতার স্রোত ঠেলে নিয়ে যাচ্ছে তাকে । 
লাকি আক্তারকে দেখা যাচ্ছে । দুপুর থেকে এই সন্ধ্যা পর্যন্ত একটানা স্লোগান দিচ্ছে মেয়েটা । ওর কন্ঠে কি যেনো একটা আছে । জনতার চিত্‍কার ক্রমেই প্রকটতর হচ্ছে । কি স্পৃহা একেকজনের । কি বলিষ্ঠ স্লোগান । এসব দেখতে ইশতির ভালো লাগে না । ভিড় ঠেলে আজিজ মার্কেটে পৌছলো কোনরকম ।
ফেব্রুয়ারী ৮ । ২০১৩
স্বাধীন বাংলাদেশের ইতিহাসে শ্রেষ্ঠতম গণবিষ্ফোরণ ।
রাত আটটার কিছু বেশি হবে ।
নিজের চোখে দেখে প্রথমে বিশ্বাস করতে পারেনি ইশতি । এখনো এটাকে একটা দুঃস্বপ্ন বলেই মনে হচ্ছে ওর । এই ছেলে মেয়ে গুলো করছে কি ! এও সম্ভব !
রাস্তায় মানুষের স্রোতের রংটা লাল সবুজ । পতাকার রং । এই রংটাকে খুব ভয় পায় ইশতি । ঘৃণা করে এই লাল সবুজ । গা ঘিন ঘিন করে উঠে তার ।
ভাই একটু ধরবেন ? চমকে পেছনে তাকায় ইশতি । কাঁচাপাকা চুলের এক বৃদ্ধ বসে আছে । ক্রাচটা চোখে পরতেও সময় লাগে না । 'একা একা দাড়াতে পারি না , একটু ধরবেন ?'
লোকটাকে ধরে দাড় করিয়ে দিলো ইশতি । ক্রাচটা ধরিয়ে দিলো এক হাতে । তার কাঁধের ঝুলিটা থেকে অনেকগুলো পতাকা উঁকি দিচ্ছে । 
'রাজাকারের বাচ্চা' ! 'রাজাকারের বাচ্চা' ! কন্ঠগুলো এখনো মাঝরাতে ঘুম ভাঙ্গিয়ে দেয় ইশতির । এই বাইশ বছর বয়সে এসেও কিন্ডারগার্টেনের সময়কার কথাগুলো ভুলতে পারে না ও । কন্ঠগুলো যেনো ওর বাবার মতো ওকেও রাজাকার বানিয়ে দেয় । বিভীষিকাময় শৈশব ।
'বেঁচে থাকো বাবা !' বৃদ্ধের কন্ঠে ঘোড় ভাঙ্গে ইশতির । হঠাত্‍ জিজ্ঞেস করে , চাচা আপনি কি মুক্তিযোদ্ধা ? ম্লান একটা হাসি দিয়ে ইশতির মাথায় হাত বুলিয়ে চলে যায় বৃদ্ধ । এক দৃষ্টিতে তাকিয়ে থাকে ও বৃদ্ধের ছন্দময় চলার পথে ।
এক মুহুর্তের জন্যে থমকে যায় যেনো সবকিছু । কি যেনো হয়ে যায় ইশতির । ছুটে গিয়ে মিশে যায় জনসমুদ্রের সাথে । বজ্রমুষ্ঠি উচিয়ে সমস্ত শক্তি দিয়ে চিত্‍কার দিয়ে উঠে 'জয়য়য় বাংলা' !

