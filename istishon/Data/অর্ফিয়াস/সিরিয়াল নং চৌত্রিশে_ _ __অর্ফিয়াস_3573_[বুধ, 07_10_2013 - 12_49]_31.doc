সিরিয়াল নং চৌত্রিশে_ _ _


এনিমেল প্লানেট চলছে টিভিটাতে । জীবজন্তুর ধস্তাধস্তি দেখছে সবাই প্রচুর আগ্রহ নিয়ে । আলতাফ সাহেব বিরক্তি নিয়ে বসে আছেন । গন্ডারের বাচ্চা প্রসব করা দেখার মধ্যে এত ইন্টারেস্টিং কি আছে ঠিক বুঝতে পারছেন না ।
আলতাফ সাহেব বসে আছেন এপলো হসপিটালে । ডক্টরের সিরিয়াল তার চৌত্রিশ । সাড়ে ছয়টা বাজতেছে তার ঘড়িটাতে । ঘড়িটা গত বছর তার মেয়ে সাউথ আফ্রিকা থেকে পাঠিয়েছে । চমত্‍কার দেখতে । যদিও আশি টাকা দামের ঘড়ির সময় আর এই ঘড়ির সময়ে তেমন কোনো পার্থক্য খুজে পান না তিনি ।
পৌনে সাতটা বাজতেছে । এসির মধ্যেও ঘামছেন আলতাফ সাহেব । তার আগেরজন মিনিট দশেক আগে ভেতরে গেছেন । এই দশ মিনিট সময় যেন অনন্তকাল মনে হচ্ছে । কি কি বলতে হবে তা তিনি মুখস্থ করে এসেছেন । মনে মনে গুছিয়ে নিলেন । বুকে বাম পাশে ব্যাথা । পানি খেলে চিনচিন করে । কিছুটা শ্বাসকষ্ট আছে । রিউম্যাটিক ফিভারের চিকিত্‍সা চলতেছে পনেরো বছর । একুশ দিন পর পর একটা করে বেনজাপেন বারো লাখ । 
রিসিপশনের মেয়েটা কফি কালারের ব্রা পরেছে । কাগজ সাবমিটের সময় তিনি দেখেছেন । এটা তার অনেক পুরোনো একটা অভ্যাস । বদভ্যাসও বলা যেতে পারে । 
কেমন আছো আলতাফ ?
আলতাফ সাহেব চমকে ডক্টরের দিকে তাকায় । মোটা ফ্রেমের চশমার পেছনে চির চেনা সেই চোখ । ডান চোখের নিচে তিলটা । হালকা পাক ধরা চুলে কিছুটা অচেনা লাগছে বটে । কিন্তু সেই চেনা হাসিটা ছাব্বিশ বছরের ব্যাবধানেও মিলিয়ে যায় নি । 
শুষ্ক একটা হাসি দেওয়ার চেষ্টা করলেন আলতাফ সাহেব । ব্যাপারটাকে স্বপ্ন ভাবার চেষ্টা করলেন । অথবা কোনো দুঃস্বপ্ন ।
ছাব্বিশ বছর আগে নিজে হাতে মেরে ফেলা প্রেমিকা এখন তার সামনে বসে হালকা শব্দ করে কফি খাচ্ছে ভাবতেই গা গুলিয়ে উঠছে তার !
#অর্ফি

