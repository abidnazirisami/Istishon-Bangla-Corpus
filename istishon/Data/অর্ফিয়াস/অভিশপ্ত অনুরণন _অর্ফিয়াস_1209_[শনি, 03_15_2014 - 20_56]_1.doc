অভিশপ্ত অনুরণন 


ইদ্রিস আলী মরে যাচ্ছেন।
তিনি যে মরে যাচ্ছেন সেটা তিনি বুঝতে পারছেন। তবে ঠিক বেঁচে আছেন কিনা সেটা একটা বড় প্রশ্ন। আপাতত বড় প্রশ্ন নিয়ে ভাবতে তার ইচ্ছে হচ্ছে না। মরে যাওয়াটা যে খুব একটা বুদ্ধির কাজ না, এটা তিনি জানেন। তবে তিনি যে নিজের ইচ্ছায় মরে যাচ্ছেন তা নয়।
কিছুক্ষন আগেও একটা তীব্র যন্ত্রণা ছিলো। সেটা ভোতা হতে হতে এখন কেমন একটা প্রশান্তি ভর করেছে। মনে হচ্ছে এতো আনন্দ তিনি কখনো পান নাই। মরে যাওয়াটা যে এতো আনন্দের সেটা আগে জানলে তিনি রোজ দুইবার মরে দেখতেন। খাওয়ার আগে সকালে একবার, রাতে খাওয়ার পরে ঘুমুতে যাওয়ার আগে একবার। দাঁত মাজতে হয়। দাঁত মাজার মধ্যে মরে যাওয়ার আনন্দ নাই। সবচেয়ে ভয়ের ব্যাপার হচ্ছে তার আনন্দ ক্রমেই বাড়ছে। তার থামার কোন ইচ্ছেই নেই যেন। আন্তঃনগর সুবর্ণ এক্সপ্রেসের মতো। সুবর্ণ এক্সপ্রেসে কোন আনন্দ নাই। 
ইদ্রিস আলী বুঝতে পারছেন তার চিন্তাভাবনা এলোমেলো হয়ে যাচ্ছে। এটা অবশ্যই একটা চিন্তার বিষয়। কিন্তু এতেও তার আনন্দ হচ্ছে। ইচ্ছে করছে আনন্দে চিৎকার করে পুকুরে ঝাপিয়ে পরতে। পুকুরটা ভরাট হয়ে গেছে অনেক আগেই। তার উপর দুইতলা মসজিদ হয়েছে। ইদ্রিস আলী ভরাট পুকুরে সাতার কাটছেন। তার শরীরটা পরে আছে হারু মাস্টারের ধানক্ষেতে। 
ইদ্রিস! 
ইদ্রিস আলী চমকে পেছনে তাকানোর চেষ্টা করলো। চারদিকে সবকিছু সাদা রঙের, সাদা রঙের দেয়ালে সাদা রঙের একটা বন্ধ জানালা। ঘরে কোন দরজা নাই। একটা সাদা রঙের চেয়ার। ছাদে একটা সাদা টিকটিকি। তার স্কুল ড্রেসের সাদা না। ধবধবে সাদা। 
ইদ্রিস! 
এতো সাদার মধ্যে ইদ্রিস আলী নিজেকে দেখতে লাগলো। নগ্ন হয়ে ঘরের মাঝখানে দাড়িয়ে আছে সে। বড় বেমানান লাগছে। এক বালতি দুধে এক টুকরো গোবরের মতো। এতো কাল তো সে ছিল না। কাপড় প্রয়োজন তার। মরে যাওয়ার আনন্দটা আগের মতো নাই। বরং একটা ভয় কাজ করছে। এই বুড়ো বয়সে ল্যাংটা হয়ে দাড়িয়ে থাকার কোন মানে হয় না। 
ইদ্রিস! 
টিকটিকিটা তাকে ডাকছে। সাদা রঙের একটা টিকটিকি। টিকটিকির মাথাটা ঠিক পাশের গ্রামের জহিরুলের মতো। পাশেই আরেকটা টিকটিকি, সাদা, হারু মাস্টারের ছেলের মতো। টিকটিকির সংখ্যা বাড়ছে। সফিক মেম্বরের চ্যালা দুইটাকে দেখা যাচ্ছে। আরো কয়েকটা অচেনা মুখ। টুপি পরা, সাদা টুপি।
ইদ্রিস!  
টিকটিকিগুলো সাপ হয়ে গেছে। ছাদ থেকে দেয়াল বেয়ে নেমে আসছে। সাদা রঙের সাপ। হাত পা আছে। ইদ্রিস আলীর ভয়টা বেড়েই চলেছে। গ্রাস করছে। অনেকদিন পর। এভাবেই নগ্ন হয়ে দাড়িয়ে ছিল সে। ভীত। ছোট্ট ইদ্রিস। আট বছর বয়স। মুয়াজ্জিনের ঘরে। সাপগুলো পেচিয়ে ধরছে। পা বেয়ে উঠছে। সাদা রঙের সাপগুলোতে তার শরীর ছেয়ে যাচ্ছে। কোমরের কাছে। অনেকদিন পর। 
ইদ্রিস! 
শব্দটা যেন গ্রাস করে ফেলতে চাইলো তাকে। চিৎকার করার চেষ্টা করলো সে। বৃথা। গলা দিয়ে কোন শব্দ বের হচ্ছেনা। তার রক্তে সাদা সাপগুলো লাল হয়ে গেলো। একটা ধারহীন ছুড়ি দিয়ে অনেকক্ষণ সময় নিয়ে কাটা হয়েছে গলাটা। চোখদুটো বুজে আসার আগে সব সাদা হয়ে যায়। সাদা আকাশ। সাদা পাঞ্জাবী। সাদা টুপি। সাদা সাপ। সাপগুলো কৃমির মতো ছোট হয়ে গেছে। অসংখ্য সাদা কৃমির মতো সাপ তার লোমকূপ দিয়ে শরীরে ঢুকে পরছে। 
ইদ্রিস! 
ইদ্রিস আলী উঠে দাড়ালো। হারু মাস্টারের ক্ষেতে। হতভম্ব জহিরুল একটা ছুড়ি নিয়ে দাড়িয়ে আছে। তার পেছনেই সফিক মেম্বরের চ্যালাটা। যেন এখুনি অজ্ঞান হয়ে যাবে। রক্তাক্ত ইদ্রিস ডানদিকে ঝুলে থাকা মাথাটা নিয়ে একপা এগুলো। পায়ে অনেকগুলো ক্ষত। তবুও এগিয়ে গেলো আরেক পা। আগের সেই প্রশান্তিটা যেন ফিরে আসছে। আমন ধানের সময়। কি গাঢ় সুমিষ্ট গন্ধ। এক জীবন আগের সেই সময়গুলো। শীতের শেষে ধানক্ষেতে। পাগলের মতো ছুটাছুটি করতো সদ্য ফাকা হওয়া আমনের ক্ষেতে। পাগলের মতো ছুটছে জহিরুল, কাশেম, হারু মাস্টারের ছেলেটা। যে যেদিকে পারছে। আল পেড়িয়েই আবার পরে গেলো ইদ্রিস। সদ্য বোনা আমনের গন্ধ। মাটির গন্ধ। বৃষ্টির দেখা নাই। 
ইদ্রিস!
বলেনআমি ঈশ্বর!
জানিআমি আছি! 
জানিতুমি আমাকে মানোনি! 
নাতোমার শাস্তি হবে! 
জানিতুমি হেরে গেছো! 
নাআমি জিতেছি! 
না। আমি জিতেছি 
ইদ্রিস আলীর শরীর থেকে সাদা সাপগুলো ঝরে পড়লো। জবাই হওয়া গলাটা থেকে শেষ রক্তবিন্দুর মতো। তীব্র একটা আনন্দবোধ। তুমি হেরে গেছো! 
রক্ত গড়িয়ে চললো আমনের তৃষ্ণার্ত শরীরে। 

