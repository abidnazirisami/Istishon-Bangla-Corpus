শাহবাগ


সময় রহস্যময় ।
কত দ্রুত চলে যায় অথচ তার তরতাজা স্মৃতি থেকে যায় জীবন খাতায় । অগোছালো কাগজের মতো , এলোমেলো স্বপ্নের মতো কেটে যায় প্রতিটি দিন । প্রতিটি মুহূর্ত । প্রতিটি সেকেন্ড ।
৫ ফেব্রুয়ারী ২০১৩
ক্ষুধার্ত বাঘের মতো গর্জন করতে থাকা পনেরো বিশটা ছেলেমেয়ে । আহত সিংহের মতো আক্রমনাত্মক তাদের অঙ্গভঙ্গি । হেরে যাওয়ার আগে হেরে না যাওয়া কয়েকটা নিষ্পাপ চেহারার ছেলেমেয়ে । দাড়িয়ে আছে রাস্তায় । দাড়িয়ে আছে শাহবাগে । সেই শুরু এক ঐতিহাসিক বিপ্লবের । এক কিংবদন্তী গল্পগাঁথার ।
মেহেরুননিসার মাথাটা কেটে ঝুলিয়ে রেখেছিলো কসাইটা । ভেবেছিলো আর কেউ লিখবে না কবিতা । রুমী আজাদকে হত্যা করে ভেবেছিলো থেমে যাবে বিপ্লব । আলতাফ মাহমুদকে হত্যা করলে থেমে যাবে সুর , সেলিনা পারভীন না থাকলে থেমে যাবে কলম ।
কিচ্ছু থামেনি । থামবে না । থামতে পারে না ।
ওরা ভেবেছিলো জহির রায়হানকে হত্যা করলেই থেমে যাবে রূপোলী পর্দা । ওরা ভূল ছিলো । ওরা জানতো না বাঙ্গালী থামে না ।৫ ফেব্রুয়ারী ২০১৩
তীব্র আক্রোশে পূর্ণ এক আগ্নেয়গিরি দেখেছি , প্ল্যাকার্ড হাতে , ব্যানার হাতে । দেশের প্রতি , নিজের প্রতি , পদ্মা -মেঘনা -যমুনা -ইছামতি দোয়েল -কোয়েল -ময়না -শালিকের প্রতি ভালোবাসা থেকে মাথা তুলে দাড়ানো সেই পনেরো বিশটা ছেলেমেয়ে । সেই শাহবাগ ।
 এই ছেলেমেয়ে গুলোর তো প্রেম করার বয়স । হাসতে হাসতে গড়িয়ে পরার বয়স । অভিমানে গাল ফুলিয়ে রাখার বয়স । এই ছেলেমেয়ে গুলোর তো পড়াশোনা নিয়ে ব্যাস্ত থাকার কথা । অথচ রাস্তায় দাড়িয়ে ওরা দাড়াতে শেখালো পুরো জাতিকে । চিত্‍কার দিয়ে ওরা কথা বলতে শেখালো । ওদের দিকে অবাক হয়ে তাকিয়ে থাকলো বাংলার আকাশ বাতাস । শাহবাগ দেখলো । বাংলাদেশ দেখলো । দেখলো পুরো বিশ্ব । দেখলো দানবের বিরুদ্ধে যুদ্ধ ঘোষণা করা তরূণদের । দেখলো আজাদ আসাদ রুমীদের । দেখলো ইলামিত্র প্রীতিলতাদের
তারপর যা হয়েছে তা ইতিহাস । লক্ষ লক্ষ মানুষ শাহবাগে এসেছে । কেউ স্কুল পালিয়ে , কেউ অফিস শেষে । কেউ পড়াশোনা ছেড়ে , কেউ ডেটিং এ না গিয়ে । ছেলেরা । মেয়েরা । বৃদ্ধ শিশু । ছাত্র পাত্র রিকশাওয়ালা । শিক্ষক । গায়ক নায়ক খেলোয়ার । শাহবাগ সবার । সবাই এসেছে । চিত্‍কার করেছে । যারা দেখতে পেতো না তারা দেখতে শিখেছে । যারা গাইতে পারতো না তারা গেয়েছে ।
সবচেয়ে পড়ুয়া মেয়েটি , সবচেয়ে দূরন্ত ছেলেটি , সবচেয়ে রাগী বাবা অথবা ঘরকুণো মা ; শাহবাগ যেনো মহাভারত । শাহবাগ যেনো শাহনামা । শাহবাগ যেনো ভিঞ্চির কোনো মাস্টারপিস । শাহবাগ যেনো নজরুলের কবিতা , জয়নুলের তুলির আঁচড় । অনিন্দ্য সুন্দর দেশপ্রেম । অন্যায় আর অসত্যের বিরুদ্ধে সত্যের লড়াই । এ লড়াই বাঁচার লড়াই । এ লড়াই জিততে হবে ।
এই ছেলেমেয়ে গুলো দেশকে ভালোবাসে , সবটুকু ভালোবাসা দিয়ে । ওরা হাসতে জানে , হাসাতে জানে । সারা রাত জেগে পড়াশোনা করতে জানে । আবার ওরাই বুলেটের দেয়ালের সামনে বুক পেতে দেয় । কত নোংরা কথা ওদের নিয়ে । কত নোংরা অপবাদ । ওরা সব সহ্য করে । হাসি মুখে বলে , দেশকে ভালোবাসা যদি খারাপ কিছু হয় , তবে আমরা খারাপ ।
আমি স্বপ্ন দেখি এমন এক বাংলাদেশের যেখানে পুরুষ নারী ভেদাভেদ নেই , হিন্দু মুসলিম ভেদাভেদ নেই ।
আমি স্বপ্ন দেখি এমন এক বাংলাদেশের যেখানে সবুজ ঘাসে উড়ে ঘাসফড়িং । যেখানে বুনো ফুলের গন্ধ ভেসে আসে , জলকেলীতে মেতে উঠে মাছরাঙ্গা । বুনো ভাঁটফুল অথবা রাগ ভীমপলশ্রীর মতো শাশ্বত এক মহাকাব্যিক বাংলাদেশ।

