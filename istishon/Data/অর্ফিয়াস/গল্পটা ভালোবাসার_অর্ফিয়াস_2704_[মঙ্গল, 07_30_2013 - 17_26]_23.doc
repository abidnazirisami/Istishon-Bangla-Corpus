গল্পটা ভালোবাসার


পিচ্চি বেড়ালটা সারাদিন ছুটোছুটি করত । কোথায় ভালো মাছ পাওয়া যায় , কোন বাসায় আজ ভালো রান্না হয়েছে , কোন বাসার কাজের মেয়েটা রান্নাঘরের দরজাটা বন্ধ করতে ভুলে যায় , সব তার নখদর্পনে । ঝাপ দিয়ে , লাফ দিয়ে উঁচু প্রাচীরটা পেড়িয়ে এই বাড়ি থেকে ঐ বাড়ি ঘুরে বেড়াতো সাইলেন্ট কিলারের মত ।
এক সময় একটু বড় হল বেড়ালটা । ঘোড়াগাড়িটার ফাঁকে বসে চলে এলো সে মস্ত এক রাজ্যে । হা করে আকাশের দিকে তাকিয়ে তো বেড়াল অবাক । ভবনগুলো যেনো আকাশ থেকে ঝুলছে !
বেড়ালটা এদিক যায় , ওদিক যায় । দুই পা হেটে তিন পা লাফায় । একটু খানি হেসে , একটু খানি কেশে , একটু খানি দৌড় দেয় । গোল গোল চারটা পায়ে যে নাম না জানা প্রাণীটা দৌড়ে যায় , তার সাথে দৌড়ে পাল্লা দেয় । অযথাই রাস্তায় গড়াগড়ি দেয় । একটা কাকের সাথে তার খুব ভালোই বন্ধুত্ব । একটা কুকুরও জুটে গেলো কোথা থেকে জানি । ফিং দিয়ে তিরিং বিরিং নেচে বেশ যাচ্ছিলো তার দিনকাল ।
একদিনের কথা । বেড়ালটা বসে বসে রোদ পোহাচ্ছিলো । হঠাত্‍ দেখে একটা ইদুর কোথা থেকে এসে ঘুরঘুর করছে তার সামনে । বেড়াল তো বেজায় খুশি । থাবা মেরে যেই উড়িয়ে দিতে যাবে , সেই মূহুর্তে তার কি যেন হয়ে গেলো ।
বেড়ালটা দেখলো ইদুরটা আহত । বেড়ালটা আর ইদুরটাকে মারলো না । ভয়ংকর এক সাপের কবল থেকে বেঁচে এসেছে ইদুরটা । বেড়ালটার কেমন যেনো মায়া হলো । ক্ষতস্থানটা চেটে দিল সে । তারপর চলে গেল সেখান থেকে । ভয়ে গুটিশুটি হয়ে থাকা ইদুরটা হাফ ছেড়ে বাঁচলো ।
ইদুরটার যেনো সাহস বেড়ে গেলো । সারাটি সময় বেড়ালটার আশে পাশে ঘুরঘুর করা শুরু করলো । বেড়ালটারও মন্দ লাগছিলো না । বেড়ালটা তিন লাফ দেয় তো ইদুরটাও কম যায় না ।
শিকার হারিয়ে ফুসতে থাকা সাপ টা চেষ্টা করতে থাকে ইদুরটাকে আবারো আয়ত্তে আনার । বেড়ালটারও কেমন একটা জিদ চেপে যায় । সাপের সাথে তার পুরোনো শত্রুতার কথা মনে পরে যায় । সবকিছু থেকে ইদুরটাকে আগলে রাখার পণ করে বেড়ালটা ।
ভয়ংকর একটা জীবন পেড়িয়ে একটুখানি আনন্দ পেয়ে , একটুখানি আশ্রয় পেয়ে ইদুরটা যেনো রাস্তার সোডিয়াম লাইট হাতে পায় । বেড়ালটা হয়ে উঠে তার বন্ধু । তার আশ্রয় । তার ভালোবাসা । তার সবকিছু ।
বেড়ালটাও কেমন জানি বদলে যায় । আগে সে ইদুর দেখলেই ছুটে যেত । কামড়ে খেয়ে ফেলতো । হঠাত্‍ এই ইদুরটার জন্যে কেমন ভালোবাসা অনুভব করে । ইদুরটাকে ছাড়া থাকতে ইচ্ছে হয় না একটি মূহুর্তও ।
আরো কাছাকাছি আসে ইদুরটা আর বেড়ালটা । বেড়ালের বন্ধুগুলোও পছন্দ করে ইদুরটাকে । আর ইদুরের বন্ধুগুলো বেড়ালটাকে ।
ইদুরটা অনেক খেয়াল রাখে বেড়ালটার । নতুন রাজ্যে বারবার অসুস্থ হয়ে যায় যে , তাই বেড়ালকে সবসময় আগলে রাখে সে । পিচ্চি বেড়ালটা এতে আরো সাহসী হয়ে উঠে । ভালোই সময় কাটে ওদের দুজনের সোডিয়াম লাইটে হলুদ আলোয় ।।
আজ ইদুরটার বিশেষ একটা দিন । বেড়ালটা ঠিক করেছে আজ ইদুরটাকে নিয়ে ঘুরে আসবে বহুদূর থেকে । খুব খুশি সে মনে মনে । এমন একজনকে পাশে পেয়ে মনে হচ্ছে , সবকিছু এত সুন্দর কেনো ? একটা ইদুরের মনকে জয় করে নিতে পেরেছে সে । তার বেড়াল জীবন পূর্ণ । প্রচন্ড একটা ভালো লাগা ঘিরে থাকে বেড়ালটাকে ।
এসব ভাবছিলো আর আনমনে রাস্তা পেরুচ্ছিলো সে । খেয়াল নাই কোনোদিক । হঠাত্‍ যেনো শূন্য থেকে উদয় হোলো জান্তব একটা বস্তু । লাফ দিয়ে সরে যাওয়ার আগেই পিষে ফেললো বেড়ালের শরীরটা । রক্তে রক্তে ভেসে গেলো রাস্তাটা । ইদুরটার জন্যে কেনা ছোট্ট আংটিটা ছিটকে পরলো কোথায় জানি । 

