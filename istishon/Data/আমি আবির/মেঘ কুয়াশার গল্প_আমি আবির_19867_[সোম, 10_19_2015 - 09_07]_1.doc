মেঘ কুয়াশার গল্প


কিছু গল্পের লম্বা ভূমিকা থাকে। এই গল্পটা ঠিক তেমনি। তবে গল্পের প্রয়োজনে একে বাদ দেওয়া যায় না। সালাম না দিয়ে মুরুব্বিদের সাথে কথা বললে যেমন বেআদবি হয়, এই ভূমিকাটি বাদ দিয়ে মূল গল্পে গেলেও খুব খারাপ হবে।
স্কুলের প্রথম দিনটি দিয়ে শুরু করছি।
মার কোলে চড়ে বাসা থেকে বের হই। বুকে গভীর উত্তেজনা ছিল, তবে অন্যদের মত ভয় ছিল না। কাঁধে ব্যাগ নিয়ে স্কুলে যাবো - ভেবে খুব ভালো লাগছিল।
ঘরের সামনের মিলন আংকেলের দোকান থেকে বোম্বে পটেটো চিপ্স কিনে রিক্সায় উঠি। তখন এই চিপ্সটা আমার খুব প্রিয় ছিল, দাম ছিল ৭টাকা। প্রায়ই মার কাছ থেকে ১০টাকা নিয়ে এটা কিনতাম এবং তিন টাকা ফেরত দিতাম।
ক্লাসের ফার্স্ট বেঞ্চে বসার খুব ইচ্ছা ছিল, কিন্তু সুযোগ হয়নি। মাঝের সাড়ির এক বেঞ্চে বসিয়ে দিয়ে, মাথায় হাত বুলিয়ে মা চলে গেলেন। আমি জগতের সব অবাক মুখে মাখিয়ে আশপাশে তাকাচ্ছি। আমার মত অনেকে বসে আছে, কেউ মোটা, কেউ চিকনা, কেউ কালো, কেউ আবার আমার থেকেও ফর্সা। কেউ আলিফ লায়লার জীন জারিফের মত হাঁসে, কেউ আবার টমের মত কাঁদে...
ক্লাস শুরু হওয়ার একটু আগে আমি আবিষ্কার করি, আমার পাশে মোটা একটা ছেলে বসেছে। তার ওয়াটার ফ্লাস্ক এবং টিফিন বক্সও ওর মত মোটা। নাম জিজ্ঞাসা করলে সে উত্তর না দিয়ে চুপ হয়ে বসে থাকে। পরে জানতে পারি, ওর নাম রাহুল।
কিছুক্ষণ পর ম্যাম একটা মেয়েকে এনে আমার পাশে বসিয়ে দেয়। সে অনবরত কাঁদছে। কাঁদতে কাঁদতে চোখ লাল করে ফেলেছে। ম্যাম সান্তনা দিতে আসলে সে আরো জোরে কান্না শুরু করে।
টিফিন পিরিয়ডে আমি চিপ্সের প্যাকেট খুলে সেই মেয়েটির দিকে বাড়িয়ে দেই। সে মুখ বাঁকা করে অন্যদিকে মুখ ফিরে নেয়। তখন অবশ্য আমি মুখ বাঁকা করার অর্থ বুঝতাম না, তাই জোরও করিনি। আরেক পাশের রাহুলের সাথে শেয়ার করে চিপ্স খাই।
কয়েকদিনের মধ্যে অনেক জনের সাথে পরিচয় হয়। একই সাথে আমি দুটো অদ্ভুত প্রাণীও আবিষ্কার করি। এরা হচ্ছে মেঘ ও কুয়াশা। কারো নাম মেঘ কিংবা কুয়াশা হতে পারে, ভেবে খুব অবাক লেগেছিল। ওরা সবসময় এক সাথে বসতো। টিফিন টাইমে মেঘ আমাদের সাথে প্লাস্টিকের বোতল দিয়ে ফুটবল খেলতো না। কুয়াশার সাথে একপাশে দাঁড়িয়ে থাকতো। পরে জানতে পারি ওদের বাসাও পাশাপাশি, বিকেলে এক সাথে খেলে, এক সাথে টিচারের কাছে পড়ে।
একদিন মেঘ ক্লাসে এক বিশেষ ধরণের ইরেজার নিয়ে আসে, দেখতে মোটা কলমের মত। আমি সামান্য অবাক হলেও কুয়াশা প্রচন্ড অবাক হয়। মেঘ হঠাৎ বলে উঠে "কুয়াশা, এটা তুমি নিয়ে যাও, আমি আরেকটা কিনে নিবো।" সেদিন কুয়াশার উপর খুব ঈর্ষা হয়েছিল। ওর জায়গায় কেন আমি থাকলাম না...!!
ভূমিকা এতটুকুই...
এবার মূল গল্পে আসি।
কোনো এক ক্লাসে কুয়াশা দুই বছর পড়ে, তাই আমি এখন তার থেকে এক বছরের সিনিয়র। তার সাথে আমার শেষ দেখা হয়েছিল প্রায় দেড় বছর আগে, মহশীন কলেজের সামনে। ঝাল মুড়ি হাতে নিয়ে দাঁড়িয়েছিল। দেখা হতেই ঠোঙ্গাটা বাড়িয়ে দেয়। সেদিন অনেক কথা বলেছিলাম। কোন স্যার ভালো, কোন স্যার খারাপ পড়ায় কিংবা তার কোন বান্ধবীটার বিয়ে হয়ে গেছে, কেন হয়ে গেছে ইত্যাদি। সেই স্কুলে সুন্দর বেণী করে আসা মেয়েটা এখন চুল ঢেকে রেখেছে স্কার্ফে। বিএফ যে আছে, তাতে আমার কোনো সন্দেহ ছিল না। তবে সে আমার কাছে কখনো স্বীকার করেনি।
মেঘের সাথে শেষ কথা হয় কিছুদিন আগে। সে এখন কুয়েটে মেকানিক্যাল ইঞ্জিনিয়ারিংয়ে পড়ে। কোরবানীর ঈদের দুই দিন পর তার বার্থ ডে ছিল। আমি সহ অনেককে ঘরে নিমন্ত্রণ জানায়। খুব ভালো খাওয়া দাওয়া হয়। গরুর মাংসে বিরক্ত থাকায় আন্টি বিফ রাখেন নি। মুরগীর কালো ভুনা, ঝোল ঝোল করে রান্না করা খাসী, ডাল আর সাদা ভাত। খাওয়া শেষে পায়েশ খেতে খেতে জমিয়ে আড্ডা দেই। ফেরার সময় জিজ্ঞাসা করে বসি, "কুয়াশাকে আসতে বলিস নাই?" ওর উৎসব মুখর চেহারাটা মুহূর্তে কালো হয়ে যায়। আড়ালে নিয়ে গিয়ে বলে,"কুয়াশার অবস্থা খুব খারাপ। She is now under psychiatric treatment । গত মার্চে তাঁর বাবা মারা যায়। এছাড়া তাদের পারিবারিক সমস্যা চলছে। এবছর তাঁর এইচ.এস.সি দেওয়ার কথা ছিল, দিতে পারেনি। এখন সে চিটাগং মেডিকেলে রয়েছে। আমি তার সাথে দেখা করতে গিয়েছিলাম, সে আমাকে দেখে হাঁসে, কোনো কথা বলে না।"
আমি বাসায় ফিরে ফেইসবুক থেকে তাঁর প্রোফাইলে ঢুকি। গত ফেব্রুয়ারিতে কভার ফটো চেঞ্জ করেছিল। এপ্রিলে পাঠানো আমার মেসেজ "কেমন আছো?" সিন করেনি।
এবার উপসংহার টানা দরকার।
কুয়াশার সাথে আমার কখনও আন্তরিক সম্পর্ক ছিল না। দেখা সাক্ষাৎ হলে কথাবার্তা হাই হ্যালোর চেয়ে বেশি দূর গড়াতো না। তারপরও ওকে নিয়ে কেন লিখলাম, এই প্রশ্নটা থেকে যাবে।
কয়েকদিন আগে আমি কুয়াশাকে সপ্নে দেখি। পিচ্চিকালের কুয়াশাকে, বেণী করা চুলের কুয়াশাকে। কখনো সে হাঁসে আলিফ লায়লার জীন জারিফের মত, কখনো কাঁদে টম এন্ড জেরির টমের মত। এমন বিচিত্র স্বপ্ন আমি জীবনে খুব কম দেখেছি।
মানুষ গভীর ঘুমে থাকলে স্বপ্ন দেখে না। স্বপ্ন দেখে যখন ঘুম পাতলা হয়। নিদ্রার REM (Rapid eye movement) দশায় মানুষের চক্ষু গোলক দ্রুত নড়াচড়া করে। আর তখনই মানুষ স্বপ্ন দেখে। কিন্তু আমার ধারনা আমি গভীর ঘুমে থাকতে স্বপ্নটি দেখেছি, তাই অনেক বেশি রঙ্গিন লেগেছে। 

