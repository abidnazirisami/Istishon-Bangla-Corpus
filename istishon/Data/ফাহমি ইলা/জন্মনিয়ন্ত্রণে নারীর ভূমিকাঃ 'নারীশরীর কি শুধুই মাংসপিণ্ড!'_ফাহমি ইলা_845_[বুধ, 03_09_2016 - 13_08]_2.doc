জন্মনিয়ন্ত্রণে নারীর ভূমিকাঃ 'নারীশরীর কি শুধুই মাংসপিণ্ড!'


বহুদিন পর স্কুল জীবনের বন্ধুর সাথে দেখা। কলেজ জীবনে বিয়ে হয়ে যাবার পর ও পুরোদস্তুর সংসারী হয়ে গেলো, এদিকে আমি বিশ্ববিদ্যালয় জীবন নিয়ে হয়ে গেলাম ব্যস্ত। দীর্ঘ আট বছর পর রুপাকে (ছদ্মনাম) দেখে সত্যি আমি একদম চিনিনি! হাসিখুশি দুর্দান্ত হ্যান্ডবল খেলুড়ে ছটফটে সেই মেয়েটার চোখে স্থায়ী বিষন্নতা। ওর কাছ থেকে জানলাম এখনো সন্তান হয়নি বলে পারিবারিক ঝামেলা পোহাতে হচ্ছে। কথা প্রসঙ্গে শুনলাম দীর্ঘ পাঁচ বছর জন্মনিয়ন্ত্রণ পিল সেবনের কারনেই সন্তান হচ্ছে না বলে ডাক্তার জানিয়েছেন। সেই সাথে ছোটবেলার রুপাকে দেখলাম অস্বাভাবিক মোটা হয়ে গেছে, সারাক্ষণ মাইগ্রেনের ব্যাথায় ভুগে ভুগে চোখের নিচে কালি পড়ে গেছে। ওকে দেখে মনে হচ্ছিলো না ২৬ বছরের একটি তাজা প্রাণ ওর ভেতরে আছে!
যদিও আমি ডাক্তার নই কিন্তু সেদিন বন্ধুকে দেখার পর জন্মনিয়ন্ত্রণে যে পদ্ধতিগুলো ব্যবহৃত হয় তা নিয়ে একটু পড়াশোনা করতে ইচ্ছে হলো। পুরুষতান্ত্রিক সমাজে জন্মনিয়ন্ত্রণ পদ্ধতির বাজার কিভাবে নারীকে অধঃস্তন করে রেখেছে তা দেখবার প্রয়াসে এই লেখা যেখানে পরিসংখ্যানিক তথ্য তুলে ধরার সাথে সাথে সত্য ঘটনা তুলে ধরবার চেষ্টা থাকবে। 
বিবাহিত জীবনে যৌন সম্পর্ক খুবই স্বাভাবিক একটি ঘটনা। এ নিয়ে উভয় সঙ্গীর মাঝে নানা চিন্তা কাজ করে। কিন্তু বৈবাহিক জীবনের নানা ঘটন অঘটনও নির্ভর করে এর ওপর। আর সেজন্য জন্মনিয়ন্ত্রণ পদ্ধতি কমবেশি সকল দম্পত্তিই ব্যবহার করে থাকেন। যে সকল উপকরণ বা যার মাধ্যমে গর্ভসঞ্চারে বাধা প্রদান করা যায়, সেই সব উপকরণ বা মাধ্যমকেই জন্মনিয়ন্ত্রণ পদ্ধতি বলে। নারী ও পুরুষের ব্যবহারের জন্য বিভিন্ন প্রকার জন্মনিয়ন্ত্রণ পদ্ধতি রয়েছে। 
প্রজনন রোধ করতে খ্রিষ্টপূর্ব ঊনবিংশ শতাব্দীতে মিশরের মেয়েরা অ্যাকাসিয়া পাতার সঙ্গে মধু যোগ করে অথবা জীবজন্তুর মল থেকে সাপোজিটরি তৈরি করে জরায়ুতে স্থাপন করত। খ্রিষ্টপূর্ব চতুর্থ শতাব্দীতে গ্রীসে অলিভ অয়েলের সঙ্গে সিডার তেল মিশিয়ে মলম তৈরি করে তা জন্মনিয়ন্ত্রণের জন্য জরায়ুর ভেতর ব্যবহার করতো মেয়েরা। মার্গারেট সাঙ্গার নামের এক নারী যিনি পেশায় ছিলেন নার্স। চিরকুমারী এই নারী প্রথম জন্ম নিয়ন্ত্রণ পিল বানাবার স্বপ্ন দেখেন।অধিক সন্তান জন্মদানের কারনে মায়ের তিলে তিলে নিঃশেষিত হয়ে মৃত্যু তাকে বেশ নাড়া দেয়। তিনি যেহেতু বিজ্ঞানী ছিলেন না তাই বড়ি বানাবার জ্ঞান বা পদ্ধতি তার জানা ছিলো না। আর্থিক সাহায্য দেয়ার জন্য এগিয়ে আসেন ক্যাথরিন ম্যাককরমিক নাম্মী এক সম্পদশালী নারী। তারা দুজনে মিলে খুঁজে বের করেন তরুন মেধাবী বিজ্ঞানী গ্রেগরী পিনকাস এবং প্রগতিশীল চিকিৎসক জন রক কে। যাঁদের ঐকান্তিক প্রচেষ্টা ও যৌথ গবেষণার ফলে ১৯৬০ এর দশকে আবিস্কৃত হয় জন্ম নিয়ন্ত্রনকারী পিল।
বিজ্ঞানের অগ্রযাত্রায় এরপর আবিষ্কৃত হয়েছে আরো ডজনখানেক জন্মনিয়ন্ত্রণ পদ্ধতি। বর্তমান জন্মনিয়ন্ত্রণ পদ্ধতি গুলোকে প্রধানত: দুইভাগে ভাগ করা যায়।
সনাতন পদ্ধতি 
আধুনিক পদ্ধতি।
সনাতন পদ্ধতিঃ
যে পদ্ধতি পরিবারের সদস্য সংখ্যা নিয়ন্ত্রণে ঐতিহ্যগতভাবে সমাজে প্রচলিত আছে সেগুলোকে সনাতন পদ্ধতি বলে। যেমনঃ
প্রত্যাহার বা আযলঃ স্বামীর বীর্য বাইরে ফেলা
বাচ্চাকে বুকের দুধ খাওয়ানো
নিরাপদকাল মেনে চলা
নির্দিষ্ট সময় পর্যন্ত সহবাস থেকে বিরত থাকা বা আত্মসংযম।
আধুনিক পদ্ধতিঃ
আধুনিক পদ্ধতিকে আবার দুইভাগে ভাগ করা যায়।
নন-ক্লিনিক্যাল
ক্লিনিক্যাল পদ্ধতি।
নন-ক্লিনিক্যালঃ যে পদ্ধতিগুলো অন্যের সাহায্য ছাড়া নারী-পুরুষ নিজেই ব্যবহার করতে পারে সেগুলোকে নন-ক্লিনিক্যাল পদ্ধতি বলে। যেমনঃ
কনডম (For Men)
ওরাল পিল
ফোম বা জেলী
ক্লিনিক্যালঃ যে পদ্ধতিগুলো ব্যবহারের জন্য নারী-পুরষকে প্রশিক্ষণপ্রাপ্ত সেবাদানকারীর সাহায্য নিতে হয় সেগুলোকে ক্লিনিক্যাল পদ্ধতি বলে। যেমন: অস্থায়ী পদ্ধতি এবং স্থায়ী পদ্ধতি।অস্থায়ী পদ্ধতিঃ 
ইনজেকশন
আই.ইউ.ডি
নরপ্ল্যান্ট
স্থায়ী পদ্ধতিঃ 
পুরুষ বন্ধ্যাকরণ- ভ্যাসেকটমী
নারী বন্ধ্যাকরণ- টিউবেকটমি বা লাইগেশন

পরিসংখ্যান বলছে, বিশ্বের ৩৮ শতাংশ মানুষ জন্মনিয়ন্ত্রণ পদ্ধতি ব্যবহার করেন না। বাকি ৬২ শতাংশের ক্ষেত্রে জন্মনিয়ন্ত্রণ পদ্ধতির মধ্যে মাত্র ১০ শতাংশে জন্মনিয়ন্ত্রণ পদ্ধতি পুরুষ ব্যবহার করে এবং বাকি ৫২ শতাংশে বিভিন্ন জন্মনিয়ন্ত্রণ পদ্ধতি নারীদের ক্ষেত্রে ব্যবহৃত হয়।
প্রতিটি জন্মনিয়ন্ত্রণ পদ্ধতির কিছু সুবিধা অসুবিধা আছে। আসুন, উল্লেখযোগ্য সুবিধা অসুবিধাগুলো একটু দেখি। সেই সাথে ব্যবহারের একটা পরিসংখ্যানিক তথ্যও দেয়া হলো।
কন্ট্রাসেপটিভ পিলঃ কন্ট্রাসেপটিভ পিল বা জন্ম বিরতিকরণ পিল তৈরি হয় এসট্রোজেন এবং প্রোজেস্টেরোন নামক দুই ধরনের হরমোন দ্বারা। ইস্ট্রোজেন ও প্রোজেস্টেরন সমন্বিত পিল ক্যান্সারের ঝুঁকি বাড়ায়। ইস্ট্রোজেন সব সময়ই রক্তে লিপিডের মাত্রা বাড়াতে সাহায্য করে। তাই যাদের অনেক আগে থেকেই রক্তে লিপিডের পরিমান বেশি, জন্ম বিরতিকরণ পিল খাওয়ার আগে তাদের জন্য বাড়তি সচেতনতা জরুরি। বিশেষত যাদের শরীরে জন্মগতভাবেই লিপিডের মাত্রা উচ্চ- তাদের জন্য এইসব পিল একেবারেই নিষিদ্ধ। ইস্ট্রোজেন মায়ের দুধের পরিমান কমিয়ে দেয়, ফলে শিশু খেতে পায় না।
এর সুবিধা কি? --- পিলের সুবিধা গুলোর মধ্যে প্রথমেই উল্লেযোগ্য হল, অনাকাংক্ষিত গর্ভধারন রোধ করে। আর ব্যবহারে সুবিধা হয় 'ওরাল' বলে।
আর অসুবিধা? 
 বমি বমি ভাব
 বমি হওয়া
 মাথা ঘোরা, মাথা ব্যাথা
 স্তনে ব্যাথা
 বিষণ্ণতা 
 চুল পড়ে যাওয়া
 কাম শক্তি কমে যাওয়া
 রজঃস্রাবের সময় পেট ব্যাথা হওয়া, পেট কামড়ানো
 পায়ের মাংশ পেশিতে যন্ত্রণাদায়ক খিল
 অনিওয়মিত রজঃস্রাব
 সাদা স্রাব
 যোনি ও যোনি মুখে ক্যানডিরার আক্রমণ
 ওজন বেড়ে যাওয়া
 চর্বি বেড়ে যাওয়া 
 প্যানক্রিয়াটাইটিস
 গলব্লাডার স্টোন
 গ্লাইকোসুরিয়া
 উচ্চ রক্ত চাপ
 রক্তনালি তে রক্তের জমাট বেঁধে যাওয়া
 জরায়ুতে ফাইব্রয়েড নামক টিউমার হওয়া
 স্তনের ক্যান্সার
পিল খাবার প্রভাব গুলো কি কিঃ
মেদ বাড়িয়ে শরীর ভারি ও অসাড় করে দেয় ।
বেশি দিন ধরে খেতে থাকলে একটা পর্যায়ে শরীরে সারাক্ষণ ক্লান্ত অনুভূত হতে পারে । 
প্রতিনিয়ত খাওয়ার প্রভাবে মেয়েদের জরায়ুর আকার ছোট হয়ে যেতে পারে ।
মেয়েদের মাথা ঝিমঝিমানির বড় কারণ নিয়মিত এসব পিল সেবন ।
নিয়মিত ৫ বছরের বেশি সময় খেতে থাকলে পরবর্তীতে মেয়েদের সন্তান ধারণে অক্ষমতা দেখা দিতে পারে। 
এসব পিল বেশি বেশি খাওয়ায় মাঝে মাঝে ঘুম থেকে ওঠার পর মেয়েরা শরীরে চলাফেরার মতো শক্তিও হারিয়ে ফেলে।
নিয়মিত ও দীর্ঘদিন জন্ম বিরতিকরন পিল খেলে সার্ভাইকাল ক্যান্সার সহ স্তন ক্যান্সার, ওভারিয়ান ক্যান্সার, লিভার ক্যান্সারের ঝুঁকি বেড়ে যায়।
এই জন্ম বিরতিকরন পদ্ধতি বন্ধ করে দেয়ার পর গর্ভধারণে দেরি হতে পারে।
এইচআইভি/এইডস সহ যৌন সংক্রামক অসুখ প্রতিরোধে কোনো কার্যকরী ভূমিকা রাখে না।
পরিসংখ্যান বলছে, এত সমস্যার সম্ভাবনা থাকা সত্ত্বেও পৃথিবীর প্রায় বাষট্টি শতাংশ নারী জন্মনিয়ন্ত্রনে পিল ব্যবহার করে থাকেন! 
নরপ্ল্যান্টঃ এছাড়া দীর্ঘমেয়াদী আরেকটি ব্যবহৃত পদ্ধতি আছে নরপ্ল্যান্ট। এই পদ্ধতিতে ছোট ছোট নরম চিকন ক্যাপসূল (দেয়াশলাই-এর কাঠির চেয়ে ছোট) মহিলাদের হাতের কনুইয়ের উপরে ভিতরের দিকে চামড়ার নিচে কেটে ঢুকিয়ে দেয়া হয়। পাঁচ বছরের জন্য যারা সন্তান নিতে চান না তারা এ পদ্ধতি ব্যবহার করেন।
এর কি কোন অসুবিধা আছে? হ্যা, আছে।
নিয়মিত মাসিক না হওয়া বা অনেকদিন বন্ধ থাকা।
ভারী জিনিষ বহন করতে না পারা, হাতে ব্যাথা হওয়া।
মাসিকের সময় রক্তস্রাব বেশী হতে পারে। 
দুই মাসিকের মধ্যবর্তী সময়ে ফোঁটা ফোঁটা রক্তস্রাব হতে পারে। 
মাথা ব্যথা। 
ওজন বেড়ে যাওয়া। 
মন বিষন্ন থাকা। 
মুখে বা শরীরে মেছতার দাগ থাকলে বেড়ে যেতে পারে এবং মুখে লোম দেখা দিতে পারে। 
লিভারের সমস্যা হতে পারে
ব্রেষ্ট ক্যান্সার হবার সম্ভাবনাও আছে।
উচ্চ রক্তচাপ আছে এমন নারী এটা ব্যবহার করতে পারবে না।
এছাড়া তুলনামূলক কম জনপ্রিয় পদ্ধতি ফোম বা জেলীর ব্যবহার, ইনজেকশান, আই ইউ ডি আছে যেগুলোতেও কমবেশী পার্শ্বপ্রতিক্রিয়া আছে।
দেখা যাচ্ছে, নারীর জন্য যতগুলো জন্মনিয়ন্ত্রণ পদ্ধতি আছে সেগুলোর সুবিধার পাশাপাশি অসুবিধার পরিমাণ তুলনামুলক অনেক বেশি। সে তুলনায় পুরুষের কনডম ব্যবহার তুলনামূলক অনেক সহজ, পার্শ্বপ্রতিক্রিয়াহীন এবং কম ক্ষতিকর। তারপরও কনডম ব্যবহারের সংখ্যা এত কম কেনো? একমাত্র কারন এ সমাজ পুরুষতান্ত্রিক। নারীর ওপর সকল কিছু চাপিয়ে দিয়ে বেঁচে যাওয়াটা যেনো সহজ। নারীশরীরকে স্রেফ একটা মাংসখন্ড মনে করে তার ওপর চাপিয়ে দেয়া হয়েছে ডজনখানেক পদ্ধতি। যেনো শরীরে শুধুমাত্র জরায়ু বহনের দায়ে জন্মনিয়ন্ত্রনের সকল দায়িত্বও নারীর। সেখানে ক্যান্সারের মত ঝুঁকিসহ হাজার ঝুঁকিতেও কিছু আসে যায় না। আর নারী? পুরুষের খুশিতে বুঝি তারা খুশি! এজন্য নিজের শরীরকে একখন্ড মাংসপিন্ড ভাবতেও দ্বিধা করে না। এক পুরুষবন্ধুকে বলতে শুনেছিলাম-আঙ্গুলে মিষ্টি লাগিয়ে তাতে পলিথিন মুড়ে জিহ্বায় স্বাদ নেয়া আর কনডম দিয়ে সেক্স করা একি রকম। কোন মজা নেই! কোন আরাম নেই!
 শুধুমাত্র পুরুষের এই মজা বা আরামের জন্যই কি নারী শরীর হয়ে যাচ্ছে নাজুক, ভঙ্গুর, অসুস্থ সবশেষে চরমভাবে অবদমিত? আর পুঁজিবাদের এ যুগে বাজার কতটা পুরুষতান্ত্রিক তা জন্মনিয়ন্ত্রণে নারীকেন্দ্রিক পদ্ধতিগুলোর দিকে তাকালে বোঝা যায় অনেকখানি।
পুরুষদের বলছি, একটু ভাবুনতো জন্মনিয়ন্ত্রণ পদ্ধতি ব্যবহার করে নারীদের প্রতিনিয়ত যেসকল শারীরিক ও মানসিক সমস্যার মুখোমুখি হতে হচ্ছে এগুলোর দশভাগের একভাগও আপনাদের ক্ষেত্রে ঘটলে কেমন হত?
না! কারো ক্ষেত্রেই এ ধরনের যন্ত্রণা কখনোই কাম্য নয়। 
নারীপুরুষ সবাইকে বলছি, একটু এগিয়ে আসুন, সতর্ক ও শ্রদ্ধাশীল হই নিজের প্রতি, নিজের সঙ্গীর প্রতি। প্রতিটা জীবন মুল্যবান, প্রতিটা জীবনের প্রতিটা সময় মুল্যবান। নিজের সঙ্গীর ইচ্ছের ওপর চাপিয়ে দেবেন না কোন ক্ষতিকর কিছু। তার শারীরিক ও মানসিক দিকগুলোর প্রতি আপনারই সচেতন ও যত্নবান হওয়া উচিৎ!
আসুন, একে অপরকে শ্রদ্ধা আর সহযোগিতার মধ্য দিয়ে এগিয়ে যাই সামনের দিকে। 
ছবিসূত্রঃ ইন্টারনেট
তথ্যসুত্রঃ ইন্টারনেট, ব্লগপোষ্ট

