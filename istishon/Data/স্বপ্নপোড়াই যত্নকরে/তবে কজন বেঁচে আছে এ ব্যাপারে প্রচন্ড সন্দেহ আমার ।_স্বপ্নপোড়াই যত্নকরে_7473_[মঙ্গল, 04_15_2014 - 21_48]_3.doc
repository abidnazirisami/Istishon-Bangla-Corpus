তবে কজন বেঁচে আছে এ ব্যাপারে প্রচন্ড সন্দেহ আমার ।


 এই সমাজ আজ অচেনা ঠেকে 
যে ইয়োটোপিয় জনপদের স্বপ্ন চোখে নিয়ে উদ্ধত তরুণ
বা শান্ত যুবক হয়ে বেড়ে উঠেছিলাম, 
সেই কল্পনার সবটুকু গলদ এই অদ্ভুত সমাজের
রন্ধ্রে রন্ধ্রে শরণার্থী হয়ে বসেছে যেন । 
নিজের চোখেই চোখ রেখে অবিরল কথা বলার দিন ফুরিয়েছে , 
বিকট উৎকট আর দানবের দাস হয়ে কি স্বপ্নের ফুলঝুড়ি
সাজিয়ে যেতে হবে পৌনঃপুনিক ব্যর্থ আক্ষেপে ? কত কাল ? 
অহর্নিশি যারা বিপ্লবের পান্ডুলিপি ছিড়ে ফেরে 
যারা অবিরল শীতল দৃষ্টি হানে ভাবনার চিলেকোঠায়, 
তাদের উপেক্ষা করার দুঃসাহস আমি দেখাই কি করে ? 
কারিগর , মনিব , প্রভু , অধিপতি নয় গুনে গুনে ক্লান্ত হবে তুমি , 
ঈশ্বর ও তার বংশধরেরা এমনই প্রতুল আজ । 
এখানে প্রসব বেদনা আছে ভূমিষ্ঠ শিশু নেই, 
হাহাকার আছে ,আছে অভাবও , তার বর্ণমালা নেই ,স্বরতন্ত্রী নেই। 
এই সমাজ বিভক্ত দুই অর্ধে , গ্রিনরুম আর মঞ্চ ছাড়া
একরত্তি পরিত্যাক্ত নর্দমাও খুঁজে পাবেনা । 
ক্ষুধা , জরা , ব্যাধী নেই লালসবুজের বোঁঝা কাধে সমবেত
নাগরিকদের , 
অপবাদ আছে , রূপকথার অপরাধ ও ভীষন , 
ফসলের আবাদ আর প্রতিবাদ তত জোড়ালো নয় , যদি হয় ! 
নদীর বুক ঠেলে তলদেশ ভেসে উঠেছে , 
বনের পাখীরা-পশুরা অনাগত বিভীষিকা দেখে , 
রাষ্ট্র দেখে সুসজ্জিত আলোক মালা
দেখে সুখী নাগরিকের উদাত্ত কণ্ঠ ছাড়ার আরাধনা ।
আমি নিরীশ্বরবাদী তবে সামাজিক ঈশ্বরের ভক্ত বটে 
পুজো দেই, ট্যাক্স দেই , নৈবেদ্য তো আছেই , 
আমরা এখন ধর্ম কিনি , ভাবনা-চিন্তার নির্দেশিকা পুস্তক দেখে
এই জামানার দ্বীন-এ-এলাহির প্রবক্তার একাউন্টে 
দুস্থ ফান্ডের অর্থ প্রেরন করি ।
চারিদিকে উৎসব উৎসব , হর্ষধ্বনি , শ্লোগান, 
তাতে ঢাকা পড়ে গুলি, বোমা , গ্রেনেড, গোঙ্গানীর শব্দসকল । 
তবুও প্রাণধারণ করে আছে সবাই ,আহারে,নিদ্রায়,কামে,মৈথুনে,
উচ্ছ্বাসে ,উল্লাসে , ক্লান্তি ও রোদনে ।
তবে কজন বেঁচে আছে এ ব্যাপারে প্রচন্ড সন্দেহ আমার।

