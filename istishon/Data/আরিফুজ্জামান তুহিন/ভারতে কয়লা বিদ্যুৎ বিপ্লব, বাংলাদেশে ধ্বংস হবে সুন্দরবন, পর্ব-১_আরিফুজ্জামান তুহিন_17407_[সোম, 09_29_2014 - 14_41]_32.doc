ভারতে কয়লা বিদ্যুৎ বিপ্লব, বাংলাদেশে ধ্বংস হবে সুন্দরবন, পর্ব-১


[ভারতের ছত্তিশগড় ও মহারাষ্ট্র থেকে ফিরে]
বাংলাদেশের গণমাধ্যমে বাগেরহাটের রামপালের ১৩২০ মেগাওয়াট বিদ্যুৎকেন্দ্র নির্মাণের বিরোধীতা হয়েছে ব্যাপক আকারে। যদিও একটি অন্যতম প্রভাবশালী পত্রিকা এ ব্যাপারে ছিলো নিশ্চুপ। এ কারণে ভারত ও বাংলাদেশের সরকার দেশের জ্বালানি রিপোর্টারদের ভারতের সুপারক্রিটিক্যাল কেন্দ্র ঘুরিয়ে আনার চিন্তা শুরু করে। এ চিন্তা বাস্তবে রুপ নিতে গিয়ে ৩৩ জন রিপোর্টারকে ভারতে নিয়ে যাওয়া হয়। ওই সফরদলে আমিও ছিলাম। যা দেখেছি, যা আমাদের বলেছে এবং ভারতের গণমাধ্যম যা বলেছে তার ওপর ভিত্তি করে দুই পর্বের একটি সিরিজ লিখবো ইস্টিশনে। এটি তার প্রথম পর্ব।

ভারতের প্রধানমন্ত্রী মোদীর ঘনিষ্ট আদানি গ্রুপের মহরাষ্ট্রের গুন্ডিয়া জেলার তিরোধার এই কেন্দ্রের আলোকজ্জ্বল ছবিই শেষ কথা নয়, রয়েছে ভয়ঙ্কর সব সতর্কবার্তা....
বাংলাদেশে সুন্দরবন গুরুত্বপূর্ণ স্পর্শকাতর বিষয় হওয়ায় এ ব্যাপারে আমাদেরকে প্রতিটি বিষয় খুটিয়ে দেখতে হবে। ভারত সম্প্রতি দক্ষিণ এশিয়ায় ‘দাদা’ হিসেবে আর্বিভূত হয়নি। ষাটের দশক থেকে ভারত আঞ্চলিক শক্তি হিসেবে নিজেদেরকে দাড় করাতে থাকে। এ জন্য শুধু সামরিক ব্যায় বাড়ালেওতো হবে না চাই অর্থনৈতিক প্রবৃদ্ধি। আর এ প্রবৃদ্ধি মানে ধনি গরিবের বৈষম্য কমিয়ে আনা নয়। এ প্রবৃদ্ধির অর্থ দেশটির বড় বড় করপোরেশনের হাত শক্তিশালী করা। তাদের পুজি ও মুনাফা ফুলে ফেপে ওঠানো।
আমাদের সফরে দুটি সুপারক্রিটিক্যাল কেন্দ্র দেখানো হয়। এর মধ্যে একটি রাষ্ট্রায়ত্ব প্রতিষ্ঠান ন্যাশনাল থার্মাল পাওয়ার কম্পানি (এনটিপিসি) ও অন্যটি আদানি গ্রুপের। বলে রাখা ভালো, আদানি গ্রুপ হলো গুজরাটের ধনিদের একটি করপোরেট কম্পানি। যাদের পোর্ট ব্যবসা, বিদ্যুৎ ব্যবসা সহ বেশ কিছু গুরুত্বপূর্ণ খাতে বিনিয়োগ রয়েছে। আর এবার মোদি ক্ষমতায় আসার পেছনে এই আদানি গ্রুপের সব থেকে বেশি ভূমিকা ছিলো। আদানি গ্রুপ খোলামেলা ভাবে অর্থ দিয়েছে মোদির নির্বাচনে। বাংলাদেশের গভীর সমুদ্র বন্দর ও বিদ্যুৎখাতে ব্যাপক বিনিয়োগ করতে চায় আদানি গ্রুপ। এই ফাকে একটু বলে রাখি, বাংলাদেশের আগামি দিনের রাজনীতি হবে বঙ্গোপসাগরে। আর সেক্ষেত্রে এই আদানি গ্রুপ বাংলাদেশে সব থেকে বড় খেলোয়াড় হবে। সেই বিষয়ে নিয়ে আরেক কিস্তি লিখবো। আদানি গ্র“পের স্থানীয় এজেন্ট শামিম ওসমান পরিবার। এ কারণেই হয়তো প্রধানমন্ত্রী শেখ হাসিনা ওসমান পরিবারকে রক্ষা করার দায়িত্ব নিয়েছেন। কারণ আদানি মানে মোদি আর মোদির আর্শিবাদ না থাকলে বাংলাদেশে সরকার টিকিয়ে রাখাটাও কঠিন।
২১ সেপ্টেম্বর জেট ইয়ারে প্রবেশের পর যা দেখে ৩৩ জন সাংবাদিক মাননীয় স্পিকার হয়ে গেলেন তা হলো বিসজেনস ক্লাসে শামীম ওসমান বসে আছেন। প্রথম আলোর ইফতেখার মাহমুদকে প্লেনের ভেতর ডাকাডাকি করেও পাওয়া গেলো না। সম্ভবত ইফতি ভাই শামীম ওসমানকে দেখে নিজের সিটে বসে প্লেনের নিচের পৃথিবীর দূরত্ব মাপছিলেন। ভারতের মাটিতে নামার পর শামীম ওসমান আমাদের সবাইকে দাওয়াত দিলেন হাসিমুখে। এই দাওয়াতে খুশি হবার বদলে সম্ভবত রিপোর্টার খানিকটা ভয়ও পেয়ে গেলেন। কিন্তু যে বিষয়টি সব থেকে আশ্চয্যের, যা আরো পরে জানা গেলো তা হলো বাংলাদেশে আদানি গ্রুপ ডিপ সি পোর্ট পাওয়ার ব্যাপক চেষ্টা করছে, বিদ্যুৎখাতে তারা বড় বিনিয়োগ করবে আর নারায়ণগঞ্জে তারা একটি উন্নত হাসপাতাল করছে যার জমি কিনে দিয়েছেন শামীম ওসমান। শামীম ওসমান আদানি গ্রুপের লোকাল এজেন্ট। এসব জানার পর অনেকের মত আমারো মনে হলো, এই ট্যুরের পেছনে আদানি গ্রুপের সম্পর্ক থাকলেও থাকতে পারে। সেই বিষয়গুলো আমরা এর পরের পর্বে বোঝার চেস্টা করবো। তার আগে ভারতের কয়লাভিত্তিক বিদ্যুৎকেন্দ্র সম্পর্কে কিছুটা বুঝে আসি।
দক্ষিণ এশিয়ার বড় দা ভারত 
দক্ষিণ এশিয়ায় ভারত আঞ্চলিক পরাশক্তি হিসেবে নিজেদের জায়গা আগের চেয়ে শক্তিশালী করেছে। আন্তর্জাতিক বেশ কয়েকটি সূচকে দেশটির অর্থনীতির প্রবৃদ্ধির যে হার তাতে আগামি ৩০ বছরে তা মার্কিন যুক্তরাষ্ট্রকেও ছাড়িয়ে যাবে বলে মনে করা হচ্ছে। প্রায় ১২৬ কোটি মানুষের ভারতের বিশাল অর্থনীতির যে মহাযজ্ঞ তা এগিয়ে নিতে দরকার বিদ্যুতের নিরবিচ্ছিন্ন সরবরাহ। আর সেই কাজটিই গত এক দশকে ভারত অভাবনীয় উন্নতি করেছে। বিদ্যুতে ভারতের অসামান্য সফল হওয়ার পেছনে দেশটির রাষ্ট্রায়ত্ব কম্পানি সব থেকে বড় অবদান রেখেছে। রাষ্ট্রায়ত্ব কম্পানির পাশাপাশি বেসরকারি কম্পানির রয়েছে এখাতে গুরুত্বপূর্ণ অবদান। কম খরচে বেশি বিদ্যুৎ উৎপাদন করতে গিয়ে ভারত কয়লাভিত্তিক বিদ্যুৎকেন্দ্র গড়ে তুলেছে। প্রায় জনমানবহীন স্থানে গড়ে তোলা এসব কয়লাভিত্তিক বিদ্যুৎকেন্দ্র দেশটির প্রাণ হিসেবেই বিবেচিত হচ্ছে। যদিও এসব কেন্দ্র থেকে উৎগত পরিবেশ দূষণ দেশটির জন্য নতুন এক ভাবনা সামনে এনে দিয়েছে তা হলো পরিবেশ ও উন্নয়ন এর মধ্যে কোনটিকে প্রাধান্য দিবে তারা।
ভারতে ঘন্টা প্রতি গড়ে প্রায় ২ লাখ ৩৭ হাজার ৭’শ মেগাওয়াট বিদ্যুৎ উৎপাদন করছে। এর মধ্যে কয়লা দিয়েই উৎপাদিত করছে ১ লাখ ৪০ হাজার ৭২৩ মেগাওয়াট যা মোট বিদ্যুতের ৬০ ভাগেরও বেশি। কয়লা থেকে উৎপাদিত এ বিদ্যুতের দাম ভারতের মুদ্রায় আড়াই রুপি ও বাংলাদেশী টাকায় প্রায় সাড়ে তিন টাকা। ভারতের নিজস্ব কয়লাখনি ও কয়লার দাম কম হওয়ায় দেশটিতে ব্যাপক মাত্রায় কয়লাভিত্তিক বিদ্যুৎকেন্দ্র গড়ে উঠেছে বলে মনে করছেন সংশ্লিষ্টরা।
ভারতে যখন কয়লাভিত্তিক বিদ্যুৎকেন্দ্রের ওপর জোর দেয়া হচ্ছে তখন বাংলাদেশে ১০ হাজার ৬১৮ মেগাওয়াট স্থাপিত ক্ষমতার মধ্যে কয়লাভিত্তিক কেন্দ্রের ক্ষমতা মাত্র ২৫০ মেগাওয়াট। নানানরকম সমস্যায় জর্জরিত এ কেন্দ্র থেকে ঘন্টা প্রতি ১৬০ থেকে ১৭০ মেগাওয়াট বিদ্যুৎ আসে। আর কয়লা থেকে ১৩ হাজার ৪৫ মেগাওয়াট বিদ্যুৎ উৎপাদনের পরিকল্পনা ধুকছে হীমঘরে।
ভারতে সরকারি বেসরকারি কয়লাভিত্তিক কেন্দ্র 
মহরাষ্ট্রের তিরোধা ও ছত্তিশগড়ের সিপাত উভয় বিদ্যুৎকেন্দ্র সরেজমিন ঘুরে ও সংশ্লিষ্টদের সঙ্গে কথা বলে জানা গেছে, এ দুটি বিদ্যুৎকেন্দ্রের উৎপাদন খরচ প্রতি ১ ইউনিটে মাত্র আড়াই রুপি আর বাংলাদেশে অর্থে তা প্রায় ৩ টাকা ৫০ পয়সা। এতো কম দামে বিদ্যুৎ উৎপাদনের মূল রহস্য কাচামাল হিসেবে কয়লার ব্যবহার। 
কম খরচে বিদ্যুৎ উৎপাদনের বিষয়ে জানতে চাইলে এনটিপিসি সিপাত সুপার থার্মাল পাওয়ার কম্পানি লিমিটেডের নির্বাহী পরিচালক ভিবি ফাদনাভিজ বলেন, এখানে কয়লার মজুদ রয়েছে যার উপর ভিত্তি করে কেন্দ্র গড়ে তোলা হয়েছে। দেশীয় কয়লার কারণেই বিদ্যুতের উৎপাদন খরচ কম হয়।’
তিনি আরো বলেন, দাম নির্ভর করে কেন্দ্রে কি মানের কয়লা ব্যবহার করা হচ্ছে এবং কয়লা আমদানি করা হচ্ছে নাকি দেশের খনি থেকে আনা হচ্ছে। বিদেশ থেকে আমদানি করলে উৎপাদন খরচ বেড়ে যাবে বলেও তিনি মন্তব্য করেন।
ছত্তিশগড়ের এনটিপিসি পরিচালিত সিপাত বিদ্যুৎকেন্দ্রের কয়লা আসে পাশ্ববর্তী দিপীকা খনি থেকে। ভারতের রাষ্ট্রায়ত্ব প্রতিষ্ঠান কোল ইন্ডিয়ার সহযোগী প্রতিষ্ঠান সাউদার্ন ইস্টার্ন কোলফিল্ড লিমিটেড (এসইসিএল) এর খনি থেকে সরসারি ট্রেনে বিদ্যুৎকেন্দ্রে কয়লা চলে আসে। এ খনির কয়লা প্রতি টন ১৪’শ রুপির মত। অন্যদিকে ভারতের অন্যতম বৃহৎ কম্পানি আদানি গ্র“পের মহরাষ্ট্রের গুন্ডিয়ার তীরোধার ৩৩’শ মেগাওয়াটের বিদ্যুৎকেন্দ্রের কয়লা আসে আদানি গ্র“পের নিজস্ব খনি মহরাষ্ট্রের লোহারা ও পশ্চিম লোহারা থেকে। এ খনি থেকে সরাসরি ট্রেনে করে বিদ্যুৎকেন্দ্রে চলে আসে কয়লা। কম দামে কয়লা পাওয়ার কারণে উপরের দুটি কেন্দ্রের উৎপাদিত বিদ্যুতের দাম পড়ে বাংলাদেশী টাকায় প্রায় সাড়ে তিন টাকা। নিজেদের খনির কয়লা ছাড়াও আদানি কোল ইন্ডিয়ার সহযোগী প্রতিষ্ঠান ওয়েস্টার্ন কোলফিল্ড লিমেটেডের কয়লাও ব্যবহার করে থাকে। দক্ষিণ আফ্রিকায় আদানির নিজস্ব কয়লা থেকেও কয়লা এনে বিদ্যুৎ উৎপাদনের জন্য ব্যবহার করা হয়।
সিপাত ও তিরোধা দুটি কয়লাভিত্তিক বিদ্যুৎকেন্দ্র সুপার ক্রিটিক্যাল প্রযুক্তির। আগের প্রজন্মের সাব ক্রিটিক্যাল প্রযুক্তির চেয়ে এতে অন্তত ২ শতাংশ কয়লা কম ব্যবহার হয়। ফলে এর বিদ্যুৎ উৎপাদনে খরচ যেমন কম হয় তেমনি পরিবেশের দূষণও বেশ খানিকটা কমানো সম্ভব হয়েছে। আদানি গ্রুপের তিরোধা বিদ্যুৎকেন্দ্রের হেড অব স্ট্রেশন সিপি শাও বলেন, এই কেন্দ্রে কয়লা কম লাগে এ জন্য কার্বন নি:সরণও কম হয়। ফলে পরিবেশের ক্ষতিও তুলনামূলক কম হয়। 
তিরোধা বিদ্যুৎকেন্দ্রের এক কর্মকর্তা বলেন, ‘এখানেও পরিবেশের সমস্যা রয়েছে। কিন্তু এলাকাটি জনমাবনশূন্য হওয়ায় তার প্রভাব পড়েছে কম।' বিদ্যুতের মাধ্যমে শিল্পকারখানায় উৎপাদন যে হারে বেড়েছে, অর্থনীতির সেই হিসেবে পরিবেশের ক্ষতি পুষিয়ে গেছে বলেও ওই কর্মকর্তা মন্তব্য করেন।
বাংলাদেশে কয়লাভিত্তিক কেন্দ্রের করুন পরিস্থিতি 
ভারত যখন কয়লাভিত্তিক বিদ্যুৎকেন্দ্রের ওপর জোর দিচ্ছে তখন বাংলাদেশে ১০ হাজার ৬১৮ মেগাওয়াট স্থাপিত ক্ষমতার মধ্যে কয়লা দিয়ে বিদ্যুৎ উৎপাদনের ক্ষমতা এখন পর্যন্ত অভিজ্ঞতা মাত্র ২৫০ মেগাওয়াট। আড়াই শ মেগাওয়াটের এ কেন্দ্র থেকে সর্বোচ্চ বিদ্যুৎ আসে ১৬০ থেকে ১৭০ মেগাওয়াট। এর সঙ্গে রয়েছে কেন্দ্র থেকে উৎপাদিত ছাই এর সমস্যা। সাব ক্রিটিক্যাল প্রযুক্তির এ কেন্দ্রটির ছাইয়ের কারণে আশে পাশের এলাকার নদী ও পরিবেশের উপর ভয়াবহ নেতিবাচক প্রভাব পড়েছে।
পিডিবি সূত্রে জানা যায়, ২০০৯ সালে আওয়ামী লীগ সরকার গঠনের পর ব্যাপকহারে কয়লাভিত্তিক বিদ্যুৎকেন্দ্র নির্মাণের পরিকল্পনা নেয়। আওয়ামী লীগের ওই আমলে সরকারি, বেসরকারি ও যৌথ মালিকানায় ১৩ হাজার মেগাওয়াট কয়লাভিত্তিক বিদ্যুৎকেন্দ্র নির্মাণের পরিকল্পনা নেওয়া হয়। এর মধ্যে সুন্দরবনের পাশে বাগেরহাটের রামপালে বাংলাদেশ ও ভারতের যৌথ মালিকানা ও জাপানের সাথে যৌথ মালিকানায় কক্সবাজারের মাতারবাড়ি ছাড়া আর বাকি ১০ হাজার ৭২৫ মেগাওয়াটের ১8টি বিদ্যুৎকেন্দ্রের কোন অগ্রগতি নেয়। এসব কেন্দ্রের একটিরও অর্থের সংস্থান হয়নি। কয়লাভিত্তিক বিদ্যুৎকেন্দ্র না হওয়ায় বর্তমানে গড়ে প্রতি ইউনিট বিদ্যুৎ উৎপাদন করতে খরচ হচ্ছে গড়ে ৬ টাকা ১৫ পয়সা। আর রেন্টাল ও কুইক রেন্টাল থেকে উৎপাদিত বিদ্যুতের খরচ পড়ছে ইউনিট প্রতি ২৫ টাকা। কয়লা দিয়ে বিদ্যুৎ উৎপাদন করলে এ খরচ আরো কমে যেতো বলে মনে করছেন সংশ্লিষ্টরা।
দ্বিতীয় বা শেষ পর্বে আমরা দেখবো, ভারতীয় মডেলে বিদ্যুতের উন্নয়ন করবো নাকি সুন্দরবন রক্ষা করবো। আমাদেরকে আগে হিসেব করে দেখতে হবে, বিদ্যুতের দরকার নাকি সুন্দরবনের।

