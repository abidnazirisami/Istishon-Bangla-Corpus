 ফাঁসি স্থাগিতের ‘নির্দোষ প্রমানাধিকার তত্ত্ব ‘


২১শে নভেম্বর সকালে উঠে বিডি নিউজ২৪ পত্রিকা খোলে দেখি ফাঁসির দন্ড হওয়া শীর্ষ যুদ্ধাপরাধী আলী আহসান মোহাম্মদ মোজাহিদের স্ত্রী একটি সাংবাদিক সম্মেলন করেছেন। খুন, ধর্ষণ, নির্যাতন, বাড়ীঘর পোড়ানো প্রভৃতি নারকীয় কর্মকান্ডের মাধ্যমে নিজ দেশের স্বাধীনতা যুদ্ধের বিরোধিতা করা জনীত মামলায় ফাঁসির আদেশ পাওয়া একজন জঘন্য অপরাধীর স্ত্রী হয়েও সেই মামলা বিষয়ে সাংবাদিক সম্মেলন করতে পারার মাধ্যমে আবারও প্রমানিত হ’ল, যুদ্ধাপরাধীরা তাদের বিচার প্রক্রিয়ায় সকল অধিকার ভোগ করেছেন এবং করছেন। তিনি সাংবাদিক সম্মেলন করে বলেছেন,যেহেতু তার স্বামী ২১শে আগস্ট গ্রেনেড হামলা মামলার একজন চার্জশীটভুক্ত আসামী তাই তার ফাঁসির আদেশ বাস্তবায়ন স্থগিত রেখে তাকে যেন পরের মামলাটিতে লড়ে নিজেকে নির্দোষ প্রমান করার সুযোগ দেয়া হয়। রাষ্ট্রের একজন নাগরিক হিসেবে সে অধিকার মোজাহিদ রাখেন তাই তাকে যেন সে অধিকার দেয়া হয়।’ ২১শে আগস্ট মামলা নিষ্পত্তি হবার পর কি হবে তা অবশ্য উনি বলেননি। তিনি তা উহ্য রেখেছেন। তবে বর্তমান বাস্তবতায় বাংলাদেশে কারও পক্ষেই বুঝতে অসুবিধা হবার কথা নয় যে, তাদের আসল উদ্দেশ্য হ’ল কাল ক্ষেপন (যুদ্ধাপরাধের বিচারের পুরো প্রক্রিয়ায় উনারা যেটির চর্চাকে ইতিমধ্যেই শিল্পের পর্যায়ে নিয়ে গিয়েছেন)। যাতে তারা বিভিন্ন যড়যন্ত্রের মাধ্যমে স্বাধীনতা বিরোধী শক্তিকে আবার ক্ষমতায় এনে মোজাহিদসহ সকল যুদ্ধাপরাধীদের মুক্তি দিয়ে মুক্তিযুদ্ধা এবং মুক্তিযুদ্ধের চেতনাকে দেশথকে চির বিদায় জানানোর প্রক্রিয়ায় পুনরায় লিপ্ত হতে পারেন।
উনার কথা শুনে মনে হয়, উনি পরোক্ষভাবে, যারা মৃত্যুদন্ড হতে পারে এমন জঘন্য মানের অপরাধ করেন তাদেরকে, নিদেন পক্ষ দু’টি করে ঐ ধরণের জঘন্য মানের অপরাধ করতে উৎসাহিত করছেন। যাতে করে কোন কারণে প্রথম অপরাধটি করার কারণে ফাঁসি হয়ে গেলে তারা পরের মামলায় নিজেকে নির্দোষ প্রমানের উছিলায় প্রথমটির ফাঁসিকে ঠেকিয়ে রাখতে পারে। আর যারা নির্দোষ প্রমানাধিকারের নামে আরও বেশী সময় ধরে ইতিমধ্যেই রায় হয়ে যাওয়া ফাঁসির আদেশকে স্থগিত করতে চান, তারা যেন, অনেক বেশী সংখ্যক জঘন্য অপরাধ করে ফেলার আগে কোন অবস্থাতেই পুলিশে ধরা না দেন। কারণ, ধরা দিলে নির্দোষ প্রমানাধিকার তত্ব প্রয়োগের সুযোগ থেকে বঞ্চিত হবেন।
সংবাদটিতে একটি স্বস্থির দিকও আছে। সেটি হ’ল, উনি দাবী করেননি যে, যে মামলায় নরপিচাশ মোজাহিদের ফাঁসি হয়েছে ঐ মামলায় আনীত অপরাধগুলো মোজাহিদ করেনি। তিনি তাকে সে মামলায় নির্দোষও দাবী করেননি। পুরনো রেকর্ড বাজিয়ে বলেননি, ‘বর্তমান সরকার রাজনৈতিক প্রতিহিংসার বশে মিথ্যা অভিযোগ হিসেবে এসবের অবতারণা করেছে।’ মামলাটির যে সন্ধিক্ষণে এসে তিনি আলোচিত সাংবাদিক সম্মেলনটি করেছনে, সে মূহুর্তে স্ত্রী হয়েও উনাকে নির্দোষ দাবী না করার বিষয়টি খুবই তাৎপর্যপূর্ণ। মোজাহিদ যে মুক্তিযুদ্ধের বিরোধিতা করেছেন এবং তার অংশ হিসেবে খুন, ধর্ষণ, নির্যাতন, লুটপাট, ভয়ভীতি প্রদর্শন, ষড়যন্ত্র আঁটা প্রভৃতি জঘন্য অপরাধ সংঘটিত করেছেন, সেগুলোতে নেতৃত্বও দিয়েছেন- সেসব বিষয়, তার দলের, তার বিরুদ্ধ দলের এবং সাধারণ মানুষের অনেকেই দেখেছেন। সে সময়ের পত্র-পত্রিকা এবং সংবাদ মাধ্যমের খবরগুলো (তার নিজের দলের গুলো সহ) সে প্রমানই বহন করে। যুদ্ধাপরাধ মামলায় তার ফাইলও বহু অকাট্য প্রমান বহন করে। মোজাহিদের এ কাল অধ্যায়ের কথা যারা জানেন, নিশ্চয়ই মোজাহিদের স্ত্রী তাদের মধ্যে অন্যতম। আমার মনে হয়, যেহেতু উনি জানেন যে মোজাহিদ যুদ্ধাপরাধ মামলায় আনীত অপরাধগুলোতে প্রকৃত পক্ষেই দোষী, তাই বোধ হয় মনস্তত্বের স্বাভাবিক প্রক্রিয়ায় ভিতর থেকেই ঐ মামলায় তাকে নির্দোষ দাবী করার বিষয়টি তার মাথায় আসেনি।
উনার দাবী মত মোজাহিদের ফাঁসির আদেশ স্থগিত রেখে উনাকে ইতিমধ্যে দায়েরকৃত এবং ভবিষ্যতে দায়েরকৃতব্য (আর কেউ না করলেও সাজানো কাউকে দিয়েও দায়ের করিয়ে দেয়া হতে পারে এমন সম্ভাব্যগুলো সহ) মামলাগুলোতে নিজেকে নির্দোষ প্রমানের অধিকার ফলানোর সুযোগ দেয়ার জন্য তার ফাঁসির আদেশ বাস্তবায়ন স্থগিত করা হবে কিনা সে বিতর্কে না গিয়ে বলতে চাই, সে প্রশ্নের জবাব তার জোটের কাগজে কলমে পালের গোদা দলের (প্রকৃত বিচারে অবশ্য মোজাহিদের দলই পালের গোদা) এক সিনিয়র নেতা ইতিমধ্যেই দিয়ে দিয়েছেন। দু’দিন আগে বিএনপি’র সাংবাদিক সম্মেলনে এক জন সাংবাদিক যখন প্রশ্ন করেছিলেন, আপীল বিভাগ সাকা চৌধুরীর রিভিউ পিটিশন খারিজ করে তার ফাঁসির আদেশ বহাল রাখার ফলশ্রুতিতে সাকাকে বিএনপি থেকে বহিষ্কার করা হবে কিনা? তখন তাদের বিজ্ঞ সিনিওর নেতা গয়েশ্বর রায় উত্তর দিয়েছিলেন, যেখানে উনার ফাঁসি হয়ে যাচ্ছে অর্থাৎ উনি বেঁচে থাকছেন না, সেখানে বহিষ্কারের প্রশ্ন অবান্তর। গয়েশ্বরের যুক্তির আলোকে বলা যায়, যেখানে মোজাহিদের ফাঁসির রায় হয়ে গিয়েছে সেখানে অন্য মামলায় নির্দোষ প্রমানের অধিকারের প্রশ্নও অবান্তর ছিল। আশা করি, বহিষ্কার বিশারদ গয়েশ্বর রায় উনার জ্ঞাতি দলের এ মোজাহিদ ভাবীকে বিষয়টি বুঝাবেন।

