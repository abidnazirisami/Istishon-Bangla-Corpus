প্রসঙ্গ প্রবীর সিকদারঃ এই কি তবে প্রতিদান!


একজন নির্ভীক কলম সৈনিক প্রবীর সিকদার। কট্টর একজন আওয়ামী লীগার হিসেবেই পরিচিত তিনি। ঘৃণা করেন তিনি মনে-প্রাণে যুদ্ধাপরাধী ও স্বাধীনতার বিপক্ষের শক্তিকে।
১৯৭১ সালে মহান মুক্তিযুদ্ধের সময় তিনি হারিয়েছিলেন তার পরিবারের ১৪জন সদস্যকে। এদেশের লাল-সবুজ পতাকা, স্বাধীনতার তিনিও একজন গর্বিত অংশীদার। তিনি অন্ধ ভক্ত বঙ্গবন্ধু ও আওয়ামী লীগের। 
সাহসী এই কলম যোদ্ধা ধনকুবের মুসা বিন শমসেরের যুদ্ধাপরাধে সম্পৃক্ততা এবং বাচ্চু রাজাকারকে নিয়ে অনেকগুলো অনুসন্ধানী প্রতিবেদন করেন। লেখালেখির কারণে ২০০১ সালে আক্রমণের শিকার হয়ে পা হারিয়ে পঙ্গুত্বও বরণ করতে হয় তাকে। 
তখন ওই হামলার পর দায়েরকৃত মামলায় মুসাকে আসামি হিসেবে অন্তর্ভুক্ত করার আবেদন জানিয়েছিলেন প্রবীর সিকদার, কিন্তু শেষ পর্যন্ত তা হয়নি।
সত্য লিখতে কখনোই ভয় পেতেন না প্রবীর সিকদার। তাই তো তিনি প্রধানমন্ত্রীর বেয়াই ফরিদপুরে এলজিআরডি মন্ত্রী ইঞ্জিনিয়ার মোশারফ হোসেন কর্তৃক হিন্দু ধর্মাবলম্বীদের বাড়িঘর দখলের বিরুদ্ধে লেখালেখি করে আসছিলেন, যে অভিযোগটি প্রথমে করেছিল বৌদ্ধ খৃষ্টান ঐক্য পরিষদ। তার এ লেখালেখির পর মন্ত্রী নিজেই বলেছিলেন- ‘হিন্দু ঐ পরিবারটি ভারত চলে গেছে’।
এর বাইরেও প্রবীর সিকদার সাম্প্রতিক সময়ে এলজিআরডি মন্ত্রী ইঞ্জিনিয়ার মোশারফের নির্বাচনী এলাকা ফরিদপুরের মুক্তিযোদ্ধাদের ওপর সাম্প্রতিক সময়ের নির্যাতন নিপীড়নের বিরুদ্ধে লেখালেখি করে আসছিলেন।
নিজের জীবন নিয়ে শঙ্কিতও ছিলেন প্রবীর সিকদার। গত ১০ আগস্ট এ নিয়ে ফেসবুকে দেয়া এক স্ট্যাটাসে তিনি লিখেন-
 ‘আমার জীবন শঙ্কা তথা মৃত্যুর জন্য দায়ী থাকবেন :
১. এলজিআরডি মন্ত্রী ইঞ্জিনিয়ার খন্দকার মোশাররফ হোসেন এমপি
২. রাজাকার নুলা মুসা ওরফে ড. মুসা বিন শমসের
৩. ফাঁসির দণ্ডাদেশ প্রাপ্ত যুদ্ধাপরাধী বাচ্চু রাজাকার ওরফে মাওলানা আবুল কালাম আজাদ এবং এই তিন জনের অনুসারী-সহযোগীরা।’
এছাড়া প্রবীর সিকদার কিছু দিন আগে নিজের জীবনের নিরাপত্তা চেয়ে থানায় সাধারণ ডায়েরি করতে গিয়েছিলেন। অথচ আজ তাকেই উলটো মামলার জালে জড়াতে হলো। তার বিরুদ্ধে ফরিদপুরে আইসিটি অ্যাক্টে মামলা দায়ের করা হয়েছে। 
প্রবীর সিকদারের ছেলে সুপ্রিয় শিকদার অভিযোগ করে জানিয়েছেন- স্থানীয় সরকার মন্ত্রী মোশাররফ হোসেন প্রভাব খাটিয়ে স্বপন পাল নামক এক আইনজীবীকে দিয়ে মামলা করিয়েছেন। মন্ত্রী প্রবীর সিকদারকে অকথ্য ভাষায় গালগালও করেছেন বলে জানান তার ছেলে।
প্রবীর সিকদারের পরিবারের সদস্যরা অভিযোগ করেছেন, রবিবার (১৬ আগস্ট) সন্ধ্যায় শেরে বাংলা নগর থানার এসআই জলিলের নেতৃত্বে রাজধানীর ফার্মগেটের ইন্দিরা রোডে অবস্থিত ‘উত্তরাধিকার ৭১ নিউজ’ কার্যালয় থেকে তাকে নিয়ে যাওয়া হয়। তাকে ডিবি অফিসে নিয়ে যাওয়া হয়েছে বলে জানিয়েছেন পরিবারের সদস্যরা।
দৈনিক জনকণ্ঠ পত্রিকায় প্রকাশিত ‘সেই রাজাকার’ কলামে মুক্তিযুদ্ধ চলাকালে মুসা বিন শমসেরের বিতর্কিত ভূমিকার বিবরণ তুলে ধরেছিলেন সাংবাদিক প্রবীর সিকদার।
আজকের প্রবীর সিকদার গ্রেফতার হলেন। কেনো? সত্য লেখায়? তাহলে কী সত্য বলার স্বাধীনতা নেই? বাক-স্বাধীনতা রুদ্ধ? যদি তা না-ই হবে, তাহলে প্রবীর সিকদারকে আটক কেনো করা হলো? মাননীয় প্রধানমন্ত্রী জবাব দিবেন কি?
না। আজ আর কোনো জবাব দেয়ার মতো আপনার কাছে কিছু নেই। থাকবার কথাও নয়। কারণ স্বজনপ্রীতি বলে একটা কথা আছে না! 
যে স্বজনপ্রীতি আমাদের সামনে এগুতে দেয় না। স্বজনপ্রীতি আমাদের সকল কর্মকাণ্ডকে প্রশ্নবিদ্ধ করে। প্রবীর সিকদারের আটকের ঘটনাটি তারই একটা উদহারণ নয় কি? 
আজকাল মখা আলমগিরকেও দেখা যায় না। তিনিও কিন্তু প্রশ্নবিদ্ধ। যাই হোক। সত্য বলার কারণে একজন মানুষকে সরকার আটক করতে পারেন, এটা জানা ছিলো। তবে আওয়ামী লীগ সরকার পারে এটা ভাবনায় ছিলো না। 
প্রবীর সিকদারকে আটকের ফলে সরকার প্রমাণ করে, তারা বাক-স্বাধীনতাই বিশ্বাসী না। সংবাদপত্রের কালো দিবস বলে কিন্তু একটা দিবস আছে। ভুলে গেলে চলবে না।
আর হ্যাঁ, গণজাগরণ মঞ্চের কাজ কি? বেয়াইরা কি রাজাকার নয়? তাদের বিচার দাবী করাটা কি মঞ্চের জন্য হারাম? যদি তা না হয় তাহলে তারা এ নিয়ে নিশ্চুপ কেনো? তাহলে মঞ্চে যারা অভিনেতা তাদের পরিচালক কি সরকার?

