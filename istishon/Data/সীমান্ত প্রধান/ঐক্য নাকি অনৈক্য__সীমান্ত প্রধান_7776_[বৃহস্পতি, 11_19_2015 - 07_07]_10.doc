ঐক্য নাকি অনৈক্য_


বর্তমান সময়টা মোটেও সুখকর এবং স্বস্তির নয়। ঘৃণা আর ঘৃণা; ঘৃণা যেন বাষ্প হয়ে এখন বাতাসে, বাতাসে ছড়িয়ে পড়ছে। আর সেই ঘৃণার বাষ্প ভাইরাসের মতো ছড়িয়ে পড়ছে একজন থেকে আরেক জনের মধ্যে। এ যদি হয় অবস্থা; —তবে সময়টা ‘ভালো’ বলি কি করে?
ধর্ম, জাত, লিঙ্গ বৈষম্য—এ যেন আমাদের অস্থি-মজ্জাগত সমস্যা হয়ে দাঁড়িয়েছে। এসব কিছুর মূলে যেন ধর্ম আর ধর্মান্ধদের আস্ফালন। যার ফলশ্রুতিতে আতঙ্কিত; —শঙ্কাগ্রস্ত আমরা। এর থেকে মুক্তি চাই। মুক্তি পেতে খাঁচার পাখির মত ছটফট করছি। —তবে কি এর থেকে মুক্তি নেই! 
স্বাধীন ও গণতান্ত্রিক একটি দেশে স্বাধীন-মত প্রকাশের জন্য খুন হতে হবে! অথচ গণতান্ত্রিক দেশের প্রতিটি নাগরিকেরই অধিকার রয়েছে; —মতামত প্রকাশ করার, চিন্তার স্বাধীনতার। তবে আজ সেই স্বাধীনতার টুঁটি চেপে ধরা হচ্ছে কেনো? তবে কি এ জনপদ আমার সোনার বাংলা নয়?
স্বাধীন মত প্রকাশের জন্য একের পর এক মুক্তমনা, ব্লগার কুপিয়ে হত্যা করছে কতগুলো ধর্মান্ধ জানোয়ার। আর রাষ্ট্রর পক্ষ থেকেও ৫৭ ধারা জারি করে খর্ব করা হচ্ছে আমার মত প্রকাশের অধিকার! ভাবতেও অবাক লাগে, এই কি তবে সেই দেশ; —যে দেশের জন্য এক সাগর রক্ত বিনিময় হয়েছিলো! 
ধর্মানুভূতিতে আঘাত লাগে এমন কিছু লেখা ও প্রকাশ করা থেকে বিরত থাকার জন্য সরকারের পক্ষ থেকে যখন বলা হয়ে থাকে; —তখন ধর্মান্ধ জানোয়ারগুলোর আস্ফালন তো বাড়বে, এটাই স্বাভাবিক। তাহলে কি এই দেশ, এই জনপদ ধর্মান্ধদের? তবে কি এ জনপদ মুক্তবুদ্ধি চর্চা তথা মুক্তমনাদের নয়? তাহলে এখানে মুক্তবুদ্ধির চর্চা নিষিদ্ধ?
বাংলাদেশ কোনো ধর্মান্ধদের নয়, এ কথা চিৎকার করে বলার সময় এসে গেছে। চিৎকার করে বলতে হবে এ দেশ আমাদের। আমাদেরও আছে নিরাপত্তার অধিকার। আমরা চাই আমাদের মত প্রকাশের স্বাধীনতা। আমরা চাই ধর্ম নিরপেক্ষ একটি রাষ্ট্র। আমরা চাই বৈষম্যহীন একটা সমাজ ব্যবস্থা। 
এ দেশ আমাদের। দেশের প্রতিটি মানুষকে নিরাপত্তা দিতে হবে, রক্ষা করতে হবে প্রতিটি মানুষের অধিকার; —এ দায়িত্ব, কর্তব্য সরকারের। কথা বলা, মত প্রকাশ করা আমাদের অধিকার। তার উপর যদি খড়গ নেমে আসে, তবে যে কোন মূল্যে এর থেকে রক্ষার পথ খুঁজে নিতে হবে আমাদেরকেই। আর যদি তাই হয়; তবে সরকার কেনো? কি কাজ সরকারের? 
তবে আক্ষেপের একটি বিষয় হচ্ছে, মুক্ত-বাক তথা মত প্রকাশের স্বাধীনতার প্রশ্নে এ দেশের অনেক সুশীল, বুদ্ধিজীবীরা আজ দ্বিধা-বিভক্ত। কেউ কেউ সরকারের দালাল হিসেবেও খোলস ছেড়ে বের হচ্ছেন। আর কেউ কেউ ‘নীতির ঘরে খিল’ এঁটে দিয়ে চুপটি করে বসে আছেন! যা আগামীর জন্য ভয়াবহতার ইংগিত দিচ্ছে। 
আবার; মুক্তমনাদের মধ্যেও বর্তমানে দেখা দিয়েছে গ্রুপিং! তা ফেসবুকে ঢু মারলেই পাওয়া যায় এর হাজারো প্রমাণ। বিনা-কারণ অথবা তুচ্ছ কারণে বাদানুবাদ ও হিংসাত্মক মনোভাবের বহিঃপ্রকাশ ঘটছে তাদের মধ্যে। এমতাবস্থায় এক সময় হয় তো মুক্তমনারা নিজেরাই জড়িয়ে পড়বে সংঘাত; সংঘর্ষে! যা অনাকাঙ্ক্ষিত ও অশুভ ইংগিতই বহন করে। 
এমন হিংসাত্মক মেজাজ থেকে সকল মুক্তমনাকে বের হয়ে আসা দরকার। স্বাধীন মত-প্রকাশের আন্দোলনকে আরো বেগবান করতে একটি প্লাটফর্মে দাঁড়ানো উচিৎ। নিজেদের মধ্যে যদি আমরা ঐক্য ধরে রাখতে না পারি; —তবে বৈষম্যহীন যেই সমাজ ব্যবস্থার স্বপ্ন আমরা দেখছি; তা কি বুমেরাং হয়ে ধরা দিবে না? তাহলে এখন আমাদের কি করা দরকার, —ঐক্য নাকি অনৈক্য? জয় হোক মানবতার।

