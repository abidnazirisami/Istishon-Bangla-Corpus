প্রসঙ্গ ৫৭ঃ দালাল শ্রেণীরাই সকল নষ্টের মূল


৫৭ ধারা। এই আইনটি নতুন নয়। পুরনো। এটি পাস করেছিলো বিএনপি। তবে আওয়ামী লীগ বর্তমানে এটিকে আরো কঠোর করেছে। কিন্তু দল-মত নির্বিশেষে বেশির ভাগ মানুষই এ ধারাটিকে কালো আইন হিসেবেই উল্লেখ করছে। 
বিশেষজ্ঞরাও বলেছেন, ৫৭ ধারা সুস্পষ্টভাবেই সংবিধানের লঙ্ঘন। এ ধারার বৈধতা প্রশ্নে হাইকোর্ট ৫ বছর আগে একটি রুল জারি করেছিলো। কিন্তু আজো সেই রুল নিষ্পত্তি হয়নি। 
তবে কিছু কিছু পদলেহনকারী রয়েছেন যারা ৫৭ ধারাটিকে সংবিধানের সাথে সাংঘর্ষিক নয় বলেই দাবী করছেন। যাদেরকে স্পষ্টভাবেই দালাল বলে সম্বোধন করা যায়।
সুরঞ্জিত সেনগুপ্ত বুধবার রাতে এক টিভি আলোচনায় অংশ নিয়ে স্পষ্টভাবেই মত দিয়েছেন ৫৭ ধারা সম্পর্কে। তথ্য ও যোগাযোগ প্রযুুক্তি আইনের ৫৭ ধারা সংবিধানের পরিপন্থি বলে তিনিও মন্তব্য করেছেন। 
সুরঞ্জিত সেনগুপ্ত বলেছেন, সংবিধানের ৩৯ (১) অনুচ্ছেদে বলা হয়েছে, ‘চিন্তা ও বিবেকের স্বাধীনতা নিশ্চয়তা দান করা হইল।’ এখানে কোন ধরনের যদি-কিন্তু নেই। কোন ধরনের শর্ত নেই। এক্ষেত্রে ৫৭ ধারা সংবিধানের পরিপন্থি। 
সুরঞ্জিত সেনগুপ্ত আরো বলেছেন, সংবিধানে সুস্পষ্টভাবে বলা আছে, কোনো আইন যদি সংবিধানের সঙ্গে সাংঘর্ষিক হয় তবে তা বাতিল বলে গণ্য হবে।
বিশেষজ্ঞরা মনে করেন, ৫৭ ধারার কারণে নাগরিকদের মধ্যে নিরাপত্তাহীনতা তৈরি হয়েছে। যে কোনো নাগরিক এ ধারায় ভোগান্তির শিকার হতে পারেন।
অপরদিকে প্রধানমন্ত্রী প্রেস সচিব সাংবাদিক ইকবাল সোবহান চৌধুরী গাইছেন ভিন্ন সুরে গান। তিনি ৫৭ ধারাকে সংবিধানের সঙ্গে সাংঘর্ষিক নয় বলেই দাবী করছেন। একজন সাংবাদিক এটা কি করে বলতে পারেন? 
ইকবাল সোবহান চৌধুরী বিবিসি কে বলছেন, এটি সংবিধানের সঙ্গে সাংঘর্ষিক নয়। তবে মত প্রকাশের স্বাধীনতা ও আইনের প্রয়োগ দু’ক্ষেত্রেই কিছুটা বাড়াবাড়ি আছে বলে মনে করেন তিনি।
ইকবাল সোবহান চৌধুরী বিবিসি বাংলাকে বলেন, মত প্রকাশের স্বাধীনতার নামে এমন কিছু লেখা যাবে না বা স্ট্যাটাস দেয়া যাবে না যা অন্যের অধিকার, মর্যাদা বা শান্তি বিঘ্নিত করতে পারে। সেটা যেন অন্যের অনুভূতির ওপর আঘাত হানতে না পারে সে বিষয়ে সতর্ক থাকা দরকার। পাশাপাশি আইনের নামে যারা এটি প্রয়োগ করেন তারা অযথা হয়রানি করবেন, আইনের স্বেচ্ছাচারিতার মাধ্যমে নাগরিক অধিকার লঙ্ঘন করবেন সেটা নয়। সে ব্যাপারে আইনশৃঙ্খলা বাহিনীকে সতর্ক হতে হবে। 
আসলে জনাব ইকবাল সোবহান চৌধুরীর এ মন্তব্যটি অনেকটা রাম রাখি না কুল রাখি মার্কা। তিনি খুব সতর্ক অবস্থান থেকেই এমন মন্তব্য করেছেন। অনেকটা প্রভুভক্তের মতো। এদেরকে নির্দ্বিধায় স্বার্থপর বলা যেতেই পারে। তবে প্রশ্ন জাগে এদের মতো মানুষ কিভাবে সাংবাদিক নেতা হয়? 

