ইক্ষু মিয়া ও ফেসবুক এ্যাপ


ইক্ষু মিয়া কম্পুটারের সামনে বিরসবদনে বসিয়া আছেন। তাহা দেখিয়া ঈদ উপলক্ষে বাসায় বেড়াতে আসা তাহার বন্ধুটি বলিলো - ”কি হে, মন খারাপ কেন? কি হইয়াছে?”
ইক্ষুমিয়া কোন উত্তর না দিয়া মুখ খানা আরো ভার করিয়া বসিয়া রইলেন। খানিকপর হাকঁ ছাড়িয়া গিন্নী কদলীবালাকে বলিলেন - ”বন্ধু আসিয়াছে। গরুর রেজালা দিয়া মুড়ি মাখাইয়া নিয়া আসো।” প্রায় তৎক্ষনাৎ অন্দর মহল হইলে গিন্নীর মুখ ঝামটা শোনা গেলো - ”পারুম না। নিজে লইয়া খাও।” বন্ধু বুঝিলো, ঘটনা গুরুতর।
অনেক অনুনয় বিনয় করিয়া ঘটনা যাহা জানা গেলো তাহা হইলো, ফেসবুকের এক খানা হিন্দী কেশের এ্যাপের কারনে তাহার সংসার আজ ভাঙ্গিতে বসিয়াছে। সেদিন অফিসে বসিয়া নিতান্তই ভুলঃবশত ফেসবুকের ঐ নচ্ছাড় এ্যাপটাতে ক্লিক করিতেই যত বিপত্তির উৎপত্তি। এ্যাপখানা তাহার হইয়া তাহার স্ট্যাটাস দিয়া বসিয়াছে। উহাতে গোল বাধেঁ নাই, বাধিঁয়াছে উহার পরিসংখ্যানে। ইক্ষু মিয়া অদ্যবধি কোন কোন বালিকার সহিত কতখানা ম্যাসেজ আদান প্রদান করিয়াছে, হিন্দী কেশের এ্যাপ বালিকার নাম ধাম, লিংকসহ উহা সবিস্তারে বর্ণনা করিয়াছে। আর পড়বি তো পর মালির ঘাড়ে। গতকল্য রাত্রিতে উহা কদলী বালা দেখিয়া ফালাইয়াছেন এবং যথারীতি দেখিবামাত্র “লুলের বাচ্চা লুল” বলিয়া হুংকার ছাড়িয়া তাহাকে মারতে উদ্যত হইয়াছিলেন। কোনমতে দৌড়াইঁয়া বাসার বাহিরে যাইয়া ইক্ষু মিয়া প্রাণ বাচাইঁয়াছেন। আজ বিকেল নাগাদ চেষ্টা করিয়াও স্ত্রীর মন গলাইতে পারেন নাই।
সব শুনিয়া বন্ধুটি বলিল - ”ভাবী সাহেবার মন কেন বিক্ষিপ্ত এইবার সব বুঝে আসিলো। তবে ইক্ষু শোন, তুমি স্বস্ত্রীকে বন্ধু তালিকায় রাখিয়া একটা মস্তবড় ভুল করিয়াছো। এই ভুলের মাশুল আরো বিশালাকারে হইতে পারিতো।”
ইক্ষু মিয়া উত্তেজিত হইয়া বলিল - ”তাহাকে বন্ধু তালিকায় রাখিবো না? আমার ধরে কয়খানা মাথা, বন্ধু?”
বন্ধু বলিলো - তাহা অবশ্য ঠিক, এক খানাই মাথা। যাহা হউক, যেথায় সেথায় ক্লিক করিলে আজকাল মান সোলেমান নিয়া টানাটানি পড়িয়া যায়!
ইক্ষু মিয়া বলিলো - উপদেশ বাদ দিয়া এক্ষন বলো এই বিপদ হইতে উদ্ধার পাওয়ার উপায় কি?
বন্ধু বলিলো - যাহা হইবার হইয়াছে। আপাততঃ উক্ত ষ্ট্যাটাসখানা মুছিয়া একাউন্ট কিছু দিনের তরে ডিএকটিভেট করিয়া রাখো। পরিস্থিতি শান্ত হইলে পুনরায় ফিরিয়া আইসো।”
ইক্ষু মিয়া বিরস বদনে প্রায় কাদোঁ কাদোঁ হইয়া বলিলো - ”কি দিনকাল পড়িলো বন্ধু, জগতের গোপন কোন কিছুই আর গোপন থাকিতেছে না। ইহা কেয়ামতের আলামত।”
বন্ধু মাথা নাড়িয়া সায় দিলো।

