আমাদের তাজউদ্দীন ও জেল হত্যা দিবস


৩রা নভেম্বর, রাত আটটা, ১৯৭৫ ইং। সেনাবাহিনীর রিসালদার মুসলেহ উদ্দীন ঢাকা সেন্ট্রাল জেলে ভেতর তার দলবল নিয়ে প্রবেশ করলো। প্রত্যেকের হাতে একটা করে লাইট মেশিন গান। তৎকালীন প্রেসিডেন্ট নপুংশক খন্দকার মোশতাককে জেলার ফোন দিয়ে ঘটনা জানালো। মোশতাক বল্ল, মুসলেহ উদ্দীনের বাহিনীকে যেন কোথাও আটকানো না হয়। মুসলেহ উদ্দীনের অস্ত্রের মুখে জেলার সেল নম্বর একে আসলো। সেখানে তাজউদ্দীন আহমেদ ও নজরুল ইসলাম ছিলেন। দুই নম্বর সেলে ছিলেন মনসুর আলী ও কামারুজ্জামান। এই দুইজনকে এক নম্বর সেলে আনা হলো। মুসলেহ উদ্দীন এই ৪ জনকে পাশাপাশি দাড়ঁ করিয়ে খুব কাছ থেকে একসাথে ব্রাশ ফায়ার করলো। কয়েক সেকেন্ডের মাথায় লুটিয়ে পড়লো তিনজন জাতীয় নেতার মৃতদেহ। তাজউদ্দীন আহমেদ স্পট ডেট হন নি। তারঁ হাটুঁতে ও পেটে গুলি লেগেছিলো। তিনি কিছুক্ষন ’পানি পানি’ বলে চিৎকার করে অতিরিক্ত রক্তক্ষরণে মৃত্যবরণ করেন। ৩ নম্বর সেলে ছিলো আওয়ামীলিগের আরেক নেতা আব্দুস সামাদ আযাদ। তাকে হত্যা করা হয়নি। মুসলেহ উদ্দীনের পর আরেক দলকে পাঠানো হয় ৪ নেতার মৃত্যু নিশ্চিত করার জন্য। সে দলের প্রধান নায়েব আলী। সে চার নেতার মৃতদেহের উপর বেয়নেট চার্জ করে মৃত্যু নিশ্চিত করে।
মেজর রশীদ আর মেজর ফারুক খালেদ মোশারফরের ভয়ে ক্ষমতা ছেড়ে যাবার ঠিক আগ মূহুর্তে “আওয়ামীলিগের প্রেতাত্না” যেন বাংলাদেশের বুকে আর ফিরে না আসে, সেই উদ্দেশ্যে আওয়ালী লিগের ৪ জন বড় বড় নেতাকে রাতের অন্ধকারে অত্যন্ত নৃশংসভাবে হত্যা করা প্ল্যান করেছিলো।
[সূত্রঃ দেয়াল / হুমায়ূন আহমেদ]
বাংলাদেশের স্বাধীনতা যুদ্ধে তাজউদ্দীন আহমেদ নামের এই মহান মানুষটার অবদানের কথা যারা পরিস্কার জানেন না, তারা পোষ্টের বাকীটা পড়ে দেখতে পারেন। 
মুক্তিযুদ্ধের সময় অস্থায়ী প্রবাসী সরকারের প্রথম প্রধানমন্ত্রী ছিলেন তাজউদ্দিন আহদেম। দেশ স্বাধীন হবার পেছনে যে মানুষটির অবদান সবচেয়ে বেশী, সে সময়ে সে মানুষটার অবদান ছিলো রীতিমতো কিংবদন্তীর মতো। তিনি কখনো সশস্ত্র যুদ্ধ করেননি কিন্তু বাংলাদেশ আক্রান্ত হবার প্রথম রাতের অন্ধকারেই স্ত্রীর কাছে একটি চিরকুট লিখে বেরিয়ে পড়েছিলেন দেশের দায়িত্ব নিতে। চিরকুটে লেখা ছিলো - '“আমি চলে গেলাম। বলে যেতে পারিনি বলে ক্ষমা করে দিও। তুমি ছেলেমেয়েদের নিয়ে সাড়ে সাতকোটি মানুষের ভীড়ে মিশে যেও। জানি না আবার কবে দেখা হবে। হয়তো মুক্তির পর।' এরপর বাকীটা ইতিহাস।
প্রবাসী সরকার প্রথমেই একটি প্রতিজ্ঞা করেছিলেন, দেশ স্বাধীন না হওয়া পর্যন্ত তারা কেউই তাদের পরিবারের সাথে দেখা করবেন না। [আমরা এখন জানি দেশ স্বাধীন হতে সময় নিয়েছে নয় মাস। সে সময় তারা এটা জানতেন না।] তাজউদ্দিন আহমেদ এই প্রতিজ্ঞাটা অক্ষরে অক্ষরে পালন করেছিলেন। দেশ স্বাধীন না হওয়া পর্যন্ত তিনি আক্ষরিক অর্থেই তার পরিবারের সাথে একটিবারও দেখা করেন নি। অফিসের পাশে একটা চালা ঘরে তিনি থাকতেন।
এপ্রিলের ভেতরই তাঁর স্ত্রী তারঁ ছেলেমেয়েদেরকে নিয়ে ভারতে চলে আসলেন। তারাঁ থাকতেন তারঁ থেকে মাত্র দুতিন মাইল দূরে। ইচ্ছা করলেই তাদের সংগে দেখা করতে পারতেন কিন্তু তিনি নয়মাসের ভেতর এক বারও যান নি। এমনকি সেই বিল্ডিংয়ে একবার সৈয়দ নজরুল ইসলামের সাথে দেখা করতে যাবার প্রয়োজন হয়েছিলো তারঁ, তারঁ আসার খবর পেয়ে তার স্ত্রী-ছেলে মেয়ে দরজার কাছে এসে দাড়াঁলো। তিনি তাদেরঁ দিকে তাকিয়ে একটু মুচকি হেসে লিফটের দিকে পা বাড়িয়েছিলেন। নয়মাসের ভেতর সেটাই পরিবারের সাথে তারঁ প্রথম এবং শেষ দেখা।
তাজউদ্দিন সাহবে জানতেন, খুব বড় কিছু পেতে হলে খুব বড় কিছু ত্যাগ করতে হয়। তিনি সেই ত্যাগটুকু অনায়াস হাসিমুখে করতে পেরেছিলেন।
তিনি দিনে মাত্র দু ঘন্টা ঘুমাতেন। দিনের পর দিন দু ঘন্টা ঘুমিয়ে একটা মানুষ কিভাবে বেচেঁ থাকতে পারেন, আমার তা জানা নেই। তিনি কাজের চাপে আক্ষরিক অর্থেই নাওয়া-খাওয়ার সময় পেতেন না। অবিশ্বাস্য হলেও সত্য, শুরুর দিকে তার মাত্র এক সেট জামা ছিলো। (মানে একটা শার্ট-একটা প্যান্ট) তারপর তারঁ পরিচিত একজন তাকেঁ আরেক সেট কাপড় উপহার দেন। তিনি সেই কাপড় পরে থাকতেন। গোসল খানায় নিজের কাপড় নিজে ধুতে ধুতে তিনি বহুবার জাতীয় গুরুত্বপূর্ণ সব কাজ সেরেছেন। তিনি যে ঘরটিতে থাকতেন, সেখানে ছিলো একটা চেৌকি, মাদুর, কাথাঁ-বালিশ, একটা পানির জগ আর একটা পিতলের গ্লাস। আর ছিলো একটা সাড়ে তিন টাকা দামের পুরনো মশারী।
দাপ্তরিক কাজ ছাড়াও তার কাজ ছিলো মূলত, বিদেশী কূটনীতিবিদ আর বিদেশী সাংবাদিকদের সাথে কথা বলে দেশের সার্বিক অবস্থা জানানো, রনাঙ্গণে গিয়ে মুক্তিযোদ্ধাদের খোঁজখবর নেয়া ও তাদের সাহস যোগানো এবং বঙ্গবন্ধুকে পাকিস্থানী কারাগার থেকে মুক্ত করার জন্য নিরলসভাবে চেষ্টা করা।
১৯৭১ সালে বাংলাদেশের সাথে ভারতের সময়ের পার্থক্যটুকু ছিলো ৩০ মিনিট। প্রবাসী সরকার ভারতের সময় মোতাবেক চলতো। কিন্তু তাজউদ্দিন আহমেদ কোনদিন তারঁ হাতঘড়ির সময় পরিবর্তন করেননি। সেটা চলতো বাংলাদেশের সময়ে।
মুক্তিযুদ্ধের নয় মাস পাকি দানবেরা এদেশে ঘাটিঁ গেড়ে এদেশকে চূণূ বিচূর্ণ করে দিতে চেয়েছে। তখন আকাশে শকুন উড়তো, নদীতে ভেসে বেড়াতো ক্ষত-বিক্ষত লাশের মিছিল, শুকনো মাটিতে দাউ দাউ করে জ্বলতে আগুনের লেলিহান শিখা, বাতাস ভারী হয়ে থাকতো অসহায় মানুষের কান্নায়। শুধু বাংলাদেশের সময়টুকু তারা কেড়ে নিতে পারেনি। তাজউদ্দিন আহমেদ পরম মমতায় তারঁ হাতঘড়িতে সে সময়টুকু ধরে রেখেছিলেন।
১৯৭৫ সালে খন্দকার মোশতাক নামক এক ঘাতকের বুলেট তারঁ হৃদস্পন্দনকে থামিয়ে দিয়েছে কিন্তু থামাতে পারেনি তারঁ ঘড়ির কাটাকে। যতদিন বাংলাদেশ থাকবে, ততদিন তাজউদ্দিন আহমেদের ঘড়ি আমাদের বুকে টিকটিক করে চলতেই থাকবে, চলতেই থাকবে।
[মুহম্মদ জাফর ইকবাল স্যার রচিত 'তাজউদ্দিন আহমেদের ঘড়ি' অবলম্বনে]
আমাদের এই পূর্ব প্রজন্ম আমাদের জন্য গর্ব, আমাদের জন্য আদর্শ ও আমাদের পথ দেখানোর আলোক বর্তিকা। তাজউদ্দিন আহদেম যেমন দৃপ্তপ্রত্যয়ে দেশ স্বাধীন না হওয়া পর্যন্ত পরিবারের কাছে ফিরে যাননি, ততদিন শাহবাগের তরুণ প্রজন্মও দাবী আদায় না হওয়া পর্যন্ত ঘরে ফিরে যাবে না। আমাদের পূর্ব পুরুষরা শিখিয়েছেন, কিভাবে আত্নত্যাগ করে দেশকে ছিনিয়ে আনতে হয়, দেশের জন্য কিভাবে বাড়ী ঘর ছেড়ে রাজপথে থাকতে হয়। আমরা যে তাদের যোগ্য উত্তরসূরী, সময় হয়েছে সেটা আরেকবার দেখিয়ে দেবার।
[মূল পোষ্টটি লেখা হয়েছিলো এ বছরের ২৬ শে ফেব্রুয়ারী]

