বাতাসী


https://fbcdn-sphotos-f-a.akamaihd.net/hphotos-ak-ash3/s720x720/942256_1...
গ্রীষ্মের খা খা দুপুর। আব্দুল বাসেত মিয়া রাস্তা দিয়ে হাটঁছে। মাথায় এক ঝুড়ি চুড়ি। পাড়ার লোকেরা তাকে এক ডাকে চুড়িওয়ালা নামে চিনে। কারন বহুবছর ধরে এ ব্যবসা করছে সে। 
তার বাবা খুব শখ করে তাকে একটি বিয়ে করায়। মা মরা বাসেত মিয়া লাল টুকটুকে বউ ঘরে তুলে আনে। কিন্তু বছরের পর বছর গড়ায়, বাসেত মিয়ার ঘর আলো করে কোন সন্তান আসে না। ডাক্তারী পরিক্ষায় জানা যায় বাসেতের বউ এর সমস্যার কথা। সে কোন দিন মা হতে পারবে না। বাসেত পারবে না কখনো বাবা হতে। প্রচন্ড কষ্টে বাসেত মিয়া অসুস্থ্য হয়ে পড়ে। কাজ কাম বাদ দেয়, নাওয়া খাওয়া বাদ দেয়। এভাবে কেটে যায় মাস কয়েক। এরপর আবার বেড়িয়ে পড়ে তার ঝুড়ি নিয়ে। পেট তো বাচাঁতে হবে।
পাড়ার লোকেরা অনেক কথা বলে। বলে বউকে তালাক দিয়ে আরেকটা বিয়ে করতে। কিন্তু বাসেতের মন মানে না। মেয়েটা এ কয়টা বছর তার ভাঙ্গা সংসারটা যেভাবে আগলে রেখেছে, কিভাবে পারবে সে তাকে এখন এক কথায় তালাক দিয়ে দিতে?
রাস্তা দিয়ে যাবার সময় কত শিশু দেখে বাসেত মিয়া!! দেখে আর বুকটা হু হু করে উঠে। 
একবার এক ফকিরের সাথে দেখা, মাজারের গেটে চুড়ি বিক্রি করার সময়। সেই ফকির তাকে নিয়ে যায় এক পীরের কাছে। পীর বাবা সব শুনে তাকে একটা তাবিজ দেয়। বলে তার বউ এর কোমরে বেধেঁ দিতে। বাসেতের বিশ্বাস হয় না একচুল। কারন, এ কয়টা বছরে পীর-ফকির, তাবিজ কবজ, জড়ি-বুটি এইসব কম করেনি সে। কিছুতেই কিছু হয়নি। 
তার বউকে বলতেই সে বল্ল- "চেষ্টা করতে তো আর দোষ নাই। হইলে হইলো!! না হইলে নাই। ভাবুম আমাগো কপালে এইটা লেইখ্যাই আল্লাহ দুনিয়ায় পাঠাইছে। কিন্তু শেষবারের মত একটা চেষ্টা কইরা দেখতে চাই আমি, আপনে আমারে তাবিজটা বাইদ্ধা দেন।
বাসেত মিয়া তার কোমরে তাবিজটা বেধেঁ দিলেন। আশ্চর্যজনক ভাবে মাস খানেক পরেই বাসেতের বউ এর প্রেগনেন্সি ধরা পড়ল। অথচ ততদিনে তারা ভুলেই গিয়েছিলো তাবিজটার কথা।
বছরের শেষের দিকে বাসেতের ঘর আলো করে তাদের কোল জুড়ে এলো একটা ফুটফুটে মেয়ে। মেয়েটা বড় হতে লাগলো তরতর করে। কিন্তু বেজায় হ্যাংলা মেয়েটা। পাট কাঠির মত শুকনো্। বাসেতের বাবা তাই দুষ্টুমি করে ওকে বলতো - "আমার বাতাসী বউ!!" সেই থেকে ওর নামই হয়ে গেল বাতাসী। 
একটু বড় হবার পর পরই বাতাসী জন্ডিস ধরা পড়ল। গর্ভাবস্থায় বাসেত মিয়ার বউ এর জন্ডিস ছিলো। এতদিন পর সেটা এখন হানা দিয়েছে বাতাসীর গায়। আবার শুরু হলো ঝাড় ফুক তাবিজ কবজের পালা। কিন্তু কিছুতেই কিছু হয় না। বাতাসীর জন্ডিস সারে না। ধীরে ধীরে মেয়েটা বাসেত মিয়ার চোখের সামনে মৃত্যুর কোলে ঢলে পড়ে। বাসেত মিয়া প্রায় পাগল পারা হয়ে যায়। 
বাতাসী মারা যাবার পর সারাদিন সে বাতাসীর জামা কাপড় কোলে নিয়ে বসে থাকত। বাতাসীর বিভিন্ন স্মৃতি মনে করতো আর হু হু করে সারা রাত কাদঁত। মেয়েটা তার চুড়িগুলোকে খুব পছন্দ করত। কাজ শেষে ঘরে ফিরলেই ঝুড়ির সামনে বসে বসে সে চুড়ি দেখত। আর বাসেত মিয়া বুক ভরে তার মেয়েটাকে দেখত। মেয়েটা প্রায়ই ঝুড়ি থেকে চুড়ি নিয়ে দুহাত ভর্তি করে পরতো, তারপর মেয়ে তার বাবাকে জিজ্ঞেস করতো - "বাবা, দেখতো আমাকে কেমন লাগছে?"
বাসেত মিয়া হেসে বলত - "আমার মা টাকে রাজরানীর মত লাগতেছে।
তারপর দুটো বছর কেটে গেছে। বাতাসীর শোক অনেকটাই কাটিয়ে উঠেছে বাসেত মিয়া। এখন সে বৃদ্ধও হয়ে গেছে। আগের মত আর হেটে হেটেঁ ফেরি করতে পারে না। একটুতেই হাপিয়েঁ যায়। হঠাৎ একদিন একটি জাগায় ফেরি করতে গিয়ে একটি নাম শুনে থমকে যায় বাসেত মিয়া।
একটি মহিলা বাতাসী নামে কাকে যেন ডাকছে। বাসেত মিয়ার বুক ধ্বক করে ওঠে। একটু পর বুঝতে পারে এ বাড়ীর একটি মেয়ের নাম বাতাসী। খুজেঁ পেতে সে বাতাসী নামের মেয়েটাকে আবিস্কার করে। দেখতে অবিকল তার মেয়ের মত, তেমনি হ্যাংলা-পাতলা। কিন্তু খানিকটা বড়। তাতে কি! বাতাসী আজ বেচেঁ থাকলে ওর সমানই থাকত!
এরপর থেকে সে প্রায়ই সে বাড়ীতে আসে। চুড়ি বেচাঁর জন্য না। বাতাসীকে দেখতে। আর মেয়েটাও চুড়ি এত্ত পছন্দ করে!! বাসার সামনে দিয়ে গেলে ঝাকি না নামানো ছাড়া গত্যন্তর নেই্। আর বাসেত মিয়াও বিভিন্ন অজুহাতে মেয়েটার সাথে কথা বলে।
বাসেত মিয়াঃমা, অনেক গরম পড়েছে, একটু পানি নিয়া আসবে?
তোমার মা কই, চুড়ি কিনবে না?” (পানি খেতে খেতে
বাতাসীঃ মা তো ডাকতে বলে নাই, আমি ডেকেছি
বাসেত মিয়াঃ তুমি চুড়ি কিনবে?
বাঃ দেখি কেমন চুড়ি? আমার হাতে হবে?
বাসেত মিয়াঃ তোমার হাতে না হলে বানাইয়ে নিয়ে আসবো
বাঃ হা হা হা…না না বানাতে হবে না। আমি এমনি একটু দেখতে চাই
বাসেত মিয়াঃ তোমার যত খুশী দেখো… এই বলে বাসেত মিয়া গামছা দিয়ে ঘাম মুছতে থাকে। 
দিন গড়িয়ে বছর যায়। এখন বাতাসী অনেক বড়। চুড়িওয়ালার কথা এক সময় ভুলেই যায়। একদিন হটাৎ তাকে দেখে অবাক হয় বাতাসী। এই কি সেই লোক, কেমন যেন বুড়া হয়ে গেছে মনে হচ্ছে। বাতাসীকে দেখেই বাসেত মিয়া হাসে, বাতাসীও চিনতে পারে তাকে। চুড়িওয়ালা জানতে চায় “কেমন আছো মা?” বাতাসীর কাছে গলার স্বরটা অন্যরকম মনে হয়। বুঝতে পারে না কি বলবে। পানি আনতে ঘরে যায়। মাকে সাথে নিয়ে আসে ।
চুড়িওয়ালা মাকে বলে, “আম্মা আমার অনেক বয়স হইসে, আর ফেরী করতে পারি না। আপনে কিছু মনে না করলে আমার চুড়িগুলি মারে দিয়া যাইতে চাই..” কথাগুলো বলার সময় বুক ভেঙ্গে কান্না আসে বাসেত মিয়ার।
বাতাসীর মা শুনে অবাক হয়। জানতে চায় কত টাকা দিতে হবে তাকে। সে জানায় বেশীর ভাগ চুড়িই নষ্ট, ভাঙ্গা আর জোড়া খোলা তাই এই গুলি এমনিতেও বিক্রি করা যাবে না। বাতাসী চুড়ি পছন্দ করে, চুড়ি দিয়ে সে খেলতে পারবে, এই জন্য সে রেখে যেতে চায়। চুড়িওয়ালা ঝুড়িসহ চুড়িগুলি রেখে নিঃশব্দে চলে যায়। বাতাসী তার চলে যাওয়া দেখে….আজ আর চুড়িওয়ালার মাথায় বোঝা নাই, নাই কোন সুর।
বাসেত মিয়া চোখ মুছতে মুছতে বাসার দিকে ফিরে যাচ্ছে! সন্ধ্যা হবো হবো করছে। হঠাৎ মনে হলো কে যেন তার পিছন থেকে যেকে তাকে জিজ্ঞেস করছে - "বাবা, দেখতো আমাকে কেমন লাগছে?" সে চুড়ির শব্দ স্পষ্ট শুনতে পাচ্ছে। তার খুব ইচ্ছে হলো ঘুরে বলতে - "আমার মা টাকে রাজরানীর মত লাগতেছে।"
.... এদিকে বাতাসী ভাবতে থাকে..মা এতোবার বলার পরও চুড়িয়ালা কেন টাকা না নিয়ে এতগুলি চুড়ি রেখে গেল? তারও মনটা ভারী হয়, চোখের কোনটা কেন জানি ভিজে উঠে…ছোট্ট মনটা কোন উত্তর খুঁজে পায় না...
প্রথম প্রকাশ: মঙ্গলবার, ২১/০৭/২০০৯ - ১৪:৩০

