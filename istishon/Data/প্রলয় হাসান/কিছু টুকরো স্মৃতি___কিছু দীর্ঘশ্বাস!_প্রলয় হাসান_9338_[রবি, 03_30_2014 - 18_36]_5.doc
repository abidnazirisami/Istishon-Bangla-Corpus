কিছু টুকরো স্মৃতি___কিছু দীর্ঘশ্বাস!


আহ বৃষ্টি!!!
মে মাসের এক প্রচন্ড ঝড়ের রাতে আমার জন্ম হয়েছিলো বলে আম্মু আমার নাম রেখেছিলেন ‘প্রলয়।’
অবশ্য এ কারনে তাকে কম গঞ্জনা শুনতে হয়নি শ্বশুড় বাড়ির লোকেদের কাছে। এটা কোন নাম হলো? হিন্দুয়ানি নাম। মুসলমানের এমন নাম হতে পারে না। হাজি বাড়ির নাতির নাম হিন্দুয়ানি কিছুতেই হতে পারে না। আমার দাদা প্রচন্ড রেগে মেগে ঐদিনই তারঁ বড় নাতির পুরো নাম রাখলেন। মুর্শিদুল হাসান। ফুপি একটা ডাক নাম রাখলেন। অসম্ভব কমন একটা নাম। এইসব ঘটনায় আম্মু প্রচন্ড কষ্ট পেলেন। কিন্তু কাউকে কিছু বল্লেন না। চুপচাপ দেখে গেলেন শুধু।
আমাকে ফুপির দেয়া নাম ধরে ডাকা হতো। কিন্তু আম্মু আড়ালে আমাকে প্রলয় নামে ডাকতেন। একদিন আমার দাদী সেটা শুনে ফেল্লো। ’দাদী’ নামের সেই ভদ্র (!) মহিলা খুবই বিরক্ত হলো। ‘বৈৗমা তুমি এখনো ওকে এই নামে ডাকো?’ আম্মু খুব ব্রিবত হলেন। তাই এরপর আম্মু তারঁ দেয়া নামে আমাকে ডাকেন নি অনেকগুলো বছর।
একটু বড় হবার পর আমি নিজ থেকেই নাম নিয়ে লজ্জার ভেতর পড়লাম। কারন এতটাই কমন একটা নাম যে, রাস্তায় আমাকে ডাকলে তিনজন সাড়া দেয়, এমন অবস্থা। আম্মুকে বাসায় এসে বল্লাম, আম্মু আমার নাম বদলাতে হবে।
আম্মু মুচকি হেসে বলেন- ”কেন?” আমি বল্লাম, ”এই নামটা খুব কমন। আমার ভালো লাগে না একদম। বিচ্ছিরি শোনায়।” [আমার পুরো কথপকথনটা মনে আছে। কারন যতদূর মনে পড়ে আমি তখন ক্লাস টু তে পড়ি। ]
আম্মু শব্দ করে হেসে বল্লেন - “আচ্ছা। প্রলয় নামটা কেমন লাগে তোমার?”
-” প্রলয়?” আমার উচ্চারন করতে কষ্ট হচ্ছিলো। বল্লাম -”অনেক কঠিন নাম তো আম্মু।”
- “কঠিন হলেও এটা কিন্তু তোমার নাম বাবা। আমি রেখেছিলাম তোমার এই নাম।”
-”তাহলে আমাকে সবাই অন্য নামে ডাকে কেন?”
আমার এখনো মনে আছে, আম্মু কিছুক্ষন চুপ থেকে বল্লেন, “কারন, তোমার দাদাবাড়ীর কেউ এই নামটা পছন্দ করেন নি। তাই।” বলে আম্মু একটা দীর্ঘশ্বাস ছেড়েছিলেন। এখন বুঝি, এই কথাটা বলার সময়ও আম্মু কতটা কষ্ট পেয়েছিলেন।
আমি সাথে সাথে বল্লাম- ”আজ থেকে তাহলে আমাকে তুমি তোমার দেয়া নামে ডাকবে।” আম্মু রাজী হন নি। কারন এতগুলো বছর পর তার শ্বশুড়বাড়ির লোকেদের সামনে সে আবার বিব্রত হোক, তিনি তা চান নি। কিন্তু আমি ঘৃণাভরে দাদা আর ফুপির দেয়া নাম প্রত্যাখান করলাম। কিন্তু ততদিনে একটু দেরী হয়ে গেছে। দাদার নাম স্কুলের কাগজপত্রে বসে গেছে কিন্তু ডাক নামটা কোথাও দেয়া হয় নি বলে সেটা বদলে ফেলার চেষ্টা করবো বলে মনে মনে ঠিক করলাম। ঐটুকু বয়স থেকেই দাদা বাড়ীর লোকজনদেরকে অপছন্দ করতে শুরু করেছিলাম। এবং যত বড় হয়েছি, সে অপছন্দটুকু দূর তো হয়নি বরং ক্রমেই ঘৃণাতে রূপ নিয়েছে।
আম্মুর দেয়া নামকে আমি নিজের ভেতর ধারন করলাম। কেউ নাম জিগেস করলে বুক ফুলিয়ে বলি- “আমার নাম প্রলয়। আমার আম্মু রেখেছে এই নাম।” আব্বু একদিন এটা শুনে আম্মুকে ডেকে বল্লেন - “ও এসব কি বলে? বাবা-মা শুনলে কষ্ট পাবে।” আম্মু আমাকে ডেকে নিষেধ করে দিলেন যেন দাদাবাড়ীর কারো সামনে এই নাম কখনো না বলি। শুনে আমার এত্ত রাগ উঠলো!
সেদিনের পর থেকে ফুপুর দেয়া নামে কেউ আমাকে ডাকলে অসম্ভব বিরক্ত হতাম। অসম্ভব!! আমার মনে আছে ক্লাস থ্রিতে থাকতে ক্লাসমেট একটা মেয়ের সাথে আমি কথা বলা পুরোপুরি বন্ধ করেছিলাম। তার অপরাধ ছিলো সে আমাকে ফুপির দেয়া নামে ডেকেছিলো। মাত্র দুবার ডেকেছিলো। তারপর থেকে তার সাথে কখনো কথা বলিনি। সে অসংখ্যবার কথা বলার চেষ্টা করেছে, তার মা আমার আম্মুকে নালিশ দিয়ছিলো: ”আপনার ছেলে পুরো ক্লাসের সাথে কথা বলে কিন্তু আমার মেয়ের সাথে কথা বলে না কেন?” আম্মু আমার কাছে কারন জানতে চাইলে আমি তাকেঁ সত্যিটাই বলেছিলাম। আম্মু আমাকে বুকে দিয়ে কেদেঁছিলেন।
আজও যদি কখনো সেই মেয়েটার সাথে আমার দেখা হয়, আমার মনে হয় না তার সাথে আমার কথা বলতে ইচ্ছে করবে। বিশাল ইগো সমস্যা আমার।
আরেকটা সমস্যা হয়েছে, এই নামের কারনেই কিনা জানি না, বৃষ্টি বা মেঘ দেখলে আমার ভেতর শিশুদের মতো আনন্দ হয়। অসম্ভব খুশী খুশী লাগে। প্রচন্ড এক উচ্ছলতা, প্রচন্ড এক আবেগের জোয়ার নিজের ভেতর টের পাই। ইজিপ্সিয়ান একজন মাওলানা বলেছিলেন, মানুষের নাম অনেক সময় তার চরিত্রের উপর প্রভাব বিস্তার করে। ইসলামে এই কারনেই নবজাতকের ভালো ভালো নাম রাখতে বলা হয়েছে। আমার পুরো নামের বাংলা অর্থ নাকি ‘সৌন্দর্য্যের পথ প্রদর্শক’। আর আমার আম্মুর রাখা ডাক নামটা যেহেতু হিন্দুয়ানি নাম, সেহেতু সে নামের কোন অর্থ ইসলামি শরিয়তে নাই। এবং আমি তার থোড়াই কেয়ার করি।
ইসলামে না থাকুক, বাংলা অভিধানে যেহেতু আছে, আমার তাতেই চলবে। এই কারনেই আকাশে মেঘ করলে আমার মন ভালো হয়ে যায়। মনে হয়, আরেকটু মেঘ করুক। মেঘে মেঘে পৃথিবী ছেয়ে যাক। আকাশ পাতাল বৃষ্টি নামুক এখনই। ভাসিয়ে দিয়ে যাক চরাচর। বৃষ্টির শব্দ, বৃষ্টির পরে ভেজা মাটির সোদাঁ গন্ধ, আকাশ কালো করা মেঘ, এগুলো আমার কাছে এক একটি সুখের অধ্যায়, এক একটি আনন্দের উৎস!

