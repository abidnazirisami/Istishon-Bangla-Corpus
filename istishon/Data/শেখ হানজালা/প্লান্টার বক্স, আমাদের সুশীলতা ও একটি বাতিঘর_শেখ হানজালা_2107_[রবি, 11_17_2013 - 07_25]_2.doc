প্লান্টার বক্স, আমাদের সুশীলতা ও একটি বাতিঘর


(ক)
একাডেমিক ভবনের সামনে বেড়ে ওঠা লতাপাতা আর তাদের বড়রা একদিন উপাচার্য মহোদয়ের চোখে বিশ্রি রূপে দেখা দেয়। অফিসের সামনের এই জায়টাটা তার অফিসের মর্যাদা আরও বাড়িয়ে দিতে পারে। বাচ্চাদের প্রোজেক্ট দেয়া হয়, জায়গাটাকে সুন্দর করে তুলতে হবে, সারি সারি প্লান্টার বক্স বসবে, সাথে লাল-নীল বাতি। বাচ্চারা পরীক্ষা পাশের সাথে সাথে ক্যাম্পাসের সৌন্দর্য্য বাড়াতে সকাল থেকে কাজে নেমে যায়, গরমের দুপুর গড়িয়ে সন্ধ্যা হয়, তাদের কাজ আর থামে না। সারারাত মডেল নিয়ে বসে বসে ঝিমায়, মনে মনে হাজারও সৃষ্টির ছন্দ আঁকে, আর সাঝ সকালে নেমে পড়ে কোমর বেধে।
আমাদের আগ্রহের কেন্দ্রবিন্দু উন্নয়ন। ক্যাম্পাস সুন্দর হয়ে উঠছে, আর সেই মহতি কাজে আমাদের অবদান থাকবে না, তা কি করে হয়? আমরা বাচ্চাদের উৎসাহ দেই, পরামর্শ দেই, আর একটা লাইন পুরানো করতে থাকি, কি লাগবে বল? বাচ্চারা ঘামে ভিজে মুখ লাল করে মুচকি হাসি দিয়ে বলে, ঠিক আছে ভাইয়া। তারপর লেকের ধারে সারি সারি বেঞ্চে আমাদের সুশীলতা জমে ওঠে।
কমন জেন্ডার নীতি অবশ্যই হওয়া উচিৎ, কেন তারা বঞ্চিত? অন্য ধর্মের কাউকে কেন আমি বিয়ে করতে পারব না? ভালবাসতে যদি কোন ধর্ম না লাগে, তাহলে বিয়ের অনুমতি দিতে সমস্যা কোথায়? সব গোড়ামী ছাড়া আর কিছু নয়। রাজনীতিতে এই অরাজকতা আর কত দিন? আমার লাষ্ট লেখায় আমি তো এটাই তুলে ধরতে চেয়েছি। অনলাইন ভিত্তিক সামাজিক সচেতনতা গড়ে তুলতে হবে। প্রাতিষ্ঠানিক শিক্ষার পাশাপাশি সামাজিক মূল্যবোধ গঠনে আমাদের এগিয়ে আসতে হবে। দেশটা তো আমাদেরই। এখন একটা গান হওয়া উচিৎ বন্ধু। জেমসের বাংলাদেশ ধর। তুমি ক্রন্দন, তুমি হাসি, তুমি জাগ্রত শহীদ মিনার...। 
আমাদের দেশ উদ্ধার আয়োজন বাচ্চাদের কানে পৌছায় না, শুধু মডেলের সাথে রেড ব্রিকস এর মিল খুজতে খুজতে সন্ধ্যা কেটে যায়।
(খ)
ভারতীয় সাংস্কৃতিক আগ্রাসন আমরা কোনভাবেই মেনে নিতে পারি না। হয় আমাদের চ্যানেল ওখানে দেখাতে হবে, অথবা ওদের চ্যানেল আমার দেশে বন্ধ করতে হবে। পরিবারের মধ্যে আজ যে টানপোড়েন, তার জন্য এই সিরিয়ালগুলো অনেকাংশে দায়ী। সুস্থ ধারার সংস্কৃতি আমাদের ধরে রাখতে হবে। লালন, আব্দুল করিম অথবা পদ্মানদীর টান আমরা হারাতে পারি না। এবার নববর্ষের প্রোগ্রাম শিডিউলটা পুরাই এপিক হওয়া চাই। তবে দোস্ত একটা ব্যাপার কি খেয়াল করেছিস? বিলবোর্ড, পোষ্টারগুলোও রিসেন্টলি ইংলিশে করা হচ্ছে। উই শুড চেঞ্জ ইট। 
আমাদের দেশপ্রেম, মাটির টান জমে উঠতে উঠতে দেখি পাশের বেঞ্চে কয়েকটি শিশুকে নিয়ে পড়তে বসেছে সেই ছেলেটি, যে কখনও দশটি ছেলেকে পেছনে নিয়ে হাটে না। দেশ গঠনের মহান আসরে আমরা কখনও পাইনি তাকে। ক্যাম্পাসের আশেপাশের অসামাজিক, চোর, ঝালমুড়িওয়ালার ছেলে মেয়েরা প্রত্যেকদিন বিকালে তার সামনে বসে গভীর মনযোগে পড়তে থাকে, আমাদের দেশে হবে সেই ছেলে কবে, কথায় না বড় হয়ে কাজে বড় হবে।
আমাদের ভ্রু কুঞ্চিত হয়, আর একটু অপেক্ষা করতেই ভেতর থেকে শিল্প বের হয়ে আসে। গিটার টুংটাং করে ওঠে, আর চারিদিকে ছড়িয়ে পড়তে থাকে সুগন্ধি তামাকধোয়া। জাত গেল, জাত গেল বলে, একি আজব কারেখানা... অস্থির একটা গান। কেন আজ এত ভেদাভেদ? কেন? 
আমাদের প্রত্যেকটা সন্ধ্যা কাটে শিল্প বমি করে করে, আর কিছু চারাগাছ নিরবে বেড়ে ওঠে অঞ্জনের হাত ধরে, আমাদের আশেপাশেই।

