সমান্তরাল


ক্লাস টেস্টে জিরো জিরো পেয়েছি। প্রথমে একটা শূন্য, তার পর আরও একটি। চমৎকার ফলাফল। এখন বাঁচার একমাত্র উপায় পেছনের ভাঙা জানালাটি। ওটা আমার পরম বন্ধু। কত বার যে বিপদের সাথী হয়েছে। ক্লাস টেস্টের পরের দিন, আর প্রতিদিন প্রথম ক্লাসে তো আছেই। ভাঙা কাঁচগুলো এখন আর গায় লাগেনা। না এসব ভাবার সময় নেই। স্যার চলে আসবে। দিলাম লাফ, এক দৌড়ে নদীর ঘাটে। দেখি তানু নৌকার উপর জল ছোড়াছুড়ি করছে। আর হেসে কুটিকুটি হচ্ছে প্রতি মূহুর্তে। সাথে ভানী, তুকা আর দুইজন কে চিনতে পারলাম না। আমি তো খুশি, পেয়েছি আজ। ক্লাস ফাঁকি দিয়ে নদীতে ঘোরাঘুরি।
-তানু, এই।
-‘কি দাদা, উঠবা নৌকায়?’ হি হি করে হাসতে হাসতে বলল ও। ভয় নেই একটুও, কি উচ্ছ্বাস, বাঁধনহারা হাসি।
-এই তুই এখানে ক্যান? হ্যাঁ।
-আজকে রেজাল্ট দিয়ে ছুটি দিয়ে দিলো যে। দাদা আমি সেকেন্ড হয়েছি। রিনি মোটে তিন মার্ক বেশি পেয়েছে।
-হ্যাঁ। ভাল তো। এবার সেকেন্ড, আগামী বার ফার্ষ্ট হবি।
-আজ আমার অনেক ঘুরতে ইচ্ছে করছে। এই দাদা, তুমি কি মাকে বলে দিবা?
-না। ঠিক আছে। দেখিস, পানিতে পড়িসনে যেন। 
তানু আমার এক মাত্র ছোট বোন। ও অনেক চমৎকার একটা মেয়ে। আমার ক্লোজ বন্ধুদের একজন। ওকে নিয়ে আমি অনেক ভাবি। আচ্ছা ও এত তাড়াতাড়ি পড়া শেষ করে কি করে? দশটা বাজতেই ঘুমিয়ে যায়। আর আমি এই রাত একটার সময় বসে বসে জগৎ সংসারের সব গরল সমস্যার সমাধান করে চলেছি। ও তো পড়া সব পারে। তা ডাক্তারি পড়লে কেমন হয়? আমি মারামারি করে হাত পা কেটে নিয়ে আসব প্রতিদিন আর ও ব্যান্ডেজ করে দিবে সাথে সাথে। কি মজা। তখন আইসো রাশেদ, দেখি কত মারামারি তুমি করতে পার? না। মার দেয়ার পর রাশেদের বাবা যদি থানায় কেস করে দেয়, তখন তো একটা উকিল লাগবে। উকিল পাব কই? হ্যাঁ, তানুকে ওকালতি পড়তে হবে। আর কালো গাউন পরলে ওকে ভালোই মানাবে। আচ্ছা, ওর কন্ঠ তো ভালো, তা চুরি করে যদি রবিন কাকার গানের ক্লাসে ভর্তি করে দেই, কেমন হয়? উকিলদের আবার গান গাইতে মানা আছে নাকি? ওরে বাপ রে, এসব কি ভাবছি? বাবা শুনলে আমার পিঠের চামড়া থাকবে না। ও, বাবা তো আজও হাটে গিয়েছিল। কিছু কিনুক আর নাই কিনুক হাটে তার যাওয়াই লাগবে। আজকে না গেলে কি হতো, হ্যাঁ? আর ওই হারামজাদা স্যার মনে হয় প্রতি হাটে বসে থাকে বাবার জন্য। আপনার ছেলে লেখাপড়া করছে না, খুবই বেয়াদব। বড়দের সন্মান করে না। ছেলের ভাল চাইলে নিয়ন্ত্রন করেন। এখনও সময় আছে। শালা, আমি যা করি তা ওর কি। মনে হয় নিজের ছেলে পেয়েছে। আর বাবার সাথে ও পারা যায় না। এত করে বললাম স্কুলে যেতে ভাল লাগে না, আর পড়তে পারব না। উনার তাতে হবে না। তোকে বড় ইঞ্জিনিয়ার বানাব। ইঞ্জিনিয়ার ক্যান, আমি মিস্ত্রি ও হতে পারব না। আমার সোজা কথা। না, এসব ভাবতে থাকলে চলবে না। রান্না ঘরে যাই, দেখি তানুর জন্যে রাখা পিঠা গুলো আছে কি না। ওমা, দরজায় কে এত রাত্রে? টোকানোর লক্ষন তো ভালো মনে হচ্ছেনা। ভূত ঠুত না তো।
-খোকা, এই খোকা?
কি রে? মা এত রাত্রে? বাবার কি আবার জ্বর উঠলো নাকি? জ্বর উঠুক আর চোখ উঠুক আমি এত রাত্রে কোথাও যেতে পারব না। ঘুমের ভান করব না কি?
-খোকা, দরজাটা একটু খোল।
-এই মা, ঘুমের সময় ডিস্টার্ব কর কেন, বল তো? আমি খুলতে পারব না। যা বলার সকালে বইলো।
-খুলবি ক্যান? তোদের তো আর কিছু হয় না, যত মরন সব আমার।
-নাহ। কি বলবে তাড়াতাড়ি বল, ঘুম পাচ্ছে।
-এই। তানুর খোজ খবর রাখিস কিছু? বড় দাদা হয়ে তোর কোনো দায়িত্ব নেই?
-হ্যাঁ। তানু তো ঠিকই আছে।
-ঠিক আছে? তা এত সব কেলেঙ্কারী কি করে ঘটলো, হ্যাঁ? আমার পেটের মেয়ে যে এমন হবে আমি ভাবতে পারিনি।
-তার মানে?
-আজ সারাদিন সে কোথায় ছিল? তোর কামরুল কাকা দেখেছে। কোন ছেলের সাথে নাকি ঝিলের ভিটের দিকে হেটে গেছে। উনি আগেও দেখেছে।
-লোকটা সত্য বলল কি মিথ্যা বলল সেটা দেখবে না? তানুর কাছে জিজ্ঞাস কর। আর গেলেই বা কি? ছেলেটা কে, কেন গেল, সেটা দেখবে তো? এতে এত ক্ষ্যাপার কি আছে?
-ওর কাছে কি শুনব হ্যাঁ? ছেলেটা যেই হোক, এত বড় নষ্টামি আমার ঘরে চলবে না।
-তুমি আস্তে কথা বল, বাবা আবার চলে আসবে।
-আসুক। এত করে বললাম মেয়ে বড় হইছে। সেদিকে কোন খেয়াল নেই। এবার বুঝবে মজা। দুই দিন পর পাড়ার মানুষের মুখে মুখে হয়ে যাবে।
না। মা এসব কি পাগলামি শুরু করল? তানু কিছু করেনি। আমি তো ওকে চিনি। ওর মনের স্বচ্ছতা, সরলতা আমি বুঝি। কিছু হলে ও নিশ্চয়ই আমাকে বলত। কোন বন্ধুর সাথে হয়তো পথ দিয়ে গেছে। আর এই হারামজাদা গুলোর কাজ কি শুধু নালিশ করা? সপ্তাহে তিন বার। আর তাই নিয়ে শুরু হয় বাবা মায়ের ফিসফিসানি। আচ্ছা, ওকি সত্যই কাউকে ভালবাসে? ছেলেটা মনে হয় অনেক সুন্দর, ওর মত ফর্সা। তানু তো লম্বা ছেলে পছন্দ করে। ওর কাছাকাছি বয়সের কেউ হবে। ওর ডাক্তারি পড়ার সময় ছেলেটা হয়ত ভার্সিটিতে পড়বে। না, এসব কি ভাবছি? ঘুম পাচ্ছে।
 বড্ড ক্লান্তি লাগছে। তিন সপ্তাহ পর আজ পুরো পাঁচটি ক্লাস করলাম। স্যারদের তো আর খেয়ে কাজ নেই, সারা দিন ক্লাস নিতে পারলে মনে হয় খুশি। না, আর প্যাডেল মারতে ইচ্ছে করছে না। এই ভাঙা সাইকেল আর কত দিন চালাব? বাবারও বোঝা উচিৎ, সামনে আমার ম্যাট্রিক পরীক্ষা। আগের দুই বার প্রব্লেম ছিল। এবার তো প্রস্তুতি ভাল। এক খান হোন্ডা কিনে দিলে কি হয়? আজই বাবাকে বলব। যা আছে কপালে। সাহস না করলে কিছু পাওয়া যায় না। এই পৃথিবীতে যারা যা কিছু অর্জন করেছে সব তাদের সাহসের জোরে। এ কি বাড়ীর সামনে দুইটা হোন্ডা। আমার তো একটা হলেই চলবে। ঐ লালটা হলে কেমন হয়? বাবার চয়েজ আছে। দেখতে হবে না কার বাবা? তা বাবা আমাকে এত বড় একটা চমক দিল? আসলে আমি অনেক বোকা। বাবার ভেতর যে এমন কোমল একটা মন আছে তা আগে কখনও বুঝতে পারিনি।
-এই খোকা, একা একা দাঁড়িয়ে কি বিড়বিড় করছিস?
-জ্বী? কিছু না। এ হোন্ডা কার, ছোট কাকা?
- তানুকে দেখতে এসেছে। ভেতরে গিয়ে ফ্রেশ হ। চিল্লাপাল্লা করবি না। নতুন মেহমান কিন্তু।
-তানু। এই তানু। মা, তানু কই?
-আস্তে কথা বল। ও ভেতরের রুমে।
-তানু ব্যাপার কি রে?
-দাদা।
-এই তুই কাঁদছিস ক্যান?
-দাদা তুমি বাবাকে বোঝাও। আমি কি আর পড়তে পারব না?
আমি কি বলতে পারি বাবাকে? বাবার সামনে বসে শেষ কবে যে ভাত খেয়েছি তা মনে করতে পারিনা। এই বাড়ীতে তার কথার বাইরে কেউ চলতে পারবে না। এটা তার আভিজাত্য। তার বাবার বাবাও নাকি এমন এক কথার মানুষ ছিলেন। বাড়ির সন্মান ক্ষুন্ন হয়, কেউ এমন কিছু করলে তাকে বিচারের কাঠ গোড়ায় দাড়াতে হবে, আর সন্মান অক্ষুন্ন রাখতে যা কিছু করনীয় তা সব করতে হবে। বাবার সন্মানের ঝুলি তার কাছে এতই মুল্যবান যে, সকাল থেকে গভীর রাত পর্যন্ত চলে তা নিয়ে গবেষনা। কিভাবে বাড়ানো যায়? কোথাও সামান্য পরিমান কমে যাচ্ছে কি না? 
আজ তানুর বিয়ে। বাবা তার একমাত্র কন্যা কে সুযোগ্য পাত্রের হাতে তুলে দিতে অনেক আয়োজন করেছেন। জামাই ব্যাবসায়ী। ব্যাটা মুখে রুমাল দিয়ে বসে আছে কেন? মনে হয় কোরমা পোলাও এর গন্ধে বমি আসছে, নাকি বত্রিশ বছর বয়সের মুখের ছাপ দেখাতে লজ্জা পাচ্ছে। তানু লাল টকটকে শাড়ী পরে চুপ করে বসে আছে। ঘোমটার আড়ালে ওর লালচে নাকের ডগা চিক চিক করছে ঘামে। মনে হচ্ছে স্কুলের ‘যেমন খুশি তেমন সাজো’ অনুষ্ঠানে এসেছে। আমি বিচারক হলে নিশ্চিত পুরষ্কার দিতাম। কি সব আবোল তাবোল ভাবছি। একটু পরেই ও চলে যাবে। সবাই নিজেদের কাজে ব্যস্ত। গত তিন দিন ধরে মায়ের চোখের কোনার জল শুকাচ্ছে না। মেয়েকে ছাড়া সে নাকি থাকতে পারবে না। আর বাবার তো দম ছাড়বারও সময় নেই। আমি কি তানুর কাছে যাব? না, ও যদি কেঁদে ফেলে।
-দাদা, তুমি যাবা আমার সাথে?
-ক্যান, সারা বছরই কি দাদাকে তোদের বাড়ীতে রেখে দিবি নাকি?
-থাকলে রাখব না ক্যান? বোনের বাড়ীতে কি থাকতে নেই?
-তোর দাদার কি আর দম ছাড়বার সময় আছে রে?
-হ্যাঁ, বড্ড কাজ আমার দাদার।
-মন খারাপ করছিস ক্যান? তুই আজকে যা, আমি দুইদিন পরে গিয়ে তোর মিনিকে দিয়ে আসব। আর তোদের বাড়িতে যদি চিলেকোঠা থাকে তাহলে পায়রা জোড়াও দিয়ে আসব।
-না দাদা। আমাদের বাড়িতে চিলেকোঠা থাকে না। থাকতে নেই। আর মিনি, তোমার কাছে থাকুক। বিকালে ওকে দুধ দিতে ভুলবা না তো?
-ক্যান? তোর দাদা কি সব কিছু ভুলে যায়?
-আর তুকাকে বইলো, ‘আমি আর গানের ক্লাসে যাব না’।
তানু এখন কি করছে? কোথাও বেড়াতে গেলে, নতুন কোন বাড়ীতে গেলে ও অনেক খুশি হয়। আজও কি তাই? নাকি কাঁচা ফুলে ঘেরা খাঁচার ভেতর গুটশুটি মেরে বসে আছে চিড়িয়াখানার খরগোসের মত, আর বাইরে পাড়ার ছেলে বুড়ো বউ সবাই তাকিয়ে আছে উৎসুক দৃষ্টিতে।
আজ নয়ই নভেম্বর। তানুর বিবাহ বার্ষিকী। গত ছয় বছর ধরে আমি ওর বিবাহ বার্ষিকীর প্রোগ্রাম মিস করিনি। বছরে এই একটা দিন ওর কাছে আসতে বড়ই ইচ্ছে করে। কি ব্যাপার? সময় হয়ে গেল, ওর জামাই এখনও আসে না।
-এই তানু? জাহিদ ভাই কই?
-দাদা, ও আসতে পারবে না। জরুরি কাজে খুলনায় গেছে।
-ও। তা তাড়াতাড়ি কর।
তানুর মুখটা এত মলিন কেন? এমন শুষ্কতা ওর মধ্যে আগে কখনও দেখিনি। এমন কি বিয়ের দিন ও না। ওর মনে কি কোন কষ্ট আছে? থাকলেও কি আর এখন বলবে আমাকে? সেই জগৎটা এখন ওর থেকে অনেক দূরে। ও কি কাউকে বলে ওর মনের কথা? মনে হয় মা কে বলে। মা হয়ত শুনে নিরবে কাঁদে। বাবা কি জানে ওর কষ্টের কথা? শশুর বাড়ীতে মেয়ের সুখের জন্য তিনি সব কিছু করতে পারেন।
অতিথি আমরা তিন জন। আমি, তামান্না আর তানুর দুই বছরের ছোট্ট মেয়ে মিম। তামান্না আমার কাজিন। ও দফাদার বাড়ি স্কুলে তানুর সাথে একই ক্লাসে পড়ত। এখন বিশ্ববিদ্যালয়ে B.B.A তে পড়ে। কিরে, তানু এতক্ষন ভেতরে কি করে? এত সব রান্না বান্নার কি দরকার?
-তানু, এই তানু?
-জ্বী, দাদা।
-জানালায় মাথা লাগিয়ে কি করিস?
-দাদা দেখ, সাদা এপ্রন পরা ঐ মেয়েগুলোকে কত সুন্দর দেখাচ্ছে। ওরা প্রতিদিন এ পথ দিয়ে মেডিকেল কলেজে যায়। 

