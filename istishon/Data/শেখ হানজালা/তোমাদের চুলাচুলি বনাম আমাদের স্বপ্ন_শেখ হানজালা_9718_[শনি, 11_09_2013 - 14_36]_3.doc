তোমাদের চুলাচুলি বনাম আমাদের স্বপ্ন


একজন বৃদ্ধ বাবা দৌড়ে যাচ্ছেন তার ছেলে অথবা মেয়ের হাত ধরে, শত শত মানুষের মধ্য দিয়ে। বাবার চোখে আগুন, ছেলের চোখে পানি, ভয়। মায়েরা কাঁদছেন তার ছেলে অথবা মেয়ের সাথে সাথে, আর দৌড়ে যাচ্ছেন পরীক্ষা কেন্দ্রের দিকে। সকাল দশটায় পরীক্ষা শুরু হয়েছে, অথচ তারা যথাসময়ে পরীক্ষা কেন্দ্রে পৌছাতে পারেনি। যদিও বিশেষ বিবেচনায় বিশ্ববিদ্যালয় কতৃপক্ষ ১ ঘন্টা ১৫ মিনিট পর পর্যন্ত পরীক্ষা কেন্দ্রে প্রবেশ করতে দিয়েছে।
পূর্ব নির্ধারিত সময় অনুযায়ী, চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) এর এবছরের ভর্তি পরীক্ষা ০৯/১১/২০১৩ইং, শনিবারে অনুষ্ঠিত হয়। দেশের সামগ্রিক অবস্থা বিবেচনা করেই, ছুটির দিন শুক্রবারের পরের দিন পরীক্ষার তারিখ নির্ধারন করে কতৃপক্ষ। কিন্তু ঢাকা- চট্টগ্রাম মহাসড়কের সীতাকুণ্ডে হাজার হাজার পরীক্ষার্থী আটকা পড়ে থাকে আট থেকে নয় ঘন্টা। বিএনপির’ র শীর্ষ নেতাদের আটকের পর শুক্রবার রাতে ঢাকা- চট্টগ্রাম মহাসড়কে দলীয় কর্মীদের সড়ক অবরোধ ও ভাংচুরের কারনে তীব্র যানজটের সৃষ্টি হয়।
প্রকৌশল বিশ্ববিদ্যালয়গুলোতে একজন পরীক্ষার্থী একবার মাত্র পরীক্ষা দিতে পারে। সারা বছর অক্লান্ত পরিশ্রম করে যে ছেলে অথবা মেয়ে প্রকৌশলী হবার স্বপ্ন নিয়ে ঘর থেকে বের হয়, তাকে পরীক্ষা কেন্দ্রে পৌছাতে দেয়নি বিরোধীদল, আর তাকে পৌছে দিতে পারেনি আমাদের সরকার। 
আমরা এইসব চাই না। আর হরতাল চাই না। আমরা পড়াশুনা করেছি, পরীক্ষা দিতে চাই। আমরা ধ্বংস দেখতে চাই না। আমরা চাই আলোচনা হোক, সমাধান হোক সবকিছু। 
তবে, এটা কি অরন্যে রোদন? হতেই পারে। কারন, প্রধান দুই নেত্রীর ফোনালাপ আমরা শুনেছি। 

