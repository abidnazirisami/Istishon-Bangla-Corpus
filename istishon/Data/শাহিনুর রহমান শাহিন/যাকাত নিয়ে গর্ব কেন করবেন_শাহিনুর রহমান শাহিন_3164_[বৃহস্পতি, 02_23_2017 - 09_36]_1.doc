যাকাত নিয়ে গর্ব কেন করবেন


নবী মুহাম্মদ অসাধারন একটি বিধানকে ইসলামি জীবনব্যবস্থার সাথে দৃঢ়ভাবে যুক্ত করেছেন। তা হচ্ছে যাকাত বা সম্পদের উপরে কর। আমরা সবাই জানি যে, এটি ইসলামের পাঁচটি প্রধান স্তম্ভের মধ্যে একটি। যাকাত বাধ্যতামূলক করার ব্যপারটি ছিল একটি সাহসী সিদ্ধান্ত। এর প্রশংসা না করে উপায় নেই।

কিন্তু যাকাতের মধ্যে বেশকিছু সমস্যা রয়ে গেছে। অবশ্য সমস্যা নিয়ে আলোচনা করার আগে যাকাত প্রদান করার খাতগুলো সম্পর্কে আমাদের জেনে নেয়া দরকার। ফকির-মিসকিনদের সহায়তা, যাকাত আদায়ে নিযুক্ত কর্মচারিদের বেতন দেয়া, অমুসলিমদের প্রলোভিত করা কিংবা অর্থ দ্বারা দূর্বল ঈমানের মুসলমানদের ঈমান মজবুত করা, ক্রীতদাসদের মুক্তি দেয়া, ঋণী ব্যক্তির ঋণ পরিশোধ করা, যুদ্ধক্ষেত্রের ব্যয় সামলানো ও ভ্রমণরত ব্যক্তির অভাব মোচনে যাকাতের অর্থ ব্যয় করা যাবে।
সূত্রঃ
০১) সুরা তাওবার ৬০ নং আয়াত।
শুনতে খুব ভালো লাগছে নিশ্চয়ই। কতো চমৎকার একটি বিধান! দারুন! তবে সমস্যা হলো, যাকাতের বিধানের সাথে কিছু অযৌক্তিক শর্ত জুড়ে দেওয়া হয়েছে। পাশাপাশি এর বাইরে আরো কিছু সমস্যা আছে। এসব বিষয়ে আমরা নিচে আলোচনা করতে পারি।
এক, যাকাত গ্রহণকারী সবাইকে মুসলমান হতে হবে। অর্থাৎ, শুধু মুসলমান ফকির-মিসকিন-কর্মচারি-জিহাদি-কৃতদাস-ঋণগ্রস্থ-মুসাফির ও ইসলাম গ্রহনে ইচ্ছুক ব্যক্তিকে যাকাতের অর্থ দেয়া যাবে। এদের বাইরে অন্য ধর্মাবলম্বী কাউকে যাকাত দেয়া যাবে না। রাস্তায় যদি একজন অমুসলমান ব্যক্তি না খেয়ে পড়ে থাকে, তাকে নিজের ব্যক্তিগত অর্থ থেকে সহায়তা করা যাবে। তবে যাকাতের জন্য নির্দিষ্ট অর্থ থেকে কোন ব্যক্তি বা রাষ্ট্র তাকে সাহায্য করবে না, যতোক্ষণ সে মুসলমান হতে অস্বীকার করবে। অবিশ্বাস্য মনে হচ্ছে?
সূত্রঃ
০১) সহিহ বোখারি ১৩১৩ নং হাদিস।
০২) আবু আহমদ সাইফুদ্দিন রচিত ‘আহকাম উয যাকাত’ গ্রন্থের ৪৩ পৃষ্ঠা।
০৩) শরিফ ইসলাম বিন জাইনুল আবেদিন রচিত ‘দৈনন্দীন জীবনে ইসলাম’ গ্রন্থের ১১১ পৃষ্ঠা।
দুই, পৃথিবীর প্রায় সব দেশে আয় বা উপার্জনের উপর কর দিতে হয়। একে আমরা সাধারনত আয়কর বা ইনকাম ট্যাক্স হিশেবে জানি। যাকাত আয়কর নয়। এটি হচ্ছে সম্পদের উপরে কর। ধরে নিই, ঋণ পরিশোধের পরে ও ব্যবহার্য জিনিসপত্র বাদে কারো সংগ্রহে সাড়ে সাত তোলা স্বর্ণ বা সাড়ে তিন লক্ষ টাকার সমমূল্যের সম্পদ আছে। কিন্তু তার কোন আয় নেই। এমনকি তার সম্পদ পূর্বের কয়েক বছর ধরে দ্রুত হারে কমছে। সে দারিদ্রতার দিকে দ্রুত ছুটে চলছে। তবু তাকে যাকাত দিতে হবে। কেননা, তার কাছে যাকাত দেয়ার মতো সম্পদ রয়েছে। একটি দেশের অর্থনীতির জন্য এমন অবস্থায় কর আদায় করা খুবই খারাপ একটি সিদ্ধান্ত।
সূত্রঃ
০১) সহিহ বোখারি ১৩২৩, ১৩২৫ ও আবু দাউদ ১৫৫৮ নং হাদিস।
তিন, সাধারনত আড়াই শতাংশ হারে যাকাত দেয়া হলেও ফসলের ক্ষেত্রে বেশী হারে যাকাত দিতে হয়। বৃষ্টি দ্বারা ফসল জন্মালে দশ শতাংশ এবং সেচ দ্বারা জন্মালে পাঁচ শতাংশ হারে যাকাত আদায় করা হয়। আধুনিক যুগে সাধারনত দেখা যায়, নিম্ন মধ্যবিত্ত শ্রেণীর লোকেরাই কৃষিকাজ করে। এই হারে যাকাত আদায় করা হলে তারা আজীবন নিম্নমধ্যবিত্ত কৃষকই থেকে যাবে। নবী মুহাম্মদ ও মক্কার লোকজন কৃষিকাজ করতেন না। খুব সম্ভবত এজন্যই তারা চাষীদের উপর অধিক হারে যাকাত আরোপ করেছিলেন।
সূত্রঃ
০১) সহিহ বোখারি ১৩৯৬ ও সহিহ মুসলিম ২১৪১ নং হাদিস।
০২) আবু দাউদ ১৫৬৭ নং হাদিস।
চার, সবার কাছ থেকে সমান হারে যাকাত আদায় করা নিতান্তই অন্যায়। যার সম্পদ দশ লক্ষ টাকা এবং যার সম্পদ দশ কোটি টাকা – উভয়ের কাছ থেকে একই হারে যাকাত নেয়া হয়। অথচ আমরা জানি যে, আয় বৃদ্ধির সাথে সাথে Marginal Propensity to Consume (MPC) হ্রাস পায়।
অর্থাৎ, আমার সম্পদ যদি দশ লক্ষ টাকা ও প্রতি বছরে আয় যদি এক লক্ষ টাকা হয়, তাহলে আমাকে হয়তো আয়ের শতকরা আশি ভাগ (৮০ হাজার টাকা) নিজের ভরণ-পোষণ বাবদ খরচ করে ফেলতে হবে। এরপর সঞ্চয় করার জন্য বা যাকাত দেয়ার জন্য আমার কাছে থাকছে আয়ের শতকরা বিশ ভাগ (২০ হাজার টাকা)। অথচ আমাকে যাকাত দিতে হবে দশ লক্ষ টাকার ভেতরে আড়াই শতাংশ হারে ২৫ হাজার টাকা। সুতরাং, যাকাত পরিশোধ করতে গিয়ে আমাকে আমার মৌলিক চাহিদা পূরণে খরচ করা কমিয়ে দিতে হবে কিংবা মুলধন বিক্রি করে ফেলতে হবে।
অন্যদিকে যার সম্পদ দশ কোটি টাকা এবং বার্ষিক আয় এক কোটি টাকা, তাকে হয়তো তার আয়ের দশ শতাংশ (১০ লক্ষ টাকা) ভরন-পোষনের জন্য ব্যয় করতে হবে। এখন, তার আয়ের অবশিষ্ট নব্বই শতাংশ (৯০ লক্ষ টাকা) থাকছে সঞ্চয় বা যাকাত দেয়ার জন্য। এখান থেকে তার যাকাত কেটে নেয়া হবে ২৫ লক্ষ টাকা। এতে তার কোন ক্ষতি হবে না। কেননা, যাকাত দেয়ার পর তার হাতে আরো ৬৫ লক্ষ টাকা থাকছে।
কাজেই আমরা দেখতে পাচ্ছি, সম্পদের উপরে যাকাত ধার্য না করে যদি আয়ের উপর করা হতো এবং বেশী আয়ের জন্য বেশী হারে যাকাত নির্ধারিত হতো - তাহলেই বরং বৈষম্য কিছুটা কমতো। এক্ষেত্রে সম্পদের সুষ্ঠু বন্টনও নিশ্চিত হতো।
পাঁচ, যাকাতের অর্থ স্কুল-কলেজ-বিশ্ববিদ্যালয়ে তথা জ্ঞান-বিজ্ঞানের চর্চায় ব্যয় করা নিষেধ। যাকাত ব্যয়ের খাতের মধ্যে জ্ঞানার্জন নেই। তবে মাদ্রাসায় যেহেতু শুধু ইসলামের জন্য পড়াশোনা করানো হয়, এবং ইসলামি জ্ঞান শিক্ষা করলে জিহাদে কাজে লাগে – সেহেতু মাদ্রাসায় যাকাতের অর্থ দেয়া বৈধ। কিন্তু এসব মাদ্রাসা হতে হবে উপার্জনের সাথে সম্পর্কহীন ক্বওমি/হাফেজি মাদ্রাসা। আলিয়া মাদ্রাসায় বাংলা-ইংলিশ-অংক করানো হয় বলে এখানে যাকাত দেয়া নিষেধ।
সূত্রঃ
০১) ‘ফতোওয়া আরকানুল ইসলাম’ গ্রন্থের ৩৫৭ ও ৩৬৫ পৃষ্ঠা।
ছয়, রাষ্ট্রে যাকাত প্রদানে সামর্থবান সকল ব্যক্তির মোট সম্পদ যদি ১০০ কোটি টাকা হয় এবং তাদের বার্ষিক আয় ১০ কোটি টাকা হয়, তাহলে রাষ্ট্র এদের কাছ থেকে যাকাত উত্তোলন করতে পারবে আড়াই কোটি টাকা। অর্থাৎ, সম্পদশালী ব্যক্তিদের আয়ের ২৫ শতাংশ রাষ্ট্র নিয়ে নেবে। কাজেই, এই ব্যক্তিগণ আর রাষ্ট্রকে কোন অর্থ দেবে না। রাষ্ট্রকে এই অর্থেই চলতে হবে।
অথচ এই যাকাতের অর্থ থেকে বিভিন্ন উন্নয়ন ও অনুন্নয়নমূলক খাতে, যেমন রাস্তা-ঘাট-সেতু ইত্যাদি নির্মাণে ব্যয় করা নিষেধ। তাহলে রাষ্ট্রের উন্নয়ন হবে কী করে? নাহ, একটা উপায় আছে। সেনাবাহিনীকে যাকাত থেকে বিপুল পরিমাণ বরাদ্দ দিতে হবে। সেনাবাহিনী শক্তিশালী হলে তারা অন্য দেশ দখল করে গনিমতের মাল সংগ্রহ করতে পারবে। গনিমতের মালের এক পঞ্চমাংশ রাষ্ট্র পাবে। সেই অর্থে রাষ্ট্রের উন্নয়ন ঘটবে।
সর্বশেষ কথা হলো এই যে, নিঃসন্দেহে যাকাত একটি ভাল বিধান। কিন্তু যাকাত আদায়ের নিয়ম ও যাকাত ব্যয়ের খাত যেরকম নির্ধারণ করে দেয়া আছে, তা মানতে গেলে একটি দেশে বিপর্যয় নেমে আসতে বাধ্য। সুতরাং যাকাত নিয়ে মুসলমানদের বৃথা গর্ব না করাই ভালো।

