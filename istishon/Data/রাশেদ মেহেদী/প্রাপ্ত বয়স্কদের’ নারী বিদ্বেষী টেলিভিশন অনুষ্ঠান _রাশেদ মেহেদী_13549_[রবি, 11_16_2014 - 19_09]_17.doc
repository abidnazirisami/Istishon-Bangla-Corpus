প্রাপ্ত বয়স্কদের’ নারী বিদ্বেষী টেলিভিশন অনুষ্ঠান 


আইডিয়াটা ধার করা। উপস্থাপন আরও বেশী অশ্লীল। একটি নয়, ঢাকার একাধিক টিভি চ্যানেলে ভারতের কিছু টিভি চ্যানেলের অনুকরণে এখন নির্মাণ করা হচ্ছে 'প্রাপ্ত বয়স্কদে''র জন্য অপরাধ বিষয়ক অনুষ্ঠান। অপরাধের অজানা গল্প জানানোর পোশাকী নামের এসব অনুষ্ঠানে দেখানো হচ্ছে নারী-পুরুষের নিষিদ্ধ সম্পর্ক নিয়ে গল্পের অরুচিকর উপস্থাপনা। অনুষ্ঠানের প্রযোজক এবং উপস্থাপকও জানেন, তাদের নি¤œমানের নোংরা পরিবেশনা সাধারন পারিবারিক পরিবেশে দর্শক ভালভাবে গ্রহন করবেন না। অতএব অশ্লীল কিছু চটি বই যেমন ভদ্র সমাজে ঘরের দরজা বন্ধ করে বালিশের তলায় লুকিয়ে পড়া হয়, তেমনি এসব অনুষ্ঠানও সেভাবে একান্তে দেখার ব্যবস্থা করতেই উপস্থাপক শুরুতেই বলে দিচ্ছেন, ‘অপ্রাপ্ত বয়স্ক কেউ টিভি’র সামনে থাকলে দয়া করে কেটে পড়–ন। মূল্যবোধ থেকেই এটা বলছি।’ এসব কান্ডজ্ঞানহীন প্রযোজক আর উপস্থাপকদের কে বোঝাবে সংবাদপত্র, রেডিও-টিভি এমন একটি গণমাধ্যম যেখানে বিশেষ শ্রেণীর জন্য পৃথকভাবে কোন সংবাদ তৈরি কিংবা অনুষ্ঠান প্রচার করা সম্ভব নয়। বিশেষায়িত বিষয় নিয়ে বিশেষ বয়সের শর্ত দিয়ে একটা স্বতন্ত্র চলচ্চিত্র নির্মাণ করা যেতে পারে কিংবা বই লেখা যেতে পারে। কারন শর্ত দিয়েই তা প্রদর্শন ও বিক্রির ব্যবস্থা করা সম্ভব। কিন্তু টেলিভিশনে, রেডিওতে একটা অনুষ্ঠান প্রচার করা হলে তা যখন একসঙ্গে লাখো মানুষের সামনে একই সময়ে উন্মুক্ত হয়ে যায়, তখন শর্ত রক্ষার নিশ্চয়তা উপস্থাপক কিভাবে দেবেন?
একুশে টিভি’র চার্জশীট রিপোর্ট, বাংলা ভিশনের ‘অ’ এর গল্প, আরটিভি’র অনাকাঙ্খিত সত্য এবং যমুনা টেলিভিশনের ফাঁদ-সত্যিকার অর্থেই রুচিশীল কোন দর্শকরে পক্ষে গ্রহন করা অসম্ভব। এই চারটির মধ্যে একুশে টিভি’র চার্জশীট রিপোর্ট এক কথায় জঘন্য, নোংরা এবং স্পষ্ট করেই বলা যায় সমাজে অপরাধ প্রবণতা ছড়ানোর ক্ষেত্রেই কেবল অণুষ্ঠানটির সাফল্য বিবেচনা করা যেতে পারে। চার্জশীট রিপোর্টের প্রতিটি পর্বে নারীর প্রতি অবমাননা এবং বিদ্বেষমূলক মনোভাবও স্পষ্ট। সব অপরাধের দায় নারীর, সভ্য সমাজে অগ্রহনযোগ্য পুরুষতান্ত্রিক এই ধারনাটিই এসব অনুষ্ঠানে কাল্পনিক গল্পের মাধ্যমে প্রচার করা হচ্ছে। চারটি অনুষ্ঠানের মধ্যে ফাঁদের গল্প উপস্থাপনায় অশ্লীলতার মাত্রা কিছুটা কম। তবে উদ্দেশ্য এবং উপস্থাপকের ভাষার ধরণ এবং অনুষ্ঠান নির্মাণের ধরনেও পার্থক্য নেই। ‘অ’ এর গল্পের পরিবেশনায় এক ধরনের চতুরতা আছে। কিন্তু চতুরতা দিয়ে এ অনুষ্ঠানের নাটকগুলো সুস্থ রুচিবোধ সম্পন্ন অনুষ্ঠান হিসেবে উপস্থাপন করা সম্ভব হয়নি। এর বাইরে এস এ টিভি’র খোঁজের দু’একটি পর্বের বিষয়বস্তু এবং উপস্থাপনা ছিল আপত্তিকর। এই অনুষ্ঠানে জনসচেতনতা সৃস্টির জন্য ভাল কিছু পর্বও প্রচারিত হয়েছে।
এসব অনুষ্ঠানের বিপরীতে ভাল উদাহরণও আছে। ইনডিপেনডেন্ট টিভির অপরাধ বিষয়ক অনুষ্ঠান ‘তালাশ’ চমৎকার উপস্থাপনা এবং পরিশীলিত পরিবেশনায় জনসচেতনতা সৃস্টির জন্য খুবই ভাল একটি অনুষ্ঠান।
দুই.
গত ৬ নভেম্বর একুশে টিভিতে প্রচারিত আরও একটি জনপ্রিয় অপরাধ বিষয়ক অনুষ্ঠান একুশের চোখের একটি পর্ব নিয়ে সাবেক সহকর্মী জেমসন মাহবুবের একটি লেখা অনলাইনে দেখার পর একুশের চোখের ওই পর্বটি ইউটিউব থেকে দেখলাম। অপরাধ বিষয়ক এসব অনুষ্ঠানের প্রায় সব পর্ব ইউটিউবে পাওয়া যাচ্ছে। একুশের চোখের ওই পর্ব দেখে চমকে উঠলাম। এত দায়িত্বজ্ঞানহীন হতে পারে সাংবাদিকতা! আমি নিজে একটা সময়ে এই একুশের চোখের জন্য ডজনখানেকের বেশী প্রতিবেদন তৈরি করেছি। খুব বেশীদিন আগে নয়, ২০০৮-০৯ সালের প্রায় পুরোটাই এই অনুষ্ঠানের জন্য নিয়মিত প্রতিবেদন তৈরি করতে হয়েছে একুশে টিভিতে কাজ করার সুবাদে।
তখন আমরা বিষয় হিসেবে বেছে নিতাম, জনস্বার্থ বিঘিœত হচ্ছে এমন কিছু বিষয়। যেমন রাজশাহীর পুঠিয়ায় জামায়াতের সহযোগী সংগঠন চাষী কল্যাণ সমিতি কিভাবে এলাকার শত শত মানুষকে প্রতারিত করে কোটি কোটি টাকা হাতিয়ে নিয়েছিল, টাঙ্গাইলের শাহযানীতে প্রথম সন্তান পুত্র না হলে সংসারে অঙ্গল হবে, এমন কুসংস্কারের বশবর্তী হয়ে একজন ডালিমনের উপর কিভাবে চরম নির্যাতন করা হয়েছিল, কিশোরগঞ্জে এক মা অভাবের তাড়নায় নিজের দুই কন্যা শিশুকে বাজারে বিক্রি করতে নিয়ে আসার অসম্ভব মানবিক গল্প তুলে ধরা হয়েছিল, উঠে এসেছিল ময়মনসিংহে কুসংস্কারের বিরুদ্ধে লড়াই করতে গিয়ে তথাকথিত সমাজপতিদের রোষানলের শিকার হয়ে কিভাবে একটা পুরো পরিবার আত্মহননের পথ বেছে নিতে বাধ্য হয়েছিল।
একুশের চোখ ২০০৭ সালে বর্তমানে একাত্তর টিভি’র বার্তা প্রধান শাকিল আহমেদের(তৎকালীণ একুশে টিভি’র চিফ রিপোর্টার) হাত ধরে শুরু হয়েছিল। তখন উদ্দেশ্য ছিল, কুসংস্কার এবং বিস্তৃত পরিসরে জনস্বার্থকে ক্ষতিগ্রস্ত করছে এমন সব অপরাধের বিরুদ্ধে লড়াই এরে একটি প্রেরণা হবে একুশের চোখ। পরবর্তী সময়ে একুশে টিভির সাবেক পরিকল্পনা সম্পাদক হারুন উর রশীদ স্বপন পর্যন্ত একুশের চোখ সেই প্রেরণা নিয়েই নির্মিত হয়েছে। কিন্তু গত ৬ নভেম্বর প্রচারিত পর্বটি দেখার পর এটা স্পষ্ট হয়েছে, একুশের চোখও চার্জশীট রিপোর্টের মত আর একটি নোংরা অনুষ্ঠানে পরিণত করা হচ্ছে।
৬ নভেম্বর প্রচারিত একুশের চোখের বিষয়বস্তু ছিল একটি পরকীয়ার ঘটনা। সমাজ-পরিবারের চোখে অনেক নিষিদ্ধ সম্পর্ক আছে যেগুলো জনসম্মুখে প্রকাশ হওয়ার চেয়ে না হওয়াই ভাল। সেগুলো পরিবারিকভাবেই সমাধান করাটাই শ্রেয়। কারন ওই সব ঘটনা প্রকাশিত হলে ঘটনার সঙ্গে সংশ্লিষ্ট পুরো পরিবারকেই বড় ধরনের সামাজিক সংকটে ফেলতে পারে। যার ফলে ওই পরিবারটাই ধ্বংসের মুখে পড়তে পারে। এ ধরনের ঘটনা প্রচার করার অর্থ হচ্ছে ঘটনার সঙ্গে সংশ্লিষ্ট পরিবারকে সামাজিকভাবে হেয় করার মত অনৈতিকতা কিংবা অপরাধ গণমাধ্যম নিজেই করছে। একুশের চোখের ওই পর্বে তাই করা হয়েছে। একদিকে অতি নি¤œমানের রিপোর্টিং, দুর্বল ভিডিও সম্পাদনা, অন্যদিকে উপস্থাপকের কন্ঠে আপত্তিকর ভাষা। অনুষ্ঠানের শুরুতেই উপস্থাপক অপ্রাপ্ত বয়স্কদের টিভি সেটের সামনে থেকে উঠে যেতে বলেছেন। এরপর ঘটনা শুরু হচ্ছে একটি একান্নবর্তী পরিবারের একসঙ্গে বিছানায় ঘুমানোর দৃশ্য দিয়ে। ঘুমানোর দৃশ্য ছাড়া কি একান্নবর্তী পরিবারের আনন্দময়, সুখী পরিবেশ দেখানোর আর কোন চিন্তা অনুষ্ঠানের পরিকল্পনাকারীর মাথায় আসেনি! একসঙ্গে টেবিলে খাওয়ার দৃশ্য, পারিবারিক কোন আনন্দঘন অনুষ্ঠানের মাধ্যমেও সেটা দেখানো যেত। কিন্তু প্রথম দৃশ্যেই ক্যামেরা চলে গেছে বেড়রুমে। সম্ভবত, পরবর্তী সময়ের অশ্লীল পরিবেশনাকে জায়েজ করার দুর্বল কৌশল হিসেবেই প্রথম দৃশ্যে বেডরুমে ঘুমানোর এই চিত্র দেখানো হয়েছে। এরপর দেখানো হল সেই পরকীয়ার ঘটনায় সংকটে থাকা পরিবারের বাবা’র সাক্ষাতকার। হায়রে সাংবাদিকতা! এই বৃদ্ধটিকে রিপোর্টার অনুসন্ধানী প্রতিবেদনের নামে সামাজিকভাবে সংকটে ফেলে দিলেন। অথচ উপস্থাপক বলছেন, নৈতিকতার স্বার্থে পরকীয়র ঘটনায় জড়ানো নারী এবং তার স্বামীর প্রকৃত নাম প্রকাশ করা হল না! ওই নারীর শ্বশুড়ের পুরো পরিবারের ছবি এবং বক্তব্য প্রচারের পর তার কিছু বাকী থাকল কি?
এরপর পরকীয়ার অশ্লীল ভিডিও চিত্র নেগেটিভ আকারে দেখানো হয়েছে। কিন্তু এই ভিডিও চিত্র ঘটনা বর্ণনার জন্য একেবারেই অপ্রয়োজনীয় ছিল। শুধুমাত্র দর্শককে যৌন সুড়সুড়ি দেওয়ার জন্যই এর ব্যবহার। একই সঙ্গে স্থিরচিত্রে ওই নারী এবং তার স্বামীর স্পষ্ট ছবিই দেখানো হয়েছে। কিছু অংশে মুখ ঢেকে দিলেও একাধিক স্থিরচিত্রে তাদের চেহারা স্পষ্ট। অথচ পরকীয়ায় জড়ানো পুরুষটির কোন ছবি দেখানো হয়নি। এই পুরুষটি ভিডিও চিত্র ইন্টারনেটে ছড়িয়ে যে অপরাধ করেছে, তার উল্লেখও করা হয়নি। সব দোষ দেওয়া হয়েছে সেই নারীকে। নারীর স্থির চিত্র উপস্থাপনেও ব্যাক গ্রাউন্ডে কয়েক সেকেন্ডের মিউজিকের ব্যবহারও ছিল চরম অশ্লীল। কিন্তু নারী যে সত্যিই দোষী সেটিও রিপোর্টে স্পষ্ট হয়নি। নারীর বক্তব্যে দেখা যায় তিনি তার প্রতি স্বামীর নির্যাতনের কথা বলছেন। আর এক জায়গায় তিনি বলেছেন, তার একটি ভুল ছিল। এই ‘ভুল’ শব্দটিকেই উপস্থাপক ঘটনার প্রমাণ হিসেবে নিজের ভাষাতেও বলেছেন। একটি ‘ভুল’ শব্দ দিয়েই কি সবকিছু জায়েজ করা যায়?
প্রতিবেদনে পুলিশের একজন উপ পরিদর্শকের ক্ষমতার অপব্যবহারের কথা বলা হয়েছে। কিন্তু তার কিংবা ওই থানার ভারপ্রাপ্ত কর্মকর্তা, জোনের ডিসি কিংবা এসি’র বক্তব্য নেওয়া হয়নি। বক্তব্য নেওয়া হয়েছে ঢাকা মহগানগর পুলিশের জনসংযোগ কর্মকর্তার। তিনি সাধারনভাবে বলেছেন, পুলিশের কেউ অপেশাদারী আচরণ করা হলে তার বিরুদ্ধে ব্যবস্থা নেওয়া হবে। তার প্রচারিত বক্তব্য থেকে বোঝা যায়, তাকে এই ঘটনা এবং অভিযুক্ত পুলিশ কর্মকর্তার নাম উচ্চারণ করেও প্রশ্ন করা হয়নি। অথচ অনুষ্ঠানের পরিকল্পনাকারী এবং রিপোর্টার এই পুলিশ কর্মকর্তা থেকেই শুরু করতে পারতেন। একজন পুলিশের ক্ষমতার অপব্যবহারের কারনে এক যুবকের জীবন বিপন্ন হতে চলেছে, এই ঘটনা দিয়েই শুরু হতে পারত। তারপর অনুসন্ধান করে দেখানো যেত ওই পুলিশের ওই সদস্য কেন কিংবা কার স্বার্থে ক্ষমতার অপব্যবহার করেছেন। তখন ঘটনাটা বর্ণনাতে আসতে পারত। এর জন্য এত আয়োজনের প্রয়োজন হত না। আসলে ছোট একটা ঘটনাকে খুব বড় করে দেখানোর আয়োজনেই উপস্থাপনায় এত নোংরামি! অনুষ্ঠানের শেষে ওই নারীর ছোট ভাইকে নেশাসক্ত উল্লেখ করে বোনের কারনেই তিনি বিপথে গেছেন বলে দিলেন প্রতিবদক। অথচ উপস্থাপক বলছেন, একান্নবর্তী পরিবারে না থেকে পৃথকভাবে থাকার কারনেই ওই নারী বিপথগামী হচ্ছেন! ভন্ডামি আর কাকে বলে? অনুষ্ঠানে খুব হাস্যকরভাবে গ্রাফিক্স কার্ড ব্যবহার করে কিছু নীতিবাক্য শোনানো হয়েছে। নীতিবাক্য দিয়ে অনুষ্ঠান পরিকল্পনাকারীর অসৎ, অনৈতিক উদ্দেশ্যকে জায়েজ করারই চেষ্টা হয়েছে-এর বেশী কিছু মনে হয়নি।
এখানে একুশের দেশজুড়ে অপরাধ পরিক্রমার একটি পর্বের কথাটাও মনে পড়ছে। চট্টগ্রামের দু’টি ম্যাসাজ পার্লারে টিভি ক্যামেরা ঢুকে গেল এবং রিপোর্টার ম্যাসাজ পার্লারে কাজ করা নারী কর্মীদের উপর তার বীরত্ব খাটাতে লাগলেন। ওই রিপোর্টার সাংবাদিকতা এবং সাংবাদিকের দায়িত্বরোধ এবং পরিমিতিবোধ সম্পর্কে কোন ধারনাই রাখেন না। ম্যাসাজ পার্লারের আড়ালে অন্য কোন অনৈতিক ব্যবসা চললে সেটা নিয়ে রিপোর্ট হতে পারে। কিন্তু ম্যাসাজ পার্লারের কর্মকান্ড তো একটা লং শটেই দেখানো যায়, তার জন্য নিরীহ নারী কর্মীদের এক রকম গালিগালাজ করা, নাজেহাল করা, তাদের ব্যাক্তিগত পরিচয় তুলে ধরা, জোর করে ছবি তোলার অধিকার কি রির্পোটারের আছে? রিপোর্টে পার্লারের মালিকের ছবি দূরের কথা, তার বক্তব্যই দেখানো হয়নি। রিপোর্ট দেখে বোঝা গেছে সাধারন অর্থেই ম্যাসাজ পার্লার, স্পা সম্পর্কেও রির্পোটার কিছুই জানেন না। রিপোর্টারের ভাষা, শব্দ চয়নও ছিল অশ্লীল।
অথচ দেখুন, ইনডিপেডেন্ট টিভির তালাশে যৌন পল্লীর উপর দীর্ঘ প্রতিবেদন দেখানো হয়েছে। অসাধারন মানবিক উপস্থাপনা, ভিডিও সম্পাদনায় মুন্সীয়ানার কারনে সেখানে কিন্তু রিপোর্টারকে জোর জবরদস্তি করতে হয়নি। বরং রিপোর্টার খুব সফলভাবে সেখানকার কর্মীদের দু:খ-দুর্দশার নিদারুন বাস্তবতা তুলে ধরেছেন।
তিন.
অনেকেই এক সময় সনি টিভিতে ক্রাইম পেট্রোল দস্তক নামে একটি অনুষ্ঠান দেখে থাকবেন। ২০০০ সালের শুরুতে এই অনুষ্ঠানটি অপরাধ বিষয়ক অনুষ্ঠান হিসেবে বেশ জনপ্রিয় হয়েছিল। কিন্তু পরে এর উপস্থাপনা ও নির্মাণের মান ক্রমাগত নি¤œগামী হওয়ায় এটি জনপ্রিয়তা হারায়। ২০১২ সাল থেকে সনি টিভি গ্রুপের ‘সনি আট’ এ বাংলায় ডাবিং করে সেই ক্রাইম পেট্রোল দস্তক দেখানো হচ্ছে। ভারতে আরও কিছু অখ্যাত টিভি চ্যানেল আছে যেখানেও অপরাধ বিষয়ক অশ্লীল টিভি অনুষ্ঠান প্রচার করা হচ্ছে-এমন খবর আনন্দবাজার সহ ভারতীয় সংবাদপত্রেও এসেছে ।
সেই ক্রাইম পেট্রোল দস্তকের আইডিয়া ধার করেই নির্মিত হয়েছে চার্জশীট রিপোর্ট, অ এর গল্প, অনাকাঙ্খিত সত্য কিংবা ফাঁদ। আগেই বলেছি চারটি অনুষ্ঠানের মধ্যে একুশে টিভির চার্জশীট রিপোর্ট একেবারেই অশ্লীল। আমি যে তিনটি পর্ব দেখেছি তার প্রতিটি পর্বই ছিল পরিবারে নিষিদ্ধ যৌন সম্পর্ককে উপজীব্য করে নির্মিত। উপজীব্যটা আপত্তির বিষয় নয়, আপত্তির বিষয় হচ্ছে নোংরা উপস্থানা এবং সংলাপে প্রায় প্রতি বাক্যেই নারীকে আক্রমণ করে জঘন্য অশ্লীল শব্দ চয়ন। প্রতি পর্বেই রগরগে বিছানার দৃশ্য এবং যৌন সম্পর্ক কেন্দ্রিক অশ্লীল অঙ্গভঙ্গি আছে। একটা পর্বে, মায়ের হাতে সন্তান খুনের দৃশ্য এত দায়িত্বজ্ঞানহীনভাবে দেখানো হয়েছে, বিবেকসম্পন্ন যে কোন মানুষ শিউরে উঠবেন। চার্জশীট রিপোর্টে নারীকেই সব নষ্টের মূল হিসেবে দেখানো হচ্ছে এবং নারীর প্রতি বিদ্বেষ উপস্থাপকের ভাষা এবং নাটকের সংলাপেও স্পষ্ট। এত অশ্লীল সংলাপ আমি এর আগে আর কোন রেডিওÑ টিভি অনুষ্ঠান, চলচ্চিত্র কিংবা নাটক কোথাও শুনিনি। এ ধরনের অনুষ্ঠান সমাজকে সচেতন করেনা, বরং অপরাধ প্রবণতাকে উস্কে দেয়।
চার্জশীট রিপোর্টের উপস্থাপক মজুমদার জ্বুয়েল কে আমি রুচিশীল মানুষ হিসেবেই জানি। খুব ভাল আবৃত্তিকার, দীর্ঘদিন ধরে সংবাদপত্র এবং টেলিভিশনের সঙ্গে আছেন। সংবাদ এবং একুশে টিভিতে একসঙ্গে কাজও করেছি। আমার ধারনা প্রেজেন্টার লিংক শ্যুটিং করার বাইরে তিনি এই অনুষ্ঠানের একটি পর্বও দেখেননি। কারন একটা পর্বেও পাঁচ মিনিটও দেখলে তিনি চাকরি ছেড়ে দিতেন, তবু এই অনুষ্ঠান উপস্থাপনা করতে চাইতেন না।
আরটিভি’র অনাকাাঙ্খিত সত্য অনুষ্ঠানটি অনেকটা চার্জশীট রিপোর্টের মতই। শব্দ চয়ন, ভাষা দৃষ্টিভঙ্গী সবই প্রায় একই রকম।
বাংলা ভিশনের অ এর গল্পের উপস্থাপক শামীম শাহেদ খুব ভাল একটি টিভি অনুষ্ঠান নির্মাতা হিসেবে পরিচিত। তার ‘অ এর গল্প’ সম্ভবত, একুশে টিভির চার্জশীট রিপোর্টের আগেই শুরু হয়েছে। অ এর গল্প পরিকল্পনা এবং প্রযোজনার সঙ্গেও তিনি আছেন। এ কারনে তার উপস্থাপনার ভাষা অনেক গোছালো। সংলাপের শব্দ চয়নেও অশ্লীল শব্দ নেই বললেই চলে। কিছু কিছু পর্বে সামাজিক ভাবে নিষিদ্ধ সম্পর্কের একটা প্রেক্ষাপটের যৌক্তিকতা তুলে ধরার চেষ্টা করা হয়েছে। যেমন অক্ষম স্বামীর অনুমতি নিয়ে স্ত্রী তার আর বন্ধুর সঙ্গে সম্পর্কে জড়াচ্ছেন। আর একটি পর্বে দেখানো হল এক নারী অফিসের বসের সঙ্গে বিবাহ বহির্ভূত সম্পর্কে জড়িয়ে গেলেন পারিবারিক প্রয়োজনের কাছে অসহায় হয়ে । এখানেই অ এর গল্পের চতুরতা। চার্জশীট রিপোর্টে যেমন নিষিদ্ধ সম্পর্কেও সব দায় নারীর চাপিয়ে শেষ করা হচ্ছে সেখানে, অ এর গল্পে এই সম্পর্ক তৈরির পেছনে অনিবার্য বাস্তবতা তৈরির চেষ্টা করছেন। কিন্তু অনুষ্ঠানের অর্ন্তনিহিত সুর, উপজীব্য একই। নিষিদ্ধ সম্পর্ক আর প্রচলিত অর্থে সামাজিক অনাচার বলতে যা বোঝায় তার দায় নারীর উপরই চাপানো হচ্ছে কৌশলে। বসের সেেঙ্গ ওই নারীর সম্পর্ক পারিবারিক প্রয়োজনেও শুরু হলেও মাঝপথে তা পরিণত হতে দেখা গেল উচ্চভিলাষে এবং শেষ পর্যন্ত পরিণতিটা করুন।
যমুনি টিভির ফাঁদের গল্পগুলোতে সামাজিক সচেতনতা সৃস্টির একটা চেষ্টা আছে। অশ্লীল শব্দ চয়নও খুব একটা নেই। কিন্তু গল্প নির্বাচনের ক্ষেত্রে নারী পুরুষের নিষিদ্ধ সম্পর্কই প্রধান হয়ে উঠছে। মনে হচ্ছে এই নিষিদ্ধ সম্পর্কের বাইরে সমাজ সংসারে আর কোন বড় ফাঁদ নেই! অথচ এই টিভিতেই ‘৩৬০ ডিগ্রী’ নামে আর একটি অপরাধ বিষয়ক অনুষ্ঠানে নায়িকা তৈরির নামে কিছু ব্যক্তির মুখোশ উন্মোচন করা হয়েছে চমৎকারভাবে, নারীকেও অবমাননা করতে হয়নি।
এস এ টিভির খোঁজের বিভিন্ন পর্বে বিষয়ের বৈচিত্র্য আছে। কিন্তু একটি পর্বে গুলশান-বনানীর মত অভিজাত এলাকার যৌন পল্লী দেখানো হয়েছে গোপন ক্যামেরায়। এ পর্ব দেখে মনে হয়েছে, জনসচেনতা সৃস্টি নয়, বরং কিভাবে এসব অভিযাত যৌন পল্লীতে যেতে হবে তার একটা গাইডলাইন দেওয়া হয়েছে। অনুষ্ঠানের ভিডিও সম্পাদনা এবং স্ক্রিপ্টও দুর্বল মনে হয়েছে। অপরাধ কাকে বলে সেটা আগে বুঝতে হবে। যে কর্মকান্ডগুলো স্বাভাবিক জনজীবনকে বাধাগ্রস্ত করে, জনস্বার্থ ক্ষুন্ন করে এবং ব্যক্তির ক্ষেত্রে বিপদের আশংকা তৈরি কওে সেটিই অপরাধ। এর বাইরে কোন কর্মকান্ড সামাজিক দৃষ্টিভঙ্গীতে অনৈতিক হতে পারে, কিন্তু সামাজিক নিরাপত্তার ব্যাঘাত না ঘটালে তা নিয়ে প্রচার-প্রচারণা বরং অপরাধ প্রবণতা বাড়িয়ে দিতে পারে। এই পর্বে রিপোর্টার এখানে কোন অপরাধ প্রবণতা, জোরজবরদস্তি কিংবা প্রতারণার কোন চিত্র দেখাতে পারেননি। ফলে তার কষ্টকর অভিযান ওই ব্যবসার পক্ষেই সহায়ক হয়েছে, দর্শক এক ধরনের বিনোদন পেয়েছে, জনসচেতনার অনুষ্ঠানের যে দায়বদ্ধতা সেটা প্রমাণ হয়নি খোঁজের এ পর্বে। 
চার.
নারী-পুরুষের নানা ধরনের সম্পর্ক নিয়ে অনেক মহৎ সাহিত্য হয়েছে, চলচ্চিত্র হয়েছে। অনেক ভাল গল্প বাংলা সাহিত্যেও আছে। টেলিভিশন নাটকও হয়েছে অসংখ্য। তার উদাহরণ দিয়ে বিস্তারিত আলোচনা হতে পারে। কিন্তু শেষ করার আগে একটি বিষয় না বললেই নয়। একসঙ্গে এতগুলো টেলিভিশন, বিজ্ঞাপনের বাজার ছোট। টিআরপি’র অবস্থান নিয়ে একটা বড় প্রতিযোগিতা তো আছেই। মালিকরা চাপ দিতে পারেন, যেনতেনভাবে টিআরপি বাড়ানোর জন্য। কিন্তু তার জন্য এত নীচে নামতে হবে, অশ্লীল চটি গল্পের চিত্রায়ন করতে হবে? পেশাদার অনুষ্ঠান নির্মাতারা এভাবে নিজেদের পেশাদারিত্বেও প্রতি অবমাননা করবেন? 
রাশেদ মেহেদী
বিশেষ প্রতিনিধি, সমকাল
১৬.১১.২০১৪

