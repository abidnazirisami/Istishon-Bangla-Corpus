নায়াগ্রার চোখে জল 


দশ বছরের ছোট্ট এক বালিকা গাছের তলায় ঘুমাচ্ছে। পাশে নায়গ্রা নদী । অন্যান্য দিনের চেয়ে সেদিন ঠান্ডার দাপট অনেক কম ছিল। বিকেল বেলায় ছেলে, বুড়ো, তরুন, যুবক অনেক মানুষ নদীর পাড় দিয়ে হাঁটাহাঁটি করছে। সত্তর বছরের এক বুড়িও হাঁটছিল। বুড়ি খুব ভাল করেই খেয়াল করল, গাছের তলায় ঘুমিয়ে থাকা বালিকার পা বেয়ে কোমরের দিকে উঠে যাচ্ছে একটি ছোট্ট সাপ, সবুজ রঙের শরীর কেমন এঁকে বেঁকে দ্রুত উঠে গেল, বুড়ি মুচকি হেসে চলে গেল, কাউকে কিছু বলল না। কয়েক হাজার বছরের পুরনো সেই সময়টা তে মানুষ শুধু মানুষের সঙ্গে নয়, সবার সঙ্গে কথা বলত। আকাশের দিকে তাকিয়ে নক্ষত্ররাজি, চাঁদ,সূর্যের সঙ্গে গল্প করত। গাছের তলায় বসে গাছের সঙ্গে গল্প জুড়ে দিয়ে হাসিতে ভেঙ্গে পড়ত। বুড়ি বালিকার শরীর বেয়ে সবুজ রঙের সাপ উঠে যাওয়ার বিপদের কথা আশে পাশের কোন মানুষকেও জানাল না, জানাল না বিকেলের সূর্য কিংবা নদীর পাড়ে ঘন হয়ে থাকা বৃক্ষ তরুলতাকেও।
সেই বিকেলের পর আরও ছয় বছর কেটে গেল। গাছের তলায় ঘুমানো বালিকা ষোলতে পা দিয়ে তরুনী হল। তরুন এক যুবকের প্রেমে পড়ে গেল প্রকৃতির নিয়মে। বিয়ের পিঁড়িতেও বসে গেল দিন কয়েকের মধ্যেই। কিন্তু মাস না ঘুরতেই তরুন স্বামীটি কিভাবে যেন মারা গেল। তরুনী কিছুদিনের মধ্যে স্বামী হারানোর শোক কাটিয়ে আর এক তরুনকে বিয়ে করল। দুর্ভাগ্য, এই তরুনটি’রও রহস্যজনক মৃত্যু হল দিন কয়েকের মধ্যেই। কিছুদিন অপেক্ষার তরুনী তৃতীয় আর এক যুবককে বিয়ে করল, তাদের ঘরে এক সন্তানও আসল। কিন্তু সন্তান আসার কিছু দিনের মধ্যেই তৃতীয় স্বামীটিও হারাল তরুনীটি। এবার ভীত সন্ত্রস্ত হয়ে পড়ল তরুনীটি। তাকে সবাই ডাকত ‘লিলাওয়ালা’ বা দাসী হিসেবে। দাসী এবার সিদ্ধান্ত নিল নিজেই নিজের অভিশপ্ত জীবন শেষ করে দেবে। গভীর রাতে গুন গুন করে বিরহী গানের সুর ভাঁজতে ভাঁজতে সে ছোট্ট ডিঙ্গি নৌকায় চড়ে ঝাঁপ দিল নায়াগ্রা জলপ্রপাতের গভীর জলরাশিরতে। কিন্তু উপর থেকে তীব্র গতিতে নীচে পড়ে যাওয়ার পর আশ্চর্যজনকভাবে সোজা হয়ে গেল ডিঙ্গি নৌকা। দাসী বুঝতে পারল কেমন এক বজ্র কঠিন হাত তাকে গভীর জলরাশির ভেতরে টেনে নিয়ে যাচ্ছে।
আসলে নায়াগ্রার বজ্র দেবতা হোনো’র সুকঠিন হাত দাসীকে টেনে নিয়ে যায় জলপ্রপাতের পেছনে এক গুহার ভেতরে। সেখানে হেনোর পুরো পরিবারের মাঝখানে দাসী নতুন জীবন শুরু হল। দাসীর মুখে তার দুর্ভাগ্যের গল্প শুনে হেনো চোখ বন্ধ করলেন এবং কিছুক্ষণেরে মধ্যেই দাসীর শরীর থেকে ছোট্ট একটি সাপ নেমে দ্রুত পালিয়ে গেল। হেনো এবার দাসীকে বললেন, তোমার দুর্ভাগ্য দূর হয়েছে, এবার তুমি তোমার গ্রামের মানুষের কাছে ফিরে যেতে পার। কিন্তু ততক্ষণে হোনোর তরুন পুত্রের ভালবাসার মায়ায় জড়িয়ে গেছে দাসী। তাদের বিয়েও হয়ে গেল কম সময়ের মধ্যেই। বছর না ঘুরতেই এক সন্তান আসল। সন্তানটি সব কিছুতেই হোনোর অবিকল হয়ে উঠল। পুরো পরিবারের চোখে হয়ে উঠল আগামী দিনের হেনো।
নিজের প্রতিদ্বন্দী ঘরের ভেতরে বড় হচ্ছে বুঝতে পেরে হেনো ক্ষোভে শূণ্যে আত্মগোপন করলেন। নিজের দূত কে দাসীর শরীর থেকে বের করে দেওয়ার প্রতিশোধ নিতে তার বন্ধু নায়াগ্রা নদীর সর্প দেবতাকে অনুরোধ করলেন জলে নিজের দীর্ঘশ্বাস ছড়িয়ে দিতে। সর্ব দেকতার দীর্ঘশ্বাসে বিষাক্ত হয়ে পড়ল বিপুল জলরাশি। বিষাক্ত জল পান করে নদী পাড়ে দাসী’র গাঁয়ের মানুষ এক একে মরতে শুরু করল। খবরটি হেনোই দাসীর কাছে পৌঁছে দিলেন। দাসী একবারের জন্য হলেও তাকে গাঁয়ে পৌঁছে সবাইকে বাঁচানোর সুযোগ দেওয়ার অনুরোধ জানালেন। হেনো সুযোগ দিলেন দাসীকে। কিন্তু সতর্ক করে দিলেন, সে যেন নিজে কোন যুবকের প্রতি অনুরক্ত না হয়, আর গ্রামের নারী-পুরুষ কেউ যেন তাকে স্পর্শ না করে।
দাসী তার গ্রামে যাওয়ার পর পানিতে বুদবুদ উঠল, গাঢ় নীলাভ রঙ দূর হয়ে গেল। গ্রামের মানুষ সবাই ফিরে আসল, নতুন জীবন শুরু হল। দাসী তাদের সবাইকে জানাল, তাকে স্পর্শ করা যাবে না। প্রথম প্রথম সবাই অবাক হল। কিন্তু রহস্য ভেদের কৌতুহল ধরে রাখতে না পেরে তার ছোট বেলার এক বন্ধু তার হাতের কনিষ্ঠ আঙুল ছুঁয়ে দিল। ঠিক সেই সময় তীব্র আর্তনাদ শোনা গেল জলপ্রপাতের ভেতর থেকে। ঘন কুয়াশা এসে আচ্ছন্ন করে দাসীকে কোথায় যেন তুলে নিয়ে গেল। হেনো দাসীকে জলপ্রপাতের পেছনে তার ঘরে নিয়ে এসে জানাল, হেনো তার বজ্র শক্তি ব্যবহার করে আশীর্বাদের যতটুকু দাসীকে দিয়েছিল, তা অশুঁচি স্পর্শে বিলীন হয়ে গেছে। এখন আবার সর্প দেবতা বিষ ছড়াবে পানিতে। গ্রামবাসীরা আবার সবাই মরবে।
দাসী হায় হায় করে উঠল। সে গ্রামবাসীকে রক্ষার জন্য করোজোরে মিনতি জানাল। হেনো জানালেন, উপায় একটাই আছে, দাসীকে হত্যা করা হলে সর্ব দেবতাও ধ্বংস হবে। দাসী রাজী হয়ে গেল। এক জীবনের বিনিময়ে শত জীবন বাঁচুক! হেনো তার পুত্র আর দাসীর ছেট্ট সন্তানের দিকে তাকিয়ে কি যেন ভাবলেন, তারপর তীব্র বজ্রধ্বনি শোনা গেল, শোনা গেল আকাশ বাতাস কাঁপিয়ে হিস হিস শব্দ। গ্রামবাসী দেখল, নায়গ্রা নদীতে ভাসছে বিশালকায় এক সাপের নিথর শরীর। একই সঙ্গে জলপ্রপাতের জলধারা থেকে বিলীন হয়ে আকাশে চলে গেলেন বজ্র দেবতা হেনো। হেনো শেষ মুহুর্তে তার উত্তরাধিকার ছোট্ট শিশুটি’র মা দাসীকে বাঁচিয়ে নিজের জীবন উৎসর্গ করে সর্ব দেবতাকে ধ্বংস করলেন। গ্রামবাসীরা বেঁচে গেল চিরদিনের মত।
নায়াগ্রার আকাশে বজ্রপাত হলে এখনও স্থানীয়রা বলে হেনোর র্গজন শোনা যাচ্ছে। তীব্র গতিতে আছড়ে পড়া জলে এখন কান পাতলে বজ্রধ্বনির মত গম গম শব্দ শোনা শোনা যায়, এন বিশ্বাসও স্থানীয়দের। নায়াগ্রা শব্দের অর্থও তাই ‘জলরাশির বজ্রধ্বনি’।
নায়াগ্রা কে ঘিরে থাকা বজ্র দেবতা হেনো আর কুয়াশা দাসীর গল্পের অন্য বাঁকও আছে। গল্পের এ বাঁকে কুয়াশা দাসীর আর এক নাম ‘নাইগ্রা’। স্থানীয়দের ছোট একটা অংশের বিশ্বাস নাইগ্রার নাম থেকেই এখানকার নদী এবং জলপ্রপাতের নাম নায়াগ্রা হয়েছে। বজ্র দেবতা হেনো নিজেকে ধ্বংস করার পর কুয়াশা দাসী নদীর তীরে বসে বিলাপ করে কাঁদতে থাকেন। তার জনম জনমের অশ্রুধারা নায়াগ্রা নদীর স্রোতকে তীব্র বেগে ঠেলে নিয়ে এসে টিলাগুচ্ছের মাঝখান দিয়ে জলপ্রপাত হয়ে ঝরে পড়ছে যুগ থেকে যুগান্তরে!
নায়াগ্রা জলপ্রপাত দেখতে গিয়ে সেই ‘কুয়াশার দাসী ’মেইড অব মিস্ট’ জাহাজে করে হর্সশু ফলসের খুব কাছে চলে যান হাজারো পর্যটক। ঘুরে আসেন ‘বিহাইন্ড দ্যা নায়াগ্রা’ ট্যুর নামে জলপ্রপাতের পেছনের বজ্র দেবতা হেনোর সেই গুহাটিও। কিন্তু ‘মেইড অব দ্যা মিস্ট’ ঘিরে মানুষের জন্য দেবতার আত্মাহুতির যে গল্প নায়াগ্রাকে অন্য আলোয় ভাবতে শেখায়, তার অনুসন্ধান হয়ত অনেকেই করেন না।
নায়াগ্রা ফলস স্টেট’স পার্কের অবকাশ কেন্দ্রের ভেতরে অ্যাডভেঞ্চার থিয়েটার হলে দেখানো হয় কিথ মেরিল পরিচালিত ‘নায়াগ্রা:মিরাকল, মিথ অ্যান্ড ম্যাজিক’ ছবিটি। প্রথমে ছবিটি দেখতে চাইনি। মার্কিন স্টেট ডিপার্টমেন্টের ইংলিশ ল্যাংগুয়েজ অফিসার জন অ্যাডামস নাছোড়বান্দা। শেষ পর্যন্ত দেখতে হল, যুক্তরাষ্ট্র সফরে আমার একান্ত স্বজন জাগরণ চাকমাও(সিনিয়র রিপোর্টার, দি ডেইলি ইনডিপেনডেন্ট) বললেন, দাদা, আর কবে আসা হবে, যা কিছু দেখা যায়, দেখে যাওয়াই ভাল।
অগ্যতা ৯ ডলার ৭২ সেন্ট দিয়ে টিকেট কেটে থিয়েটার হলে ঢুকে পড়লাম। ৪১ মিনিটের ছবিটি না দেখলে নায়াগ্রা জলপ্রপাত ঘিরে থাকা অদ্ভুত একটা গল্প অজানাই থেকে যেত। নায়গ্রার জলারাশির খুব কাছে যখন গেছি, গা শিউরে ওঠা রহস্যময় হাসিতে কে যেন আমাকে খুব কাছ থেকে ডেকে বলে দিল, ছুটে আস প্রেমস্পন্দিত জলরাশির ভেতর ! একবার মনে হল ঝাঁপ দেই। কে জানে, এই জলের ধারা বেয়ে সাত সম্মুদ্দুর তের নদী পার হয়ে একদিন পৌঁছে যেতে পারি মেঘনার মোহনায়! একটু একটু করে আরও কাছে যাই। আর্তনাদ করে ওঠে হৃদয়ের অর্ন্তজামী, পুরনো স্মৃতি বিষন্ন চোখে তাকায়, চুপ করে দাঁড়িয়ে পড়ি। ধীরে ধীরে পেছনে ঘুরে উল্টো পথে হাঁটার আগে আরও একবার তাকাই। নায়াগ্রার স্রোতধারার ভেতরে একটা নারীমূর্তি, মায়াবী মুখ, অশ্রুসজল চোখ। এই চোখ কি কিংবদন্তীর কুয়াশা দাসীর? 
দুই.
মার্কিন নাগরিক এবং সরকারের অদ্ভুত কিছু খেয়াল আছে। সম্ভবত, এই অদ্ভুত খেয়ালই তাদের দুনিয়াতে শ্রেষ্ঠ হওয়ার কিংবা অসাধারন কিছু করার মূলমন্ত্র। ওয়াশিংটন ডিসি শহরে ‘নিউজিয়ামে’ ঢুকলে বিস্মিত হতেই হবে। ‘নিউজিয়াম হচ্ছে ‘নিউজ মিউজিয়াম’ বা খবরের ‘যাদু ঘর’। দুনিয়ার প্রায় সব দেশের খবরের কাগজের খুব সামান্য নিদর্শন হলেও এখানে সংরক্ষিত আছে। উত্তর আমেরিকা, দক্ষিণ আমেরিকা এবং ইউরোপের নাম করা খবরের কাজগগুলোর শত বছরের পুরনো সংখ্যাও এখানে খুব যতেœ রাখা হয়েছে। বার্লিন প্রাচীর ভাঙ্গার পর জার্মান খবরের কাগজের চেহরায় কতটা পরিবর্তণ এসেছে তা তুলে থরার জন্য পূর্ব,পশ্চিম আর একীভূত জার্মানির খবর কাগজ রাখা যেতেই পারে, কিন্তু আস্ত এক বার্লিন প্রাচীর স্থাপন করে সেখানে বার্লিন প্রাচীর ভাঙ্গার দিনের সব পত্রিকার খবরের হেড লাইন সংরক্ষণের আইডিয়াটা সত্যিই ব্যতিক্রম। প্রথম বিশ্বযুদ্ধ, দ্বিতীয় বিশ্বযুদ্ধ এবং ইরাক যুদ্ধে সাংবাদিকরা সংবাদ সংগ্রহের জন্য কি ধরনের সরঞ্জাম ব্যবহার করেছে তার বিবর্তন একটা কর্নারে তুলে ধরা হয়েছে। অনেক যুদ্ধেই হেলিকপ্টারে সাংবাদিকরা অনেক ছবি তুলে ছিল, সেটা বেঝানোর জন্য আস্ত একটা হেলিকপ্টারই ভেতরে রাখা হয়েছে। হেলিকপ্টারের বাইরের অংশটিও বিশ্বখ্যাত সব পত্রিকার মাস্টহেড দিয়ে মোড়ানো।
বিশ্বে পেশাগত দায়িত্ব পালনে নিহত সাংবাদিকদের বিশাল তালিকা এখানে আছে। একটা ইলেকট্রনিক ডিভাইসে দেশের নাম দিয়ে সার্চ করলে ওই দেশের তালিকা দেখা যায়। বাংলাদেশ দিয়ে সার্চ করে একজনের নামই পাওয়া গেল, তার নাম মানিক সাহা। গৌতম দাসের মত সাংবাদিক যারা পেশাগত দায়িত্বপালন করতে গিয়ে নিহত সাংবাদিকরা এখনও এখানকার তালিকায় নেই। পাশেই আছে কোন দেশে সংবাদপত্র কতটা স্বাধীন তার একটা বিবরণ। এখানেও বাংলাদেশের নাম লিখে সার্চ দেওয়ার সঙ্গে সঙ্গে পর্দায় ভেসে উঠল ‘ফ্রিডম অব প্রেস ইন বাংলাদেশ:পার্টলি ফ্রি’। সংবাদপত্রের স্বাধীনতার গড় রেটিং ৫৩। পাশাপাশি ভারতের অবস্থানও পার্টলি ফ্রি, রেটিং ৬১। পাকিস্তানের অবস্থান ‘নো ফ্রিডম অব প্রেস’।
সংবাদপত্র, টেলিভিশন, রেডিও, সোশ্যাল মিডিয়ার নানা উৎকর্ষ সাধনের শথ বছরের ধাপগুলো অসাধারন উপস্থাপনার মাধ্যমে তুলে ধরা হয়েছে। এ পর্যন্ত পুলিৎজারর পাওয়া সব সাংবাদিকের ছবি, যেসব আলোকচিত্র সেরা পুরস্কার পেয়েছে সেই আলোকচিত্রগুলো, সেরা রিপোর্ট সবকিছুই সংরক্ষণে আছে এখানে। ডেইলি মিডিয়া কর্নারে এক জায়গায় বসে বড় ডিভাইসে বিশ্বের যে কোন দেশের ওই দিনের প্রধান পত্রিকাগুলো একেবারে প্রিন্ট ভার্সনের মত করেই পড়া যায়।
বিশেষ সফটওয়্যারের মাধ্যমে বিশ্বের ১২৫টি দেশের সংবাদপত্রের একটি হাব তৈরি করা হয়েছে। এখানে তালিকা সার্চ করে বাংলাদেশের শুধুমাত্র দি ডেইলি ইনডিপেনেডেন্টই পাওয়া গেল। আমার সঙ্গে থাকা জাগরণ চাকমার খুশী আর ধরে না। ইনডিপেনডেন্ট পত্রিকার সাংবাদিক ইনডিপেনডেন্ট পত্রিকা খুলে সবাইকে দেখিয়ে দিল সগর্বে। এখানকার একজন কর্মকর্তার কাছে জানতে চাইলাম, বাংলাদেশের অন্য পত্রিকা নেই কেন? তিনি জবাব দিলেন, এখানে ইংরেজি ভাষা ছাড়া আর কোন ভাষার পত্রিকা এই হাবে এখনও অর্ন্তভূক্ত করা হয়নি। অর্ন্তভূক্ত করার কাজ চলছে। ইংরেজি পত্রিকাগুলোর মধ্যে সংশ্লিষ্ট দেশের সব পত্রিকাও এখনও হাবে আসেনি। আমার কাছে তিনি পাল্টা জানতে চাইলেন, ইনডিপেনডেন্ট কি বাংলাদেশের প্রাচীন এবং জনপ্রিয় পত্রিকা নয়। আমি জবাব দেওয়ার আগেই জাগরণ চাকমা জবাব দিলেন, ‘অফ কোর্স, অফ কোর্স’।
খবরের যাদুঘরের একটি অংশ প্রায় অন্ধকার। অনুজ্জ্বল আলো টিম টিম করে জ্বলছে। এই অংশের নাম ‘এফবিআই কর্নার’। এই কর্নারটি প্রায় অন্ধকার রাখার কারনও এখানেই বর্ণনা করা হয়েছে। এফবিআই এর কার্যক্রমে এখন পর্যন্ত মিডিয়ার জানার অধিকার প্রতিষ্ঠিত হয়নি। এফবিআই এখনও সংবাদ মাধ্যমের চোখে আলো-আাঁধারি রহস্যের জগত। আর তাই এফবিআই কর্নারও আলো-আঁধারি।
ওয়াশিংটন ডিসিতে ছয় দিনের অবস্থানে লিংকন মেমোরিয়াল, জেফারসন মেমোরিয়াল, ভিয়েতনাম মনুমেন্ট, মার্টিন লুথার কিং এর ঐতিহাসিক স্মারক ‘আই হ্যাভ এ ড্রিম’, হোয়াইট হাউজ, স্টেট ডিপার্টমেন্ট সবকিছুই দেখা হল। শেষ দিনে সেক্রেটারি জন কেরির সৌজন্যে স্টেট ডিপার্টমেন্টের ভিভিআইপি কর্ণারে লাঞ্চের দুই ঘন্টা সত্যিই স্মরনীয় হয়ে থাকবে। 
তিন.
ডিপার্টমেন্ট অব স্টেটের ‘এডওয়ার্ড আর মিউরো’(এডওয়ার্ড আর মিউরো যুক্তরাষ্ট্রে সম্প্রচার সাংবাদিকতার আইকন হিসেবে বিখ্যাত, তার নামেই মার্কিণ সরকার সাংবাদিকদের সফর কর্মসূচীর নামকরণ করেছে) প্রোগ্রামে মার্কিন যুক্তরাষ্ট্রে ২১ দিনের সফরে(২৬ অক্টোবর-১৬ নভেম্বর ২০১৩) সবচেয়ে চমৎকার সময় কেটেছে সিরাকিউস শহরে। নিউ ইয়র্ক স্টেটের এই শহরে ইউনিভার্সিটি অব সিরাকিউস এর শিক্ষক-শিক্ষার্থীরা আমাদের অভাবনীয় উষ্ণ আথিতেয়তায় মুগ্ধ করেছেন। বিশেষ করে নিউ ম্যাক্সওয়েল স্কুলের(ইনস্টিটিউট অব সিকিউরিটিজ স্টাডিজ) ডিন স্যামুয়েলসন বিল শুধু ক্লাসেই একশ’ ভাগ আন্তরিকতা দেখানি, সিরাকিউস শহর ঘুরে দেখিয়ে কিংবা তার বাসায় আমাদের সম্মানে বিশেষ পার্টির আয়োজন করেই সব দায়িত্ব শেষ করেননি, পুরো দুনিয়ায় যুক্তরাষ্ট্রের অবস্থান এখন কি, ভবিষ্যতে কেমন হওয়া উচিত, আর মার্কিন নাগরিকরা কত কম সময়ে কতটা আন্তরিক বন্ধু হয়ে উঠতে পারেন, তার সবটাই তিনি, তার স্ত্রী এবং আর তার অনুষদের এক ঝাঁক উজ্জ্বল শিক্ষার্থী বুঝিয়ে দিয়েছেন।
২০১৩ সালের ‘এডওয়ার্ড আর মিউরো’ আইভিএলপিতে(ইনটারন্যাশনাল ভিজিটর লিডারশীপ প্রোগ্রাম) আমি এবং জাগরণ চাকমা ছাড়াও আমাদের সঙ্গে দক্ষিণ এশিয়া গ্রুপের আরও যারা ছিলেন নেপালের অনিল গিরি, শ্রীলংকার প্রেম থিরাংগা, ভারতের এস টি ভেংকটেশ, আফগানিস্তানের আসাদ বুদা এবং পাকিস্তানের আনিকা নিসার খান ও রামা শহীদ-প্রত্যেকের স্মৃতির অ্যালবামে সিরাকিউজের দিনগুওলো অক্ষয় হয়ে থাকবে।
সিরাকিউসের শেষ দিনে স্যামুয়েল সেন বিল আমাদের নিয়ে গিয়েছিলেন সিরাকিউসের ‘নটিংহাম ওল্ড হোমে’। এখানে আশি বছরের বেশী বয়সীরা থাকেন। তাদের সঙ্গে লাঞ্চ করলাম। অনেকের সঙ্গে কথা হল। খাবার টেবিলে আমার পাশে যিনি বসেছিলেন, অনেক হাসি খুশী, অনেক গল্প করলেন খেতে খেতে । যৌবনে তিনি স্বামীর সঙ্গে এশিয়ায় থাইল্যান্ড এবং শ্রীলংকা ঘুরে গেছেন তার বর্ণনা দিলেন। বাংলাদেশ সম্পর্কে অনেক কিছু জানতে চাইলেন। খাওয়া শেষ, গল্প করা শেষ, ৯৪ বছর বয়সী এই মানুষটি আমাকে আবার হাত ধরে বসালেন। বললেন, ‘প্রার্থনা করি, তুমি বৃদ্ধ হলে শেষের দিনগুলো তোমার সন্তানের সঙ্গে একসাথে কাটতে পার, ওল্ড হোম যেন তোমার আশ্রয় না হয়, ‘গুড বাই অ্যান্ড গুড লাক’। আমি উঠতে উঠতে দেখলাম বয়সের ভারে নুয়ে পড়া মার্থার চোখ ছল ছল করছে। পরিবারের চিরন্তন বন্ধনের প্রতি টান বঙ্গোপসাগরের তীরে বদ্বীপেও যেমন, আটলান্টিকের ওপারে স্বর্ণলতার দেশেও তেমন, একবিন্দুও পার্থক্য নেই।’ 
চার.
‘ক্যাপিটাল ফর অল’ নিউইয়র্ক শহরে আসার আগে যুক্তরাষ্ট্রের অপেক্ষাকৃত দরিদ্রদের শহর মিলওয়াকি ঘুরে এসেছি। এখানে বাড়ি ঘর ছাড়া অসংখ্য মানুষ দেখেছি স্থানীয় চার্চে যেখানে ভবঘুরে এবং ‘হোমলেস’ পুওরদের আশ্রয় দেওয়া হয়। রাস্তায় প্রচন্ড শীতে বাচ্চা কোলে নিয়ে কালো এক মা’কে ভিক্ষাও করতে দেখলাম। তারও আগে কম খরচের শহর উইসকনসিন স্টেটের রাজধানী ম্যাডিসন ঘুরে বেশ ভাল লেগেছে। পুরো আমেরিকার মধ্যে ইউনিভার্সিটি অব উহসকনসিনেই শিক্ষার্থীরা সবচেয়ে কম খরচে পড়তে পারে, কারন এখানকার স্টেট গভর্ণর শিক্ষা ব্যয়ে বিশেষ ব্যয় বরাদ্দ রেখেছেন, যেখান থেকে শিক্ষা খরচের একটা অংশ বহন করা হয়। উইসকনসিন স্টেট থেকে গ্যাম্বলার আর উঁচু দালানের ঐতিহাসিক শহর শিকাগোতে লেক মিশিগানের সান্নিধ্যে একদিন কাটিয়ে নিউইয়র্ক। যানজট, ব্যস্ত ফুটপাত, মানুষের ভিড়ে নিউইয়র্ককে কখনও কখনও ঢাকা শহর বলে ভুল হয়ে যায়। বিশেষ করে ব্রুকলিনে এসে বাংলায় ‘সোনার বাংলা সুপার মার্কেটের বিশাল সাইনবোর্ড’ আর ‘এখানে কম খরচে বাংলাদেশে ফোন করা যায়’ সাইন বোর্ড দেখলে ঢাকা ভাবতে দোষ কি!
নিউইয়র্কে এবিসি টেলিভিশনের হেড অফিসে বসে সেখানে বিশেষ অনুসন্ধানী রিপোর্ট কিভাবে তৈরি হয় তার একটা বর্ণনা শুনলাম অনুসন্ধানী সংবাদ বিভাগের প্রধান রন্ডা স্কুয়ার্জের কাছ থেকে। বর্ণনা শেষে যে অনুসন্ধানী প্যাকেজ রিপোর্টটি দেখালেন সেটা বাংলাদেশের গার্মেন্টস কারখানায় ভয়াবহ আগুনের(তাজরিন ফ্যাশন) ঘটনার উপর। প্যাকেজ শুরু হয়েছে একটি বিখ্যাত ‘ফ্যাশন শো’র ছবি দিয়ে’। এই ফ্যাশন শো’র মডেলের ড্রেস কে হাইলাইট করে কাট করে ক্যামেরা চলে গেছে বাংলাদেশের নারী শ্রমিকের মলিণ মুখের উপর। দেখানো হচ্ছে এই পোশাক কোথায় কিভাবে তৈরি হচ্ছে, কারা কোন পরিবেশে তৈরি করছে। শ্রকিমরা কোথায় থাকছে,সবশেষে কারখানায় ভয়াবহ আগুনের দৃশ্য। প্যাকেজে সব আছে, শুধু নেই বাংলাদেশের সরকার পক্ষের কোন বক্তব্য। নিজের পরিচয় আরও একবার ভাল করে দিয়ে জানতে চাইলাম, বাংলাদেশের সরকার পক্ষের বক্তব্য নেই কেন? রন্ডা কিছুটা চমকে উঠে বললেন,‘ওহ ইয়েস, বাংলাদেশ, ইউ ফ্রম বাংলাদেশ! প্লিজ ওয়েট’। রন্ডা উঠে গেলেন ভেতরে।
একটু বাদে ফিরলেন বাংলাদেশের মানচিত্র অংকিত একটি পতাকা হাতে। সত্তোর্ধ্ব রন্ডা নিজের চেয়ারে বসে বললেন, তিনি ১৯৭১ সালে বাংলাদেশে যুদ্ধের খবর সংগ্রহ করতে এসেছিলেন। তখন এই পাতাকাটা তাকে একজন বাঙালী তরুন মুক্তিযোদ্ধা দিয়েছিলেন। সেই পতাকা তিনি আজও পরম যত্নে আজও তার ড্রয়ারে রেখে দিয়েছেন। তার সাংবাদিকতা জীবনে সবচেয়ে স্মরণীয় অধ্যায় একাত্তরের বাংলাদেশ।
রন্ডা কে স্যালুট জানালাম, বাংলাদেশের মানুষের মুক্তিসংগ্রামের স্মৃতি ৪৩ বছর ধরে নিজের ভেতরে ধরে রাখার জন্য। যখন এবিসি থেকে বের হব, রন্ডা মুচকি হেসে বললেন, আমার প্রশ্নের জবাব এখনও তিনি দেননি। বাংলাদেশের সরকার পক্ষের কেউ কথার বলতে চায়নি বলে বক্তব্য নেওয়া হয়নি বলে তার জবাব। আমি তাকে জানালাম, বর্তমান বাংলাদেশ সরকারের ‘কেউ কথা বলতে চাননি’ এক বাক্যে মেনে নিতে পারছি না। আমাদের মন্ত্রী, দায়িত্বশীল কর্মকর্তারা তো মিডিয়ার সঙ্গে কথা বলেন। (যদিও পুরো সত্য বলিনি- বাংলাদেশের মন্ত্রী আর দায়িত্বশীল কর্মকর্তারা দেশের মিডিয়াকে এড়ানোর জন্য ব্যস্ততার ‘ভাব’ দেখালেও বিদেশী মিডিয়ার জন্য তারা ২৪ ঘন্টা সমান উদার)। রন্ডা বললেন, বাংলাদেশের ঢাকার একজন রিপোর্টার যিনি এই প্যাকেজ তৈরির জন্য তাদের পাঠানো লন্ডন প্রতিনিধির কাছে ছবি আর তথ্য তুলে দিয়েছিলেন, তার বক্তব্য ছিল এ বিষয়ে বাংলাদেশের সরকারি তরফে কেউ কোন কথা বলবেন না! আরও পাঁচ দিন পর নিউইয়র্ক থেকে ঢাকায় রওনা হওয়ার আগে বিভ্রান্তিকর তথ্য দেওয়া ঢাকার ওই রিপোর্টারটির পুরো পরিচয় আর জানা হয়নি। 
রাশেদ মেহেদী
বিশেষ প্রতিনিধি, সমকাল
rasedmehdi.blogspot.comhttps://www.facebook.com/rased.mehdi 

