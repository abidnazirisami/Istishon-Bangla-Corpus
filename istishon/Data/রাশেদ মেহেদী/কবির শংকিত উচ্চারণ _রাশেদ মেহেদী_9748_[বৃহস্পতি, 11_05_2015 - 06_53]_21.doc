কবির শংকিত উচ্চারণ 


উন্নয়নের মহাসড়ক ধরে
আমরা এগিয়ে যাচ্ছি মধ্যযুগের পথে,
সবুজ ব-দ্বীপে মরু শ্মশানের কালো ছায়া
একে একে রক্তাক্ত হচ্ছে পুকুড়, দীঘি, নদী
তরু লতা, গুল্ম-বৃক্ষ, দোয়েল, কোকিল
রক্তের স্রোতধারায় লালে লাল
মুছে যাচ্ছে পতাকার গাঢ় সবুজ-
তবু উল্লাস থামেনা উন্নয়নপ্রেমী কবিদের!
একদিন নুরুল দীনের কথা মনে পড়ত যাদের
বর্ণিল তারুণ্যে যারা বৃষ্টিকেও করেছিলেন বিদ্রোহী
তারাই আজ চোখ বন্ধ করে আছেন
উন্নয়নের ধাঁধা কিংবা ধোঁয়ার ভেতর!
অথচ ভীষণ আর্তনাদের আগুনে পুড়ছে বিস্তীর্ণ শস্যক্ষেত,
স্নিগ্ধ দূর্বাঘাস, ভোরের শিশির, গলে পড়া সোনা রোদ
পুড়ে পুড়ে ছাই হয়ে যাচ্ছে শত নদীর মোহনা,
পুড়তে থাকা স্বদেশের কঠিন সময়ে-
বড় বেশী নি:সঙ্গতায় ডুবে আছেন বিগত যৌবন কবিরা।
এ জাতির কানে এখনও বাজে বঙ্গবন্ধুর শানিত আহবান
লাখো শহীদের রক্তঋণের দায় এখনও পদ্মা-মেঘনা-যমুনায়
ভোরের কোকিলের কন্ঠে এখনও পূর্ব দিগন্তে সূর্য় ওঠার গান
তবু আমাদের দিন কাটে শংকায়, ভয় খুব ভয় হয়-
এবার কি মানচিত্রটাই গিলে খাবে মরুভূমির অন্ধ রাক্ষস?
রাশেদ মেহেদী
ঢাকা, ৫ নভেম্বর ২০১৫

