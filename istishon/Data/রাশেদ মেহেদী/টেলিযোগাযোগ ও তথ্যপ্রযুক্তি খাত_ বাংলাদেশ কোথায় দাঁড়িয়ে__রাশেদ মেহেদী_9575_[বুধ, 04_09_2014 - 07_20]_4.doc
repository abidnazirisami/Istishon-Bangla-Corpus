টেলিযোগাযোগ ও তথ্যপ্রযুক্তি খাত_ বাংলাদেশ কোথায় দাঁড়িয়ে_


এক.
যারা দুনিয়ায় দৃষ্টান্ত স্থাপন করেছেন, তারা প্রত্যেকেই কিছুটা ক্ষ্যাপাটে গোছের ছিলেন। যেমন ধরুন, টেড টার্নার। নিজের বাবার বিজ্ঞাপনী সংস্থাকে যখন সংবাদভিত্তিক টেলিভিশন চ্যানেলে রূপান্তর করতে চাইলেন, তখন সমসাময়িকরা তাকে উন্মাদ খেতাবটাই দিলেন। কিন্তু টেড টার্নার ১৯৮০ সালে সিএনএনের যাত্রা শুরু করার চ্যালেঞ্জ নিয়ে বছর ঘুরে আসার আগেই প্রমাণ করে দিলেন, তার উন্মাদনা কতটা যৌক্তিক ছিল। হিসেবি মানুষ পূর্বনির্ধারিত একটা ছকের মধ্যে নিজেকে দারুণ সফল করে তুলতে পারেন; কিন্তু ছক ভেঙে নতুন ছক তৈরি করে আগামীর পথচলা নিশ্চিত করেন উন্মাদরাই। 
খুব বড় কোনো পরিসর নয়, সরকারি আমলা হওয়ার কারণে ছকের বাইরে যাওয়ারও সুযোগ কম, তার পরও চ্যালেঞ্জটা নিয়েছিলেন নজরুল ইসলাম খান। সহকর্মী মহলে তো বটেই, সাংবাদিক মহলেও তার পরিচয় কিছুটা ক্ষ্যাপাটে হিসেবেই। নিজের অফিসে তিনি কোনো পর্দা রাখেননি। কারণ সেখান থেকে বসে তিনি পুরো অফিসের প্রায় সবার ওপর নজর রাখতে পারেন। এমন চিন্তা সাহেবি ঘরানার খুব হিসেবি আমলারা কিছুতেই মাথায় আনতে পারবেন না। প্রধানমন্ত্রীর পূর্ণ সদিচ্ছা এবং সহযোগিতা ছিল বলেই 'অ্যাকসেস টু ইনফরমেশন' কর্মসূচির মাধ্যমে তিনি ইউনিয়ন পরিষদগুলোতে তথ্য সেবাকেন্দ্র গড়ে তুলতে সক্ষম হয়েছিলেন বড় কোনো বিনিয়োগ কিংবা তহবিল ছাড়াই। ডিজিটাল বাংলাদেশ গড়ার মূল ভিত্তিটাও এখন সেই ইউনিয়ন তথ্য ও সেবাকেন্দ্র। ২০০৯ সালে এ কর্মসূচির আওতায় যখন ইউনিয়ন তথ্যকেন্দ্র চালুর উদ্যোগ নেওয়া হলো, তখন আলোচনার চেয়ে সমালোচনা জমে উঠল। কোথায় পাওয়া যাবে ইন্টারনেট, অনেক ইউনিয়নে বিদ্যুৎ নেই, অনেক ইউনিয়নে চেয়ারম্যানদের বসার ঘরই পড়ো পড়ো! সাড়ে চার হাজার ইউনিয়নে তথ্যকেন্দ্র চালুর পরিকল্পনা উন্মাদনা ছাড়া আর কী? কিন্তু বছর ঘুরতে না ঘুরতেই দেখা গেল উদ্যোগটির ব্যর্থতার গল্প খুব বেশি খুঁজে পাওয়া যাচ্ছে না। সমালোচকদের ভাষাও বদলে গেল। 'উদ্যোগটা খারাপ না'-হাসি হাসি মুখে অনেক সমালোচকের ভাষা এই এক-দুটি শব্দের মধ্যে সীমাবদ্ধ হয়ে গেল। ইউনিয়ন তথ্যকেন্দ্র চালুর জন্য ইন্টারনেট, বিদ্যুৎ, শিক্ষার হার, বড় বড় দালানকোঠার অভাব কোনো কিছুই বাধা হতে পারেনি। বরং এর ধারাবাহিকতায় জেলা ই-সেবা কেন্দ্র, উপজেলা তথ্য সেবাকেন্দ্র, লার্নিং-আর্নিং প্রকল্পের মতো অনেক ভালো পদক্ষেপ নেওয়া সম্ভব হয়েছে, যেগুলো নিভৃতেই ডিজিটাল বাংলাদেশ প্রতিষ্ঠার স্বপ্ন অনেক দূর পর্যন্ত পৌঁছে দিয়েছে এরই মধ্যে।
দুই
ডাক ও টেলিযোগাযোগ মন্ত্রণালয় থেকে কম টাকায় স্কুলের শিক্ষার্থীদের ল্যাপটপ দেওয়ার উদ্যোগ নেওয়া হলো। এখানে মন্ত্রী-আমলা সবাই খুব হিসেবি মানুষ। লাভ-ক্ষতির হিসাব খুব ভালো বোঝেন। সেই হিসাবের মধ্যে উদ্যোগটা মাঠে মারা গেল। শিক্ষার্থীরা ল্যাপটপ পায়নি; বরং প্রকল্পের দুর্নীতির তথ্য এত বেশি প্রকাশ হয়ে গেল, মন্ত্রীর মন্ত্রিত্বের ধারাবাহিকতা আর রক্ষা হলো না। 
মহাজোট সরকারের পাঁচ বছরে ডাক ও টেলিযোগাযোগ মন্ত্রণালয় আর একটা ব্যবসা করেছে খুব হিসাব করে সফলতার সঙ্গে। তবে এতে দেশ-জাতির কোনো উপকার হয়নি। ব্যবসাটা লাইসেন্সের। আন্তর্জাতিক গেটওয়ে, আন্তর্জাতিক ইন্টারনেট গেটওয়ে ও ইন্টার কানেকশন এক্সচেঞ্জের ব্যবসা শুরু হয়েছিল ওয়ান-ইলেভেন পরবর্তী তত্ত্বাবধায়ক সরকারের আমলে ২০০৮ সালে। সে সময় টেলিকম খাতের বিদ্যমান প্রতিষ্ঠান এবং প্রবাসী বাঙালিদের এ লাইসেন্স পাওয়ার জন্য আবেদনের সুযোগ না থাকায় এ নিয়ে সমালোচনাও উঠেছিল জোরেশোরে। তার পরও টেলিকম খাতে সরকারের রাজস্ব আদায়ের হিসাবের খাতায় আরও অনেক বেশি অর্থ যোগ নিশ্চিত করার কথা বলে উদ্যোগটি নেওয়া হলো। সে সময় নিলামের মাধ্যমে সীমিত কয়েকটি প্রতিষ্ঠানকে লাইসেন্স দেওয়া হলো। কিন্তু মহাজোট সরকারের আমলে ডাক ও টেলিযোগাযোগ মন্ত্রণালয় লাইসেন্স উন্মুক্ত করে দেওয়ার পর একসঙ্গে আড়াই ডজন লাইসেন্স দেওয়া হলো আইজিডবি্লউ, আইআইজি ও আইসিএক্সের। ফলে বৈধ পথে আন্তর্জাতিক ইনকামিং কলের পরিমাণ কমে অর্ধেকেরও নিচে নেমে গেল। রাজস্ব আদায়ের পরিমাণও একই হারে কমল। কাঁচা টাকার লোভে অনেকে লাইসেন্স নিয়ে মাথায় হাত দিয়ে বসেও পড়লেন। এর সঙ্গে ভিওআইপি সার্ভিস প্রোভাইডার তৈরির জন্য ভিএসপি লাইসেন্স দেওয়া হলো প্রায় এক হাজার। লাইসেন্স দেওয়ার আগে যেহেতু এর ভবিষ্যৎ ভাবা হয়নি, সে কারণে তাদের সঙ্গে টক্কর লেগে গেল আইজিডবি্লউ কোম্পানিগুলোর। নতুন লাইসেন্স পাওয়া আইজিডবি্লউ কোম্পানিগুলোর মালিকরা অনেকেই এতটাই রাজনৈতিক প্রভাবশালী যে, তাদের নাম উচ্চারণ করলে আগুনের ফুলকি ছোটে। আর ভিএসপিওয়ালারা যেহেতু ক্ষুদ্র ব্যবসায়ী, সে কারণে আইজিডবি্লউওয়ালাদের করুণার পাত্র রেখে ভিএসপিওয়ালাদের কানামাছি খেলার মতো করে ব্যবসা করার সুযোগ দেওয়া ছাড়া উপায় ছিল না নিয়ন্ত্রক কর্তৃপক্ষের!
তিন
২০০১ সালের টেলিযোগাযোগ আইনে একটি স্বাধীন রেগুলেটরি কমিশন গঠনের বিধান রাখা হয়েছিল। এর আলোকে ২০০২ সালের ৩১ জানুয়ারি গঠিত হয় বাংলাদেশ টেলিকমিউনিকেশন রেগুলেটরি কমিশন [বিটিআরসি]। এখানে পাঁচ কমিশনার নিয়োগ করা হয়। প্রথম চেয়ারম্যান হন সাবেক সচিব সৈয়দ মার্গুব মোর্শেদ। তবে বিএনপি-জামায়াত সরকারের আমলে এই কমিশন খুব বেশি এগোতে পারেনি। কমিশনের কাজটা আসলে কী হবে তা নিয়ে গবেষণাতেই পার হয়ে গেছে অনেক দিন। সৈয়দ মার্গুব মোর্শেদের পর সাবেক স্বরাষ্ট্র সচিবকে বিটিআরসির চেয়ারম্যান করার পর এ প্রতিষ্ঠানের যে অস্তিত্ব আছে, তাও ভুলতে বসেন সংশ্লিষ্ট সবাই। তবে ওয়ান-ইলেভেন পরবর্তী তত্ত্বাবধায়ক সরকারের সময় অবসরপ্রাপ্ত মেজর জেনারেল মঞ্জুরুল আলমকে চেয়ারম্যান করার পর দৃশ্যপট একেবারে উল্টো হয়ে যায়। প্রবল অস্তিত্ব নিয়ে হাজির হয় বিটিআরসি। রক্তচক্ষু, কথায় কথায় জরিমানা, নানা রকম অভিযানে টেলিকম শিল্পের টালমাটাল অবস্থা। এতদিন যে মোবাইল ফোন অপারেটররা কোনো ধরনের জবাবদিহিতার মধ্যে ছিলেন না, তারা হঠাৎ নিয়ন্ত্রণের প্রবল চাপ আর কথায় কথায় কোটি কোটি টাকা জরিমানার চাপে বেসামাল হয়ে পড়েন। এ সময় থ্রিজি প্রযুক্তিতে প্রবেশের একটা স্বপ্নও দেখালেন তৎকালীন বিটিআরসির চেয়ারম্যান। হঠাৎ করেই তিনি থ্রিজির বদলে স্পেকট্রাম নিলাম করলেন, বিশ্বে জন্মের পর পরই মৃত্যুপথযাত্রী হওয়া ওয়াইম্যাক্স প্রযুক্তির জন্য। পিছিয়ে গেল থ্রিজি। আর ২৩২ কোটি টাকা দিয়ে ওয়াইম্যাক্স লাইসেন্স নিয়ে ব্যবসায়িক টানাপড়েনের মধ্যে পড়ে গেল দুটি ওয়াইম্যাক্স কোম্পানি। তৃতীয় আর একটি কোম্পানি নিলামে জিতলেও লাইসেন্স গ্রহণই করল না। বোঝা যায়, বজ্র আঁটুনির পরের কথা ফসকা গেরো। এত কঠোরতা, এত নতুন নতুন দূরদর্শী চিন্তায় কাজের কাজ কিছুই হলো না। মোবাইল ফোন কোম্পানিগুলোর সেবার মান উন্নত হলো না। চটকদার প্যাকেজের নামে প্রতারণাও বন্ধ হলো না। এমনকি কঠোর নির্দেশনার মধ্যে মোবাইল ফোন গ্রাহকদের নতুন করে রেজিস্ট্রেশনের পরও বেনামে সিমকার্ড বিক্রি বন্ধ করা গেল না। একের পর এক পুলিশি অভিযান চালিয়েও অবৈধ আন্তর্জাতিক কলের লাগাম খুব একটা টেনে ধরা গেল না। এর মধ্যেই সরকার বদল হলো। তবে মহাজোট সরকারের ডিজিটাল বাংলাদেশ গঠনের পরিকল্পনা যেহেতু সুদূরপ্রসারী, সে কারণেই সম্ভবত বিটিআরসির নতুন চেয়ারম্যান অবসরপ্রাপ্ত মেজর জেনারেল জিয়া আহমেদ [প্রয়াত] 'ধীরে চলো নীতি'তে নরম-গরম মেজাজে এগোতে থাকলেন। এর কিছুটা সুফলও পাওয়া গেল। ঢাকঢোল না পেটালেও ভিওআইপি প্রযুক্তির অবৈধ ব্যবহারকারীদের কিছু হলেও গোড়ায় তিনি হাত দিলেন কয়েকটি প্রভাবশালী পিএসটিএন কোম্পানির বিরুদ্ধে ব্যবস্থা নিয়ে। তার দায়িত্বের প্রথম বছরে অবৈধ আন্তর্জাতিক ইনকামিং কল কমে বৈধ পথে কল বাড়ল। মোবাইল ফোন অপারেটরদের সেবার মান বিদ্যমান সক্ষমতার মধ্যেই মনিটরের ব্যবস্থাও নেওয়া হলো। তার আমলেই প্রথম অবৈধভাবে ফুটপাতে সিমকার্ড বিক্রির বিরুদ্ধেও অভিযান হয়েছে। কিন্তু কে জানত, টেলিকম খাতে বিশেষ করে অবৈধ আন্তর্জাতিক ইনকামিং কলের নতুন মাফিয়ারা আসছে! সম্ভবত, এই পথ সুগম করতেই বিটিআরসিকে পরাধীন করে সব ধরনের সিদ্ধান্ত নেওয়ার আগে মন্ত্রণালয়ের অনুমোদনের ব্যবস্থা করা হলো। এর পর আইজিডবি্লউর নতুন লাইসেন্স দেওয়ার মাধ্যমে অবৈধ আন্তর্জাতিক ইনকামিং কলের ব্যবসায় নতুন মাফিয়াদের আগমনের সুযোগ দেওয়া হলো। 
এর মধ্যে অকালে চলে গেলেন জিয়া আহমেদ। বিটিআরসির কাছ থেকে ক্ষমতা হরণের সঙ্গে যিনি সরাসরি যুক্ত ছিলেন, সেই সচিব সুনীল কান্তি বোস চেয়ারম্যান হয়ে এলেন বিটিআরসিতে। নিজের বাঁধা সুতোয় নিজেই যেন পুতুল হলেন! এর পর প্রায় দুই বছর ধরে তিনি মন্ত্রণালয়কে সেবা দিয়ে যাচ্ছেন নিবিড়ভাবে। যদিও মন্ত্রী বদলের পর তার ওপর মন্ত্রণালয়ের সেই চাপও তেমন ছিল না। কিন্তু ল্যাপটপ দুর্নীতির অভিযোগে জড়িয়ে যাওয়া সাবেক সেই মন্ত্রীর ঘনিষ্ঠ সহকর্মী সুনীল কান্তি বোস নিজ দায়িত্বেই মন্ত্রণালয়ের পরিকল্পনা বাস্তবায়ন শুরু করলেন। মন্ত্রী যা শেষ করে যেতে পারেননি হুট করে দায়িত্ব বদলের কারণে সেই কাজটি শেষ করলেন বিটিআরসির চেয়ারম্যান হিসেবে সুনীল কান্তি বোস। লাইসেন্স প্রদানের নীতিমালা সংশোধন, লাগামহীন লাইসেন্স দেওয়ার কাজে তিনি দারুণ ব্যস্ত থাকলেন। সম্ভবত তার চেয়ে ব্যস্ত চেয়ারম্যান বিটিআরসির এক যুগের ইতিহাসে কেউ ছিলেন না। নীতিমালা সংশোধন আর সরকারের প্রভাবশালীদের নানা রকম লাইসেন্স দেওয়ার প্রক্রিয়া নিয়ে ব্যস্ত থাকতে গিয়ে অবৈধ আন্তর্জাতিক ইনকামিং কল বন্ধ, টেলিকম সেবার গুণগত মান নিশ্চিত করার কাজটিতে নজর দেওয়ার সময়ও খুব কম পেলেন। বিটিআরসি প্রতিষ্ঠিত হয়েছিল কোটি কোটি গ্রাহকের স্বার্থরক্ষার বিষয়টি বিবেচনায়, সেটিও সম্ভবত তিনি ভুলে গেলেন। যে কারণে গত দুই বছরে অবৈধ আন্তর্জাতিক ইনকামিং কল বেড়ে গেল, মোবাইল ফোনে কল ড্রপ বাড়ল, যত্রতত্র সিমকার্ড বিক্রি বাড়ল, মোবাইল নম্বর পোর্টাবিলিটি সময়মতো চালু হলো না; কিন্তু দেখার কেউ থাকল না। অবশ্য বিদায়ী বছরে এসব নিয়ে দারুণ সমালোচনার মুখে কিছুটা নজর তিনি দিয়েছেন। সম্প্রতি টেলিকম রিপোর্টার্স নেটওয়ার্ক, বাংলাদেশের সেমিনারে তিনি নিজেই গ্রাহকদের স্বার্থ বিবেচনায় 'কোয়ালিটি অব সার্ভিস' নিশ্চিত করার ব্যাপারে পদক্ষেপ নেবেন বলে জানিয়েছেন। জানি না, নিজের নিয়মে পরাধীন বিটিআরসির চেয়ারম্যান কতটা সফল হবেন সামনের দিনগুলোতে!
চার.
টেলিকম খাতে রাষ্ট্রায়ত্ত তিনটি কোম্পানি খুবই গুরুত্বপূর্ণ। এর মধ্যে টেলিটক দেশের ছয়টি মোবাইল অপারেটরের একটি। ২০০৪ সালের ডিসেম্বরে এই কোম্পানির যাত্রা শুরু। টেলিটকের পর সেবা টেলিকমের শেয়ার কিনে ওরাসকম বাংলালিংক ব্র্যান্ড নিয়ে যাত্রা শুরু করে, যেটি বর্তমানে ভিম্পেলকমের একটি প্রতিষ্ঠান। আরও পরে যাত্রা শুরু করে ওয়ারিদ টেলিকম, বর্তমানে যেটি এয়ারটেল। এ ছাড়া বেসরকারি খাতে একটেল বর্তমানে রবি নামে যে অপারেটর রয়েছে তারও সাফল্যের যাত্রা শুরু টেলিটকের পর। অথচ বর্তমান মার্কেট শেয়ারিংয়ের দিকে তাকালে দেখা যায়, মোট গ্রাহকের মধ্যে গ্রামীণফোনের শেয়ার ৪৭ দশমিক ১১ শতাংশ, বাংলালিংকের ২৮ দশমিক ৮৩ শতাংশ, রবির ২৫ দশমিক ৩৮ শতাংশ, এয়ারটেলের ৮ দশমিক ২৬ শতাংশ, টেলিটকের ২ দশমিক ৮২ শতাংশ ও সিটিসেলের ১ দশমিক ৩৬ শতাংশ [তথ্যসূত্র : বিটিআরসি]। সিটিসেল কর্তৃপক্ষ নিজ থেকেই ভয়েস কল সেবা থেকে ডাটার [জুম আলট্রা] দিকে বেশি ঝুঁকেছেন। কিন্তু বাকি পাঁচ অপারেটরের মধ্যে টেলিটকের স্থান সবার নিচে। অথচ কী ছিল না টেলিটকের? নেটওয়ার্ক, তহবিল, মাথাভারী প্রশাসন, সবকিছুৃই ছিল। সঙ্গে ছিল ধারাবাহিক অনিয়ম আর দুর্নীতি! এমনকি সবার আগে পরীক্ষামূলক থ্রিজি সেবার লাইসেন্স পেয়েও টেলিটক খুব বেশি বিস্তৃত হতে পারেনি। সাত মাস পর থ্রিজি সেবা শুরু করে গ্রামীণফোনের থ্রিজি সেবা প্রায় সব জেলা শহরে চলে গেছে, অথচ টেলিটকের থ্রিজি দূরের কথা, টুজি সেবাই ঠিকমতো পাওয়া যায় না। গ্রামাঞ্চলে টেলিটকের পকেট এত বেশি, নেটওয়ার্ক এই আছে, এই নেই। শুধু টেলিটক সংযোগ সঙ্গে নিয়ে দেশের যে কোনো স্থানে যাওয়ার কথা কেউ ভাবতেই পারেন না। টেলিটকের বর্তমান ব্যবস্থাপনা পরিচালক মুজিবুর রহমান খুবই সজ্জন মানুষ। সবসময় মিষ্টি হেসে কথা বলেন। টেলিটকের গ্রাহক বাড়ছে বলে সবসময়ই ইতিবাচক খবর দেন। কিন্তু কেন, কার স্বার্থে, কিংবা কোন দুর্বলতায় টেলিটক সবার চেয়ে পিছিয়ে তার জবাব তার কাছে পাওয়া যায় না। একটা বিষয় খুবই সত্যি, টেলিটক ছয়টি মোবাইল ফোন অপারেটরের মধ্যে সবচেয়ে কম বিনিয়োগকারী। গ্রামীণফোন যেখানে এ পর্যন্ত ১৪ হাজার কোটি টাকা বিনিয়োগ করেছে, সেখানে টেলিটকের বিনিয়োগ মাত্র এক হাজার ৪০৩ কোটি টাকা। অতএব এত নগণ্য বিনিয়োগে যতটুকু এগিয়েছে, সেটাই বা কম কিসে। আর টেলিটকের যে কোনো প্রকল্প অনুমোদন আর ব্যয় অনুমোদনের আমলাতন্ত্রের যত বাধা পার হতে হয়, তাতে তার পিছিয়ে থাকার জন্য শুধু টেলিটক কর্তৃপক্ষকে দোষ দেওয়া যায় না।
সাবমেরিন কেবল কোম্পানির ব্যবস্থাপনা পরিচালক মনোয়ার হোসেনের সঙ্গে তার দফতরে বসে প্রথম পরিচয়ে তিনি কারও সঙ্গে মোবাইল ফোনে কথা বলছিলেন। ফোন রেখে জানালার দিকে তাকিয়ে তিনি বললেন, 'ভাই শেষ জামানায় ইমান রাখা খুব কষ্টকর। হাতের তালুতে জ্বলন্ত কয়লা রাখার মতোই ইমান ধরে রাখা কষ্টকর। ইমান ধরে রাখা এই কলিকালের যুগে খুব কষ্টকর, সেটার প্রমাণও পাওয়া যায় ডাক ও টেলিযোগাযোগ নিরীক্ষা অধিদফতরের প্রতিবেদনে। এ প্রতিবেদনে সাবমেরিন কেবল কোম্পানির ১৪৩ কোটি ৩৯ লাখ ৭১ হাজার টাকার আর্থিক অনিয়ম ধরা পড়ে। কোম্পানির ব্যবস্থাপনা পরিচালক মনোয়ার হোসেন নিজেই এক লাখ ৫৪ হাজার ৮৩৫টি শেয়ারের মালিক হয়েছেন বলে অভিযোগ ওঠে। তার রাজনৈতিক পরিচয় নিয়েও অভিযোগ রয়েছে। সাবমেরিন কেবল কোম্পানির অনিয়মের টাকা স্বাধীনতাবিরোধী মৌলবাদী গোষ্ঠীর স্বার্থে ব্যয় হওয়া নিয়েও পত্রিকায় রিপোর্ট এসেছে। ব্যান্ডউইথের মতো জরুরি ও স্পর্শকাতর সেবা প্রতিষ্ঠানের বিরুদ্ধে এই অভিযোগ বলে দিচ্ছে ইমান রক্ষার পরীক্ষায় মনোয়ার হোসেন কতটা সফল হয়েছেন! এখন বেসরকারি খাতে টেরিস্ট্রিয়াল লাইন থেকে ব্যান্ডউইথ বিক্রির জন্য লাইসেন্স দেওয়ার পর সাবমেরিন কেবল কোম্পানির ইমান পরীক্ষার লড়াই আরও জটিল হয়ে উঠছে, সেটা কি বুঝতে পারছে কর্তৃপক্ষ?
বিটিসিএলের কথা নতুন করে কিছুই বলার নেই। তাদের সব ধরনের সেবা দেওয়ার লাইসেন্স আছে। ল্যান্ড লাইন [পিএসটিএন], আইজিডবি্লউ, আইসিএক্স, আইআইজি, কী নেই তাদের? যে কোনো খাতে লাইসেন্স দেওয়া হলে তাদের জন্য একটি সংরক্ষিত থাকে। কিন্তু কোনো ক্ষেত্রেই তারা সফল নয়। মোবাইল ফোনের বিস্ময়ের যুগে পিএসটিএনের সফলতা-ব্যর্থতা আলোচনার ঊধর্ে্ব। কিন্তু আইজিডবি্লউ, আইসিএক্স ও আইআইজি অপারেটর হিসেবে বিটিসিএলের কাছে বিটিআরসির পাওনা এক হাজার ৪৪৮ কোটি ৬০ লাখ টাকা। মূলত অপারেটর হিসেবে শুরু থেকে এখন পর্যন্ত সরকারি রাজস্বের এক টাকাও দেয়নি বিটিসিএল! বিটিসিএল সফল হয় না_ এই ধারণা প্রতিষ্ঠিত হওয়ার কারণেই বোধ হয় দেশব্যাপী নেটওয়ার্ক অবকাঠামোর গুরুদায়িত্ব যেটা বিটিসিএলের পালন করা উচিত ছিল, সেটাও বেসরকারি খাতে ছেড়ে দেওয়া হয়েছে। অথচ এই ছোট দেশে নেটওয়ার্ক অবকাঠামো রাষ্ট্রায়ত্ত কোম্পানি হিসেবে বিটিসিএল করতে পারলে সেটা হতো সবচেয়ে সাশ্রয়ী ও মঙ্গলজনক।
পাঁচ.
তথ্যপ্রযুক্তি খাতে সর্বশেষ সংযোজন ডাক ও টেলিকম এবং তথ্য যোগাযোগ ও প্রযুক্তি মন্ত্রণালয় একীভূত করে ফেলা। তবে ডাক, টেলিযোগাযোগ ও তথ্যপ্রযুক্তি মন্ত্রণালয় নামে নতুন মন্ত্রণালয় হলেও ডাক ও টেলিযোগাযোগ বিভাগ এবং তথ্য ও যোগাযোগ প্রযুক্তি বিভাগ নামে যেহেতু পৃথক দুটি বিভাগ রয়েছে। সে কারণে আলাদা মন্ত্রণালয়ের সঙ্গে একীভূত মন্ত্রণালয়ের পার্থক্য কতটা, তা বোঝা মুশকিল। আসলে মন্ত্রণালয় একীভূত হলো কী হলো না, সেটা বড় কথা নয়। ভালো কাজের সদিচ্ছা এবং দক্ষতা সৃষ্টি করাই বড় কথা। মহাজোট সরকারের পাঁচ বছরে প্রধানমন্ত্রীর কার্যালয়ের সরাসরি তত্ত্বাবধানে থেকে এটুআই কর্মসূচি এবং সাপোর্ট টু ডিজিটাল বাংলাদেশ প্রকল্পের মাধ্যমে যা অর্জন করা সম্ভব হয়েছে, ডাক ও টেলিযোগাযোগ মন্ত্রণালয় এবং তথ্য ও যোগাযোগ প্রযুক্তি মন্ত্রণালয়ের পক্ষে তা সম্ভব হয়নি। বরং অশুভ বাণিজ্য আর বাণিজ্য দখল নিয়ে প্রভাবশালীদের মধ্যে ঠেলাঠেলিতে অগ্রগতির পথ রুদ্ধ হয়েছে। এর একটা বড় প্রমাণ গাজীপুরের কালিয়াকৈরে হাইটেক পার্ক নির্মাণ নিয়ে জটিলতায় মহাজোট সরকারের পাঁচ বছরে এর মূল নির্মাণ কাজ শুরুই হতে পারেনি। মহাজোট সরকারের আমলে তথ্যপ্রযুক্তি খাতে সর্বগ্রাসী হয়ে ওঠা একটি গ্রুপের ব্যবসা দখলের লড়াই হচ্ছে জটিলতার কেন্দ্রবিন্দু। সরকারের সব মহল জানে, সংকটের শেকড় কোথায়; কিন্তু এতদিন ধরে সমাধান করেননি কেউই, হাইটেক পার্ক নির্মাণ স্বপ্নই থেকে গেছে। টেন্ডার নিয়ে জটিলতায় কারওয়ান বাজারে সফটওয়্যার পার্ক নির্মাণের স্বপ্নও অন্ধকার থেকে আলোর রেখায় আসেনি। যদিও নতুন প্রতিমন্ত্রী জুনাইদ আহমেদ পলক প্রকল্প এলাকাগুলো পরিদর্শন করে আশার বাণী শুনিয়েছেন নতুন করে। কিন্তু বাস্তব অবস্থায় যা দেখতে হচ্ছে, তাতে আশান্বিত হওয়া যায় না চট করে। তথ্যপ্রযুক্তি খাতে আমাদের এতদিনে আরও অনেক দূর এগিয়ে যাওয়ার কথা ছিল। যাওয়া হয়নি। এখন যেখানে দাঁড়িয়ে সেখান থেকেও সামনের দিনগুলোতে দ্রুততম সময়েই অনেকদূর এগিয়ে যাওয়া সম্ভব। কিন্তু টেলিযোগাযোগ ও তথ্যপ্রযুক্তি খাত ঘিরে রাজনৈতিক নেতৃত্বের লুটপাট, অশুভ বাণিজ্য আর অনুগত অদক্ষ কর্তাদের গুরুত্বপূর্ণ স্থানে দায়িত্বে রেখে খুঁড়িয়ে খুঁড়িয়ে পথ চললে খুব কাছের পথও কি দীর্ঘতম হয়ে যায় না?
(আমার এই লেখাটি দৈনিক সমকালের টেক লাইন ফিচার পাতায় দুই খন্ডে ‘২৫ মার্চ ও ৮ এপ্রিল ২০১৪’ প্রকাশিত হয়। ইস্টিশনের বন্ধুদের জন্য দুই পর্ব একসঙ্গে তুলে দিলাম---রাশেদ মেহেদী) 

