একাত্তরের পরিত্যাক্ত এ্যালবাম থেকে নেওয়া


(প্রায় সাড়ে চার বছর আগে কবিতাটি লেখার পর পরই আমার একজন আবৃত্তিকার বন্ধু তার পরের অ্যালবামে এই কবিতাটা রাখবে বলে কথা দিয়েছিল। তার অনুরোধে কবিতাটি তিন বছর কোথাও প্রকাশ করা হয়নি। তিন বছরের মাথায় এসে একটি জাতীয় দৈনিকের একজন সাহিত্য সম্পাদক বড় ভাই কবিতাটি ‘ভাল’ বললেও আকারে বড় হওয়ার জন্য দু:খ প্রকাশ করলেন।প্রায় সাড়ে চার বছরের মাথায় এসে এটি প্রিয় ইস্টিশন ব্লগেই প্রকাশ করলাম--রাশেদ মেহেদী ০৬.১২.২০১৪, ঢাকা) 
দশ বছর বয়সে ভিসুভিয়াসের কঙ্কাল দেখতে গিয়েছিলাম
সেখানেই আমার বাবার কোন এক বন্ধু বলেছিল,
মৃত ভিসুভিয়াসের পিঠ যেন একাত্তরের বাংলাদেশের আকাশ
বিস্মৃত পম্পাই নগরীর বুক যেন বীরাঙ্গনার নি:শব্দ মুখ।
বীরাঙ্গনা, একাত্তর, বাংলাদেশ- অদ্ভুত সব দুর্বোধ্য শব্দ!
বাবার বন্ধু সহজ করে শুধু একটি কথাই বলেছিলেন-
বীরাঙ্গনা তোমার মায়ের নাম, বাংলাদেশ তোমার মায়ের প্রথম সন্তান।
আমি জানতে চেয়েছিলাম, সংখ্যা ছাড়া একাত্তরের আর কোন অর্থ আছে?
বন্ধুর ভেজা চোখ দেখে বাবা নিজেই জবাব দিলেন-
তোমার সত্যিকারের পিতার নাম একাত্তর-
আর ক’দিন বাদেই ফিরে যাবে তার কাছে। , 
সেই থেকে আমার বয়স বাড়ে না
আমার শরীর বড় হয়, আমার চলার গতি বাড়ে, শুধু থেমে থাকে বয়স!
অচেনা এক মায়ের মুখ-
আমার বয়স চুরি করে নিয়ে যায় প্রতি বছর । 
আজ আমি মায়ের কাছে যাচ্ছি-
অনেক আকাশ ভেসে গেল মেঘলা হাওয়ায়,
আকাশের বুকে অনেক দূরের পাহাড়ে-
পাথর ভাঙ্গার শব্দ শুনতে শুনতে কেটে গেল একটি সুদীর্ঘ রাত
আর কতদূরে বাংলাদেশের আকাশ?
অবশেষে ভোরের প্রথম আলো বলে দিল, এই তোমার বাংলার মুখ-
ছোট্ট একটা সূর্যের হাসি, দিগন্ত জোড়া স্বপ্ন, স্বপ্নের বুক জুড়ে সবুজ শাড়ি,
শাড়ির আঁচলে মোহনীয় এক নারীর মুখ! র্
এই মুখটা বহুবার স্বপ্নে দেখেছি-
পাথরকুঁচি পাহাড়ে, তিন মহাদেশের প্রান্তসীমায়
হারানো পৃথিবীর নীল জল ফোয়ারায়, সবুজ ঘাসের পাথুরে দ্বীপে
সবশেষ দেখেছি ‘রূপলাল মহলের’ যাদুর আয়নায়,
সর্বজয়া বাংলার সাতরঙ চোখে!
আমার মায়ের মুখ দেখলাম একাত্তরের রক্তাক্ত এ্যালবামে
কিছুটা বিবর্ণ মুখ, এখনও চোখের পাতায় পোড়া দাগ,
বুকের কোনায় দীর্ঘশ্বাস, পাঁজরে ক্ষতচিহ্ন! 
স্কুলের খাতায় কি নাম ছিল আমার মায়ের, কেউ জানে না
এ মাটির প্রতিটি সজীব প্রাণীর কাছে জানতে চেয়েছি,
কারও মুখে কোন উত্তর নেই-
অবশেষে মল্লিকপুরের বুড়ো বটগাছ আমাকে বলে দিল
তেমার মায়ের নাম ছিল কলমীলতা, বুকে ছিল তার শেফালী ফুলের ঘ্রান
একাত্তরে সেই তাজা ফুলের শরীর পুড়েছে পাকিস্তানী ড্রাকুলার নষ্ট ঘামে
তবু পুড়তে দেয়নি একটু একটু করে বেড়ে ওঠা নতুন সূর্যের ভ্রণ
সবকিছু পুড়েছে, শুধু পোড়েনি বুকের পাঁজরে বীরাঙ্গনা মায়ের অন্তর। 
রাষ্ট্রীয় যাদুঘরে একাত্তরের যুদ্ধদিনের সব অধ্যায় আছে, শুধু আমি নেই
দলিল পত্রে সব ইতিহাস লেখা আছে, শুধু আমার ইতিহাস নেই
"রাইফেল রোটি আওরাতের'' মত-
আমরা যুদ্ধ শিশুরাও একাত্তরে জীবন্ত ইতিহাস
আমাদের কথা কেন বলবে না বাংলাদেশ?
অনেক খুঁজেছি একাত্তরের সাহিত্য ভান্ডার-
আমার মায়ের কষ্ট দিনের কথামালা আছে,
সেই কষ্টের শেষ অধ্যায়ে--
একটি পরিপূর্ণ মানব শিশুর জন্মের কথা কোথাও নেই।
যুদ্ধ শিশু নিয়ে একটি কবিতার কথা কেউ বলেনি,
একদিন আমার বীরাঙ্গনা মাকে’ও কি ভুলে যাবে বাংলাদেশ? 
রোদ মাখা দিনগুলো খুব তাড়াতাড়ি চলে গেল,
সবুঝ বদ্বীপ ছেড়ে আবার চলে যেত হবে বরফ ধোয়া স্বর্ণলতার দেশে--
যাওয়ার আগে--
সোনালী চাঁদের রাতে, আকাশের সব তারাদের সঙ্গে নিয়ে প্রার্থনা করেছি-
পৃথিবীর কোন প্রান্ত থেকে আর যেন যুদ্ধ শিশুর কান্না না ভেসে আসে
এখনও যে মাটিতে অতি সভ্য ধর্ষকের দল জন্ম দিচ্ছে যুদ্ধ শিশুর
করজোরে তাদের মৃত্যু চাই--- মৃত্যু চাই! 
রাশেদ মেহেদী
১৩.০৬.২০১০
ঢাকা 

