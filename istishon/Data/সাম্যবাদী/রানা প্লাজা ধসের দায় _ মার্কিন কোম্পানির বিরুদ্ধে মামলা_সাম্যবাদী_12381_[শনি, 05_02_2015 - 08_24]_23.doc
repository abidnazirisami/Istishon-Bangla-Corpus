রানা প্লাজা ধসের দায় _ মার্কিন কোম্পানির বিরুদ্ধে মামলা


রানা প্লাজা ধসের দুই বছর পেরিয়ে গেছে। এখনো ভুগছে আহত শ্রমিক। নিহত শ্রমিকের স্বজন আছে দুর্দশার অতলে! প্রধানমন্ত্রীর তহবিল থেকে ক্ষতিপূরণের টাকা ইতোমধ্যে উধাও হয়ে গেছে। জাতিসংঘ উদ্যোগ নিয়েছিল আইএলওর তত্ত্বাবধানে বড় একটি তহবিল গঠনের। ৩২০ কোটি টাকা বা চার কোটি ডলারের একটি তহবিল গঠনের উদ্যোগ নেয় তারা। এ থেকে নিহত, আহত ও নিখোঁজসহ সব শ্রমিক/শ্রমিকের পরিবারকেই টাকা দেয়ার কথা ছিল। কিন্তু টাকা দিচ্ছে না ক্রেতারা। 
অভিযোগ আছে, ক্রেতা প্রতিষ্ঠানগুলো কম দামে অর্ডার দেয়, স্বল্প মজুরির শ্রমিক চায় বলেই দেশের কারখানাগুলোর এমন নাজুক পরিবেশ। গার্মেন্ট মালিকরা বেশি মুনাফার জন্য শ্রমিককে ন্যায্য মজুরি ও নিরাপত্তা থেকে বঞ্চিত করে। বিদেশি মালিক তাতে অংশ নেয়। আর এভাবেই দেশি ও বিদেশি মালিকের অধিক মুনাফার লোভ শ্রমিকদের ঠেলে দেয় বিপর্যয়ের দিকে। যা নির্দেশ করে কারখানাগুলোতে ঘটা বিপর্যয়ের দায় দেশি মালিকদের পাশাপাশি বিদেশি ক্রেতাদেরও। 
রানা প্লাজার পাঁচটি গার্মেন্টস থেকে পোশাক কিনতো অন্তত ২৮টি ক্রেতা প্রতিষ্ঠান। এসব ব্র্যান্ডকে লক্ষ্য করেই মূলত এই ক্ষতিপূরণ তহবিল গঠন করা হয়েছিল। কিন্তু দেড় বছরে অর্থ দিয়েছে ১৩টি ব্র্যান্ড। বাকি ১৫টি ব্র্যান্ড কোনো টাকা দেয়নি। আন্তর্জাতিক এসব ব্র্যান্ডের মধ্যে বেশির ভাগই যুক্তরাষ্ট্রের কম্পানি। এ অবস্থায় যথার্থ ক্ষতিপূরণের দাবিতে যুক্তরাষ্ট্রের কম্পানিগুলোর বিরুদ্ধে মামলা করেছে রানা প্লাজা দুর্ঘটনায় ক্ষতিগ্রস্তদের স্বজনরা।
ওয়াশিংটনে অবস্থিত যুক্তরাষ্ট্রের ফেডারেল কোর্টে এ মামলা করা হয় ওয়ালমার্ট, জেসি পেনি, চিলড্রেনস প্লেসসহ রানা প্লাজা থেকে পোশাক সংগ্রহকারী কম্পানিগুলোর বিরুদ্ধে। এতে বাংলাদেশ সরকারকেও অভিযুক্ত করা হয়েছে। মামলায় বাদীপক্ষ দাবি করেছে, 'বাংলাদেশের পোশাক কারখানাগুলোতে কাজের পরিবেশ অত্যন্ত বিপজ্জনক এবং ভবনগুলো আন্তর্জাতিক ভবন কোড অনুযায়ী করা হয়নি। এসব কিছু জেনেও তারা রানা প্লাজায় অবস্থিত পোশাক কারখানাগুলোর সঙ্গে কাজ করে। তাই এর দায় বাংলাদেশ সরকার ও বিদেশি ক্রেতাদেরও নিতে হবে।'

ছবি : রাহুল তালুকদার। সূত্র: গুগল।
২০১৩ সালের ২৪ এপ্রিলের ওই দুর্ঘটনায় ১১৩৬ জনের প্রাণহানির পাশাপাশি নিখোঁজ হন আরও প্রায় দুই শতাধিক, আহত হন প্রায় আড়াই হাজার শ্রমিক। মামলার অন্যতম বাদী আবদুর রহমান জানান, রানা প্লাজা দুর্ঘটনায় তাঁর স্ত্রী শরিফা বেগম নিহত হন। এর ফলে তিনিও এখন কাজে যেতে পারছেন না, তাঁর চার সন্তানকে দেখাশোনা করতে হয়। তিনি জানান, তাঁর স্ত্রী নিউ ওয়েব বটমস কারখানায় চাকরি করে মাসে প্রায় ১৫৫ ডলার পেতেন। মামলার আরেক বাদী মোহাম্মদ হাসান হৃদয় জানান, তিনি ওই দুর্ঘটনায় আহত হয়ে এখন পঙ্গু হয়ে দিনযাপন করছেন, কোথাও কাজ করতে পারছেন না। 
সংবাদ সূত্র : ওয়ার্কার্স কমপেনসেশন ডটকম। [এখানে ক্লিক করুন]

