আবদুর রাজ্জাক স্মৃতিবক্তৃতা ২০১৪ - সলিমুল্লাহ খান


‘মুসলমান সমাজে পূর্বে কোন ‘মিডল ক্লাস’ ছিল না। এই ‘মিডল ক্লাস’ সৃজন ঢাকা বিশ্ববিদ্যালয়ের একটি গুরুত্বপূর্ণ ঐতিহাসিক কীর্তি’
-প্রফুল্লকুমার গুহ (১৯৭৪ : ৭)

জ্ঞানতাপস অধ্যাপক আবদুর রাজ্জাক
মাননীয় সভাপতি, সম্মানিত জ্ঞানী ও গুণীবৃন্দ :
আজ আমরা এইখানে একত্রিত হইয়াছি অধ্যাপক আবদুর রাজ্জাকের (১৯১৪-১৯৯৫) কথা স্মরণ করিবার জন্য। বাঁচিয়া থাকিলে এই বছর তাঁহার বয়স একশত বছর পুরা হইত। কি হইত তাহা জাহির করিয়া, আক্ষেপ করিয়া লাভ কি! কি হইয়াছে তাহাই বড় কথা। আজ পনের বছর হইল তিনি ইহলোক ত্যাগ করিয়াছেন। দিন দশেক আগে আমি আজিকার বক্তৃতার মতই আরেকটি বক্তৃতা শুনিতে জাতীয় জাদুঘরের চৌহদ্দির মধ্যে আসিয়াছিলাম। মহাপরিচালক মহোদয়ের সহিত দেখা হইয়া গেল। একসময় তিনিও ঢাকা বিশ্ববিদ্যালয়ের ছাত্র ছিলেন। আমারও সৌভাগ্য হইয়াছিল একই বিশ্ববিদ্যালয়ে ভর্তি হইবার। আমরা একই হলের একটি তলায় বসবাস করিতাম। কপালগুণে চারি বছরের জায়গায় সাত বছর কাটাইয়াছি হাজী মুহম্মদ মহসীন হলের তিন তলায়। হয়তো সেই আত্মীয়তার দৌরাত্ম্যেই তিনি আমাকে আপনাদের
সামনে দাঁড় করাইয়া দিয়াছেন। তাহা না হইলে আমার এখানে বক্তৃতা দিবার আর কি যোগ্যতা আছে! আর কে না জানেন আজ স্বজনপ্রীতি তো আমাদের সমাজের শিরায় শিরায় চলাচল করিতেছে।
এক্ষণে আমার কৈফিয়তটাও নিবেদন করি। প্রয়োজনীয় যোগ্যতা না থাকিতেও একটা কারণে আমি এই বক্তৃতা দিতে রাজি হইয়াছি। কারণটা না বলিলে সত্যের বিরুদ্ধে অপরাধ হইবে। অধ্যাপক আবদুর রাজ্জাকের নিকট আমার অনেক কর্জ। সেই কর্জের পরিমাপ টাকা-পয়সা দিয়া করা যাইবে না। শুধু একটি কর্জের কথাই এখানে বলিব। ইচ্ছায় আর অনিচ্ছায় মিলাইয়া আমিও তিরিশ বছরের কিছু বেশি হইল একাধিক কলেজে কি বিশ্ববিদ্যালয়ে মাস্টারি করিতেছি। আজ অবধি আমি কোন ছাত্রকে কদাচ ‘তুমি’ বলি নাই। ইহা অধ্যাপক আবদুর রাজ্জাকের নিকট শিক্ষা করিয়াছিলাম। তিনি আপনি আচরি ধর্ম অপরে শিখাইতেন।
আর একটা কথা। ঢাকা বিশ্ববিদ্যালয় হইতে অবসর লইবার অনেক দিন পর তিনি তাঁহার এককালীন ছাত্র অধ্যাপক মোজাফ্ফর আহমদ চৌধুরীর কথা স্মরণ করিয়া ঢাকা বিশ্ববিদ্যালয়েরই আহ্বানে-দুই প্রস্ত বক্তৃতা করিয়াছিলেন। ইহা ১৯৮০ সালের কথা। আমি তখন বিশ্ববিদ্যালয়ের ছাত্র। তখন তখনই সেই বক্তৃতার একপ্রস্ত পর্যালোচনা লিখিয়াছিলাম। প্রবন্ধটি প্রথম ছাপাইবার সুযোগ পাই ১৯৮৩ সালে। এদিকে প্রবন্ধটির চতুর্থ সংস্করণ ছাপা হইতেছে এই বছর। বলা বাহুল্য, ইহা যে এতদিন পর্যন্ত চলিতেছে তাহা লেখকের গুণে নহে, যাঁহার নামে লেখা তাঁহার নামের দৌলতে।
অধ্যাপক আবদুর রাজ্জাকের সহিত আমার প্রথম দেখা কোন বৎসর হইয়াছিল-সত্য বলিতে-মনে নাই। তবে তাহা কোনক্রমেই ১৯৭৬ সালের আগে হইবে না। কেননা মাত্র ঐ বছরই আমি ঢাকা বিশ্ববিদ্যালয়ে দাখেল হইলাম। ইহার ৪৫ বছর আগে তিনিও একই প্রতিষ্ঠানে ঢুকিয়াছিলেন। পার্থক্যের মধ্যে, তিনি ঢুকিবা মাত্রই হলে থাকিবার একটা জায়গা পাইয়াছিলেন। আমি পাই নাই। পাইয়াছিলাম- তবে অনেক পরে। প্রথমে থাকিতাম খানিক অদূরে, কমলাপুর রেলওয়ে স্টেশনে। ইহার পর হলে জায়গা পাইয়াছিলাম। কিন্তু সবসময় দুই বেলা খাওয়া জোটে নাই। অধ্যাপক আবদুর রাজ্জাকের কাছে আমার কিছু খাওয়া-দাওয়ার ঋণও রহিয়া গিয়াছে।
তাহার পরও বলিব সরদার ফজলুল করিম কিংবা আহমদ ছফা-এই দুই মহাত্মার যে কোন একজন- বাঁচিয়া থাকিলে আমি এই বক্তৃতার দায় হইতে বাঁচিতে পারিতাম। কিন্তু কি করি! কপালের লিখন না যায় খণ্ডন। অধ্যাপক আবদুর রাজ্জাক সেই যে ১৯৩১ সালে ঢাকা বিশ্ববিদ্যালয়ে ঢুকিয়াছিলেন আর বাহির হইতে পারেন নাই। মধ্যখানে কয়েকবার ছুটি লইয়াছেন। তাহা ছাড়া বাকি জীবন অন্তত ১৯৮০ সাল পর্যন্ত- এখানেই কাটাইয়াছিলেন। আমি ১৯৮৬ সালে বিশ্ববিদ্যালয় হইতে বাহির হইয়াছিলাম। আর ঢুকিতে পারি নাই। ঢাকা বিশ্ববিদ্যালয় ছাড়িয়াছি অথচ অধ্যাপক আবদুর রাজ্জাক ছাড়িতে পারি নাই। ইহাকেই বলে নিয়তি। অর্থাৎ যাহার যতি নাই।
আমাদের পরম সৌভাগ্য যে বিশ্ববিদ্যালয় পাড়া ছাড়িবার কিছুদিন পরে অধ্যাপক আবদুর রাজ্জাক ঢাকা বিশ্ববিদ্যালয়ে আর একটি বক্তৃতা দিয়াছিলেন। উপলক্ষ ছিল ঢাকা বিশ্ববিদ্যালয় দিবস-১৯৮৫ ইংরেজি। বিষয় : ঢাকা বিশ্ববিদ্যালয়ের স্মৃতি। অধ্যাপক আবদুর রাজ্জাক এই বক্তৃতায় ঢাকা বিশ্ববিদ্যালয়ের প্রথম যুগের মধ্যেই তাঁহার স্মৃতির ইতি টানিয়াছিলেন। আমিও ‘মহাজ্ঞানী মহাজন যে পথে করে গমন’ সেই পথেই চলিব। সেই বক্তৃতার মতন আমার বক্তৃতাও একই সীমার মধ্যে-ঢাকা বিশ্ববিদ্যালয়ের প্রথম যুগে-আটকাইয়া রাখিব। বলা বাহুল্য, প্রথম যুগ বলিতে আমি ১৯৪৭ সালের আগের ঢাকা বিশ্ববিদ্যালয়কে বুঝাইয়াছি। কলিকাতা হইতে প্রকাশিত ‘আমাদের সেই ঢাকা বিশ্ববিদ্যালয়’ সংকলনের সম্পাদকরাও তাহাই বুঝাইয়াছেন।
সম্প্রতি- অধ্যাপক আবদুর রাজ্জাকের প্রয়াণ দিবসে- আমি তাঁহাকে নিবেদিত একটি প্রবন্ধ দৈনিক পত্রিকায় প্রকাশ করিয়াছি। বর্তমান বক্তৃতায় সেই প্রবন্ধ হইতে কিছু কিছু অংশ ধার করিতে হইয়াছে। (খান ২০১৪)
বক্তৃতাটি যথারীতি তিনি ইংরেজিতেই লিখিয়াছিলেন। তবে ঢাকা বিশ্ববিদ্যালয় সেইবার বক্তৃতার বাংলা তর্জমা বিলি করার বন্দোবস্ত করিয়াছিলেন। তর্জমার ভার পড়িয়াছিল ‘অসাধারণ মেধার মানুষ’ হুমায়ূন আহমেদের উপর। ঢাকা বিশ্ববিদ্যালয়ের উপাচার্য তখন পদার্থবিদ্যা বিভাগের অধ্যাপক শামসুল হক। হুমায়ূন আহমেদকে ডাকিয়া তিনি বলিলেন, ‘সামনে ঢাকা বিশ্ববিদ্যালয় দিবস-৮ ফেব্রুয়ারি-আবদুর রাজ্জাক সাহেবের একটি বক্তৃতার বাংলা তর্জমা করিয়া দিতে হইবে।’ এখানে হুমায়ূন আহমেদের ভাষ্যই আমি আমার আপন জবানিতে বলিতেছি। অন্যান্য লেখকদের বেলায়ও তাহাই করিত। উদ্দেশ্য : ভাষাটি সহজ বা সরল করা। উপাচার্য মহোদয় বলিলেন, ‘মূল বক্তৃতাটা রাজ্জাক সাহেবের। আশা করি গুরুত্ব বুঝিতে পারিতেছেন। হুবহু তর্জমা করিবেন। একচুলও যেন এইদিক সেইদিক না হয়।’ (আহমেদ ২০১২:১৫৯)
১৯৮৫ সালের ৮ ফেব্রুয়ারি ঢাকা বিশ্ববিদ্যালয় দিবসের বক্তৃতায় আবদুর রাজ্জাক তাঁহার ছাত্রজীবনের কথা স্মরণ করিয়াছিলেন। তিনি ঢাকা বিশ্ববিদ্যালয়ে ভর্তি হইয়াছিলেন ১৯৩১ সালে। তখন ঢাকা বিশ্ববিদ্যালয়ের মূল ভবন ছিল বর্তমানে যাহাকে বলে ‘ঢাকা মেডিকেল কলেজ হাসপাতাল’ তাহার নিচতলা জুড়িয়া। আর দোতলায় থাকিতেন ছাত্ররা। আবদুর রাজ্জাকও জায়গা করিয়া লইয়াছিলেন এই দোতলাতেই। বিশ্ববিদ্যালয় ভবনের দক্ষিণ দিকে মানে যে দিকে নাজিমুদ্দিন রোড সেদিকে-লাইব্রেরি। অধ্যাপক রাজ্জাক জানাইতেছেন, ‘নাজিমুদ্দিন রোড নামটা তখনও জারি হয় নাই’। সে সময় ঐ এলাকার নাম ছিল- আদি ও আসল- ‘দেওয়ান বাজার’। (রাজ্জাক ১৯৮৫: ১)
অধ্যাপক আবদুর রাজ্জাক প্রথমেই স্মরণ করিয়াছিলেন বিশ্ববিদ্যালয় যাঁহারা চালাইতেন সেই কর্তাপুরুষদের কথা। তিনি যখন বিশ্ববিদ্যালয়ে ঢুকিতেছেন তখন উপাচার্য অর্থাৎ ভাইস-চ্যান্সেলর ছিলেন দর্শনের অধ্যাপক ল্যাংলি। তিনি বসিতেন বিশ্ববিদ্যালয়ের মূল ভবনের উত্তর দিকে অর্থাৎ এখন যেদিকে শহিদ মিনার সেই দিকে। অদূরে বসিতেন বিশ্ববিদ্যালয়ের রেজিস্ট্রার খান বাহাদুর নাজিরুদ্দিন আহমেদ। অধ্যাপক আবদুর রাজ্জাক জানাইতেছেন, তিনি যে সময়ের কথা কহিতেছেন সে সময়ে প্রশাসনিক কর্তাপুরুষদের সহিত বিশ্ববিদ্যালয়ের নতুন ভর্তি হওয়া ছাত্রদের মোটেও যোগাযোগ ঘটিত না। ছাত্রদের সমস্ত ব্যবসায় চলিত হল প্রশাসনের সহিত। হল প্রশাসন মানে-বক্তার ভাষায়- ‘হলের প্রভোস্ট, হাউস টিউটর, প্রভোস্ট অফিসের দুইজন সহকারী ব্যস্’। (রাজ্জাক ১৯৮৫: ২)
শিক্ষা ব্যবসায়ের আরেক মোকাম ছিল বিভাগ। যাহারা অনার্সপড়ুয়া তাহাদের খুব ভালো করিয়া চিনিতে হইত বিভাগের মাথা অর্থাৎ প্রধান পুরুষকে। বিভাগের প্রধানরা তখন ছিলেন ‘প্রায় চিরস্থায়ী ব্যক্তিত্ব’। আজিকার মতন তিন বছর পর পর বিভাগীয় প্রধান বদলাইবার নিয়মটা তখন চালু হয় নাই। অধ্যাপক আবদুর রাজ্জাক শেষ পর্যন্ত সেই প্রথম যুগের নিয়মটাকেই বেহতর মনে করিতেন। এই বক্তৃতাতেই আরেকটি বাক্যযোগে তিনি বলিয়াছিলেন, ‘(আজিকার) ভাইস চ্যান্সেলর নির্বাচন পদ্ধতিও আমার কাছে এক ধরনের রসিকতার মতন মনে হয়। বিশ্ববিদ্যালয়কে আমি গণতন্ত্র শিখাইবার জায়গা বলিয়া মনে করি না।’ (রাজ্জাক ১৯৮৫: ৫)
কর্তাপুরুষদের মধ্যে একমাত্র রেজিস্ট্রার খান বাহাদুর নাজিরুদ্দিন আহমদের কথাই কিছু পরিসর জুড়িয়া-রসময় ভাষায়-বলিয়াছেন অধ্যাপক আবদুর রাজ্জাক। আমি সারাংশ লিখিতেছি : ‘মানুষটি পোশাকে-আশাকে বড় শৌখিন। সদাসর্বদা শেরোয়ানি পরিতেন, সঙ্গে চুড়িদার পায়জামা। চেহারা শান্ত-গম্ভীর। আচার-আচরণে আভিজাত্য ঝলমল করিত।’ অধ্যাপক আবদুর রাজ্জাক জানাইতেছেন, বিশ্ববিদ্যালয়ের শিক্ষক হইবার পর দীর্ঘ দশ বছর তাঁহাকে কাছে থাকিয়া দেখিবার সুযোগ পাইয়াছিলেন তিনি। এই দর্শনের সারমর্ম একবাক্যে বলা যায়; ‘এই দীর্ঘ সময়ে কখনো তাঁহাকে কোন ব্যাপারে বিচলিত হইতে দেখি নাই।’ (রাজ্জাক ১৯৮৫ : ১)
খান বাহাদুর সম্পর্কে চালু একটি গল্প-যাহাকে বলে ‘প্রচলিত’ গল্প-অধ্যাপক রাজ্জাক শুনিয়াছিলেন। নতুন বিশ্ববিদ্যালয়ের প্রথম জীবনের গুজব বলা যায় ইহাকে। অধ্যাপক রাজ্জাক তখনও বিশ্ববিদ্যালয়ে ভর্তি হয়েন নাই। ঢাকা বিশ্ববিদ্যালয়ের প্রথম ভাইস-চ্যান্সেলরের নাম পিজে ওরফে ফিলিপ হার্টগ। ঢাকায় কায়েম-মোকাম হইবার আগে ইনি লন্ডন বিশ্ববিদ্যালয়ের রেজিস্ট্রার ছিলেন। অধ্যাপক রাজ্জাক শুনাইতেছেন: ‘খান বাহাদুর নাজিরুদ্দিন সাহেব তাঁহার কাছে কিসের যেন একপ্রস্ত ড্রাফট পাঠাইয়াছেন। হার্টগ সাহেব ড্রাফটের ভাষা দুই এক জায়গায় ঠিকঠাক করিয়া দিলেন। ব্যাপারটা খান বাহাদুরের মনে খুব লাগিয়াছিল। তাঁহার লেখালেখি হইয়া গেল অত্যন্ত সংক্ষিপ্ত। ফাইলপত্র তৈরি করিতে লাগিল অন্যরা। তিনি দুইটি মাত্র অক্ষর- যেমন ভিসি, এসি, এফসি লিখিয়াই কর্তব্য সম্পাদন করিতে লাগিলেন।’ (রাজ্জাক ১৯৮৫ : ১)
নাজিরুদ্দিন আহমদের নাম এখনকার ছাত্রদের কথা দূরে থাকুক- শাসকদেরও মনে আছে কি নাই। অধ্যাপক আবদুর রাজ্জাক সস্নেহে তাঁহার কথা স্মরণ করিয়াছেন। ‘খান বাহাদুর ছিলেন একজন অসাধারণ প্রশাসক। প্রশাসনে তাঁহার মতন যোগ্য মানুষ আমি খুব কম দেখিয়াছি। নতুন একটি বিশ্ববিদ্যালয়ের জন্য এই রকম একজন মানুষের দরকার ছিল।’ অধিক কি, ‘ভাষা ছাড়া আরেকটি বিষয়েও তাঁহার কাতরতা ছিল। তিনি কাহারও সামান্যতম সমালোচনাও সহ্য করিতে পারিতেন না’। অধ্যাপক রাজ্জাকের বক্তব্য অনুসারে, ‘মনে আছে একবার তিনি রেজিস্ট্রারের চাকুরিতে ইস্তফা দিয়া বসিলেন। কারণ সামান্য-নির্বাহী কমিটির কোন এক সদস্য তাঁহার দেওয়া একটি সংখ্যা অর্থাৎ সংবাদ সম্পর্কে সন্দেহ প্রকাশ করিয়াছেন।’ (রাজ্জাক ১৯৮৫ : ১)
বিশ্ববিদ্যালয়ের প্রথম যুগের শিক্ষকদের তিনি দুইটি শ্রেণীতে বিভক্ত করিয়াছেন। একদিকে ছিলেন ‘পণ্ডিত’ ব্যক্তিরা, অপরদিকে ‘সৃষ্টিশীল’ প্রতিভাবানরা। পণ্ডিতদের অনেকেরই নাম তিনি লইয়াছিলেন- হরপ্রসাদ শাস্ত্রী হইতে হরিদাস ভট্টাচার্য পর্যন্ত। ইঁহাদের মধ্যে কেহ কেহ ১৯৩১ সালের দিকে বিশ্ববিদ্যালয় হইতে চলিয়া গিয়াছিলেন। আর কেহ কেহ থাকিয়াই গিয়াছিলেন। ইঁহাদের তারিফ করিতে গিয়া আবদুর রাজ্জাক একটি বাক্যের বেশি ব্যয় করেন নাই- ‘মেধা ও মনীষার আশ্চর্য সমন্বয়।’ ‘বিদগ্ধ’ নতুন অধ্যাপকদের মধ্যে সৈয়দ মোয়াজ্জেম হোসেন আর অমিয়কুমার দাশগুপ্তের নাম করিয়াছেন তিনি।
মুহম্মদ শহিদুল্লাহ সম্বন্ধে তিনি লিখিতেছেন, তাঁহাকে সামান্য লেকচারার পদ লইয়াই সন্তুষ্ট থাকিতে হইল- ‘যদিও সেই যুগেই তিনি আন্তর্জাতিক খ্যাতিসম্পন্ন ভাষাতত্ত্ববিদ’। কারণ? আহমদ ছফার সহিত আলাপে তিনি জানাইয়াছিলেন কারণটা। আহমদ ছফা জানাইতেছেন, ‘রাজ্জাক স্যার বলিলেন, শহিদুল্লাহ সাহেব যে বিষয়ে পিএইচডি করিয়াছিলেন, বিশ্ববিদ্যালয়ের তৎকালীন ইংরেজ ভাইস চ্যান্সেলর মনে করিতেন সে বিষয়ে কাজ করিবার যোগ্যতা তাঁহার ছিল না।’ (ছফা ২০০০ : ১০৬)

অধ্যাপক আবদুর রাজ্জাক ও আহমদ ছফা
একই নিঃশ্বাসে তিনি স্মরণ করিতেছেন, ‘মোহিতলাল মজুমদার আর চারুচন্দ্র বন্দ্যোপাধ্যায়- ইঁহাদের কাঁহারো এমএ ডিগ্রি ছিল না। কিন্তু ঢাকা বিশ্ববিদ্যালয় এই দুই গুণী ব্যক্তিকে সাদরে শিক্ষক হিসেবে গ্রহণ করিল।’ সেই যুগেরই আরেক ছাত্র-অনাথবন্ধু বেদজ্ঞ-লিখিয়াছেন: ‘বাংলার এই দুই অধ্যাপক কাঁহারই এমএ ডিগ্রি ছিল না। তাই চারুবাবুকে অনারারি এমএ ডিগ্রি দেয়া হয়। বেদজ্ঞ মহাশয় আরও জানাইতেছেন- চারুবাবুকে ‘শনিবারের চিঠি’ বলিতেন ‘হনি ঢাক্’। আরো: ‘শরৎবাবুকে দেয়া হয় অনারারি ডি. লিট., মোহিতবাবু বিনা অলঙ্করণেই ছিলেন।’ (বেদজ্ঞ ১৯৭৪ : ৫৭)
এইবার ‘সৃষ্টিশীল’ প্রতিভাবানদের কথা। আগে অধ্যাপক আবদুর রাজ্জাকের সিদ্ধান্তটি পেশ করি। তিনি বলিয়াছেন, ‘বিশ্ববিদ্যালয় সম্ভবত সৃষ্টিশীল প্রতিভাবানদের খুব একটা পছন্দ করে না।’ কবি জসীমউদ্দীন এই সত্যের একটি উজ্জ্বল প্রমাণ। অধ্যাপক আবদুর রাজ্জাক সাক্ষ্য দিতেছেন, ‘আমি নিজে মনে করি ঢাকা বিশ্ববিদ্যালয়ের সঙ্গে যুক্ত সমস্ত প্রতিভাবান মানুষের তালিকায় এই কবির নাম প্রথমে আসিবে- সেই সঙ্গে আসিবে শিল্পী জয়নুল আবেদীনের নাম।’ ঢাকা বিশ্ববিদ্যালয় কবি জসীমউদ্দীনের সহিত কেমন আচরণ করিয়াছিলেন, অধ্যাপক রাজ্জাক কদাচ বেশি কথার মানুষ নহেন। তিনি বলিয়াছেন, ‘১৯৩৮ সনে কবি জসীমউদ্দীন ঢাকা বিশ্ববিদ্যালয়ে যোগ দেন। শিক্ষকতা করেন প্রায় পাঁচ বছর। সময়টা তাঁহার জন্য ভালো যাই নাই।’ (রাজ্জাক ১৯৮৫ : ৪)
আহমদ ছফার স্মৃতিকথা-যদ্যপি আমার গুরু-হইতেও এই বিষয়ে একটু সাহায্য পাওয়া যাইতেছে। একবার কবি জসীমউদ্দীনের প্রসঙ্গ ধরিয়া মোহিতলাল মজুমাদারের কথা উঠিল। মোহিতলাল মজুমদার পূর্ব বাংলার বিশিষ্ট বাংলা উচ্চারণরীতিটি বরদাস্ত করিতে পারিতেন না। জসীমউদ্দীনের একটি কবিতার বইয়ের নাম দাঁড়াইয়াছিল ‘ধানখেত’। মোহিতলাল বলিতেন, জসীমউদ্দীন ‘ধান খেতো’। অধ্যাপক আবদুর রাজ্জাকের নামে আহমদ ছফা লিখিয়াছেন, ‘মোহিতলালের জিবের মধ্যে বিষ আছিল। তাঁহার ঠাট্টা রসিকতা এমনভাবে ছড়াইয়া পড়িল জসীমউদ্দীন বেচারার জান যাওনের দশা।’ অধ্যাপক রাজ্জাকের জবানিতে শোনা যাউক : ‘একদিন আমি মোহিতবাবুরে চ্যালেঞ্জ কইরা বইলাম। কইলাম, আপনে জসীমউদ্দীনরে এত ঠাট্টা করেন ক্যান্। বাংলা সাহিত্যের ইতিহাসে যদি জসীমউদ্দীনের উপর এক অধ্যায় লেখা অয়, আপনারে নিয়া লেখব মাত্র চাইর লাইন।’ (ছফা ২০০৭ : ২৩)
অধ্যাপক আবদুর রাজ্জাক মনে করেন ঢাকা বিশ্ববিদ্যালয়ের পণ্ডিত ও সৃষ্টিশীল শিক্ষক মহোদয়দের কেহই ছাত্রদের উপর বড় একটা ছায়া ফেলেন নাই। প্রমাণ: ১৯২১-১৯৪৭ সালের মধ্যে মাত্র একজন বুদ্ধদেব বসুর দেখা পাওয়া যায়। অথচ পরের যুগে শিক্ষক তালিকা কিছুটা ম্লান হওয়া সত্ত্বেও দেখা গিয়াছে অনেক নক্ষত্র বাহির হইয়া আসিতেছেন। ১৯৮৫ সালের ৮ ফেব্রুয়ারির বক্তৃতায় তিনি উদাহরণ দিলেনÑ এই বিশ্ববিদ্যালয় হইতে প্রকাশিত হইল মুহম্মদ আবদুল হাইয়ের সম্পাদনায় বিখ্যাত ‘সাহিত্য পত্রিকা’। (রাজ্জাক ১৯৮৫ : ৪)
এই জায়গায় হুমায়ূন আহমেদের একটি অনুযোগ আছে। আগেই উল্লেখ করিয়াছি, হুমায়ূন আহমেদ এই বক্তৃতাটার তর্জমা করিয়াছিলেন। তাঁহার মতে বক্তৃতার প্রথম খসড়ায় একটি উদাহরণ ছিল এই রকম : ‘পরে ঢাকা বিশ্ববিদ্যালয়ের জৌলুশ কমিয়া গেল। মোটামুটি মানের শিক্ষকেরা শিক্ষকতা শুরু করিলেন। কিন্তু ঢাকা বিশ্ববিদ্যালয় তখন অসাধারণ মেধার মানুষ বাহির করিতে শুরু করিল। যেমনÑ কবি শামসুর রাহমান, ঔপন্যাসিক হুমায়ূন আহমেদ।’ হুমায়ূন আহমেদ লিখিয়াছেন, ‘স্যার বক্তৃতা শেষ করিলেন। তুমুল করতালি। আমি ভ্যাবদা মারিয়া বসিয়া আছি। কারণ বক্তৃতায় হুমায়ূন আহমেদের অংশটা নাই। স্যার যে পড়িতে ভুলিয়া গিয়াছেন তাহাও নহে। মূল বক্তৃতা বুকলেট আকারে সবাইকে দেওয়া হইছে। সেখানেও এই অংশ নাই।’ (আহমদ ২০১২ : ১৫৯-১৬০)
এদিকে অধ্যাপক আবদুর রাজ্জাক শিক্ষকদের তুলনায় ঢাকা বিশ্ববিদ্যালয়ের ছাত্রদের তারিফটা একটু বেশিই করিয়াছেন। তবে কৃতিত্বটা দিয়াছেন বিশ্ববিদ্যালয় আইনের প্রতিটি ধারা অর্থাৎ শাসন কর্তৃপক্ষকেই। তিনি বলিয়াছেন, ‘১৯২১ হইতে ১৯৪৭ সাল পর্যন্ত যে সকল ছাত্রছাত্রী এই বিশ্ববিদ্যালয়ের ডিগ্রি পাইয়াছে তাহাদের বিদ্যাবুদ্ধি এই উপমহাদেশের অন্য যে কোন বিশ্ববিদ্যালয়ের ছাত্রছাত্রীদের চেয়ে কম ছিল না। -বেশিই ছিল বরং। মনে হইতে পারে রথী-মহারথী সকল শিক্ষকদের কল্যাণেই ইহা সম্ভব হইয়াছে। আমার তাহা মনে হয় না। আমার মনে হয় ইহার পিছনের প্রধান কারণ-বিশ্ববিদ্যালয়টা ছিল ছোট্ট। শহর হইতে দূরে নিরিবিলি এক বিদ্যাপীঠ।’ (রাজ্জাক ১৯৮৫ : ৪-৫)
সে সময়ের ছাত্ররা কেমন ছিল? এই প্রশ্নের উত্তরে তিনি কহিয়াছেন, ‘অনার্সের ছাত্ররা পড়াশোনার ব্যাপারে অত্যন্ত মনোযোগী ছিল। বিভাগীয় শিক্ষকরা প্রতিটি ছাত্রকেই খুব ভালোভাবে চিনিতেন। না চিনিয়া উপায় ছিল না। সে সময়ে টিউটোরিয়াল ক্লাসগুলিকে খুব গুরুত্বপূর্ণ মনে করা হইত। ছাত্রশিক্ষকদের সম্পর্ক গড়িয়া উঠিত টিউটোরিয়াল ক্লাসে। সে সম্পর্ক হইত দীর্ঘস্থায়ী।’ (রাজ্জাক ১৯৮৫ : ২)
একই ধরনের সাক্ষ্য পাইতেছি সেকালের অন্য এক ছাত্র ধীরেন্দ্রলাল দাশের জবানে। ইনি ১৯২৫ সনে ঢাকা বিশ্ববিদ্যালয়ে ভর্তি হইয়াছিলেন। ইনি লিখিতেছেন, ‘অল্পদিনের মধ্যেই টের পাইলাম, এই ইউনিভার্সিটিতে বড় ক্লাসের বক্তৃতার চেয়ে ছোট ছোট টিউটোরিয়াল ক্লাসের মাহাত্ম্য অনেক বেশি। টিউটোরিয়াল ক্লাসে উপস্থিতি শুধু আবশ্যক নহে, টিউটোরিয়াল ক্লাস অবহেলা বিপজ্জনক। টিউটর যে নির্দিষ্ট কাজটি করিতে দিবেন তাহা যত্ন করিয়া লিখিয়া যথানিয়মে তাঁহার কাছে দাখিল করা চাই। টিউটর লেখাটির উপর গ্রেড চিহ্ন বসাইতেন- এ, বি, অথবা খুব খারাপ হইলে সি। টিউটোরিয়াল রেকর্ডই ছাত্রের যোগ্যতার অন্যতম নির্দেশক। গোড়া হইতেই ছাত্ররা লাইব্রেরি ব্যবহারে নির্দেশ ও উৎসাহ পাইত, লাইব্রেরি ব্যবহারের গুরুত্ব উপলব্ধি করিতে পারিত। অধ্যাপকেরা পড়াইতে পড়াইতে এবং বিশেষ করিয়া টিউটোরিয়াল ক্লাসে আলোচনার সময় প্রয়োজনীয় বইয়ের ‘রেফারেন্স’ দিতেন। লাইব্রেরিতে বসিয়া সেগুলি পড়িয়া নির্দিষ্ট বিষয়ে জ্ঞানবৃদ্ধির চেষ্টা করা হইত- তথা ‘টিউটোরিয়াল এসে’ লেখার মালমশলা সংগ্রহ করা হইত। অনার্স ছাত্রদের জেনারেল লাইব্রেরি ছাড়া সেমিনার লাইব্রেরি ব্যবহারের সুযোগ ছিল। জেনারেল লাইব্রেরি হইতে বই বাড়িতে আনা যাইত।’ (দাশ ১৯৭৪ : ৭৩-৭৪)
অধ্যাপক আবদুর রাজ্জাক লিখিয়াছেন, ‘সেই সময় হলে ভর্তি হবার পদ্ধতি কি ছিল তাহা এখন ঠিক মনে পড়িতেছে না। শুধু মনে পড়িতেছে নানান ধাপ ডিঙ্গাইয়া আমি এক সময় মুসলিম হলের বাসিন্দা হইয়া গেলাম। এই মুসলিম হলই পরে হইল সলিমুল্লাহ মুসলিম হল। সেই নামও স্থায়ী হইল না- নতুন নাম হইল সলিমুল্লাহ হল।’ এতদিনে আমরা হয়তো আরও একটি বাক্য যোগ করিতে পারি- নতুন নামও স্থির রহিল না। দ্বাপর যুগের নামটাই কলিযুগে ফিরিয়া আসিল- হইল সলিমুল্লাহ মুসলিম হল। অধ্যাপক রাজ্জাক যোগ করিয়াছেন একটি টিপ্পনি : ‘নামের বিবর্তনের পেছনে সব সময়ই একটি গল্প থাকে। ঈশপের গল্পের মতো সেই গল্পে একটি নীতিকথাও থাকে। একদিন কেউ হয়তো নীতিকথাটি আপনাদের নিকট ব্যাখ্যা করিবেন।’ (রাজ্জাক ১৯৮৫ : ২)
অধ্যাপক আবদুর রাজ্জাকের যুগে ঢাকা বিশ্ববিদ্যালয়ের মোট ছাত্র সংখ্যা ছিল সাতশতের কাছাকাছি। তাহার মধ্যে ছাত্রী ছিল মাত্র পাঁচ জন। তাহার মুখে শুনিতেছি : ‘সে এক বড় ঘটনা। এক সঙ্গে এত ছাত্রীর সমাবেশ বিশ্ববিদ্যালয়ের গত দশ বৎসরের জীবনে কদাচ ঘটে নাই। প্রথম দশ বছরে দুইটি মাত্র ছাত্রী বিশ্ববিদ্যালয় হইতে ডিগ্রি লইয়াছিলেন। ইতিহাসে করুণাকণা গুপ্তা এবং অঙ্কে ফজিলাতুন্নেছা।’ আর মন্তব্য : ‘ইহারা সে যুগে পড়াশোনা শেষ করিয়া কর্মক্ষেত্রে প্রবেশ করিয়াছিলেন। সেখানে স্ব স্ব যোগ্যতার যথাযথ ব্যবহারও করিয়াছিলেন। ফজিলাতুন্নেছা তখন মোটামুটি একটা আলোড়ন সৃষ্টি করিয়াছিলেন।’ তাঁহার উচ্চশিক্ষার্থে বিলাত যাওয়া উপলক্ষে কাজী নজরুল ইসলাম যে একটি কবিতা লিখিয়াছিলেন, আবদুর রাজ্জাক সেই কথাও স্মরণ করিয়াছেন। (রাজ্জাক ১৯৮৫ : ৪)
ঢাকা বিশ্ববিদ্যালয় ১৯৩১ সালেও বড়ই ছোট ছিল। অধ্যাপক রাজ্জাকের জবানে আরেকটু শুনি : ‘জন্মের দশ বছর পার হইয়া গিয়াছে। তবু বিশেষ বাড়ে নাই বিশ্ববিদ্যালয়। শুধু বিশ্ববিদ্যালয় কেন, ঢাকা শহরের কোন কিছুই তখন বাড়িতেছে না। শহর যেন ক্রমেই গ্রামে পরিণত হইতেছে। ব্যাপারটি ঘটিতেছে গত একশত পঁচিশ বছর ধরিয়াই। ১৮০০ সালে ঢাকার জনসংখ্যা ছিল ২,২৫,০০০। ১৯৩১ নাগাদ তাহা নামিয়া আসিয়াছে। ৬০,০০০ পর্যন্ত। এ রকম একটি ক্ষয়িষ্ণু শহরের বিশ্ববিদ্যালয় তো ছোট হইবেই। বিশ্ববিদ্যালয় ভবনটি পর্যন্ত চোখে পড়ার মত কিছু ছিল না।’ (রাজ্জাক ১৯৮৫ : ৩)
কিন্তু বিশ্ববিদ্যালয় কি পদার্থ? বিশ্ববিদ্যালয় মানে তো শুধু ভবনকোঠা নহে। আরো। বিশ্ববিদ্যালয় মানে দেশ, শহর, দেশের মানুষ, সমাজ, রাষ্ট্র। অধ্যাপক রাজ্জাক বলিতেছেন, ‘বিশ্ববিদ্যালয়ের সঙ্গে আমার প্রথম পরিচয়ের ঘটনাটি আরো আগের এবং উহা মনে রাখিবার মতন ঘটনা বটে। মুসলিম সাহিত্য সমাজের সভা হইবে। সভার স্থান মুসলিম হলের ডাইনিং রুম। প্রধান আকর্ষণ কবি নজরুল ইসলাম।’ 
আবদুর রাজ্জাক আরো লিখিতেছেন, ‘গভীর আগ্রহ লইয়া গেলাম সাহিত্য-সমাজের সভায়। ভাগ্যের কথা- গিয়াছিলাম। গান গাহিয়া, কবিতা আবৃত্তি করিয়া, বক্তৃতা দিয়া কবি নজরুল মাতাইয়াছিলেন সবাইকে। তিনি একাই একশ। কি অভূতপূর্ব প্রাণশক্তি! মানুষকে মন্ত্রমুগ্ধ করার কি অসামান্য ক্ষমতা! আমি অভিভূত হইয়া গেলাম।’ এই সভাতেই- আবদুর রাজ্জাক প্রসঙ্গক্রমে জানাইতেছেন- কাজী মোতাহার হোসেনের সহিতও তাঁহার পরিচয় ঘটে: ‘অল্প বয়স্ক একটি যুবক, মসৃণ করে কামানো গাল, পোশাক-আশাকের দিকে অত খেয়াল নাই। সেই সভাতে তাঁহাকে নিষ্প্রভ দেখাইতেছিল।’ (রাজ্জাক ১৯৮৫ : ৩) ইহা ১৯২৭ সালের ঘটনা।
অধ্যাপক আবদুর রাজ্জাক ঢাকা বিশ্ববিদ্যালয়ের আরো একটি কীর্তির কথা সজোরে বলিয়াছেন। এই কীর্তির নাম শিক্ষার বিষয় আকারে মাতৃভাষার স্বীকৃতি। তিনি লিখিয়াছেন, ‘সমগ্র উপমহাদেশে ঢাকা বিশ্ববিদ্যালয়ই প্রথম বিশ্ববিদ্যালয় যা মাতৃভাষাকে যথাযথ মর্যাদা দিল।’ সঙ্গে সঙ্গে ঢাকা বিশ্ববিদ্যালয়কে মৃদু ভাষায় ভর্ৎসনা করিতেও পিছুপা হইলেন না তিনি। লিখিলেন, ‘অবশ্য পরবর্তী সময়ে ওসমানিয়া বিশ্ববিদ্যালয় আরেক ধাপ আগাইয়া গেল- উর্দুকে করিল শিক্ষাদানের মাধ্যম। আমরা যাহা এখনো করিতে পারি নাই।’ (রাজ্জাক ১৯৮৫ : ৫)
ঢাকা বিশ্ববিদ্যালয়ের শিক্ষকদের আরো ভর্ৎসনা করিয়াছেন তিনি। দেখাইয়াছেন ঢাকা বিশ্ববিদ্যালয়ের কোন কোন শিক্ষকের মন তখন বুর্জোয়া স্তর পর্যন্ত উঠিতে পারে নাই। নিচের অংশটি পড়িয়া দেখিলে তাহা পরিষ্কার হয়। আবদুর রাজ্জাক বলিতেছেন : ‘ছাত্রজীবনের প্রথম দিনগুলিতে বিশ্ববিদ্যালয় সম্পর্কে আমার পরিষ্কার কোন ধারণা হয় নাই। সবই কেমন অস্পষ্ট ছাড়া ছাড়া।’ তিনি একদিনের ঘটনা বয়ান করিয়াছেন এইভাবে-হল প্রভোস্ট হাসান সাহেব তখনো ডক্টরেট ডিগ্রি পান নাই, একদিন হলের নবাগত ছাত্রদের উদ্দেশে বক্তৃতা দিলেন। ‘আমার কাছে বক্তৃতাটি খুবই শাদামাটা মনে হইল। তিনি সে বক্তৃতায় কি বলিয়াছিলেন আজ আর কিছুই মনে নাই। শুধু মনে আছে এক পর্যায়ে আমার দিকে আঙ্গুল দেখাইয়া বলিলেন- এই ছেলেটি পর্যন্ত একদিন কিছু একটা হইয়া যাইতে পারে। তিনি ইহা বলিলেন আমার চোখেমুখে বুদ্ধি ঝকমক করিতেছিল বলিয়াই নহে। আমার গোবেচারা ভঙ্গিটি লইয়াই একটু রসিকতা করিলেন।’ (রাজ্জাক ১৯৮৫ : ৩)
অধ্যাপক আবদুর রাজ্জাকের আরেকটি শিক্ষা এই যে মাতৃভাষার মাধ্যম ছাড়া শিক্ষা-ব্যবস্থা কখনই পূর্ণ হইতে পারে না। বিশেষত আমাদের দেশে। তিনি বলিয়াছেন, ‘আমাদের দেশে সাধারণত ইংরেজি ভাষা শেখার জন্য (আমরা বছর) চৌদ্দ, পনের ষোল অথবা কুড়ি নিই। দুনিয়ার কোন দেশে বিদেশি ভাষা শেখার জন্য এবং এই রকম অযোগ্য জ্ঞান অর্জন (incompetent knowledge acquire) করার জন্য এত সময় দেওয়া হয় না। পনের বা বিশ বছর পরেও যে ইংরেজি আমাদের শেখা হল [লোকে] যে সব দেশে ইংরেজিতে কথাবার্তা বলে সেসব দেশে গেলে বুঝা যায় যে এই শেখাটা কত অসম্পূর্ণ। এই অসম্পূর্ণ জ্ঞানের ভিত্তিতে শিক্ষক এবং ছাত্র মিলে যে অবস্থার সৃষ্টি করেন তাহা কোন শিক্ষা প্রতিষ্ঠানে উল্লেখ করিবার মতন নহে। শুধু এই মাত্র কারণে আমি মনে করি যে বাংলা ভাষা ছাড়া-মাতৃভাষা ছাড়া-শিক্ষার বাহন আর কিছুই হইতে পারে না।’ (রাজ্জাক ১৯৮৬ : ৬০)
১৯৮৫ সালের শেষের দিকে বাংলা একাডেমিতে দেওয়া আরেকটি বক্তৃতায় তিনি একই বিশ্বাসের পুনরাবৃত্তি করিয়াছিলেন, ‘প্রায় আড়াই হাজার তিন হাজার বছরের ইতিহাসে এই উপমহাদেশের ভেতর কখনো দেশের ভাষা- জাতীয় ভাষা, জনগণের ভাষা কিংবা মাতৃভাষা যাহাই বলেন- কখনো শিক্ষা বা সংস্কৃতির বাহন বলিয়া স্বীকৃত হয় নাই। বাংলাদেশেই এটা প্রথম। আমি মনে করি ইহাতে সামান্য একটু গর্ব করার অধিকার হয়।’ (রাজ্জাক ১৯৮৬ : ১২১-২২)
অধ্যাপক আবদুর রাজ্জাক-স্বীকার করিতেই হইবে-সব বিষয়ে মুখ খুলিতেন না। তবে যখনই খুলিতেন নতুন কিছু বলিতেন। যেমন তিনি একদিন বলিয়াছিলেন, ‘আমরা সকলেই দুঃখ করি যে বিশ, পঁচিশ, ত্রিশ, চল্লিশ বছর যাবৎ ভাষা আন্দোলন, সংগ্রাম করার পরও বাংলা ভাষার বর্তমান অবস্থা আমাদের দেশে লজ্জাকর। আমি ঠিক একমত নই। এই যে অন্য ভাষায় লেখাপড়া শেখা, বিদ্যাচর্চা করা, এটা বাঙ্গালির-বাংলাভাষীর বিশেষ দুর্ভাগ্য নহে। দুনিয়ার সব দেশেই আবহমানকাল সাধারণত একটা বিদেশি ভাষায় বিশেষ শ্রেণী শিক্ষালাভ করিয়াছেন, জ্ঞান অর্জন করিয়াছেন- কোন সময় গ্রিক, কোন সময় ল্যাটিন, কোন সময় সংস্কৃত, আরবি, ফারসি [ভাষায়]।’ (রাজ্জাক ১৯৮৫ক : ৬০)
এখন, তাঁহার মতে, অফিস আদালতে বাংলা চালু হইলে ভাল। না হইলে আত্মহত্যা করার কোন কারণ নাই। ভারতের উদাহরণ টানিয়া তিনি বলিয়াছেন, ভারতে-শুধু বাংলা ভাষার নহে, যে কোন দেশীয় ভাষার-মাতৃভাষার অবস্থা সংকটাপন্ন। ‘ইহার একটি মাত্র কারণ ইংরেজি ভাষায় বই প্রকাশ এখন বিগ বিজনেস।’ ভারতে ৭০ কোটি লোকের বাজার রহিয়াছেÑ ইহা দুনিয়ার যে কোন মার্কেটের চেয়ে বড়। (রাজ্জাক ১৯৮৬ক : ৬২)
১৯৩৭ সালের জানুয়ারি হইতে ১৯৪২ সালের জুন পর্যন্ত ঢাকা বিশ্ববিদ্যালয়ের উপাচার্য ছিলেন রমেশচন্দ্র মজুমদার। ১৯৩৮ সালে অধ্যাপক আবদুর রাজ্জাকের এডহক নিয়োগ নিয়মিত হয়। সেই নিয়োগপত্রে রমেশবাবুর স্বাক্ষর দেখা যায়। তাঁহার স্মৃতিকথা- ‘জীবনের স্মৃতিদীপে’- ছাপা হইয়াছিল ১৯৭৮ সালে। আবদুর রাজ্জাক তখনও জীবিত ছিলেন। রমেশচন্দ্রের স্মৃতিকথায় এমন কিছু কথা আছে যাহা আবদুর রাজ্জাক যে কারণেই হোক বলিতে রাজি হয়েন নাই। আমি তাহার দুই তিনটা মাত্র ছুঁইয়া যাইতেছি।
ঢাকায় বিশ্ববিদ্যালয় স্থাপন করাটা শুধু পশ্চিম বাংলা নহে, পূর্ব বাংলার হিন্দু-সমাজও ভাল চোখে দেখেন নাই। কারণ তাহাদের বিশ্বাস ছিল বঙ্গবিভাগ রহিত করায় মুসলমানদের যে ক্ষতি হইয়াছে অনেকটা তাহা পূরণ করিবার জন্যই এই নূতন বিশ্ববিদ্যালয় স্থাপন করা হয়। রমেশচন্দ্র মজুমদার বলিতেছেন, ‘যদিও বিশ্ববিদ্যালয়ের বড় বড় পদে হিন্দু শিক্ষকেরাই অধিষ্ঠিত ছিলেন তথাপি কোর্টের হিন্দু সভায় বিশ্ববিদ্যালয়কে প্রীতির চোখে দেখেন নাই। বাহিরে এই বিষয়ে যে আলোচনা হইত কোর্টের সভায় হিন্দু সভ্যদের বক্তৃতায় তাহার প্রতিধ্বনি হইত।’ (মজুমদার ১৯৭৮ : ৫৩)
ঢাকা বিশ্ববিদ্যালয় প্রতিষ্ঠা সম্বন্ধে তখন দুইটি গুজব চালু ছিল। একটি গুজবের প্রকাশ পাইতেছি অনাথবন্ধু বেদজ্ঞের লেখায় : ‘জনগণের প্রবল আন্দোলনে বঙ্গবিভাগ রদ হইল। শাসকগোষ্ঠী কিন্তু পথ পরিবর্তন করিলেও মত পরিবর্তন করিল না। হিন্দু মুসলমানের মিলন তাহাদের রাত্রির নিদ্রা হরণ করিল। তাই ইহাদের মধ্যে বিভেদ সৃষ্টির কর্মসূচি তাহাদের পরবর্তী পদক্ষেপ। মন্দিরে ও মসজিদে, পূজায় ও নামাজে, আচরণ ও প্রকরণে এই দুই জাতি যে সম্পূর্ণ বিপরীতধর্মী-ইহা সংকীর্ণতাবাদী ধর্মীয় গোঁড়ামি দ্বারা আচ্ছন্নবুদ্ধি লোকেদের দ্বারা প্রবলভাবে প্রচারিত হইতে লাগিল। ইহার সুচিন্তিত পরিণতি ঢাকা বিশ্ববিদ্যালয় প্রতিষ্ঠা।’ (বেদজ্ঞ ১৯৭৪ : ৫৬)
এই বিশ্বাসে বিশ্বাসীদের মতে ঘটনার আর একটি কারণও ছিল। কারণটি তাৎক্ষণিক। সেই কারণ আর কিছু নহে, ১৯২০ সালে প্রবর্তিত গান্ধীজীর অসহযোগ আন্দোলন। ‘এখানেও হিন্দু মুসলমান মিলনের সূচনা দেখা দিল এবং শাসকগোষ্ঠীসমূহ সর্বনাশ গণিল। তাই ১৯২০ সালেই তাহাদের পাকা সিদ্ধান্ত এবং ১৯২১ সালে ঢাকা বিশ্ববিদ্যালয় প্রতিষ্ঠা।’ যেন এই কারণেও কুলাইতেছে না। তৃতীয় একটি কারণও আবিষ্কৃত হইল। ঠিক কারণ নহে, যোগাযোগ- ‘অদ্ভুত যোগাযোগ’ বটে! বেদজ্ঞ মহাশয় জানাইতেছেন, ‘১৯০৫ সালে খণ্ডীকৃত বাংলা ও আসামের নূতন রাজধানীরূপে ঢাকার জন্য যে সৌধমালা নির্মিত হয়, সেই সব বাড়িতেই বিশ্ববিদ্যালয় বসে। এ যেন বাংলার দেহখণ্ডকরণের ব্যর্থ প্রচেষ্টার কবরভূমিতে মন খণ্ডীকরণের নূতন প্রয়াস।’ (বেদজ্ঞ ১৯৭৪ : ৫৬)
বেদজ্ঞ মহাশয় বলিতেছেন, ১৯২১ সালে এই বিশ্ববিদ্যালয় স্থাপনের অল্প কয়েকদিনের মধ্যে হিন্দু মুসলমান মিলনে বিশ্বাসী, মিলনপ্রয়াসী মানুষের কাছে এর মূল উদ্দেশ্যবহ বিভেদনীতি স্পষ্ট হইয়া উঠিল। তিনি স্মরণ করিয়াছেন, ১৯২১ সালের কোন একসময়ে করোনেশন পার্কের এক মহতী জনসভায় ঢাকার একজন লব্ধপ্রতিষ্ঠ উকিল (নাম বোধ হয় মনোরঞ্জন গুহঠাকুরতা) এই বিশ্ববিদ্যালয় সম্বন্ধে বলেন- ‘প্রারম্ভে ইহার আড়ম্বর ও জাঁকজমক দেখিয়া মনে হয় হইল যে এটা একটা পাক্কা ইউনিভার্সিটি, কিছুদিনের মধ্যেই মনে হইল যে এইটা একটা মক্কা ইউনিভার্সিটি, তারপর বর্তমান উপলব্ধি ইহা একটা ফাক্কা ইউনিভার্সিটি। বেদজ্ঞের মন্তব্য : ‘কথাটা খুব হালকা করিয়া বলা হইলেও ইহার অন্তর্নিহিত সত্যকে উপেক্ষা করা যায় না’। (বেদজ্ঞ ১৯৭৪ : ৫৬)
অনাথবন্ধু বেদজ্ঞের মতে, ভারতের বৃহত্তম বিশ্ববিদ্যালয় কলিকাতা বিশ্ববিদ্যালয়কে মোট প্রদত্ত গবর্নমেন্ট সাহায্যের পরিমাণ তখন ছিল বাৎসরিক আড়াই লক্ষ টাকা, আর ঢাকা শহরের গণ্ডীর মধ্যে সীমাবদ্ধ ঢাকা হল, জগন্নাথ হল, মুসলিম হল লইয়া গঠিত এই ক্ষুদ্রতম আবাসিক বিশ্ববিদ্যালয়ের (যাহার ছাত্রসংখ্যা ৫০০ শতের বেশি হইবে না) গবর্নমেন্ট প্রদত্ত সাহায্যের পরিমাণ বাৎসরিক সাড়ে পাঁচ লক্ষ টাকা।
অনাথবন্ধু বেদজ্ঞ বর্ণহিন্দু সমাজের প্রতিনিধি। তিনি ১৯৭৪ ইংরেজি সালেও লিখিয়াছেন, বাংলাদেশের মূল শক্তির উৎস ছিল ইহার অখণ্ডতা। এই অখণ্ডতা ভাষায়, ভাবে, প্রকৃতিতে, লোকসংস্কৃতিতে দেদীপ্যমান। 
তাই- তাঁহার মতে- এই অখণ্ডতা ভঙ্গের প্রয়াস ছিল শাসকগোষ্ঠীর নিরলস চিরন্তন সাধনা ও আরাধনা। এই ভেদসৃষ্টির বিন্দুমাত্র সুযোগও তাহারা ব্যর্থ হইতে দেন নাই। ফাটল ধরাইতে বারবার আঘাত করিয়াছেন, সাময়িক ও স্থানীয় নানা অশান্তির সৃষ্টি করিয়াছেন এবং শেষ পর্যন্ত বঙ্গবিভাগের পরাজয়কে ভারত-বিভাগের সফলতায় আচ্ছন্ন করিয়া গিয়াছেন। বিশ্ববিদ্যালয়ের এই প্রাচীন ছাত্রের ধারণা ঢাকা বিশ্ববিদ্যালয়ের সৃষ্টি ভেদবুদ্ধি জাগাইবার মাধ্যম হিসাবে কাজ করিয়াছে। কিভাবে করিয়াছে তাহার প্রমাণস্বরূপ একটি ঘটনার কথা তিনি উল্লেখ করিয়াছেনÑ একটি ছাত্র ঢাকা হইতে ইন্টারমিডিয়েট পাস করিয়া কলিকাতা বিশ্ববিদ্যালয়ে ভর্তি হইতে গেল। সেখানে তাহাকে বলা হইল- ‘হায়! তুমি ঢাকার লোক। তুমি কেন কলিকাতার ছাত্রদের পথের কাঁটা হইতেছ? যাও, ঘরের ছেলে ঘরে ফিরিয়া যাও। (Oh! you are a Dacca Man. Why do you stand in the way of Calcutta students? Go your own home.) (বেদজ্ঞ ১৯৭৪ : ৫৭)
রমেশচন্দ্র মজুমদার এই দলের বিরোধিতা করিয়াছেন। তিনি ১৯৭৮ সালে লিখিতেছেন : ‘১৯১১ সালের ডিসেম্বর মাসে বঙ্গভঙ্গ রহিত হয় বটে কিন্তু পূর্ব বাংলার বিক্ষুব্ধ মুসলমানদের মধ্যে একটি আন্দোলন চলিতে থাকে। এই আন্দোলন বন্ধ করিবার উদ্দেশ্যে ইংরাজ সরকার এই বলিয়া তাহাদের আশ্বাস দিলেন যে, পূর্ববঙ্গের ঢাকা শহরে একটি বিশ্ববিদ্যালয় স্থাপন করা হইবে। মুসলমানেরা ইহাতে খুবই খুশি হইলেন বটে, কিন্তু হিন্দুদের মনে অসন্তোষ দেখা দিল। তাঁহারা ইহার বিরুদ্ধে আন্দোলন শুরু করিলেন। সাধারণত যাঁহারা রাজনৈতিক আন্দোলন হইতে দূরে থাকিতেন, তাঁহারাও এইবার এই প্রতিবাদ আন্দোলনে যোগ দিলেন। ইহাঁদের মধ্যে বিশেষ উল্লেখযোগ্য হইলেন রাসবিহারী ঘোষ এবং গুরুদাস বন্দ্যোপাধ্যায়। 

সলিমুল্লাহ খান
তাঁহাদের প্রধান যুক্তি হইল এই যে, প্রশাসনক্ষেত্রে বঙ্গভঙ্গ রহিত হইয়াছে বটে, কিন্তু তাহার বদলে এখন সাংস্কৃতিক বিভাগ করা হইতেছে। ফলে, ইহাতে আরো গুরুতর বিপদের সম্ভাবনা রহিয়াছে। ক্রমেই এই আন্দোলন তীব্র আকার ধারণ করিলে, বড়লাট লর্ড হার্ডিঞ্জ হিন্দুদের এই বলিয়া আশ্বাস দিলেন যে তাদের এমন আশঙ্কার কোন কারণ নেই। কারণ ঢাকায় যে বিশ্ববিদ্যালয় হইবে তাহার ক্ষমতা এবং অধিকার ঢাকা শহরের দশ মাইল পরিধির মধ্যেই সীমাবদ্ধ থাকিবে। এই সংকীর্ণ পরিধির বাইরে সমগ্র পূর্ব বাংলা পূর্বের মতনই কলিকাতা বিশ্ববিদ্যালয়ের অধীনে থাকিবে।’ (মজুমদার ১৯৭৮ : ৪২)
ঢাকা বিশ্ববিদ্যালয় অজাতশত্রু ছিল না। আর ইহার শত্রুদের অর্বাচীন কিংবা অবিমৃষ্যকারী বলিয়াও পার পাওয়া যাইবে না। ‘বাংলার বাঘ’ বলিয়া বিখ্যাত কলিকাতা বিশ্ববিদ্যালয়ের কর্ণধার স্যার আশুতোষ মুখোপাধ্যায়ের মতন দূরদর্শী মনুষ্য-সন্তান পর্যন্ত ইহার পথে বাধা হইয়া দাঁড়াইয়াছিলেন। ভাবিতে পুলক লাগে। তিনি মনে করিতেন পূর্ব বাংলার জন্য একটি আলাদা বিশ্ববিদ্যালয় হইলে কলিকাতা বিশ্ববিদ্যালয়ের খুব ক্ষতি হইবে এবং প্রভাব ও প্রতিপত্তি খুব কমিয়া যাইবে। কিন্তু কিছুদিন পরে তিনি প্রকাশ্যে ইহার বিরোধিতা বন্ধ করিলেন। ইহার কারণ কি কেহ তখনকার দিনে জানিতেন না। ১৯৭৪ সনে রমেশচন্দ্র মজুমদার এই রহস্যের সমাধান করিয়াছেন।
রমেশচন্দ্র মজুমদার তাঁহার আত্মজীবনী ‘জীবনের ম্মৃতিদীপ’ পুস্তকে লিখিয়াছেন, একদিন স্যার আশুতোষ তাঁহাকে বলিয়াছিলেন: ‘একদিন হাইকোর্টে গিয়াছি, এমন সময় বড়লাটের বাড়ি থেকে জরুরী মার্কা এক চিঠি পাইলাম। খুলিয়া দেখি বড়লাটের প্রাইবেট সেক্রেটারি লিখিয়াছেন যে, হাইকোর্ট হইতে ফেরার পথে আমি যেন বড়লাটের সঙ্গে দেখা করিয়া যাই। চিঠিতে যে সময় লেখা ছিল ঠিক তখনই আমি গেলাম। যাওয়া মাত্রই প্রাইবেট সেক্রেটারি আমাকে একেবারে সোজা বড়লাটের কামরায় নিয়া গিয়া এবং সেখানে বসাইয়া রাখিয়া বাহির হইয়া গেলেন। বড়লাট ঘরে ঢুকিয়া দুইএক কথার পরেই আমাকে বলিলেন, ‘দেখ, এই ঢাকা বিশ্ববিদ্যালয় নিয়া তোমরা খুব উত্তেজনার সৃষ্টি করিতেছ। এ বিশ্ববিদ্যালয় আমরা করিবই। কিন্তু আমি গোলমাল ভালোবাসি না। এই বিরোধী দলের মধ্যে তুমি যে একজন প্রধান তাহা আমি জানি এবং তোমার প্রতিবাদকে আমি ভয় করি। তুমি তো জান আমি কূটনীতি বিভাগে ছিলাম। কাজ উদ্ধারের রীতি আমার ভালোই জানা আছে। তোমাকে আমি সোজাসুজি জিজ্ঞাসা করিতেছিÑ তোমার কলিকাতা বিশ্ববিদ্যালয়ের জন্য কি পাইলে তুমি এই প্রতিবাদ বন্ধ করিতে রাজি আছ? আমি ইহার জন্য যথোচিত মূল্য দিব।’ (মজুমদার ১৯৭৮ : ৪৩; মজুমদার ১৯৭৪ : ২৬-২৭)
স্যার আশুতোষ আরো বলিয়াছিলেন, ‘হঠাৎ এই প্রস্তাব শুনিয়া আমি প্রথমেই কিছুই স্থির করিতে পারিলাম না। কিন্তু বড়লাট চাহিলেন যে আমি যেন তখনই ইহার একটা জবাব দিই; বাহিরে গেলে অন্য লোকের সহিত পরামর্শ করিয়া হয়ত আমার মতিগতি পাল্টাইয়া যাইতে পারে। আমি কিছুক্ষণ চুপ করিয়া ভাবলাম কি বলি। তখন তিনি আবার বলিলেন যে ঢাকায় বিশ্ববিদ্যালয় হইবেই। কিন্তু তুমি ইচ্ছা করিলে এখন কলিকাতা বিশ্ববিদ্যালয়ের জন্য কিছু করাইয়া লইতে পার। তখন আমি বলিলাম, আচ্ছা, আমি ঢাকা বিশ্ববিদ্যালয়ের বিরুদ্ধে প্রতিবাদ করিব না যদি ভারত সরকার কলিকাতা বিশ্ববিদ্যালয়ে চারিটি অধ্যাপক পদ সৃষ্টি করেন। বড়লাট (হার্ডিঞ্জ) তখনই ইহাতে রাজি হইলেন। বলিলেন, তাহাই হইবে। তোমার সঙ্গে আমার এই যে কথাবার্তা হইল এটি আমার দপ্তরে ঢাকা প্যাক্ট বলিয়া লেখা থাকিবে।’ এই কাহিনী শেষ করিয়া স্যার আশুতোষ বলিলেন যে এইভাবে আমি চারিটি অধ্যাপকের পদ পাইলাম।’ (মজুমদার ১৯৭৮ : ৪৩; মজুমদার ১৯৭৪ : ২৭)
রমেশচন্দ্র মজুমদার ১৯৭৪ সালে লিখিতেছেন, ‘হার্ডিঞ্জ তাঁহার কথা রাখিয়াছিলেন। এই ভাবে গণিতশাস্ত্রের হার্ডিঞ্জ অধ্যাপক, দর্শনশাস্ত্রের পঞ্চম জর্জ অধ্যাপক, অর্থনীতির মিন্টো অধ্যাপক এবং আর একটি সম্ভবত (আমার ঠিক মনে নাই) প্রাচীন ভারতের ইতিহাসের কারমাইকেল অধ্যাপক।’ ১৯৭৮ সনেও তিনি এই তথ্যের পুনরুল্লেখ করিলেন। (মজুমদার ১৯৭৪ : ২৭; মজুমদার ১৯৭৮ : ৪৩)
আরেকটু পরে রমেশচন্দ্র দুঃখ করিয়া লিখিতেছেন: ‘রমনার যেসব বড় বড় বাড়ি দখল করিয়া আমরা শিক্ষকেরা বাস করিতেছিলাম ইহাতেই তাহাদের ঘোরতর আপত্তি ছিল। একবার তাঁহাদের একজনকে বলিয়াছিলাম যে আমরা না আসিলে এ বাড়ি তো আপনাদের দিত না। সুতরাং হিংসা করেন কেন? কিন্তু বহুদিন পর্যন্ত এ মনোভাবের পরিবর্তন ঘটে নাই।’ (মজুমদার ১৯৭৮ : ৫৩)
রমেশচন্দ্র মজুমদার ১৯২১ হইতে ঢাকা বিশ্ববিদ্যালয়ের শিক্ষক ছিলেন। তাঁহার মতে প্রথম বিশ্বযুদ্ধ এবং আরো কয়েকটি কারণে এই বিশ্ববিদ্যালয় স্থাপন করিতে অধিক দেরি হয়। প্রফুল্লকুমার গুহও একই সময়ে (১৯২১-১৯৪৪) এই বিশ্ববিদ্যালয়ে শিক্ষকতা করিতেন। তিনিও লিখিয়াছেন, ‘ঢাকা বিশ্ববিদ্যালয় ১৯২১ সালে স্থাপিত হয়। পনের ষোল বছরের মধ্যেই ইহা ভারতবর্ষের বিশ্ববিদ্যালয়সমূহের মধ্যে একটি আদর্শ প্রতিষ্ঠানরূপে খ্যাতি অর্জন করে। কিন্তু প্রারম্ভে ইহাকে গুরুতর প্রতিকূল অবস্থার সম্মুখীন হইতে হইয়াছিল। ঢাকা শহরেরই বিদগ্ধ সমাজ এই নূতন বিশ্ববিদ্যালয়টিকে ঢাকার উচ্চশিক্ষার একটি অন্তরায় বলিয়া মনে করিলেন। ঢাকা নগরে রব উঠিল : ব্যাটারা একটি পচা বিশ্ববিদ্যালয় বানাইবার মতলবে তাজা একটি কলেজ (ঢাকা কলেজ) ধ্বংস করিল।’ (They have killed a good college (Dacca College) to make a bad University) (গুহ ১৯৭৪ : ৬)
রমেশচন্দ্র মজুমদার বিশ্ববিদ্যালয়ের অভ্যন্তরীণ বিন্যাসের একটি বিবরণ দিয়াছেন। সে যুগের ঢাকা বিশ্ববিদ্যালয়ের প্রধান বৈশিষ্ট্য ছিল ইহার আবাসিক চরিত্র। সমস্ত ছাত্রকেই বিশ্ববিদ্যালয়ের দশ মাইল চৌহদ্দির মধ্যে থাকিতে হইত। কারণ দশ মাইলের বাহিরে বিশ্ববিদ্যালয়ের অধিকার চলিত না। বিশ্ববিদ্যালয়ের তিনটি ছাত্রাবাস ছিল। পুরানা ঢাকা কলেজ ও জগন্নাথ কলেজের নামানুসারে দুই ছাত্রাবাসের নাম হয় যথাক্রমে-ঢাকা হল ও জগন্নাথ হল। জগন্নাথ হলে দুই শত এবং ঢাকা হলে প্রায় দেড় শত হিন্দু ছাত্র থাকিত। তিন নম্বর ছাত্রাবাস ছিল মুসলিম হল। ইহাতে প্রায় তিন শত ছাত্রের থাকার ব্যবস্থা। পুরানা ঢাকা কলেজ হোস্টেল হয় ‘ঢাকা হল’। আর দুটি হলের জন্য তৈরি হয় নতুন বাড়ি। যেসব ছাত্র এই তিন ছাত্রাবাসে থাকিত না তাহাদের প্রত্যেককে হিন্দু হইলে ঢাকা কিম্বা জগন্নাথ হলে, আর মুসলমান হইলে মুসলিম হলের সঙ্গে সংযুক্ত থাকিতে হইত। (মজুমদার ১৯৭৮ : ৫৬)
মজুমদার মহাশয়ের বয়ান আরও একটু উদ্ধার করি। এই বয়ান মোতাবেক, প্রত্যেক হলে একটি বড় খাওয়ার ঘর ছিল। জগন্নাথ হলে দুটি পৃথক বাড়ি থাকায় প্রত্যেক বাড়িতে আলাদা খাওয়ার ঘর ছিল। নিয়ম ছিল যে, প্রত্যেক ছাত্রকেই এই ঘরে গিয়া খাইতে হইবে। কিন্তু ইহা লইয়া দুইটি হিন্দু হলে প্রথমে কিছু গোলমাল আরম্ভ হয়। কয়েকটি নিষ্ঠাবান ব্রাহ্মণ ছাত্র অন্য জাতির ছাত্রদের সঙ্গে এক পংক্তিতে খাইতে রাজি হইল না। জগন্নাথ হলে এই গোলমাল এড়াইবার জন্য ব্রাহ্মণ, কায়স্থ, বৈদ্য ছাড়া অন্য সকল জাতির ছাত্রকে দুইটি বাড়ির একটিতে জায়গা দেওয়া হইত, যাহাতে নিষ্ঠাবান ব্রাহ্মণ ছাত্রেরা অন্য বাড়িতে পৃথকভাবে থাকিতে পারে। কিন্তু ক্রমে এই ব্যবস্থার বিরুদ্ধে অন্য জাতির ছাত্ররা আন্দোলন শুরু করে। একবার সরস্বতী পূজার সময় এই আন্দোলন তীব্র আকার ধারণ করিল।
মজুমদার মহাশয় লিখিয়াছেন, ঢাকা ও জগন্নাথ- দুটি হলেই খুব ধুমধামের সঙ্গে সরস্বতী পূজা হইত। এই উপলক্ষে যাত্রা ও গীতবাদ্যের অনুষ্ঠানও হইত। পূজায় গোঁড়া ছাত্রেরা আলাদা অঞ্জলি দিত। কিন্তু একবার অন্য ছাত্রেরা আপত্তি জানাইয়া বলিল, তাহারা কাহাকেও পৃথক অঞ্জলি দিতে দিবে না, সকলকে একসঙ্গে অঞ্জলি দিতে হইবে। সঙ্গে সঙ্গে খাওয়ার ঘরের কথাও উঠিল। রমেশচন্দ্র বলিতেছেন, ‘তখন আমি ছিলাম জগন্নাথ হলের প্রভোস্ট এবং ঢাকা হলের প্রভোস্ট ছিলেন ড. (পরে স্যার) জ্ঞান ঘোষ। আমরা দুই জনে পরামর্শ করিয়া আর কোন উপায় না দেখিয়া ছাত্রদের ডাকিয়া বলিলাম যে তোমাদের কারুর কোন ধর্মবিশ্বাস বা সংস্কারে আমরা আঘাত দিতে চাহি না। কিন্তু আমরা হলের প্রভোস্ট এবং সকল ছাত্রই আমাদের তত্ত্বাবধানে আছে। এই অবস্থায় যদি সকল ছাত্র একসঙ্গে অঞ্জলি না দেয় তাহা হইলে আমরাও প্রচলিত প্রথামত ছাত্রদের সঙ্গে একত্র হইয়া অঞ্জলি দিব না। কারণ একদল ছাত্রের সঙ্গে মিলিয়া আমরা অঞ্জলি দিব আর এক দল তাহাতে যোগ দিবে না ইহা খুবই বিসদৃশ দেখাইবে। আর আমরা তোমাদের সরস্বতী পূজার কোন অনুষ্ঠানে বা ভোজে যোগ দিব না। কিছুক্ষণ ইহা লইয়া খুব হৈ চৈ চলিল। তাহার পর ছাত্ররা একসঙ্গে অঞ্জলি দিতে এবং খাওয়ার ঘরে একসঙ্গে বসিয়া খাইতে রাজি হইল।’ (মজুমদার ১৯৭৮ : ৫৭-৫৮)
তিনি আরো জানাইতেছেন, প্রথম কয়েক বছর চার পাঁচ জন খুব নিষ্ঠাবান ব্রাহ্মণ ছাত্রের জন্য তাহাদের থাকিবার ঘরে বসিয়াই খাওয়ার ব্যবস্থা করা হয়। পরে এই প্রথা উঠিয়া যায়। ব্রাহ্মণ হইতে নমশূদ্র পর্যন্ত সকল জাতের ছাত্র একই ঘরে বসিয়া খাইত। এই একত্রে খাওয়ার ব্যাপারটি একটি খুব বড় রকমের সংস্কার বলিয়া তাঁহারা মনে করিতেন। মজুমদার মহাশয় লিখিয়াছেন, ‘কারণ প্রসিদ্ধ বৈজ্ঞানিক ড. মেঘনাদ সাহা একবার ঢাকায় গিয়া এই ব্যবস্থা দেখিয়া বলিতেছিলেন যে, তিনি যখন ঢাকা কলেজের ছাত্র ছিলেন তখন তাঁহাকে কোন পাত্রে পানীয় জল দেওয়া হইত না। কারণ অন্য ছাত্ররা তাহাতে আপত্তি করিত। পানীয় জল বন্ধ করা হইতে একেবারে একসঙ্গে বসিয়া আহার করা- পনের কুড়ি বছরের মধ্যে এইরকম একটি গুরুতর পরিবর্তন দেখিয়া তিনি খুব আশ্চর্য হইয়াছিলেন।’ (মজুমদার ১৯৭৮ : ৫৮)
কে বলে পরিবর্তন হয় নাই? ‘কিন্তু এই পরিবর্তনের অন্তর্নিহিত অর্থটি কি? আদৌ কোন অন্তর্নিহিত অর্থ আছে কি?’ এই অর্থ যাহারা খুঁজিতে যাইবেন তাহাদের শুধু ইহার সঙ্গে অধ্যাপক আবদুর রাজ্জাকের মুসলিম হলে খাওয়ার অভিজ্ঞতাটি স্মরণ করিলেও কাজ হইবে। আবদুর রাজ্জাক বর্ণনা করিয়াছেন: 
‘অনাথের মতন আমরা ঘুরিয়া বেড়াইতাম। আমাদের যে একটি অস্তিত্ব আছে, তাহাও যেন কেহ জানিত না। খাইতে যাইতাম ডাইনিং হলে। আমি কে? বিশ্ববিদ্যালয়ের ছাত্র কিনা কেহ তাহা জিজ্ঞাসা করিত না। নিঃশব্দে খাইয়া চলিয়া আসিতাম। একদিনের কথা খুব মনে পড়ে। কি কারণে যেন দেরি হইয়াছে। দারুণ ক্ষুধার্ত। ডাইনিং হলে ঢুকিয়া দেখি সাধারণ খাবারের পাশে একটি আলাদা টেবিলে পোলাও, কোর্মা, কাবাব সুন্দর করে সাজানো। আমি খাইতে বসিয়া গেলাম। অবাক হইয়া দেখিতেছি আমার সঙ্গে আর কেহ বসিতেছে না। যখন খাইতে শুরু করিয়াছি তখন কয়েকজন সিনিয়র ছেলে আসিয়া আমার পাতে খুব যত্ন করিয়া খাবার-দাবার তুলিয়া দিতে লাগিল। উহা ছিল উহাদের ব্যক্তিগত একটা উৎসবের খানাপিনা। বোকা ছিলাম, সম্ভবত ব্যাপারটা বুঝিতেই পারি নাই। খাইয়া দাইয়া চলিয়া আসিয়াছি।’ (রাজ্জাক ১৯৮৫ : ২)
বাংলাদেশের-বলিতে ভারতবর্ষের-রাজনীতিতে হিন্দু-মুসলমান বিরোধ যতই সামনে আসিতে লাগিল নিম্নবর্ণের হিন্দুদের সহিত একটা রফা করিবার প্রয়োজন ততই বাড়িতেছিল। যুক্তবঙ্গে ব্রাহ্মণ, বৈদ্য, কায়স্থ প্রভৃতি বর্ণহিন্দুর সংখ্যা শতে দশ হইলে নিম্নবর্ণের সংখ্যা ছিল শতকরা পঁয়ত্রিশ। তাহাদের হিন্দু প্রমাণ করা জরুরি হইয়া দাঁড়াইয়াছিল। মনে রাখিতে হইবে ১৯৩২ সনে মহাত্মা গান্ধীর অনশনের ইহাই ছিল মূল অজুহাত। লোকমুখে ইহার নাম দাঁড়াইয়াছিল সাম্প্রদায়িক রোয়েদাদবিরোধী অনশন।
অমলেন্দু বসু ঢাকা বিশ্ববিদ্যালয়ের ছাত্র ও শিক্ষক পরিচয়ে মোট বাইশ বছর ব্যয় করিয়াছেন। ১৯৭৪ সালে স্মৃতিচারণ উপলক্ষে তিনি লিখিয়াছেন, ‘ঢাকা বিশ্ববিদ্যালয়ের সম্বন্ধে যেমন ‘অক্সফোর্ড অব দি ঈস্ট’ নামক সংবাদপত্রী আখ্যা দেওয়া হইয়াছিল, তেমনি একই সঙ্গে অন্য একটি আখ্যাও ব্যবহৃত হইত, ‘মেক্কা অব দি ঈস্ট’ অর্থাৎ এটি প্রধানত মুসলমানদেরই শিক্ষা প্রতিষ্ঠান।’ তিনি মনে করেন, বিশ শতকের তৃতীয় দশকে, গান্ধীজীর কংগ্রেস ও খিলাফত সৌহার্দ্যসাধনের অনতিসার্থক প্রচেষ্টার পর থেকেই দেশের মধ্যবিত্ত সমাজে হিন্দু-মুসলিম বিরোধ উসখুস করিতেছিল। এই বিরোধই পরবর্তীকালে বহু প্রাণ, মর্যাদা ও সম্পত্তিনাশের কারণ হইয়া অবশেষে দেশবিভাগের সূচনা করিয়াছিল। সেই বিরোধের বহু বিস্তৃত আয়তনের কিঞ্চিৎ পূর্বাভাস ছিল এই ‘মেক্কা অব দি ঈস্ট’ অর্থাৎ ঢাকা বিশ্ববিদ্যালয় মুসলমানদেরই শিক্ষা প্রতিষ্ঠানÑ এই কথাটিতে। অমলেন্দু বাবু মনে করেন, এই ধারণার মূলে ছিল ঢাকা বিশ্ববিদ্যালয় প্রতিষ্ঠাকল্পে যে আইন রচিত হইয়াছিল তাহার প্রিয়াম্বল বা ভূমিকায় বিধৃত কয়েকটি কথায়। সেই কথাগুলি ভারতের তদানীন্তন বৃটিশ শাসকদের রাজনৈতিক কূট অভিসন্ধির পরিচায়ক। পরিতাপের বিষয় হইল যে ঐ অভিসন্ধির জালে হিন্দু ও মুসলমান উভয়েই জড়াইয়ে গিয়াছিলেন। (বসু ১৯৭৪ : ১০৬)
অমলেন্দু বসু আরো লিখিয়াছেন, যাঁহারা ঢাকা বিশ্ববিদ্যালয় সম্পর্কে ‘মেক্কা অব দি ঈস্ট’ আখ্যার শ্লেষোক্তি প্রয়োগ করিতেন তাঁহাদের শ্লেষ ছিল স্থূল। এই শ্লেষ প্রয়োগে প্রমাণ হয় যে তখনকার দিনে শিক্ষিত ও জীবনে সুপ্রতিষ্ঠিত হিন্দুসমাজে সাম্প্রদায়িক ভেদজ্ঞান এবং স্বকপোলকল্পিত আত্মগরিমা অধিক ছিল। তাঁহারা ভাবিতেন যে সমাজের এক অংশের শ্রীবৃদ্ধি হইলেই (অর্থাৎ তাঁহারা নিজেরা যে অংশের অন্তর্গত সে অংশের শ্রীবৃদ্ধি হইলেই) সমগ্র সমাজের শ্রীবৃদ্ধি হইয়া যাইবে। ঐক্য মানে যে বহুর সমন্বয়, সেই বহুর যে কোন অংশের দুর্বলতায় যে সমন্বয়ও সংক্রমিত হয়- এই সত্যোপলব্ধি যেন কেমন করিয়া শক্তিধর সমাজকোণ হইতে অপসৃত হইয়া গিয়াছিল। অন্যান্য শিক্ষায়তনের তুলনায় ঢাকা বিশ্ববিদ্যালয়ে মুসলিম ও তপশীলী ছাত্রদের কিছু বেশি বৃত্তিপ্রাপ্তির সুযোগ দেওয়া হইয়াছিল। ঐ ব্যবস্থা যে পরিণামে সমগ্র সমাজের জন্যই কল্যাণকর- একথা বিশ্ববিদ্যালয়ের বাইরে অনেকেই বোঝেন নাই। (বসু ১৯৭৪ : ১০৭)
প্রফুল্লকুমার গুহ লিখিয়াছেন, মুসলমানদিগের উচ্চশিক্ষা প্রসারিত হয় নাইÑমুসলমান ছাত্রদিগকে শিক্ষাদান করিয়া তাহাদের দ্বারা মুসলমান সম্প্রদায়ের মধ্যে একটি ‘মিডল ক্লাস’ সৃষ্টি করার সহায়তা হিন্দু শিক্ষক ও প্রশাসকগণ একটি পুণ্যকার্য হিসাবে গ্রহণ করিয়াছিলেন। তাঁহার মতে ঢাকা বিশ্ববিদ্যালয়ে শিক্ষার আলোকপ্রাপ্ত মুসলমান ছাত্রগণই বর্তমান ‘মুসলমান মিডল ক্লাস’ সৃষ্টির ভিত্তিস্থাপন করিয়াছিলেন। তিনি আরো লিখিয়াছেন, এই ছাত্রদের পরবর্তীগণই শেখ মুজিবুর রহমানের পার্শ্বচর হইয়া ‘স্বাধীন বাংলা’ স্থাপন করিয়াছে। ‘মুসলমান সমাজে পূর্বে কোন ‘মিডল ক্লাস’ ছিল না। এই ‘মিডল ক্লাস’ সৃজন ঢাকা বিশ্ববিদ্যালয়ের একটি গুরুত্বপূর্ণ ঐতিহাসিক কীর্তি।’ (গুহ ১৯৭৪ : ৭)
অধ্যাপক আবদুর রাজ্জাকের গোচরে আছে ঢাকা কিভাবে বদলাইয়া গিয়াছে : ‘সেই সময় জীবন ছিল ঢিলাঢালা, নিস্তরঙ্গ। রমনা ছিল সবুজ। নীলক্ষেত হইতে যে লাল মাটির পথ মিরপুরের দিকে গিয়াছে তাহার দুই পাশেই ছিল ধানক্ষেত। আজ সেখানে নিউ মার্কেট ও ধানমন্ডি আবাসিক এলাকা। এত দ্রুত এত ব্যাপক পরিবর্তন কি করিয়া হইল? এই পরিবর্তনের অন্তর্নিহিত অর্থটি কি? কোন অন্তর্নিহিত অর্থ আদৌ আছে কি? অন্য কেউ অন্য কোনদিন হয়ত এই প্রশ্নের উত্তর দিবার চেষ্টা করিবেন। আমি করিব না।’ (রাজ্জাক ১৯৮৫ : ৬)
অধ্যাপক আবদুর রাজ্জাক ঢাকা বিশ্ববিদ্যালয়ের প্রথম যুগ রোমন্থন করিয়াছেন কিন্তু এই অধ্যায়টি তাঁহাকে পিছনে টানিয়া ধরে নাই। ইহা তাঁহার বুদ্ধির পরিপক্কতাই প্রমাণ করে। আহমদ ছফা একদা লিখিয়াছিলেন, ‘বাঙ্গালি মুসলমান সমাজকে বুদ্ধিবৃত্তিকভাবে সাবালক করার পিছনে তাঁহার যে ভূমিকা তাহার সঙ্গে আর কাহারও তুলনা হইতে পারে না।’ (ছফা ২০০৭ : ১০৮)
কথাটা অস্বীকার করিবার উপায় নাই।২০ ডিসেম্বর ২০১৪
দোহাই
১. অনাথবন্ধু বেদজ্ঞ, ‘একটি বিস্মৃতিপ্রায় অধ্যায়’, আমাদের সেই ঢাকা বিশ্ববিদ্যালয়, আশুতোষ ভট্টাচার্য (সম্পাদিত), (কলিকাতা : রামকৃষ্ণ ইনস্টিটিউট অব কালচার, ১৯৭৪), পৃ. ৫৬-৫৮।
২. অমলেন্দু বসু, ‘অবিস্মরণীয়’, আমাদের সেই ঢাকা বিশ্ববিদ্যালয়, পৃ. ১০৫-১১১।
৩. আবদুর রাজ্জাক, ‘প্রধান অতিথির ভাষণ’, ঢাকা বিশ্ববিদ্যালয় দিবস ১৯৮৫ সংকলন (ঢাকা : ঢাকা বিশ্ববিদ্যালয় দিবস উদযাপন কমিটি, ১৯৮৫)।
৪. আবদুর রাজ্জাক, ‘প্রধান অতিথির ভাষণ’, ভাষা, শ্রেণী ও সমাজ, বাংলা একাডেমী কর্তৃক সংকলিত (ঢাকা : বাংলা একাডেমী, ১৯৮৬)।
৫. আবদুর রাজ্জাক, ‘সভাপতির ভাষণ’, একুশের স্মারকগ্রন্থ ‘৮৬ (ঢাকা: বাংলা একাডেমী, ১৯৮৬), পৃ. ১২১-১২৩।
৬. আহমদ ছফা, যদ্যপি আমার গুরু, পুনর্মুদ্রণ (ঢাকা, মাওলা ব্রাদার্স : ২০০৭)।
৭. ধীরেন্দ্রলাল দাশ ‘ঢাকা বিশ্ববিদ্যালয়ের স্মৃতি’, আমাদের সেই ঢাকা বিশ্ববিদ্যালয়, পৃ. ৭২-৭৭।
৮. প্রফুল্লকুমার গুহ, ‘আমাদের সেই ঢাকা বিশ্ববিদ্যালয়’, আমাদের সেই ঢাকা বিশ্ববিদ্যালয়, পৃ. ৬-১০।
৯. রমেশচন্দ্র মজুমদার, ‘ঢাকার স্মৃতি’, আমাদের সেই ঢাকা বিশ্ববিদ্যালয়, পৃ. ২৪-৩০।
১০. রমেশচন্দ্র মজুমদার, জীবনের স্মৃতিদীপে (কলিকাতা : জেনারেল প্রিন্টার্স এন্ড পাবলিসার্স, ১৯৭৮)।
১১. সলিমুল্লাহ খান, ‘বিশ্ববিদ্যালয় সৃষ্টিশীল প্রতিভাবানদের পছন্দ করে না : অধ্যাপক আবদুর রাজ্জাকের সাক্ষ্য’, দৈনিক সমকাল, ২৮ নভেম্বর ২০১৪।
১২. সলিমুল্লাহ খান, বাংলাদেশ : জাতীয় অবস্থার চালচিত্র, চতুর্থ সংস্করণ, যন্ত্রস্থ (ঢাকা : আগামী প্রকাশনী, ফেব্রুয়ারি ২০১৫)।
১৩. হুমায়ূন আহমেদ, ‘রহস্যময় মানুষ’, আনিসুজ্জামান সম্পাদিত, জ্ঞানতাপস আব্দুর রাজ্জাক স্মারকগ্রন্থ (ঢাকা : বেঙ্গল পাবলিকেশন্স লিমিটেড, ২০১২), পৃ. ১৫৮-১৬১।
[নোট : জাতীয় অধ্যাপক প্রয়াত আবদুর রাজ্জাকের জন্মশত বৎসর উপলক্ষে বাংলাদেশ জাতীয় জাদুঘর আয়োজন করে আবদুর রাজ্জাক স্মৃতিবক্তৃতা ২০১৪। ২০ ডিসেম্বর ২০১৪ জাতীয় জাদুঘর মিলনায়তনে আয়োজিত ‘অধ্যাপক আবদুর রাজ্জাক ও ঢাকা বিশ্ববিদ্যালয়’ শিরোনামে লিখিত আকারে স্মৃতিবক্তৃতা দেন সলিমুল্লাহ খান। এটি পরবর্তীতে সাপ্তাহিক প্রকাশ করে। তাৎপর্যময়তা ও গুরুত্বের কথা বিবেচনা করে ইস্টিশন পাঠকদের জন্য বক্তৃতাটি হুবহু প্রকাশ করা হলো।]

