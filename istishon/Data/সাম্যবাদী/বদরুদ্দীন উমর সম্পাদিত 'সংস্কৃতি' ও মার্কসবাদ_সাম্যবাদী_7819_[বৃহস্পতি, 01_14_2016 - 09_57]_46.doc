বদরুদ্দীন উমর সম্পাদিত 'সংস্কৃতি' ও মার্কসবাদ


কমরেড বদরুদ্দীন উমর উপমহাদেশের প্রখ্যাত মার্কসবাদী পণ্ডিত হিসেবে সর্বমহলে স্বীকৃত। কেবল পাণ্ডিত্য, শিক্ষাদান আর লেখালেখিতে তিনি নিজেকে সীমাবদ্ধ রাখেননি। এখানেই তার অগ্রসরতা। সমাজ পরিবর্তনের সংগ্রামকে এগিয়ে নেয়ার লড়াইয়ে সামনের সারিতে এসে দাঁড়িয়েছেন তিনি। অংশীদার হয়েছেন কমিউনিস্ট আন্দোলনের ধারাবাহিকতার, গড়ে তুলেছেন একটি কমিউনিস্ট পার্টি। যার নাম বাংলাদেশের কমিউনিস্ট পার্টি (মার্কসবাদী-লেনিনবাদী)। এর অধীনে 'জাতীয় মুক্তি কাউন্সিল' নামক ফ্রন্টাল অর্গানাইজেশনের মাধ্যমে বিভিন্ন পেশাজীবীসহ জনগণের মধ্যে কাজ করে যাচ্ছেন তিনি ও তার সহযোদ্ধারা। 
সংগঠনটির উদ্যোগে দীর্ঘদিন ধরে প্রকাশিত হচ্ছে, 'সংস্কৃতি' নামক একটি পত্রিকা। যার সম্পাদক স্বয়ং বদরুদ্দীন উমর নিজে। পত্রিকাটি বাংলাদেশের কমিউনিস্ট আন্দোলন, জনগণের নানা প্রয়োজন এবং সংশ্লিষ্ট আন্তর্জাতিক বিভিন্ন বিষয়াদিতে মার্কসবাদী মতামত প্রকাশ করে থাকে। মার্কসবাদী দৃষ্টিভঙ্গী গঠনে ও বস্তুবাদ আয়ত্ত্বকরণের সংগ্রামে নিয়োজিতদের কাছে পত্রিকাটির গুরুত্ব অপরিসীম। পত্রিকাটির সাম্প্রতিক অবস্থান নিয়ে আমাদের আজকের আলোচনা। 
সংস্কৃতির ডিসেম্বর, ২০১৫ সংখ্যাটি প্রকাশিত হয়েছে সদ্যই। এর সম্পাদকীয় হিসাবে ছাপা হওয়া নিবন্ধটি আমাদের আলোচনার বিষয়। সাধারণত সম্পাদকীয় লেখার দায়িত্ব সম্পাদকের হলেও আমাদের দেশের চর্চ্চায় দেখা যায় অধিকাংশত নির্বাহী সম্পাদকই সম্পাদকীয় লিখে থাকেন। পত্রিকাটির নির্বাহী সম্পাদক হাসিবুর রহমান। সে যাই হোক, নিবন্ধটি যিনিই লিখুন না কেন এর দায়িত্ব অবশ্যই সম্পাদক ও সম্পাদনা বোর্ডের ওপর বর্তায়। কারণ তাদের মনোনয়ন ছাড়া এটি ছাপা হওয়া সম্ভব ছিল না। সম্পাদকীয় সম্পর্কে আলোচনা খুবই গুরুত্বপূর্ণ, কারণ সম্পাদকীয়টা কেবল একটি লেখাই নয়, বরং সম্পাদক ও সম্পাদনা বোর্ডের নিজস্ব অবস্থানও বটে!

সংস্কৃতির একটি নমুনা সংখ্যা
সম্পাদকীয় নিবন্ধটির আলোচ্য বিষয় হলো, রাষ্ট্র টিকে থাকার ক্ষেত্রে বুদ্ধিজীবী শ্রেণীর ভূমিকা। নিবন্ধটিতে যে আলোচনা হয়েছে তা বস্তুগত ঘটনা তথা বাস্তব/সত্য এবং মার্কসবাদের সঙ্গে কতখানি সম্পর্কিত সে বিষয়ে আলকপাত করাই আমার উদ্দেশ্য। প্রবন্ধের শুরুর দিকেই উল্লেখ করা হয়েছে যে, জনগণের ওপর নিপীড়নকারী বর্তমান সরকার মনে করছে যে, তারা চিরকালই ক্ষমতায় থাকবে। কিন্তু তারা এটা আমলে নিচ্ছে না যে, ইতিহাস এর চেয়েও কঠিন। 
ইতিহাসের সেই কঠিন বাস্তবতার বিষয়ে ধারণা দিতে গিয়ে বলা হয়েছে,'১৯৭১ সালে একটি স্বাধীন দেশ হিসেবে আবির্ভূত হওয়ার পর আজ ৪৪ বছর পর এদেশের জনগণের ওপর একের পর এক ফ্যাসিস্টদের শাসন যে এদেশে বলবৎ হবে, এ ধারণা স্বাধীনতা যুদ্ধের সময় বা স্বাধীনতার মুহূর্তে কারও ছিল না।'
ইতিহাস সাক্ষ্য দেয়, এই তথ্য সম্পূর্ণ ভুল। 'জনগণের জীবনে যে এমন দুঃখ হবে... এ ধারণা... স্বাধীনতার মুহূর্তে কারও ছিল না।' এটা সঠিক নয়। বরং ১৯৭১ সালেই মুক্তিযুদ্ধ চলাকালীন এবং তার অব্যবহিত কাল পরেই কমরেড সিরাজ সিকদার তার বহু রচনায় উল্লেখ করেছিলেন যে, দেশটা পূর্ণাঙ্গ স্বাধীন হচ্ছে না। আর পরাধীনতা মানে যে জনগণের ওপর বিরাট নিপীড়ন, তা নিশ্চয়ই ব্যাখ্যা করার প্রয়োজন পড়বে না। একাত্তরে আরও অনেক বামপন্থি পার্টি ভিন্ন ভাষায় হলেও পূর্ণাঙ্গ স্বাধীনতা না হওয়ার বিষয়টি আলোচনায় এনেছিলেন। সুতরাং বাংলাদেশে জনগণের ওপর এমন স্টিম রোলার চলবে, এটা কেউ ধারণা করেননি, তা সঠিক নয়। হতে পারে লেখক নিজে এটা ধারণা করেননি এবং সংস্কৃতির সম্পাদনা বোর্ডের সঙ্গে যুক্তরা ধারণা করেননি।
এর পরেই লেখা হয়েছে,'১৯৭১ সালের শেষে উৎপাদনের সাথে সম্পর্কহীন ফড়িয়া চরিত্র সম্পন্ন এক শ্রেণী ক্ষমতা দখল করে এদেশে লুটপাটকারী, চোর, ঘুষখোর, দুর্নীতিবাজ, ভূমিদস্য ও চরম সুবিধাবাদীদের রাজত্ব কায়েম করেছিল। তাদেরই কর্তৃত্বে গঠিত হয়েছিল বাঙলাদেশের অর্থনীতি, সংস্কৃতি ও রাজনীতির ভিত্তি। বিস্মিত হওয়ার কিছু নেই যে, সেই ভিত্তির ওপর দাঁড়িয়ে থাকা এক ফ্যাসিস্ট শাসনের নগ্ন রূপই আমরা ২০১৫ সালে প্রত্যক্ষ করছি।'
অদ্ভুত খোঁড়া এই বিশ্লেষণ। এখানে বলা হচ্ছে, বাংলাদেশের অর্থনীতি, সংস্কৃতি ও রাজনীতির ভিত্তি তৈরি করেছে স্থানীয় ফড়িয়া চরিত্র সম্পন্ন এক শ্রেণী। সাম্রাজ্যবাদের ভূমিকা এখানে অস্বীকার করা হয়েছে। কোথাও উল্লেখ করা হয়নি যে, এই শাসকরা সাম্রাজ্যবাদের সঙ্গে আঁতাত করে চলে, তাদের পরামর্শ ও সাহায্যে এখানে লুণ্ঠন-নিপীড়নের বৈশ্বিক ব্যবস্থাপনার অংশ হিসেবেই এই রাষ্ট্রেরও ব্যবস্থাপনা গড়ে উঠেছে। 
বাংলাদেশের ইতিহাসের দিকে তাকালে দেখা যাবে, যুদ্ধ চলাকালীন সময়ে ভারত ও তার আন্তর্জাতিক মিত্ররা সরাসরি আওয়ামী লীগকে সহযোগিতার হাত বাড়িয়েছিল। ১৯৫৬ সালে সমাজতন্ত্রের অবসানের পর নয়া সাম্রাজ্যবাদী হিসাবে বেড়ে ওঠা সোভিয়েত পক্ষ তাতে যুক্ত ছিল। দেশ গঠনের পর থেকে আজ অবধি সাম্রাজ্যবাদীরা এখানকার রাষ্ট্রীয় ব্যবস্থাপনার গুরুত্বপূর্ণ অনেক কিছুই নিয়ন্ত্রণ করেন। সংস্কৃতির সম্পাদনা বোর্ড সাম্রাজ্যবাদের এই ভূমিকা সম্পর্কে জানেন না, এটা বললে বিরাট ভুল হবে। কারণ আমাদের দেশে সাম্রাজ্যবাদ বিরোধী আন্দোলনে কমরেড উমরের পার্টি অন্যতম নেতৃস্থানীয়। 
তাহলে কেন তারা সাম্রাজ্যবাদের ভূমিকা আড়াল করলেন? এটা মূলত একাত্তরকে জাতীয়তাবাদী চেতনা থেকে দেখার ফল। যারা একাত্তরকে জাতীয়তাবাদী চেতনা থেকে বিচার করেন, আমরা দেখেছি, তারা সে সময় সাম্রাজ্যবাদের ভূমিকা কি ছিল তা দেখতে পান না। অথচ বিশ্বের যে কোনো অঞ্চলে নতুন কোনো রাষ্ট্র গড়ে ওঠার ক্ষেত্রে বিপ্লবী শক্তির কর্তৃত্ব প্রতিষ্ঠা কিংবা জাতীয় মুক্তিসংগ্রামীদের কর্তৃত্ব প্রতিষ্ঠা ব্যতিরেকে অন্য যে কোনো কিছুই সাম্রাজ্যবাদের ইচ্ছামুক্ত হতে পারে না। একাত্তরে ইন্দিরা গান্ধীর বিশ্বজুড়ে সফর ও সাম্রাজ্যবাদীদের সঙ্গে আপস-রফার ইতিহাস, মার্কিন নৌ বহরের অগ্রগতি, রাশিয়ার হস্তক্ষেপ, সেটা আমাদের খোলা চোখেই দেখিয়ে দেয়। 
নিবন্ধটিতে এরপর উঠে এসেছে বাংলাদেশের আজকের এই পর্যায়ে এসে দাঁড়ানোর পেছনে বুদ্ধিজীবী শ্রেণীর ভূমিকার প্রশ্নটি। বলা হয়েছে, স্বাধীন বাংলাদেশের যে গণবিরোধী চরিত্র দাঁড়িয়েছে তাতে 'যে বিষবৃক্ষ পত্রপল্লবে বিকশিত হয়েছে তা হলো... আওয়ামী লীগের উচ্ছিষ্টভোগী ও পদলেহী বুদ্ধিজীবী গোষ্ঠী।' সম্পাদকীয় নিবন্ধটি গুরুত্বারোপ করেই বুঝাতে চেয়েছে যে, এই বুদ্ধিজিবীরাই সমাজে শাসকশ্রেণীর টিকে থাকার ভিত্তি। এদের কাজটা যত সুচারূ হয় রাষ্ট্র তত নির্বিঘ্নে তার কার্যক্রম চালাতে পারে, আর এদের কাজ ঠিকঠাক না হলে রাষ্ট্রকে শেষ পর্যন্ত নির্যাতন চালিয়ে নিজের অবস্থানকে অটুট রাখতে হয়।
বলা হচ্ছে,'আমলাতন্ত্র, পুলিশ, র‍্যাব, সেনাবাহিনী ইত্যাদি শক্তিকে সরকার প্রয়োজন মত ব্যবহার করে থাকে নির্যাতনের জন্য। কিন্তু শোষণের মত নির্যাতনের কোন স্বাধীন ভূমিকা নেই। সমাজে শোষণ একটা স্বাভাবিক প্রক্রিয়া হলেও নির্যাতন তেমন নয়। নির্যাতন শোষক শ্রেণীই করে থাকে, কিন্তু প্রয়োজন না হলে তারা নির্যাতন করে না এবং প্রয়োজন হলে সেটা কর অল্পবিস্তর মাত্রায়। শ্রেণী বিভক্ত সমাজে শোষণ এক স্বাভাবিক প্রক্রিয়া, কিন্তু নিষ্প্রয়োজনে কেউ নির্যাতন করে না।... শাসক শ্রেণীর সরকার পুলিশ, সেনাবাহিনী ব্যবহার করে যখন সেই সরকারের বিভিন্ন নীতি বিরোধিতার মুখে পড়ে, যখন তার বিরুদ্ধে প্রতিবাদ ও প্রতিরোধ হয়।'
এই বক্তব্য কি বস্তুগত সত্যকে প্রতিফলিত করে? দ্বন্দ্বমূলক ঐতিহাসিক বস্তুবাদকে প্রতিফলিত করে? পড়লে মনে হবে যেন কোনো বুর্জোয়া বুদ্ধিজীবী রাষ্ট্রের ভূমিকা নিয়ে কথা বলছেন। কারণ তারা তেমনটাই দেখেন। বড় কোনো আন্দোলনে না গেলে তাদের ওপর রাষ্ট্র নিপীড়ন চালায় না। কেবল আওতার বাইরে গেলেই রাষ্ট্র হচতক্ষেপ করে। কিন্তু এটা কি শ্রমিক-কৃষকের ক্ষেত্রে সত্য? রাষ্ট্র তো নির্যাতনের হাতিয়ার হিসেবেই জন্ম নেয়। জন্মের সময়ই সে কৃষক-শ্রমিককে মজুরী কাঠামোতে বন্দি করে এবং যেকোনো মূল্যে ধনীদের সম্পদের নিরাপত্তার বিধান নিশ্চিত করার ঘোষণা দেয়। যে কৃষক চাষ করে, দাম পায় না, খরচ ওঠে না, তার ওপর আর কী নিপীড়নের দরকার? যে শ্রমিক কারখানায় প্রতিদিন গালি-কিল-লাথি খেয়ে অভ্যস্ত, তার ওপর আর কী কী করা হলে প্রাত্যহিক নির্যাতনকে আমলে নিবেন? 
তবে এটা ঠিক যে, রাষ্ট্র এই অব্যাহত নিপীড়নের পরেও জনগণ সংগঠিত হলে আগের চেয়ে বহুমাত্রায় বেশি নিপীড়ন চাপিয়ে দেয়। কিন্তু এই নিবন্ধে যে বলা হচ্ছে, রাষ্ট্রের 'নির্যাতনের কোন স্বাধীন ভূমিকা নেই', এটা কি রাষ্ট্র 'দমনের হাতিয়ার' এই সত্যকে প্রতিফলিত করে? রাষ্ট্র কেবল দরকার হলে নিপীড়ন চালায় বলার মধ্য দিয়ে মূলত এই নিবন্ধে রাষ্ট্র সম্পর্কে মার্কসীয় বিশ্ববীক্ষাকেই উল্টে দেয়া হয়েছে। মার্কসের নাম বাদ দিয়েও বলা যায়, শ্রেণীবিভাজিত রাষ্ট্র যে এক শ্রেণী কর্তৃক আরেক শ্রেণীকে দাবিয়ে রাখার জন্যই তৈরী হয়, তা মেনে নিলে রাষ্ট্রের নিপীড়নমূলক ভূমিকাকে এভাবে (বিশেষ অবস্থার প্রেক্ষিতে গৃহীত ব্যবস্থা হিসাবে) দেখাটা নিঃসন্দেহে ওই ক্ষমতাসীনদের পক্ষেই দাঁড়ানো।
নিবন্ধটিতে এরপর বুদ্ধিজীবীদের ভয়ানক গুরুত্বপূর্ণ ভূমিকার বিবরণ দিতে গিয়ে বলা হয়েছে,'শাসক শ্রেণী ও তাদের সরকারকে রক্ষার ক্ষেত্রে পুলিশ, সামরিক বাহিনীর যে ভূমিকা থাকে তার থেকেও গুরুত্বপূর্ণ ভূমিকা থাকে বুদ্ধিজীবীদের। এই বুদ্ধিজীবীরা যদি শাসক শ্রেণীর পক্ষে না থাকতো তাহলে কোন শাসক শ্রেণীর পক্ষেই মসৃনভাবে তো নয়ই, এমনকি সংকটাপন্ন হয়েও নিজেদের শাসন বলবৎ রাখা তাদের দ্বারা সম্ভব হতো না। এ প্রসঙ্গে অবশ্য বলা দরকার যে, বুদ্ধিজীবীদের মধ্যে যেমন থাকে শাসক শ্রেণীর খেদমতগার, তেমনি তাদের মধ্যে থাকে শাসক শ্রেনীর বিরুদ্ধচারী। এই বিরুদ্ধচারীরাই দ্বান্দ্বিক নিয়মে সমাজে প্রগতির চাকা ঘুরিয়ে থাকেন।'
এখানে দেখা যাচ্ছে শাসকশ্রেণীর ক্ষমতার ভিত্তি হিসেবে মূল গুরুত্বারোপটা করা হয়েছে বুদ্ধিজীবী শ্রেণীর ভূমিকার ওপর। বিপরীতে আরেক শ্রেণীর বুদ্ধিজীবীরা সমাজে প্রগতির চাকা ঘোরান। এখানে রাজনীতির শেষ মীমাংসাটা যে যুদ্ধ কিংবা অস্ত্র, তাকে হাল্কা করে দেয়া হয়েছে। পাশাপাশি সমাজে প্রগতির চাকা ঘোরানোটা যে জনগণের অবদান তাকে অস্বীকার করে একে কেবলই বুদ্ধিজীবীদের কাজ হিসেবে চিহ্নিত করা হয়েছে। 
এ থেকে এমন ধারণাও জন্মায়, যেন শাসকশ্রেণীর পক্ষাবলম্বনকারী বুদ্ধিজীবীশ্রেণীর বিপরীতে কেবল প্রগতিশীল বুদ্ধিজীবীরাই থাকে। কিন্তু আমরা জানি, এর মধ্যে শতধা বিভক্তি আছে। শাসকশ্রেণীর বিভিন্ন অংশ আছে, প্রতিক্রিয়াশীলতার মাত্রায় তারা একে অপরকে যেমন টেক্কা দেয়, তেমনি তাদের অভ্যন্তরেই আবার গণতন্ত্রী, উদারপন্থী, সংশয়পন্থীসহ নানা মতাদর্শের বুদ্ধিজীবীদের অস্তিত্ত্ব থাকে। এই বৈচিত্র্যটা আলোচ্য নিবন্ধে আসেনি। এমনকি সরকারি দল আওয়ামী লীগের ঘরানার বুদ্ধিজীবীদের কড়া সমালোচনা প্রবন্ধের বিরাট অংশজুড়ে স্থান পেলেও এর বাইরে যে বিএনপি-জামাত ঘরানার এক বুদ্ধিজীবী শ্রেণী আছে, তারা যে বর্তমান ক্ষমতাসীন শাসকশ্রেণীকে অব্যাহত সমালোচনা করে চলেছে, তার গোমরটা কোথায়, কিংবা এ ধরণের বুদ্ধিজীবীদের যে কর্মকান্ড, তা নিয়ে একছটা আলাপও পুরো প্রবন্ধের কোথাও নেই।
পুরো নিবন্ধটিতে সমাজ পরিবর্তনে জনগণের ভূমিকার বিষয়টি যাথাযথভাবে কোথাও আসেনি। শ্রমিক, কৃষকের স্বার্থের জায়গা থেকে বুদ্ধিজীবীশ্রেণীর ভূমিকা, শ্রমিক-কৃষক নিজেরা যে পরিবর্তিত হতে পারেন, তারাও যে দর্শন চর্চ্চায় সক্ষম, তাদের এগিয়ে আসার মাধ্যমেই যে শাসকশ্রেণীর শক্তিশালী বাহুগুলো একে একে পরাস্ত হবে, সেই আলাপটা আসেনি। বরং লেখাটি মধ্যবিত্ত দৃষ্টিকোণেরই প্রতিনিধিত্ব করে। এজন্যই স্বাভাবিকভাবে এতে প্রতিফলিত হয়েছে জাতীয়তাবাদ ও উদারতাবাদ। একাত্তর প্রশ্নে জাতীয়তাবাদের প্রভাব সুস্পষ্ট। আর রাষ্ট্র প্রশ্নে উদারতাবাদ। ওই একই দৃষ্টিকোণের কারণে সমাজে প্রগতির চাকা ঘোরানোর কাজটাও আর জনগণের থাকল না।
সংস্কৃতির সম্পাদক, কমরেড বদরুদ্দীন উমরের কাছে আমরা জানতে চাই, এই সম্পাদকীয় নিবন্ধটি শ্রমিকশ্রেণীর স্বার্থকে রক্ষা করে? এটা কি ইতিহাসের বস্তুগত সত্যকে প্রতিফলিত করে? 
আপনাদের জবাব পেলে আমরা অবশ্যই এই আলোচনাকে সুস্থভাবে এগিয়ে নিতে আগ্রহী।

