সাজেক ভ্যালি _ যেখানে মেঘের ভাঁজে কান্না জমে!



‘সিবিদি হেইনেই জিল ঘা অহলে দোই পিলে দ্যালেও দর গরে’! চাকমা ভাষার আলোচিত একটি প্রবাদ! বাংলা প্রবাদে রূপান্তর করলে দাঁড়াবে, 'ঘরপোড়া গরু সিঁদুরে মেঘ দেখলে ডরায়'। আর অনুবাদ করলে অর্থটা হয়, চুন খেয়ে জিহ্বায় ঘা হলে সামনে দইয়ের বাটি রাখলেও ভয় করে! 
সাজেক ভ্যালি! যেখানে এখন আমরা বাঙালীরা মেঘ ছুঁয়ে দেখতে ছুটে চলেছি অবসরে! ইন্সটাগ্রামে, ফ্লিকারে, ফেসবুকে প্রতিদিন আমাদের মুগ্ধতাগুলো পরস্পর (শেয়ার) করছি! সাজেকের অপূর্ব সৌন্দর্য মন্থনের ঘটনা বলছি একে অপরকে ডেকে! আহা! কী সুন্দর, কী বিচিত্র! কেউ বলি প্রকৃতির লীলা, কারও কাছে খোদার দান!
আমাদের কাছে সাজেক এত আনন্দের হলেও পাহাড়িদের কাছে কিন্তু তা হাড় কাঁপানিয়া এক আতঙ্কের নাম! শুরুতেই বলেছিলাম, পাহাড়িদের মধ্যে ঘরপোড়া গরুর ভীতি কিভাবে প্রবাদে রূপ নিয়েছে। অথচ এই সাজেকই এক সময় হয়েছিল তাদের আশ্রয়স্থল। ১৯৫৮ থেকে ৬২ সালের মধ্যে গড়ে ওঠে কাপ্তাই বাঁধ, যা কিনা আমাদের কাছে সাধের জলবিদ্যুৎ কেন্দ্র- তার ফলেই বাস্তুচ্যুত হয়েছিল পাহাড়িরা। তৎকালীন পাকিস্তান রাষ্ট্র পাহাড়িদের উৎখাত করতে দ্বিধা করেনি, আমরাও তাতে বাধ সাধিনি! যা হবার তাই হয়েছে, ওরা আজো গাইছে 'কর্ণফুলীর কান্না!'

রুইলুই ও কংলাক নামে পাহাড়িদের কাছে পরিচিত সাজেক ভ্যালীর অধিকাংশই সংরক্ষিত বনাঞ্চলের অন্তর্ভুক্ত। উঁচু উপত্যকা হওয়ায় কাপ্তাইয়ের জলবিদ্যুৎ প্রকল্পের কোপে বাস্তুচ্যুত হওয়া মানুষগুলোর একাংশ এখানেই ছুটে এসেছিল! সেদিন সাজেক তাদের আশ্রয় হলেও অবশেষে কর্ণফুলির কান্না এঁকেবেঁকে বয়ে গেছে অনেক পথ! এখন তারা মেঘ হয়ে উঁড়ছে সাজেক ভ্যালির পর্যটক কুঠুরিগুলোর জানালা ধরে!
সাজেকে গিয়ে ‘সাজেক’ নামে কোন গ্রাম বা লোকালয় পাবেন না। পাবেন তিন পার্বত্য জেলার সর্ব উত্তরের শেষ বিজিবি এবং আর্মি ক্যাম্প! পাহাড়ের উপরিভাগ পরিষ্কার করে আর্মি এবং বিজিবি’র ক্যাম্প দু’টি পাশাপাশি গড়া হয়েছে। মূল সাজেক বলতে যে স্থানকে বুঝায় সেটি হলো ‘রুইলুই’ এবং ‘কংলাক’ নামের দুটি বসতি, স্থানীয় ভাষায় ‘পাড়া’। রুইলুই’র উচ্চতা কিছুটা কম- প্রায় ১৭৮০ ফুট; সবচেয়ে উঁচু হলো কংলাক পাড়া- প্রায় ১৮০০ ফুট। বছর কয়েক হলো সাজেক যাওয়ার এই রাস্তা বানিয়েছে বাংলাদেশ সেনাবাহিনী (ইসিবি-১৯)। এর আগে সাজেক যাওয়া বাঙালী ও অন্য পর্যটকদের কাছে রীতিমতো দুঃস্বপ্নের মতোই ছিল।
সেই দুঃস্বপ্নের রাতগুলোকে ঝেঁটিয়ে বিদায় করেছে সেনাবাহিনী! দেশের পত্রিকা-টিভিওয়ালা আর ক্ষমতাধররা তাদের নিয়ে গর্ব করতে শেখায়! আসুন ভুক্তভোগী এক পাহাড়ির কাছে শুনি, কিভাবে সাজেকে রাস্তা হলো, কিভাবে সেখান থেকে অন্ধকার দূর হলো- 
''গত জানুয়ারীতে আমার বাড়ী দখল করে নেয় সেটলাররা, 'সম-অধিকার আন্দোলন'-এর নেতা গোলাম মওলার নেতৃত্বে। কাউন্সিল অফিসে মিটিং হলে আমরা কথা বলার সুযোগ পাই না, রাজা (দেবাশীষ রায়) আসলে ক্যাম্প থেকে হুমকি দেয়া হয় কোনো কথা না বলার। ২০ এপ্রিল রাতে অনেক গরম ছিলো। নতুন বাড়ী তুলছি, তার বাইরে বসা ছিলাম। হঠাৎ কয়েকজন বাঙালী 'নারায়ে তাকবির আল্লাহু আকবর' বলে চিৎকার করতে থাকে। আমি আমার বাড়ী থেকে কিছু দূরে আগুন দেখতে পাই। পাহাড়ীরা চিৎকার করতে থাকে 'উজো উজো' (অগ্রসর হও)। এ সময় আর্মী গাড়ী দেখতে পাই। আমার বাড়ীসহ আশেপাশের বাড়ী পুড়তে শুরু করে ততোক্ষণে। একদিকে আমাদের বাড়ী পুড়ছে আরেকদিকে সেটলাররা লুটপাট চালাচ্ছে।''

সাজেকে ২০ এপ্রিল ২০০৮ তারিখে রাতে এবং দ্বিতীয় দফায় ২৯ এপ্রিল ২০০৮ তারিখ রাতে পাহাড়িদের আবাসস্থলগুলোতে আগুন দেয়া হয়। কারা আগুন লাগালো সে বিষয়ে বাঘাইহাট জৌনের সেকেণ্ড ইন কমাণ্ড মেজর কবীর একটি পর্যবেক্ষক দলের কাছে বলেন, 'সাজেকের বাইরে থেকে আসা কিছু 'সন্ত্রাসী' এ-আগুন লাগিয়েছে। এখানে কিন্তু পাহাড়ী-বাঙালীর নিজেদের ভিতর কোনো ঝামেলা নেই। আগুন লাগিয়েছে যারা, তারা চায় না বাঙালী-পাহাড়ীর মধ্যে বর্তমানের যে 'কমিউনাল হারমনী' তা বিরাজ করুক। এ-এলাকাকে সন্ত্রাসের আখড়া করে রাখতে চায় বলেই তারা সবসময় দুইপক্ষে অস্থিরতা তৈরী করে।' 
দ্বিতীয় দফায় ২৮ এপ্রিল রাত আনুমানিক ১০টায় এক সেটলারের বাড়ীতে আগুন লাগে। তখন ওই এলাকায় সেনা টহল চলছিলো। খবর পেয়ে কয়েকজন পাহাড়ী ঘটনাস্থালে গেলে তাদের চার জনকে সেনারা তুলে নিয়ে যায়। আটককৃতরা হলেন, রবীন্দ্র চাকমা (২২), পিতা শশীমোহন চাকমা; সুশীল চাকমা (২৬), পিতা লক্ষীচন্দ্র চাকমা; রত্নবিকাশ চাকমা (২২), পিতা গুণবীর চাকমা; সংগ্রাম চাকমা (২২), পিতা অশোক কুমার চাকমা। পরের দিন জাতীয় দৈনিকে তিনজনের গ্রেফতারের খবর আসে।
সাজেকে পাহাড়িদের ওপর হামলার সেই ঘটনা তদন্ত করতে গিয়েছিলেন যারা, তাদের পর্যবেক্ষণে উঠে আসে ভয়ঙ্কর এক চিত্র! তারা লিখেছেন, ''পাহাড়ীদের ভূমি যখন বেদখল হচ্ছে, তখন আমাদের পরিদর্শক দলের কাছে একেক বাঙালীর দু' জায়গায় বাড়ীর সন্ধান মিলেছে। দীঘিনালা থেকে ১২ কিলোমিটার দূরে লিচুবাগান এলাকায় গেলে রাস্তার দুপাশে বাঙালী ছাড়া কিছু নজরে আসে না। রাস্তার দুপাশে তিনটি মাদ্রাসা, একাধিক মসজিদ, বাঙালীদের দোকান। সেখানে সেটলাররা আমাদের বলেন, ৫ একর জমির ৪ একর ৭০ শতাংশ জমি লিচুবাগানে আর বাকী ৩০ শতাংশ বেতছড়িতে পেয়েছেন। ফলে দুই জায়গাতেই তাদের বাড়ী আছে। এ-এলাকায় গত দুই মাসে যে ১৬টি নতুন ঘর উঠেছে সকলেরই দুটি বাড়ীর সন্ধান মেলে।''
পাঠকেরা কি পাহাড়িদের আতঙ্কের সূত্র ধরতে পারছেন? পাহাড়িরা বারবার নিজ ভূমি থেকে উচ্ছেদ হয়েছেন। তাদের মধ্যে অনেকেই নিজস্ব সমাজ-সংস্কৃতি ও প্রথার মধ্যে বাস করেন। ফলে আমাদের দুনিয়ার আইন, কানুন, দলিলপত্র দ্বারা তারা চলেন না। নিজস্ব সভার সিদ্ধান্তেই জীবন কাটে তাদের! এতে হয়তো আমাদের মতো তারা আধুনিকতার চর্চ্চা করতে পারেন না ঠিকই, কিন্তু মজার ব্যাপার হচ্ছে, এই অনাধুনিকদের মধ্যে অনেককে পাবেন, যারা চোর বা ধর্ষণ শব্দগুলো কোনোদিন শোনেনি, তাদের ভাষায় ওসব শব্দ নেই, কারণ ওগুলো তারা কখনও দেখেনি! তাহলে কাকে সভ্য বলবেন, সেটা না হয় আপনার ভাবনার জন্যই তোলা থাক!
সাজেক এখন সেনাবাহিনী ও বিজিবির ক্যাম্প দিয়ে ঘেরাও। এখানকার পর্যটকরা ঘেরাও! পাহাড়িরা ঘেরাও! সেটেলাররা ঘেরাও! যেমন আমাদের শহরগুলোর এমাথা বা ওমাথায় থাকে ব্যারাক! আর মিছিলের শব্দ শুরুর আগেই সেখানে পাগলা ঘণ্টা বাজে! তেমনি, বাঙালী সশস্ত্র বাহিনী দ্বারা ঘেরাও সাজেকের সব আনন্দ উদযাপনই পাহাড়িদের শঙ্কা আরও বাড়িয়ে দেয়! তাদের মনে হয়, আর যে বিঘা দুই আছে, না জানি তা আবার কবে ছেড়ে যেতে হয়!

সাজেকে আজকের যে শান বাঁধানো পথ-ঘাট, আজকে উপত্যকার চূড়ায় যেসব রিসোর্ট! যার জানলায় পাখির কাকলী, মেঘের ভেলা- তার পূর্বশর্ত ছিল ওই পাহাড়িদের উৎখাত করা! একটু কান পেতে দেখুন তো, মেঘের ভাঁজে জমা কান্নাগুলো শুনতে পান কিনা! যদি না পান, তাহলে যেকোনো পাহাড়ি বালকের চোখের দিকে তাকান, সাহস করে তাকে জিজ্ঞেস করুন নিরীহ পর্যটকদের সম্পর্কে! আমার ধারণা সে একটাই উত্তর দেবে- 'ছ্যাটেলার'!

