ভুলে যাওয়া নাফিসা কবির _ যুদ্ধাপরাধীদের বিচারের মূল পরিকল্পনাকারী


নাফিসা কবিরের নাম সম্ভবত আমাদের তরুণ প্রজন্মের অধিকাংশই জানেন না। তার বাবার নাম মাওলানা হাবিবুল্লাহ, যিনি ঢাকা আলিয়া মাদ্রাসার প্রিন্সিপাল ছিলেন। পিতার নাম শুনে হয়তো কেউ কেউ পরিবারটি সম্পর্কে আন্দাজ করতে পারেন। এই পরিবারেরই দুইজন সদস্য সারা বঙ্গে তো বটেই বিশ্বজুড়েও খ্যাতিমান। একজন নাফিসা কবিরের বড় ভাই, আরেকজন তার ছোট ভাই। তারা হচ্ছেন, শহীদুল্লা কায়সার ও জহির রায়হান। কীর্তিমান এই দুই বাঙালিকে সারা দেশের মানুষ চিনলেও আজো স্মরণ করলেও নাফিসা কবির রয়ে গেছেন একেবারে আড়ালে। যদিও আজকের বাংলাদেশ গঠনে তার ভূমিকা ব্যাপক। একাত্তরের ঘাতক-দালালদের বিচারের মুখোমুখি করার মূল পরিকল্পনাটা তিনিই সাজিয়েছিলেন। 
নাফিসা কবির আলোচনায় না আসার মূল কারণটা হচ্ছে, তার দেশত্যাগ। এখন তিনি আমেরিকা থাকেন। ষাটের দশকের শুরুতে তিনি প্রবাসে পাড়ি জমান। বিয়ে করেছিলেন ডা. এম এ কবিরকে, যিনি কিছুদিন আগে মারা গিয়েছেন। প্রথমে বেশ কিছুদিন ইংল্যান্ড ছিলেন। ওখান থেকে কানাডা, তারপর স্থায়ী হন আমেরিকায়। প্রায় ৫০ বছর ধরে আমেরিকা আছেন বাংলাভূমির কৃতি এই নারী। যারা জাতিগঠন সম্পর্কে ধারণা রাখেন, তারা জানেন, যুদ্ধাপরাধের বিচার বাঙালি জাতির মননের বিকাশের জন্য, জাতি হিসেবে বাঙালির মাথা তুলে উঠে দাঁড়াবার জন্য কত গুরুত্বপূর্ণ একটি বিষয়। 
দেশ স্বাধীনের প্রাক্কালে দেশের সূর্য সন্তানরা খুন হয়েছিলেন রাজাকার-আল বদরদের হাতে। ভয়াবহ সেই হত্যার বিচার না হলে জাতির বিকাশটা বাধাপ্রাপ্ত হয়। কারণ এর দ্বারা মানুষ বুঝতে শেখে যে, অন্যায় করলে কিছু হয় না, বরং ভালো থাকা যায়। রাজাকারের বিচার আটকে থাকাটা বাঙালির জাতিগত নৈতিকতা না তৈরি হওয়ার প্রধান একটা কারণ বলে আমি মনে করি। নাফিসা কবিরের প্রসঙ্গে আসা যাক।
নাফিসা কবির তাদের ভাই-বোন সবার মধ্যে সবচেয়ে মেধাবী। পাকিস্তান আমলে রেকর্ড মার্কস পাওয়ার কৃতিত্ব দেখিয়েছিলেন। ভীষণ প্রতিবাদী ও রাগী মানুষ ছিলেন। প্রতিবাদী এখনও আছেন, তবে রাগের অবস্থাটা জানি না। ফেনী কলেজ থেকে যখন উচ্চ মাধ্যমিক পরীক্ষা দিচ্ছিলেন, তখন তার পাশের একজন নকল করছিল। পরীক্ষা পরিদর্শক ভুলবশত নাফিসা কবিরকে নকলের জন্য দায়ী করলেন। তিনি পরিদর্শককে বোঝানোর চেষ্টা করে বলেছিলেন- ‘আমি নয়, আমার পাশেরজন এটা করেছে। আমার এসবের দরকার পড়ে না। আপনি আমার খাতা দেখুন।’ কথা কাটাকাটির এক পর্যায়ে ওই শিক্ষক কিছু একটা বাজে কথা বলেছিলেন। নাফিসা কবির পরীক্ষার হলেই তার ওই শিক্ষককে চড় মেরেছিলেন। অন্যায় সহ্য করতে পারতেন না কোনোক্রমেই। তিন বছরের জন্য রাস্ট্রিকেট করা হয় তাকে। পরে তিনি ঢাকা এসে ইডেন কলেজে ভর্তি হন। 
রাজনৈতিক দিক থেকে পরিবারের মধ্যে শহীদুল্লা কায়সারের সঙ্গে মাথা উঁচু করে কথা বলতে পারেন, নাফিসা কবির ছাড়া এমন আর কেউ ছিল না। রুশ-চীন মহাবিতর্কের সময় নাফিসা কবির ছিলেন চীনপন্থিদের সমর্থক। শহীদুল্লা কায়সার ছিলেন মস্কোপন্থী পার্টির বড় নেতা। অন্যদিকে জহির রায়হান ছিলেন শহীদুল্লা কায়সারের ভীষণ অনুগামী। ফলে দাদার কথার বিরোধিতা তিনি কখনও করতেন না। কিন্তু চীনপন্থিদের দিকেই তার ঝোঁকটা ছিল প্রধান। টাকা-পয়সা দিয়ে নানাভাবে তাদের সাহায্য করতেন। 
রুশ-চীন মহাবিতর্কের পর একদিন তাদের কায়েতটুলির বাড়িতে চীনপন্থিদের বড় নেতা কমরেড আবদুল হক এসেছিলেন শহীদুল্লা কায়সারের সঙ্গে কথা বলতে। শহীদুল্লা কায়সার তখন পূর্ব পাকিস্তানের আলোচিত এক ব্যক্তিত্ব। মস্কোপন্থী কমিউনিস্ট পার্টির নেতা, দৈনিক সংবাদ-এর নির্বাহী সম্পাদক এবং আলোচিত লেখকদের একজন। কমরেড আবদুল হকের সঙ্গে তিনি দেখা করতে চাইছিলেন না। নাফিসা কবির তখন শহীদুল্লা কায়সারের ঘরে এসে বললেন, ‘বড়দা এসব কি ব্যাপার! হক ভাই নিচে বসে আছেন, আপনি তার সঙ্গে দেখা করছেন না?’ শহীদুল্লা কায়সার বললেন, ‘আমি তো বলে দিয়েছি দেখা হবে না। ওসব বিষয়ে কথা বলার আমার সময় নাই। আর ওর সঙ্গে কথা বলেও লাভ নেই। ওকে বোঝানো যাবে না।’ জবাবে নাফিসা কবির বলেন, ‘বড়দা, মত আলাদা হতে পারে, কিন্তু আপনারা তো কমরেড! তিনি তো এই সেদিনও আপনার কমরেড ছিলেন। আর আজ তার সঙ্গে আপনি কথা বলতে পারছেন না? এটা মেনে নেয়া যায় না।’ শহীদুল্লা কায়সারের সঙ্গে এভাবে কথা বলার মতো তখন ওই একজন মানুষই ছিলেন, তিনি নাফিসা কবির!
নাফিসা কবির প্রবাসে পাড়ি জমানোর ফলে হয়তো খুব বেশি কিছু করতে পারেননি জাতির জন্য। কিন্তু তারপরও যা করেছেন তা অসামান্য। যুদ্ধের সময় আমেরিকায় থেকেই স্বাধীনতার জন্য কাজ করেছেন। আমেরিকায় এফ আর খানের নেতৃত্বে প্রবাসী বাঙ্গালীদের একটি গ্রুপ কাজ করত। নাফিসা কবির তাদের সঙ্গে যুক্ত ছিলেন। তখন তারা টাকা পয়সা তুলে পাঠাতেন কলকাতায়। জহির রায়হানের তত্ত্বাবধানে সেগুলো পৌঁছে যেত শরণার্থী শিবিরে ও মুক্তিযোদ্ধাদের কাছে। দেশ স্বাধীনের সঙ্গে সঙ্গে তিনি ঢাকায় চলে আসেন। দুই ভাইকে হারিয়ে তখন তিনি ভেঙে পড়েননি, বরং দ্রোহে জ্বলে উঠেছিলেন। সে সময় তিনি পূর্ব বাংলার কমিউনিস্ট পার্টির (মতিন-আলাউদ্দিন) সঙ্গে যুক্ত হন।
যুদ্ধাপরাধের বিচারের ক্ষেত্রে নাফিসা কবিরের অবদানই সবচেয়ে বেশি গুরুত্বপূর্ণ। এই আন্দোলন শুরু হয় ১৯৭২ সালে। আর তা শুরু করেছিলেন নাফিসা কবির। তিনি এই আন্দোলনের প্রথম এবং মূল পরিকল্পনাকারী। শহীদ পরিবারদের বাড়ি বাড়ি ঘুরে বেড়াতেন। তাদের ঐক্যবদ্ধ করাটাই ছিল তার লক্ষ্য। ‘শহীদ জননী’ নামে খ্যাত জাহানারা ইমাম তখনই প্রথম নাফিসা কবিরের তত্ত্বাবধানে এই আন্দোলনে যুক্ত হয়েছিলেন।
মুনীর চৌধুরী, মোফাজ্জল হায়দার চৌধুরী, আনোয়ার পাশা, ভাসানী ন্যাপের কোষাধ্যক্ষ ও শিল্পপতি সাঈদুল হাসান, এরকম অধিকাংশ শহীদ বুদ্ধিজীবীর পরিবারের সদস্যদের তিনি ঐক্যবদ্ধ করে মাঠে নামিয়েছিলেন। 
শহীদ সাঈদুল হাসানের স্ত্রী ফরিদা হাসান পরিচিত ছিলেন ‘বাইজু’ নামে। তার বাড়িতেই তখন বৈঠকগুলো হতো। সেখানেই গঠিত হয় যুদ্ধাপরাধের বিচার আন্দোলনের প্রথম মঞ্চ ‘নিহত ও নিখোঁজ বুদ্ধিজীবীদের বিক্ষুব্ধ পরিবারবর্গ’। এই মঞ্চের আহবায়ক ছিলেন নাফিসা কবির। ১৯৭২ সালের ২৭ ফেব্রুয়ারি এই মঞ্চের আত্মপ্রকাশ ঘটে। যদিও এই কাজটা ছিল বিরাট চ্যালিঞ্জিং। বিভিন্ন ঠিকানায় ছড়িয়ে ছিটীয়ে থাকা শহীদ পরিবারগুলোকে এক জায়গায় নিয়ে আসাটা ছিল খুবই কঠিন কাজ। অধিকাংশই মুষড়ে পড়েছিলেন। মাঠে নেমে আন্দোলন করার মানসিকতা ছিল কয়েকজনের। তা দিয়ে আন্দোলন হয় না। নাফিসা কবির সেই সঙ্কট মোকাবেলা করেই আন্দোলন গড়ে তুলেছিলেন।
১৯৭২ সালের ১৮ মার্চ এই মঞ্চের কর্মসূচী ছিল যুদ্ধাপরাধীদের বিচারের দাবিতে প্রধানমন্ত্রী শেখ মুজিবকে স্মারকপত্র প্রদান। নাফিসা কবিরের নেতৃত্বে শহীদ মিনার থেকে মিছিল করে শহীদ পরিবারের সদস্যরা বঙ্গভবনে যান। সেদিন ইন্দিরা গান্ধী বাংলাদেশে পৌঁছানোর কথা। স্বাধীন বাংলাদেশে ওটাই ছিল ইন্দিরা গান্ধীর প্রথম সফর। পুরো বঙ্গভবন ভারতীয় প্রধানমন্ত্রীর সফর নিয়ে ব্যতিব্যস্ত। ফলে মূল ফটকেই আটকে দেয়া হলো নাফিসা কবিরদের। বলা হলো, প্রধানমন্ত্রী আজ ভারতের প্রধানমন্ত্রীর সফর নিয়ে ব্যস্ত, দেখা হবে না। স্মারকপত্র দিয়ে চলে যান। কিন্তু নাফিসা কবির তা মানার পাত্র নন।
নাফিসা কবির তখন বললেন, ‘আমাদের যদি ভেতরে যেতে না দেন, তাহলে বঙ্গবন্ধুকেই বাইরে আসতে হবে। এই স্মারকপত্র তার হাতেই দেয়া হবে, অন্য কাউকে নয়।’ তারা সবাই গেটের সামনে বসে পড়লেন। শহীদ পরিবারের ভেতর তখন উপস্থিত ছিলেন সুচন্দা ও ববিতা। দুজনেই সিনেমার বড় নায়িকা। পুলিশের ডিআইজি শহীদ মামুন মাহমুদের স্ত্রীও ছিলেন সেখানে। ফলে খবরটা ভেতর পর্যন্ত নেয়ার লোকের কমতি ছিল না। বেরিয়ে এলেন তোফায়েল আহমেদ। বললেন, ‘বঙ্গবন্ধু ব্যস্ত থাকায় তার পক্ষ থেকে আমি স্মারকপত্র গ্রহণ করতে এসেছি।’ কিন্তু নাফিসা কবির তাতে রাজী হলেন না। তিনি ও লিলি চৌধুরী (শহীদ মুনীর চৌধুরীর স্ত্রী লিলি চৌধুরী, যিনি ছিলেন সাংস্কৃতিক অঙ্গনের এক উজ্জ্বল নক্ষত্র) তোফায়েল আহমেদকে অনেক কড়া কথা বললেন। বিশ্ববিদ্যালয়ের যে শিক্ষকরা শহীদ হয়েছিলেন, তোফায়েল আহমেদ তাদের ছাত্র ছিলেন। তবু তিনি গললেন না। 
ভারতের প্রধানমন্ত্রী আসার কথা, তার প্রথম সফর। স্বাভাবিকভাবেই সাংবাদিকদের ভিঁড় জমে গেল। শহীদ পরিবারের সদস্যরা নিরাপত্তা কর্মীদের সঙ্গে তর্কে জড়িয়ে কাঁদছেন। একজনকে দেখে আরেকজন কান্নায় ভেঙে পড়ছেন। এরকম সময় প্রধানমন্ত্রী শেখ মুজিবুর রহমান বেরিয়ে এলেন। তিনি বললেন, ‘আপনারা আর সময় পেলেন না, এসব করার। আজ আমাদের এত আনন্দের দিন।’ লিলি চৌধুরী এগিয়ে এসে বললেন, ‘আনন্দ আপনার হতে পারে। আমাদের কোনো আনন্দ নেই। আমাদের কথা আপনাকে শুনতে হবে।’ 
শেখ মুজিব তখন লিলি চৌধুরীর কথার জবাব না দিয়ে নাফিসা কবিরকে ধমক দিয়ে বললেন, ‘আপনি কোথায় ছিলেন মুক্তিযুদ্ধের সময়? এখন এসে এদের নিয়ে রাজনীতি করছেন? রাজনীতি করতে হলে সরাসরি রাজনীতি করুন, এদের ব্যবহার করবেন না।’ নাফিসা কবির এর কড়া জবাব দিলেন। তিনি বললেন, ‘মুক্তিযুদ্ধের সময় আপনি পাকিস্তানের জেলে ছিলেন। আর আমরা আমেরিকায় আপনার মুক্তির জন্য জাতিসংঘের সামনে ধর্ণা দিয়েছি।’ ফরিদা হাসান পেছন থেকে বললেন, ‘নাফিসা, ওঁকে এসব বলে কী লাভ হবে! ওঁকে বলো, উনি ফিরে না আসলে ওঁর স্ত্রীর কেমন লাগত! উনি আমাদের কষ্ট বুঝবেন না’ বলতে বলতে তিনি কান্নায় ভেঙে পড়লেন। এরপর শেখ মুজিবর রহমান দ্রুত বিচারের আশ্বাস দেন। আইন করার কথা বলেন।
পরদিন ১৯ মার্চ দেশের সব পত্রিকার প্রধান শিরোনাম ছিল ভারতীয় প্রধানমন্ত্রীর সফরের ঘটনাটি, আর দ্বিতীয় প্রধান সংবাদ ছিল বঙ্গভবনের গেটে শহীদ পরিবারের সদস্যদের অবস্থানের খবর। শেখ মুজিব সেদিন বললেও আইন করতে সময় লেগে যায়। রাজাকার গ্রেপ্তারেও সরকারের গড়িমসি নিয়ে অভিযোগ উঠতে থাকে। এর মধ্যেই জহির রায়হানের বন্ধু-ভক্তদের একটি দল শহীদুল্লা কায়সারের হত্যাকারি, ঘাতক জামাত নেতা খালেক মজুমদারকে খুঁজে বের করে পুলিশের হাতে তুলে দেয়। বুদ্ধিজীবী হত্যাকারি যুদ্ধাপরাধীদের মধ্যে প্রথম বিচারের মুখোমুখি হয় এই খালেক মজুমদারই। বিচার প্রক্রিয়া শুরু হওয়ার পেছনে প্রধান ভূমিকাটা ছিল নাফিসা কবিরেরই। যদিও শেখ মুজিব সরকারের সাক্ষ্য আইন নিয়ে তখন নাফিসা কবিররা প্রশ্ন তুলেছিলেন। বাংলাদেশের প্রচলিত সাক্ষ্য আইনের এই দূর্বলতা নিয়ে আজো কথা হচ্ছে।
একথা নিঃসন্দেহে বলা যায় যে, দেশে থাকলে, সক্রিয় থাকলে নাফিসা কবির বাংলাদেশের রাজনীতিতে কারো চেয়ে কম যেতেন না। এখন তিনি কিছুতেই নেই। বয়স আশি পেরিয়েছে। এখনো তিনি কমিউনিস্ট আন্দোলনের সঙ্গে যুক্ত আছেন। নিজের আদর্শটা এখনো ধরে রেখেছেন। সংগ্রামী এই মহীয়সীকে জাতি সঠিকভাবে মূল্যায়ন করবে এই আমার প্রত্যাশা। 

১৯৭২-এর ১৯ মার্চ দৈনিকে সংবাদ-এ প্রকাশিত ছবি। ক্যাপশন ছিল- 'নিখোঁজ ও নিহত বুদ্ধিজীবীদের পরিবারবর্গের সদস্যদের সঙ্গে আলাপ করছেন বঙ্গবন্ধু।' বাঁ থেকে দ্বিতীয়জনই নাফিসা কবির।
সূত্র : যুদ্ধাপরাধীদের বিচার, ৪২ বছরের আন্দোলন - শাহরিয়ার কবির। অনন্যা। ফেব্রুয়ারি, ২০১৪। ঢাকা। এবং ১৯৭২ সালের বিভিন্ন পত্রপত্রিকা ও শাহরিয়ার কবিরের স্মৃতিচারণ। (উল্লেখ্য, শাহরিয়ার কবির হচ্ছেন নাফিসা কবিরের আপন চাচাতো ভাই।)

