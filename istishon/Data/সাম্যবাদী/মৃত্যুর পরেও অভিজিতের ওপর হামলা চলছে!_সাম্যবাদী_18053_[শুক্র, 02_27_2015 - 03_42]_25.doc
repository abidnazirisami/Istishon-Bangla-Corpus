মৃত্যুর পরেও অভিজিতের ওপর হামলা চলছে!



এই রাষ্ট্রে মৌলবাদ সরকারিভাবে ছাপা হয় ইসলামিক ফাউন্ডেশন থেকে, স্কলারশিপ পায় মসজিদ-মন্দির-মাদ্রাসার মাধ্যমে, শেখ হাসিনার বিশেষ দূত এরশাদ মৌলবাদকে সরকারিভাবে পানি খাওয়ায়, আর দেশের সবচেয়ে সরল লোক ও শেখ হাসিনার পারিবারিক বন্ধু শামীম ওসমানরা এই দেশে মৌলবাদের চাষবাস করে, আর জনাবা প্রধানমন্ত্রী সারা দিন মৌলবাদ খোঁজেন, জামাত বিরোধী শ্লোগান দেন, কিন্তু ইসলামী ব্যাংক ছাড়া তার চলেই না, বিএনপিকে তিনি শেষ করে ফেলতে চান, কারন বিএনপি নাকি ইদানীং তার চেয়ে বড় হুজুর হয়ে গেছে! তাবলীগ জামাতকে জমি দিয়ে, কওমী মাদ্রাসাকে মাস্টার্সের সমান সার্টিফিকেট দিয়ে তিনি খালেদার চেয়ে বড় হুজুর হওয়ার জন্য লড়াই করে যাচ্ছেন। বর্তমানে মদীনা সনদ অনুযায়ী দেশ চালাচ্ছেন। এই হলো এই দেশের অবস্থা। মৌলবাদের বিরুদ্ধে এখানে হুমায়ুন আজাদ, অভিজিৎরা জন্মাচ্ছেন ঠিকই, কিন্তু পুরো রাষ্ট্র ও রাষ্ট্রচালকরা আদতে সব মৌলবাদের পৃষ্ঠপোষক। ফলাফল? 
লেখক অভিজিৎ রায়ও হুমায়ুন আজাদের দলে যোগ দিতে বাধ্য হলেন। এভাবে একের পর এক খুন হচ্ছেন ভিন্নমত পোষণকারীরা, মৌলবাদবিরোধীরা। অবস্থা দেখে মনে হচ্ছে, অভিজিৎ রায়রা এই সময়ের মানুষ নন। কারণ এই সময়টা তো 'মুক্তমনা' বানানোর নয়, এই সময়টা বরং 'মূর্খমনা'দের। অভিজিৎ রায় 'মুক্তমনা' ব্লগ বানিয়েছিলেন মুক্তচিন্তা প্রসারের জন্য। মানুষকে কুসংস্কার, বিশ্বাস, ভুল, অন্ধ দাসত্ব থেকে বের করে আনার জন্য। তার কাজে তিনি সফল। কিন্তু ফলাফল হচ্ছে, তিনি ও তার বন্ধু ব্লগাররা দেশের মূর্খমনাদের তেমন কোনো উন্নতি ঘটাতে সমর্থ হলেন না। বরং রাষ্ট্রীয় পৃষ্ঠপোষকতায় মূর্খমনাদের দোরাত্ম্য বেড়েছে। তাদের আঘাতে জীবন দিচ্ছেন অভিজিৎরা। এমনকি মৃত্যুর পরেও তাদের মুক্তচিন্তার ওপর হামলা বন্ধ নেই। কিভাবে?
থাবা বাবা মারা যাওয়ার পর আমরা দেখলাম, তার ব্লগ বন্ধ করে দেয়া হলো। তার লেখা লুকিয়ে ফেলা হলো। অভিজিৎ রায় ঠিক থাবা বাবার মত করে লেখেন না, তার লেখা অনেক পরিশীলিত। তার পরেও তার প্রতিষ্ঠিত ব্লগটি এখন দেখা যাচ্ছে না। তার ফেসবুকে ঢুকলে লিঙ্ক ছাড়া কোথাও কানেক্ট করা যায় না। টাইমলাইনে কিছু দেখায় না। তাহলে ঘটনা কী দাঁড়াল? মৃত্যুর পরেও অভিজিতের ওপর হামলা চলছে। তার মতকে গোপন করতে বাধ্য হচ্ছে বন্ধু-স্বজনেরা। শুধু তাই নয়, বেশ কয়েকজন এই অবস্থায় তাদের ফেসবুক অ্যাকাউন্ট ডিঅ্যাক্টিভেট করতে বাধ্য হয়েছেন। 

দেশে মুক্তমনা ব্লগ এখন দেখা যাচ্ছে না
অভিজিৎ কিভাবে মারা গেছেন, এটা এখন সবাই জানেন। বইমেলা থেকে ফেরার পথে অসংখ্য মানুষ ও পুলিশের বেষ্টনীর মধ্যেই তাকে খুন করা হয়েছে। কিন্তু পুলিশের কর্তাদের প্রথম বক্তব্যটি কি ছিল? শাহবাগ থানার এসআই সোহেল রানা বিডিনিউজ টোয়েন্টিফোর ডটকমকে বলেন, “পুলিশ ঘটনাস্থলে গিয়ে জানার চেষ্টা করছে, বিষয়টি কেন ঘটেছে।” এটাই আসল বিষয়। যে রাষ্ট্রে মৌলবাদের জয়জয়কার, সেখানে পুলিশকর্তা কি মুক্তমনার পক্ষে জোর তদন্ত করবে নাকি মৌলবাদীর পক্ষে দাঁড়িয়ে আলামত গোপন করবে? মৌলবাদবিরোধীদের ওপর এ যাবৎ অনেক হামলা হয়েছে, রাষ্ট্র তার বিচার করেনি। এখন এটা স্পষ্ট যে, এ দেশে মুক্তমনারা বারংবার খুন হবেন, আর মূর্খমনারা সংসদে বসে ধর্মের বুলি আওড়াবে। 

অভিজিৎ রায়ের টামলাইন দেখায় না
যারা মৌলবাদকে বিরোধিতা করেন, কিন্তু রাষ্ট্রের সঙ্গে ও শাসকশ্রেণীর সঙ্গে মৌলবাদের সংযোগস্থলটি দেখতে পান না, তারা মৌলবাদ উৎখাতের সংগ্রাম এগিয়ে নিতে পারবেন না। শত্রু-মিত্র নির্ণয় করাটা যে কোনো সংগ্রামের প্রাথমিক গুরুত্বপূর্ণ কাজ। মৌলবাদকে যারা চিনেছেন, রাষ্ট্রকে চেনাটা আজ তাদের কর্তব্য। তাহলে বুঝতে পারা যাবে যে, কিভাবে মৃত্যুর পরেও অভিজিৎদের ওপর হামলা সংগঠিত হয়! কেন তারা খুন হন, কিভাবে খুন হওয়ার পর তাদের মত গোপন করতে বাধ্য করা হয়? কিভাবে তাদের খুনীরা বহাল তবিয়তে টিকে থাকে।

