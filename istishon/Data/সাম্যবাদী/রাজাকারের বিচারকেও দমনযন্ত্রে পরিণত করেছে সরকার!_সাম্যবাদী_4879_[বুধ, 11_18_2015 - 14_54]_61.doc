রাজাকারের বিচারকেও দমনযন্ত্রে পরিণত করেছে সরকার!



রাজাকারের বিচার নিয়ে দেশের সাধারণ মানুষ ও তরুণদের মধ্যে আগ্রহের কমতি ছিল না। কিন্তু বর্তমান সরকার রাজাকারের বিচারকে কেন্দ্র করে এমন সব কর্মকান্ড করেছে যে সাধারণ মানুষের জন্য এ বিচার হয়ে উঠেছে দমনস্বরূপ। শুধু সরকারি দলই নয়, রাজাকারের দল জামায়াত আর তাদের মিত্র বিএনপিও এই বিচারকে কেন্দ্র করে দেশবাসীর ওপর চাপিয়েছে কঠিন নিপীড়ন ও ভোগান্তি। দুই পক্ষের হাতেই এই বিচারকে কেন্দ্র করে নাজেহাল হয়েছে মানুষ। এর ধারাবাহিকতায় এবার এই বিচারের মুলাকে সামনে রেখে সরকার বন্ধ করে দিল অনলাইনভিত্তিক যোগাযোগের নানা মাধ্যম।
আজ বুধবার বেলা সোয়া ১টা থেকে বেলা পৌনে ৩টা পর্যন্ত বন্ধ করে দেয়া হয় ইন্টারনেট। এসময় দেশের কোথায় ইন্টারনেট ব্যবহার করা যায়নি। একইসঙ্গে বন্ধ করা হয়েছে ফেসবুক, ম্যাসেঞ্জার, হোয়াটসঅ্যাপ ও ভাইবার। সরকারপক্ষ থেকে ইতোমধ্যে বলা হয়েছে, জননিরাপত্তার জন্য ইন্টারনেট বন্ধ রাখা হয়েছিল এবং একই উদ্দেশ্যে অনলাইন কিছু পরিষেবা এখনও বন্ধ রয়েছে। দেখা যাচ্ছে, ডিজিটাল সরকার রাজাকারের বিচারের ইস্যুকে ব্যবহার করে তাদের দীর্ঘদিনের আকাঙ্খিত এই পদক্ষেপটি নিতে সমর্থ হলো।
সরকার রাজাকারের বিচারের ইস্যুকে ব্যবহার করে এই কাজ করেছে, এমন দাবীর শক্ত যৌক্তিক ভিত্তি রয়েছে। কারণ সামাজিক যোগাযোগ মাধ্যমের ব্যবহার সীমিত বা বন্ধ করার বিষয়ে চলতি মাসের শুরুর দিকে ইঙ্গিত দিয়েছিলেন প্রধানমন্ত্রী শেখ হাসিনা। নেদারল্যান্ডস থেকে ফিরে গত ৮ নভেম্বর সংবাদ সম্মেলনে জঙ্গি অর্থায়নে সংশ্লিষ্ট ব্যক্তিদের ধরতে জটিলতার কথা উল্লেখ করে প্রধানমন্ত্রী বলেন, ‘বাংলাদেশ ডিজিটাল করেছি। এর শুভ ফলও যেমন আছে, খারাপ ফলও আছে। আমরা থ্রি-জি ও ফোর-জিতে চলে গেছি। এ কারণে জঙ্গিরা ইন্টারনেট, ভাইবার থেকে শুরু করে নানা ধরনের অ্যাপস ব্যবহার করে জঙ্গি কার্যক্রম চালাচ্ছে। সে জন্য আমাদের চিন্তাভাবনা আছে, যদি খুব বেশি ব্যবহার করে হয়তো একটা সময়ের জন্য বা কিছুদিনের জন্য বন্ধ করে দেব। এই লিংকগুলো (জঙ্গি অর্থায়নের সূত্র) যাতে ধরা যায়।’
এরপর আবার তিনি একই কথা বলেন গত ১১ নভেম্বর জাতীয় সংসদে। প্রধানমন্ত্রী সেদিন বলেন, “সব ভালো জিনিসের মধ্যে কিছু খারাপ জিনিস চলে আসে। ডিজিটাল বাংলাদেশের সুবিধা ব্যবহার করে কিছু লোক অপরাধ করছে। এসব দুষ্কৃতকারী, সন্ত্রাসীদের ধরিয়ে দিতে হবে।” সন্ত্রাসীরা ভাইবার-হোয়াটস অ্যাপ ব্যবহার করে অপরাধ করায় তা বন্ধে প্রধানমন্ত্রীর সহায়তা চান হাজি সেলিম, যিনি আওয়ামী লীগের ঢাকা মহানগর কমিটির নেতা। তার বক্তব্যের প্রেক্ষিতেই প্রধানমন্ত্রী সেদিন এ তথ্য জানান।
এ বিষয়ে শেখ হাসিনা আরও বলেন, “জঙ্গি-সন্ত্রাসীদের কোনোভাবে সহ্য করা হবে না। কিছুদিনের জন্য হলেও এটা বন্ধ করে সন্ত্রাসীদের যাতে ধরা যায় সে পরিকল্পনা সরকারের রয়েছে। অনির্দিষ্টকালের জন্য এটা বন্ধ করে সন্ত্রাসীদের চিহ্নিত করে ধরা হবে।” জনগণের জানমালের নিরাপত্তার জন্য প্রয়োজনীয় সব পদক্ষেপ নেওয়া হবে বলেও আশ্বস্ত করেন প্রধানমন্ত্রী। এ থেকে সিদ্ধান্ত নেয়া যায় যে, আগের সিদ্ধান্ত অনুযায়ী সরকার ইন্টারনেট পরিষেবাগুলো বন্ধ করেছে। যদিও তারা প্রমাণের চেষ্টা করছে যে, রাজাকারের বিচারের প্রেক্ষিতেই এই সিদ্ধান্ত।
অথচ সরকারের দায়িত্ব ছিল দেশবাসীর নিরাপত্তা নিশ্চিত করা। তা তারা করতে পারেনি, এই ব্যররথতার দায় এখন জনতার অধিকার হরণ করে শোধ দিতে চাইছে তারা। এটা কার না জানা যে, এই সরকারের বিরুদ্ধে আপাতঃ পরিস্থিতিতে অনলাইনই বড় বিরোধী দল। সরকারি দলের নানা অপকর্মের বিরুদ্ধে সমালোচনার ক্ষেত্র হিসেবে তরুণরা অনলাইনকে ব্যবহার করছিল। কারণ সরকারের কোনো ভূমিকা নিয়ে মাঠ পর্যায়ে আন্দোলনের কোনো পরিস্থিতি দেশে নেই। এমনকি গণমাধ্যমগুলোও ভয়ঙ্করভাবে নিয়ন্ত্রিত হচ্ছে। মাঠ পর্যায়ে কথা বলতে গেলে সরকারি দলের হামলা, হুমকি ও পুলিশি দমন নিপীড়নের মুখে পড়তে হয়েছে ভ্যাটবিরোধী আন্দোলন, মেডিকেল ভর্তিচ্ছুদের আন্দোলনকেও! 

রাজাকারের বিচার নিয়ে তরুণদের সমর্থনের ওপর ভর করে ২০০৯ সালে এই সরকার ক্ষমতায় আসলেও ইস্যুটাকে তারা গদিরক্ষার জন্য শুরু থেকেই ব্যবহার করে আসছে এমন অভিযোগ বহুল আলোচিত। এ কারণেই বিচার শুরুর পর প্রায় সাত বছর পার হতে চললেও শির্ষ যুদ্ধাপরাধী নিজামীর মতো খুনিরা এখনও জেলে বসে দেশের অন্ন ধ্বংস করার সুযোগ পাচ্ছে। একই কারণে গোলাম আযমের ফাঁসি হয়নি এবং সাঈদীর মতো রাজাকার এখনও এদেশের মানুষের রাজস্বের টাকায় জেলে বসে আরাম করছে। এমনকি ২০১৩ সালে এই বিচার নিয়ে সরকারের টালবাহানার বিরোধিতা করতে গিয়ে গড়ে ওঠে গণজাগরণ মঞ্চের আন্দোলন। যদিও পরবর্তীতে সরকার এই আন্দোলন পকেটে পুরতে সমর্থ হয়।
এখন এই বিচারের ইস্যুকে ব্যবহার করে সরকার আবারও ফায়দা লোটার চেষ্টা করছে। ইন্টারনেটে তরুণদের প্রতিবাদী ভূমিকাকে স্তব্ধ করে দিতে তারা ব্যবহার করল বাঙালীর আবেগের সঙ্গে যুক্ত এই বিষয়টিকে। দলীয় স্বার্থ রক্ষায় তারা বরাবরই যুদ্ধাপরাধের বিচারের ইস্যুকে ব্যবহার করেছে। এবারও তার ব্যত্য্য় ঘটল না। মানুষের মুখ বন্ধ রাখার এ এক অভিনব কায়দা! চেতনাজীবীদের এই ধাপ্পাবাজিকে তরুণদের আমলে নিতে হবে। অবিলম্বে অনলাইন পরিষেবাগুলো চালু করা এবং কোনো ইস্যুতেই তথ্য অধিকারে হস্তক্ষেপ করা যাবে না, এই দাবি নিয়ে সোচ্চার হতে হবে। নইলে এভাবে একের পর এক আমাদের আদরের পাখিগুলো যেতে থাকবে কুমিরের পেটে!

