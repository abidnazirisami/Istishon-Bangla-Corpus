কমরেড চারু মজুমদারের সঠিকতা ও ভুলসমূহ



কমরেড চারু মজুমদারের আমি নাম দিয়েছিলাম, 'অগ্নিঝরা স্বপ্নগাথা'। তার মতো স্বাপ্নিক নেতা উপমহাদেশের কমিউনিস্ট আন্দোলনে আর দ্বিতীয়টি মিলবে বলে মনে হয় না।
আজকের এই দিনে গরিব মানুষের এই নেতাকে নিষ্ঠুরভাবে হত্যা করেছিল বৃহত্তম গণতন্ত্রের রাষ্ট্র ভারত। হত্যা করে তারা লড়াইকে স্তব্ধ করতে চেয়েছিল। কিন্তু তা হবার নয়, কারণ কমরেড চারু মজুমদার ডাক দিয়ে গেছেন... 'আজ অনুশোচনার দিন নয়, আগুনের মতো জ্বলে ওঠার দিন'।
একবার এক আলোচনা সভায় কমরেড চারু মজুমদার জনগণের বোধ ব্যাখ্যা করতে গিয়ে কিছু কথা বলেন। যা পড়ে আমি অবাক হয়ে যাই! তিনি বলেছিলেন, সেই লোকটাকে হয়তো তোমরা ঘৃণা কর। কারণ সে ট্রামে চড়ে না। পয়সা বাঁচায়। টিফিন কী আনে কাউকে দেখায় না। দূরে গিয়ে খায়। ট্রামের যখন ভাড়া বাড়ে, তখন হয়তো হাঁটতে হাঁটতে স্তেশনের দিকে যেতে যেতে সে খুশীই হয়। কিন্তু যদি তাকে নিয়মিত অনুসরণ কর, তাহলে দেখবে, হেঁটে হেঁটে ট্রামের খরচটা সে জমাচ্ছে। একদিন হয়তো স্টেশন থেকে সেই অতি কষ্টে জমানো টাকা দিয়ে ছোট মেয়েটির জন্য কিনছে একটি পুতুল।... আমরা শ্রমজীবী মানুষের ভেতরটা দেখি না। চারু মজুমদার তা দেখতে পেতেন।
যাই হোক, আজ আমি কমরেড চারু মজুমদারের বিপ্লবী ও স্বাপ্নিক চরিত্রের কোনো বিশ্লেষণে যাব না। কথা বলব চারু মজুমদারের সঠিকতা ও বেঠিকতা বিষয়ে। কমরেড চারু মজুমদারকে অনেকেই বিস্তর সমালোচনা করে থাকেন। কারণ তিনি এ অঞ্চলে সশস্ত্র সংগ্রামের মাধ্যমে রাষ্ট্রক্ষমতা দখলের জন্য জনগণকে আহবান জানিয়েছিলেন। সেজন্য পার্টি গড়েছেন, লড়াই করেছেন এবং জীবন দিয়েছেন। রাষ্ট্রকে যারা আপন মনে করে, যারা শোষিত শ্রেণীর সঙ্গে সম্পর্কহীন হওয়ায় শ্রেণীসংগ্রামের তীব্রতা উপলব্ধি করে না, তারা চারু মজুমদারকে এ কাজের জন্য বরাবরই তিরস্কার করে। এদের মধ্যে সাক্ষাৎ শোষকরা আছে। আছে তাদের পথযাত্রী ছদ্মবেশী শোষকরাও। 
ভারতের কমিউনিস্ট পার্টি যখন তেলেঙ্গানা ও তেভাগার সংগ্রাম ছেড়ে দেয়, পাশাপাশি নির্বাচনের লাইনে গিয়ে শাসকদের সঙ্গে ঐক্য করে তখন চারু মজুমদার সঠিক বিপ্লবী লাইন সামনে নিয়ে আসেন। প্রক্রিয়াগত দিক থেকে এই লাইনে কিছু ত্রুটি থাকলেও নীতিগত দিক থেকে এটি ছিল সম্পূর্ণ সঠিক। কিন্তু ভারতে যে কমিউনিস্ট নামধারীরা নির্বাচন করে সরকারে গিয়ে মন্ত্রী হয়েছে সেই সিপিআই, সিপিএম এবং এদেশে যারা পরে আওয়ামী লীগের সঙ্গে মিলে দল বিলীন করে দিয়েছিল, সিপিবিসহ শাসকদের সেই পরীক্ষিত চামচারাই আজীবন চারু মজুমদার প্রদর্শিত সঠিক পথের বিরোধিতা করে চলেছে। নিজেদের মন্ত্রীত্ব আর ক্ষমতা রক্ষায় তারা মার্কসবাদের ভুল ব্যাখ্যা করেছে, আন্তরিক বিপ্লবী কর্মীদের প্রতিষ্ঠার স্বপ্ন দেখিয়ে ভুল পথে টেনেছে। 
কমরেড চারু মজুমদার ভারতের কমিউনিস্ট পার্টির (মার্কসবাদী-লেনিনবাদী) প্রতিষ্ঠাতাদের মধ্যে অন্যতম একজন। ওই পার্টির নেতৃত্বে আরও ছিলেন কমরেড সরোজ দত্তত, সুশীতল রায় চৌধুরী, কানু স্যান্যাল, সৌরেন বসু, প্রমূখ। বুর্জোয়া বৈশিষ্ট্য হচ্ছে, ব্যক্তিকে প্রাধান্য দেয়া। তারা কেবল স্ট্যালিনকেই দেখেন, তার পার্টিকে দেখেন না, জনগণকে দেখেন না। এই দৃষ্টিভঙ্গী দ্বারা চালিতরা একই কায়দায় শুধু চারু মজুমদারকে দেখেন, তার পার্টি ও ওন্য নেতাদের এবং জনগণের কার্যক্রম তারা দেখেন না। কমরেড চারু মজুমদারের সঠিকতা আসলে তার পার্টির সঠিকতা, তার ভুলও ওই পার্টিরই ভুল। 
চারু মজুমদারের নেতৃত্বে সিপিআই (এম-এল) গৌরবময় লড়াই গড়ে তুলেছিল। সে হিসাবে তারা নিঃসন্দেহে অনেক ভুলও করেছিলেন। যার মধ্যে রয়েছে,
১) ‘নেতৃত্বের কর্তৃত্ব’ প্রতিষ্ঠার লাইন
২) চীনা পার্টির লাইনকে কিছু ক্ষেত্রে হুবহু প্রয়োগ
৩) সশস্ত্র সংগ্রামের প্রতি একতরফা ঝোঁকবশত আইনি কাজের সুযোগ বর্জন
৪) গণযুদ্ধে উত্তরণে ব্যর্থতা
৫) আগের পার্টির ধারাবাহিকতায় ভুল মত বা বিরোধী মতকে কখনও কখনও শোধনবাদ হিসেবে দেখার বিচ্যুতি এবং
৬) দ্রুত বিপ্লবের জন্য তাড়াহুড়ো
এর বিপরীতে তারা অসংখ্য সঠিক কাজ করেছিলেন। যার মধ্যে রয়েছে,
১) সব সময়ই শ্রেণী সংগ্রামকে ঊর্ধ্বে তুলে ধরেছেন। আজীবন জনগণের পক্ষে ছিলেন। গণক্ষমতার জন্য, সমাজতন্ত্রের জন্য জীবন দিয়ে লড়ে গেছেন।
২) শোধনবাদকে সংগ্রামের প্রশ্নে এতটুকুও ছাড় দিতে রাজী ছিলেন না।
৩) ক্ষমতা দখলকে পার্টির কর্মকান্ডের লক্ষ্যবস্তু হিসেবে প্রতিষ্ঠা করেছিলেন। যা এর আগে ভারতবর্ষের আর কোনো পার্টিই করে উঠতে পারেনি।
৪) মার্কসবাদের আধুনিকতম বিকাশকে চিহ্নিত করতে পেরেছিলেন। চেয়ারম্যান মাও সেতুঙের অবদানকে নিজ সময়ের আলোকে সঠিকভাবেই বুঝতেন।
৫) সুবিধাবাদ, উদারতাবাদ ও জাতীয়তাবাদকে কঠোর সংগ্রাম করেন।
৬) ভারতীয় বিপ্লবের প্রধান আলোচ্য বিষয় যে কৃষক, এটা প্রতিষ্ঠিত করেন।
৭) বিপ্লবী কর্মকান্ডে সফলতার সঙ্গে গণতান্ত্রিক বুদ্ধিজীবীশ্রেণীকে ঐক্যবদ্ধ করতে সমর্থ হন।
৮) আন্তর্জাতিক মতাদর্শগত মহাবিতর্ককে গুরুত্বের সঙ্গে নেন এবং মার্কসবাদের পক্ষে দাঁড়ান।
৯) ‘গ্রামে চলো’ স্লোগানের মাধ্যমে পার্টিকে মধ্যবিত্তের কর্তৃত্ব থেকে মুক্ত করে গ্রামের কৃষকের কর্তৃত্ব প্রতিষ্ঠার চেষ্টা করেন। এর মাধ্যমে সাংস্কৃতিক বিপ্লবের লাইনকে প্রয়োগে নিয়ে যান।
১০) বুর্জোয়া ভাবধারা ও কর্তৃত্বকে চূর্ণ বিচূর্ণ করার উদ্দেশ্যে আঘাত করেন।
১১) একা হলেও সত্য প্রকাশে কমরেড চারু মজুমদার আজীবন অবিচল ছিলেন।
শোষকশ্রেণী ও তাদের পথগামী ছদ্মবেশীরা কখনই কমরেড চারু মজুমদারের দ্বান্দ্বিক ব্যাখ্যা করে না। তারা কমরেড চারু মজুমদারকে ত্যাগী, লড়াকুর সম্মানটুকুও দেয় না। তারা চারু মজুমদারের ওপর মিথ্যা কলঙ্ক আরোপ করে। তার ভুলগুলোকে বড় করে দেখায় এবং তার সঠিকতাগুলোকে আড়াল করে ফেলে। এদেশে তো এমনও হয়েছে কমিউনিস্ট নামধারীরা চারু মজুমদারের চেয়ে শেখ মুজিবকে বেশি গণবন্ধু বলে ডেকেছেন। ধিক এই ছদ্মবেশী বিশ্বাসঘাতকদের। বাস্তবে চারু মজুমদার ছিলেন শতভাগ জনতার। ব্যক্তি জীবন তিনি ত্যাগ করেছিলেন গণমুক্তির জন্য। চারু মজুমদারের রচনা সমগ্র পড়ুন। তাহলে তার চিন্তা ও কাজ সম্পর্কে বিশদ জানতে পারবেন। সবাইকে লাল সালাম। জনতার মুক্তির লড়াই, পথ খুঁজে পাক। জয় সর্বহারা!

