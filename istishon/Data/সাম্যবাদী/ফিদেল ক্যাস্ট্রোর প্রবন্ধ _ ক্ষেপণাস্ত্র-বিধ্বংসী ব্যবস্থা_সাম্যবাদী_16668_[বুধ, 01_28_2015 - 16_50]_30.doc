ফিদেল ক্যাস্ট্রোর প্রবন্ধ _ ক্ষেপণাস্ত্র-বিধ্বংসী ব্যবস্থা


[ফিদেল ক্যাস্ট্রো নিয়মিত লিখছেন। তাঁর এসব লেখায় স্থান পায় সমকালীন নানা সমস্যা, যা এ পৃথিবীর অগণিত মানুষের অস্তিত্বের সাথে জড়িত। পরিবেশ, জ্বালানি ব্যবহার, আন্তর্জাতিক রাজনীতি, ইত্যাদি বিষয় থাকে তাঁর লেখা সব প্রবন্ধে। ক্যাস্ট্রোর আলোচ্য প্রবন্ধটি ফ্রন্টিয়ার ম্যাগাজিনের ৫-১১ আগস্ট, ২০০৭ সংখ্যায় প্রকাশিত। বেশ কিছুকাল আগের হলেও প্রবন্ধটি সাম্প্রতিক আন্তর্জাতিক পরিস্থিতির সঙ্গে নিবিড়ভাবে যুক্ত। 
আন্তর্জাতিক রাজনীতির অন্যতম কেন্দ্র ইউরোপ আজ আন্তর্জাতিক রাজনীতির দ্বন্দ্বেরও অন্যতম ক্ষেত্র। ইউরোপ এখনো ক্ষেপণাস্ত্র-বিধ্বংসী ব্যবস্থা মোতায়েনের মার্কিন রাজনীতির বিষবাস্প বয়ে বেড়াচ্ছে। সম্প্রতি মার্কিনের বর্তমান ক্ষেপণাস্ত্রবিধ্বংসী ব্যবস্থার রাজনীতিকে ১৯৬০ দশকের বিপুল বিরোধ ও ঠান্ডা যুদ্ধের উত্তেজনার সাথে তুলনা করেছেন রুশ প্রেসিডেন্ট পুতিন। এমন প্রেক্ষাপটে যুক্তরাষ্ট্রের ক্ষেপণাস্ত্র-বিধ্বংসী ব্যবস্থা নিয়ে ক্যাস্ট্রোর এই আলোচনা নিঃসন্দেহে প্রাসঙ্গিক। 
কিউবার নেতা ফিদেল ক্যাস্ট্রোর এ প্রবন্ধটি আন্তর্জাতিক রাজনীতির কিছু গুরুত্বপূর্ণ বিষয় অনুধাবনে আগ্রহীদের কাজে লাগতে পারে। প্রবন্ধটি অনুবাদ করেছেন ফারুক চৌধুরী] 

বুশ আমাকে মেরে ফেলার আদেশ দিয়েছেন বা এ কাজে অনুমোদন দিয়েছেন; আমার একটি স্মৃতিকথায় এমন দাবী আমি একবার কেন করেছিলাম? আমার সে কথা দ্ব্যর্থতাবোধক ও অস্পষ্ট মনে হতে পারে। তিনি আমাকে মেরে ফেলার আদেশ দিয়েছেন ও সেই আদেশ অনুমোদন করেছেন; এমন কথা বলাটাই হয়ত আগের কথার চেয়ে সঠিক হতো। তবে সেই কথা বলাটা হতো আরো বিভ্রান্তিকর। তাই, কথাটি এখনই ব্যাখ্যা করার সুযোগ আমাকে দিন। 
জুয়াচুরির মাধ্যমে প্রতিদ্বন্দ্বীর কাছ থেকে তিনি নির্বাচনী বিজয় ছিনিয়ে নেন। তবে সেই ছিনিয়ে নেয়ার আগেই আমাকে হত্যার জন্য তার পরিকল্পনার নিন্দা জানানো হয়। 
আমি ২০০০ সালের ৫ আগস্ট পিনার দেল রিও’তে এক বিশাল সমাবেশে সেই পরিকল্পনার নিন্দা জানাই। ছাব্বিশে জুলাই [কিউবায় বিপ্লবী আন্দোলনের একটি উল্লেখযোগ্য দিন-অনুবাদক] উদযাপন উপলক্ষে ঐ প্রদেশে এত দিন ধরে যে অনুষ্ঠান হয়ে আসছে, তারই অংশ হিসেবে এ সমাবেশ হয়েছিল। 
আমাকে হত্যার জন্য শত শত পরিকল্পনার দায়িত্ব যাদের ছিল, সে লোকদের চিহ্নিত করার চেষ্টা সফল হয়নি। আমাকে সরিয়ে দেয়ার সব ধরনের প্রত্যক্ষ-পরোক্ষ চেষ্টা চালানো হয়েছে। পন্থাটি নৈতিকভাবে বাদ দিতে নিক্সনকে বাধ্য করার পরে ফোর্ড হত্যা কর্মকাণ্ডগুলোতে সরকারী কর্মচারীদের অংশগ্রহণ নিষিদ্ধ করে দেন। 
আমার স্থির ধারণা যে, আমার বিরুদ্ধে এমন আদেশ কার্টার দিতেন না। তাঁর নীতিগত বিশ্বাসগুলো ছিল ধর্মীয় প্রকৃতির। মার্কিন প্রেসিডেন্টদের মধ্যে একমাত্র তিনিই কয়েকটি গুরুত্বপূর্ণ ক্ষেত্রে কিউবার প্রতি বন্ধুত্বের মনোভাব দেখিয়েছিলেন। এসব ক্ষেত্রের মধ্যে একটি ছিল কিউবায় মার্কিন স্বার্থসংশ্লিষ্ট বিভাগটি প্রতিষ্ঠা। 
ক্লিনটন আমাকে হত্যার আদেশ কখনো দিয়েছিলেন বলে আমার জানা নেই। তাই, এ ধরনের কাজের জন্য তাঁকে দায়ী করতে পারি না। কিউবা থেকে অপহরণ করে আনা শিশুটিকে তার বাবা ও নিকট-আত্মীয়দের কাছে ফিরিয়ে দেয়ার জন্য মার্কিন আদালতের রায় মেনে নিয়ে তিনি আইনের প্রতি শ্রদ্ধা দেখিয়েছেন এবং রাজনৈতিক কাণ্ডজ্ঞানের সাথে কাজ করেছেন। সে সময় আমেরিকান জনগণের বিপুল সংখ্যাগরিষ্ঠ অংশ আদালতের রায়টি সমর্থন করেছিলেন। 
তবে, এটাও সত্যি যে, তাঁর সরকারের আমলেই হাভানা ও ভারাদেরোসহ বিভিন্ন নগরের হোটেলগুলোতে ও অবকাশ কেন্দ্রে বোমা পেতে রাখার জন্য পোসাডা ক্যারিলেস মধ্য আমেরিকান ভাড়াটে সৈন্যদের নিয়োগ করেছিল। এ কাজের উদ্দেশ্য ছিল কিউবার অর্থনীতিতে আঘাত হানা। অর্থনৈতিক অবরোধ ও বিশেষ পর্বের [সোভিয়েত ইউনিয়ন, প্রভৃতি দেশে রাজনৈতিক পটপরিবর্তনহেতু কিউবার বৈদেশিক অর্থনৈতিক সম্পর্কের ক্ষেত্রে সমস্যার ফলে দেশের অর্থনীতিতে তৈরী সংকট-অনুবাদক] কারণে কিউবার অর্থনীতি তখন নাজুক অবস্থায়। পেতে-রাখা বোমায় বিস্ফোরণের কয়েকটি ঘটনা ঘটে। এমন একটি ঘটনায় মারা যান ইতালির তরুণ এক পর্যটক। সেই তরুণের মৃত্যুতে সন্ত্রাসবাদীরা বলেছিল, পর্যটকটি ‘অসময়ে অ-জায়গায় ছিল।’ এ কথা বলতে তাদের এতটুকু বাধেনি। বুশ কিছু দিন আগে কবিতার চরণ আবৃত্তির মত করে এ কথাটি আবার আওড়েছেন। এসব বোমা বানানোর জন্য অর্থ, এমনকি বোমাগুলো বানানোর জন্য ইলেকট্রনিক সামগ্রী যুগিয়েছিল কিউবার আমেরিকান ন্যাশনাল ফাউন্ডেশন (সিএএনএফ)। এ ফাউন্ডেশনের হাতে বেশ অর্থকড়ি আছে। নির্লজ্জভাবে লবিং করার জন্য মার্কিন কংগ্রেসে বিভিন্ন দলের সদস্যদের মধ্যে ফাউন্ডেশন এই অর্থ বিলি করে। 
লাতিন আমেরিকান রাষ্ট্র ও সরকার প্রধানদের সপ্তম সভা হওয়ার কথা ছিল ভেনেজুয়েলার আয়লা মার্গারিতায়, ১৯৯৭ সালের শেষ দিকে। শীর্ষ সম্মেলনে যোগ দেয়া আমার দায়িত্ব। 
সে বছরের ২৭ শে অক্টোবর ‘লা এসপেরানজা’ নামে একটি নৌযান এগিয়ে যেতে থাকে আয়লা মার্গারিতার দিকে। নৌযানটি পুর্টোরিকো উপকূলের খুব কাছাকাছি চলে এলে সেই দখলকৃত দ্বীপের [পুর্টোরিকোকে বোঝানো হয়েছে; সেখানকার জনগণের একাংশের দাবী স্বাধীনতা-অনুবাদক] উপকূল রক্ষী ও শুল্ক বিভাগ নৌযানটির গতিরোধ করে। তাদের সন্দেহ ছিল যে, নৌযানটি মাদকদ্রব্য চোরাচালান করছে। দেখা গেল, নৌযানটিতে রয়েছে কিউবায়-জন্মেছিল-এমন চার সন্ত্রাসী। আর তাদের সাথে রয়েছে ৫০ ক্যালিবারের দুটি আধা-স্বয়ংক্রিয় এসল্ট রাইফেল, যেগুলোতে আবার ইনফ্রারেড রশ্মিচালিত দূরবীণ যন্ত্র যুক্ত ছিল। এই রাইফেলের গুলি হাজার মিটারের বেশী দূর থেকে লোহার পাত দিয়ে ঢাকা গাড়ীতে অথবা আকাশে উড়ে-চলা বা উড়তে বা নামতে চলেছে-এমন অবস্থায় বিমানে আঘাত হানতে পারে। আর দূরবীণ যন্ত্রের সাহায্যে রাইফেলের নিশানা ছিল নির্ভুল। আটক-করা লোকদের সাথে সাত বাক্স গুলিও ছিল। 
এই আধা-স্বয়ংক্রিয় রাইফেলগুলো কিউবান আমেরিকান ন্যাশনাল ফাউন্ডেশনের সভাপতি ফ্রাঁসোয়া হোসে হার্নান্ডেজের। ‘লা এসপেরানজা’ নামের এই নৌযানটি ঐ প্রতিবিপ্লবী সংগঠনের অন্যতম পরিচালক হোসে আন্তেনিও লামাসের রেজিস্ট্রি-করা সম্পত্তি। তিনি কিছুদিন আগে ঘোষণা করেছেন যে, কিউবার বিরুদ্ধে সন্ত্রাসবাদী কাজ চালানোর মতলব নিয়ে সিএএনএফ মালামাল বহন করতে পারে-এমন একটি হেলিকপ্টার, দূর-নিয়ন্ত্রণযোগ্য খুব হাল্কা দশটি বিমান, সাতটি জাহাজ ও বিপুল পরিমাণ বিস্ফোরক দ্রব্য কিনেছে। সংগঠনটির হাতে আগে থেকেই একটি নৌযান আছে। সেটির নাম ‘মিডনাইট এঙপ্রেস’। লামাসের কথা অনুসারে ফিদেলকে হত্যা ও তার সরকারকে উৎখাত করার পরে সর্দারদের সর্দার, চেয়ারম্যান মাস কানোসাকে এই নৌযান কিউবায় নিয়ে যাবে আর তখন সে নিজেকে প্রেসিডেন্ট ঘোষণা করবে। 
এই চার সন্ত্রাসীকে আদালতে সোপর্দ করা ছাড়া পুর্টোরিকোয় মার্কিন কর্তাদের গত্যন্তর ছিল না। গোটা ষড়যন্ত্রটি সমন্বয়ের দায়িত্ব ছিল ভেনেজুয়েলায় পোসাডা ক্যারিলেসের। কথা ছিল, সে ভেনেজুয়েলায় যে কোনো সময় পৌঁছাবে। 
মার্কিন কর্তৃপক্ষ এই ফাউন্ডেশনকে সরকারী তহবিল দিয়েছে, কোটি ডলারের ব্যবসা দিয়েছে। এসব তথ্য কি তাদের অজানা ছিল? 
একদিকে হেলে থাকা জুরি ১৯৯৯ সালের ডিসেম্বর মাসে ‘স্বাক্ষীসাবুদের অভাবে’ বেকসুর খালাস করে দেয় আটককৃতদের। কারচুপি-করে-চালানো এই মামলা ইচ্ছেমতো মোচড়ায় হেকতর পেসকুরা নামে মার্কিন কেন্দ্রীয় তদন্ত ব্যুরোর (এফবিআই) দুর্নীতিবাজ এক কর্তা। পরে, তাকে মিয়ামিতে এফবিআই’র সদর দফতরে পরিচালক পদে বসিয়ে পুরস্কৃত করা হয়। কিউবায় সন্ত্রাসবাদী তৎপরতাবিরোধী পাঁচ কর্মীকে ফ্লোরিডায় গ্রেফতার করার ক্ষেত্রে অন্যতম ভূমিকা ছিল এই লোকটির। 
কুখ্যাত কিউবান-আমেরিকান মাফিয়া ২০০০ সালের নভেম্বরে প্রেসিডেন্ট নির্বাচনের জন্য কোমর বাঁধছিল। দু দলই [ডেমোক্র্যাটিক ও রিপাবলিকান পার্টি-অনুবাদক] ফ্লোরিডায় এ মাফিয়ার সমর্থন পাওয়ার জন্য দৌড় শুরু করে। কারণ ফ্লোরিডা রাজ্যের ভোট জয়-পরাজয় নির্ধারণ করে দিতে পারতো। এ চক্রের সর্দাররা এক্কেবারে নির্ভেজাল বাতিস্তা জাতের। ভোটের কারচুপিতেও তারা ওস্তাদ। এক ভাষণে আমি বলেছিলাম: 
‘তথাকথিত রিপাবলিকান কনভেনশন সবেমাত্র শেষ হয়েছে। এ কনভেনশন হয়েছে ফিলাডেলফিয়ায়, অন্যকোথাও নয়। আর ফিলাডেলফিয়া হচ্ছে ১৭৭৬ সালে যুক্তরাষ্ট্রের বিখ্যাত স্বাধীনতা ঘোষণার সূতিকাগার।...যে দাস-মালিকরা ব্রিটিশ ঔপনিবেশিক শাসনের বিরুদ্ধে বিদ্রোহ করেছিলো, তারা প্রকৃতপক্ষে অমর্যাদাকর দাসপ্রথা বিলোপ করেনি। দাসপ্রথা প্রায় এক শ বছর বহাল ছিল। 
...রিপাবলিকান দলের বিখ্যাত প্রার্থীর নেতৃত্বে ফিলাডেলফিয়ার সদ্যসমাপ্ত দলের সম্মেলনে প্রথম ঘোষণাটি ছিল সামরিক গবেষণা ও উন্নয়ন বাজেট উল্লেখযোগ্য পরিমাণে বৃদ্ধি এবং গোটা দেশজুড়ে ক্ষেপণাস্ত্র প্রতিরোধ ব্যবস্থা গড়ে তোলা সংক্রান্ত। এ ক্ষেপণাস্ত্র প্রতিরোধ ব্যবস্থায় থাকবে জালের মত ছড়িয়ে রাখা অনেক র্যােডার, যা মার্কিন ভূ-খণ্ড অভিমুখী শত্রুর ছোড়া ক্ষেপণাস্ত্র চিহ্নিত করে মাঝ-আকাশে তা ধ্বংস করবে। 
এসব ইচ্ছা যাদের, তারা বুঝতে অক্ষম যে, এমন নীতি ইউরোপসহ সারা পৃথিবীর প্রবল বিরোধিতার মুখে পড়বে। চুম্বক যেভাবে লোহার সব টুকরো এক জায়গায় টেনে নেয়; এমন রণনীতির ফলে যেসব দেশ মার্কিন হুমকির মুখে পড়বে, সেই দেশগুলো সেভাবেই এক সাথে হবে, এর সাথে সাথে শুরু হবে একটি নতুন, বিপজ্জনক ও অত্যন্ত ব্যয়বহুল অস্ত্রপ্রতিযোগিতা এবং পারমাণবিক অস্ত্রের ও ব্যাপক ধ্বংসযজ্ঞের অস্ত্রের বিস্তার কোনোভাবেই প্রতিহত করা যাবে না। 
বুশের সাম্প্রতিক আলবেনীয় রাজধানী সফরের সাত বছর আগে আমি ঘটনাপ্রবাহ সম্পর্কে এ সতর্কবাণী উচ্চারণের সাহস দেখিয়েছিলাম। এ সফর সম্পর্কেও আমি কিছু ভাবনা প্রকাশ করেছি অন্যলেখায়। 
আমার সেই ভাষণে আমি আরো বলেছিলাম :
এ পরিকল্পনার রচয়িতারা খুব ভালভাবে জানেন যে, আমেরিকান জনগণের অর্ধেকের সামান্য বেশী সংখ্যক বিশ্বাস করেন যে, তাদের দেশের শান্তি ও নিরাপত্তার স্বার্থে এ পরিকল্পনাটি সবচেয়ে উপযুক্ত। অথচ, এই অর্ধেকের বেশী সংখ্যক মানুষ এখনো এই জটিল বিষয়টি ভালভাবে বুঝতে পারেন নি; তাদের কাছে এ সংক্রান্ত তথ্যও রয়েছে সামান্য। এই প্রার্থীর অন্য প্রতিদ্বন্দ্বীরা আরো বেশী কাণ্ডজ্ঞান বিশিষ্ট বা যুক্তিসঙ্গত প্রস্তাব দিয়েছেন। কিন্তু, সেসব প্রস্তাবের চেয়ে এই প্রার্থীর এ প্রস্তাবটিই ভোটদাতাদের কাছে তাকে দৃঢ়চেতা, দূরদৃষ্টিসম্পন্ন ও কঠোর মনোভাবের মানুষ হিসেবে তুলে ধরবে; ভোটাররা মনে করবেন যে, যুক্তরাষ্ট্র প্রকৃত বা কল্পিত যত বিপদের মুখে রয়েছে সেগুলো মোকাবিলায় এমন লোকেরই দরকার। সারা পৃথিবীর মানুষের কাছে তারা ফিলাডেলফিয়া থেকে এই সুসমাচারই পাঠিয়েছে। 
আফগানিস্তান দখল এবং ইরাকের বিরুদ্ধে যুদ্ধ শুরু করার পরিকল্পনার আগে পর্যন্ত এতটুকুও ভাল ছিল। 
লাতিন আমেরিকা নিয়ে বুশের কর্মসূচীরও আমি নিন্দা জানাই। ঐ ভাষণে আমি বলি:
“এই চৌকষ রাজনৈতিক মঞ্চ লাতিন আমেরিকার, বিশেষ করে, ক্যারিবীয় অঞ্চলের জন্য কি দেয়ার প্রস্তাব করেছে? একটা আপ্তবাক্য বলা হয়ে থাকে, যে বাক্যটি গোটা ফন্দিটি ফাঁস করে দেয়। এ বাক্যটি হচ্ছে, ‘আগামী আমেরিকান শতাব্দীতে গোটা আমেরিকান গোলার্ধ একাকার হবে।’ এই সরল-সোজা কথাটির অর্থ লাতিন আমেরিকা ও ক্যারিবীয় অঞ্চলের ওপর মার্কিন মালিকানা অধিকার ঘোষণা ছাড়া অন্য কিছু নয়। 
“এ ঘোষণায় আরো বলা হয়েছে : ‘কংগ্রেসের সাথে মিলে প্রেসিডেন্ট প্রধান প্রধান গণতান্ত্রিক দেশ এবং সর্বোপরি, মেক্সিকোর সাথে কাজ করবেন।’ বিশেষ করে যে শব্দগুলো চোখে পড়ে, তা হচ্ছে : ‘এবং, সর্বোপরি, মেক্সিকো’। কারণ, একটি অন্যায়, সম্প্রসারণবাদী যুদ্ধের মাধ্যমে এই মেক্সিকোর অর্ধেক ভূ-খণ্ড তারা কেড়ে নিয়েছে। এখন এদের শেষ উদ্দেশ্যটুকু হচ্ছে এ দেশটির অর্থনীতিকে নিজেদের অর্থনীতির সাথে একীভূত করা দিয়ে শুরু করে দেশটিকে রাজনৈতিকভাবে পরিপূর্ণরূপে মার্কিন যুক্তরাষ্ট্রের অধীন করা এবং এর পরে আমাদের অঞ্চলে অন্যান্য দেশের ক্ষেত্রেও মার্কিন স্বার্থের অনুকূলে এসব দেশের ওপর অবাধ বাণিজ্য চুক্তি চাপিয়ে দেয়া। ক্যারিবীয় অঞ্চলের সবচেয়ে ছোট দ্বীপটিও এ থেকে রেহাই পাবে না। জনগণ নয়, পুঁজি ও পণ্যের অবাধ চলাচলের সুযোগ তারা চায়। 
“যা হওয়াটা স্বাভাবিক, সেভাবেই ফিলাডেলফিয়ার এই রাজনৈতিক মঞ্চ লাতিন আমেরিকা সংক্রান্ত বক্তব্যে কিউবার প্রসঙ্গটি নিয়ে উল্লেখযোগ্য কথাবার্তা বলেছে। তাদের বক্তব্য হচ্ছে যে, কিউবার বর্তমান শাসকবর্গ সকল রাজবন্দীকে মুক্তি দিলে, শান্তিপূর্ণভাবে প্রতিবাদ জানানোর সুযোগকে আইনসম্মত করলে, বিরোধী রাজনৈতিক তৎপরতা চালাতে দিলে, মতপ্রকাশের সুযোগ দিলে এবং অবাধ নির্বাচনের প্রতি প্রতিশ্রুতিবদ্ধ হলে কিউবা ও মার্কিন যুক্তরাষ্ট্রের মধ্যকার অর্থনৈতিক ও রাজনৈতিক সম্পর্ক পাল্টাবে। এই বাগাড়ম্বর রচয়িতাদের কাছে স্বাধীনতা ও গণতন্ত্র একটি সেকেলে, দুর্নীতিগ্রস্ত ব্যবস্থা, যেখানে কেবল টাকাই সব নির্ধারণ করে আর শূন্য সিংহাসনে উত্তরাধিকারী বসানোর মত করে তড়িৎ গতিতে মনোনীত করা যায় একজন প্রেসিডেন্ট পদপ্রার্থীকে।” 
“বার্তা সংস্থার একটি খবরে বলা হয়েছে: ‘এই রাজনৈতিক মঞ্চ বিপ্লবের শত্রুদের সক্রিয় মদদ দেয়া ছাড়াও ক্যারিবীয় দেশটির [কিউবা-অনুবাদক] উদ্দেশে মার্কিন দেশ থেকে বেতার সম্প্রচার করবে।’ মার্কিন ভূখণ্ডে স্থাপিত অন্তর্ঘাতী কাজে ব্যবহৃত বেতার কেন্দ্র থেকে কিউবার বিরুদ্ধে নোংরা-আবর্জনা তারা ছড়িয়ে যাওয়া অব্যাহত রাখতে চায়। কিউবার বিরুদ্ধে মার্কিন সরকারী সম্প্রচার কাজে হোসে মার্তির নাম তারা রুচিহীনভাবে ব্যবহার করা চালিয়ে যাবে। অথচ, হোসে মার্তি নামটি আমাদের দেশের জনগণের কাছে গৌরবমাখা, পবিত্র। 
“এর পরে, কিউবার বংশোদ্ভূত মার্কিন আইনসভা সদস্যরা এক সাংবাদিক সম্মেলন করে বললেন, ‘নজিরবিহীন ভাষ্য। রিপাবলিকান দল এর আগে কখনো এত বিস্তৃত প্রতিশ্রুতি দেয়নি।’ 
“রিপাবলিকান মঞ্চে আবর্জনা স্তূপের একেবারে ওপরে আরেকটু ছিল। এ মঞ্চ থেকে বলা হলো, ‘রিপাবলিকান দলের লোকেরা বিশ্বাস করে যে, ১৯৬৬ সালের কিউবান এডজাস্টমেন্ট এ্যাক্টের মধ্য দিয়ে প্রতিষ্ঠিত নীতিমালা যুক্তরাষ্ট্রের অনুসরণ করে যাওয়া উচিত। কমিউনিস্ট স্বৈরশাসন থেকে পালিয়ে-আসা কিউবান উদ্বাস্তুদের অধিকারগুলোকে এই আইনে স্বীকৃতি দেয়া হয়েছে।’ 
“সাম্রাজ্যবাদী নীতির সম্মান এমনভাবে গুঁড়িয়ে যাবে যে, তার ধুলোর রেশটুকুও থাকবে না। ভণ্ডামি আর মিথ্যা আমরা একের পর এক সুসমন্বিতভাবে উন্মোচন করব। বিপ্লবের এই চল্লিশ বছরে কেমন মানুষ তৈরী হয়েছে, সে সম্পর্কে তাদের একেবারেই কোনো ধারণা নেই। 
“আমাদের বার্তা পৃথিবীর প্রতি কোণে পৌঁছাবে, আমাদের সংগ্রাম হয়ে উঠবে উদাহরণ। এ পৃথিবীকে দমিত রাখা হবে আরো কঠিন। জনগণকে অধীন রাখার ব্যবস্থা পুরোপুরি ভঙ্গুর না-হয়ে ওঠা পর্যন্ত এ দুনিয়া লড়াই চালিয়ে যাবে। 
“সাম্রাজ্যের নেতা যে-ই নির্বাচিত হন, তার ভুলে যাওয়া উচিত হবে না যে, প্রাণঘাতী কিউবান এডজাস্টমেন্ট এ্যাক্ট, অপরাধমূলক বিভিন্ন আইন এবং গণহত্যামূলক অর্থনৈতিক অবরোধ ও অর্থনৈতিক যুদ্ধের পুরোপুরি অবসান কিউবার দাবী। এসব আইনের সাথে জড়িয়ে আছে টোরিসেইলি এবং হেল্মস-বার্টনের কুখ্যাত নাম। উল্লেখ করা দরকার যে, এসব আইন ও নীতি যারা প্রণয়ন করেছেন, প্রচার করেছেন, বলবৎ করেছেন, তারা বিভিন্ন আন্তর্জাতিক চুক্তিতে নির্ধারিত ও নিন্দিত গণহত্যার অপরাধে দোষী। যুক্তরাষ্ট্র ও কিউবা, দু দেশই এসব চুক্তিতে সই করেছে। 
“তাদের ভুলে যাওয়া উচিত হবে না যে, এসব ক্ষতির জন্য ক্ষতিপূরণ চেয়ে এখনো কোনো মামলা করা হয়নি। ক্ষতিপূরণ উল্লেখযোগ্য হতে পারে। এসবের আগে থেকেই মার্কিন সরকারের কাছে কিউবার জনগণের তিন শ বিলিয়ন [৩০ হাজার কোটি-অনুবাদক] ডলারের বেশী পাওনা রয়েছে। ভাড়াটে সৈন্যদের দিয়ে বে অভ পিগস আক্রমণের, বিভিন্ন অন্তর্ঘাতী তৎপরতার ও অন্যান্য অপরাধের সময় মানুষের যে য়তি হয়েছে, সেটা থেকেই এ ক্ষতিপূরণ পাওনা। 
“চীন ও ভিয়েতনামের মত সমাজতান্ত্রিক দেশগুলোর সাথে কিউবার সম্পর্ক এখন যেমন আছে, যদি যুক্তরাষ্ট্র ও কিউবার মধ্যকার সম্পর্ক সেভাবেই কখনো স্বাভাবিক হয়, তাহলে কিউবার মতাদর্শিক-অবস্থান সম্পর্কে তাদের যেন কোনো বিভ্রান্তি না থাকে। অন্যান্য দেশের জনগণের বিরুদ্ধে চালিত অপরাধমূলক কোনো তৎপরতা, কোনো আগ্রাসন বা অন্যায়ের মুখে আমরা নীরব থাকব না। এখনকার সাম্রাজ্যবাদী, আধিপত্যবাদী ও এক মেরুকেন্দ্রিক ব্যবস্থা যত দিন অটুট আছে, মানবতার ওপরে অভিশাপ হয়ে আছে, মানবজাতির অস্তিত্বের প্রতি হুমকি হয়ে আছে, ততদিন চিন্তা-ভাবনা নিয়ে আমাদের লড়াই থামবে না। 
“পৃথিবীর ওপর চাপিয়ে দেয়া অর্থনৈতিক ও রাজনৈতিক ব্যবস্থার ভয়াবহ দিক সম্পর্কে ক্রমবর্ধমান সংখ্যায় আমেরিকান জনগণ সজাগ হয়ে উঠছেন। 
“কিউবার বিপ্লব কেবল নিজ দেশের জনগণের নৈতিক সংহত চরিত্র এবং দেশপ্রেম ও বিপ্লবী চেতনার এবং টিকে-থাকার জন্য মানুষের সহজাত বোধের মধ্যে সীমাবদ্ধ থাকে না। আজ মানুষের টিকে-থাকাটাই হুমকির মুখে। আমেরিকান জনগণের ঐতিহ্যবাহী আদর্শগুলো থেকেও কিউবার বিপ্লব শিক্ষা নেয়, সেসবে বিশ্বাস করে। কেবল স্থূল প্রতারণা দিয়েই আমেরিকান জনগণকে অন্যায় যুদ্ধে ও নির্লজ্জ আগ্রাসনে জড়িয়ে ফেলা যায়। বাগাড়ম্বরপূর্ণ সব কথা আর যত মিথ্যা উন্মোচিত হয়ে গেলে, সেগুলোকে পরাস্ত করা হলে পরে আমেরিকান জনগণকে বিশ্ব চমৎকার মিত্র হিসেবে পাবে। যে ঘৃণ্য যুদ্ধে লাখ লাখ ভিয়েতনামী ও অর্ধ লাধিক তরুণ আমেরিকান প্রাণ হারিয়েছেন, সেই যুদ্ধের ক্ষেত্রে এমনটিই ঘটেছিল। খুব সাম্প্রতিক উদাহরণ হচ্ছে কিউবার এক শিশু ও তার পরিবারের প্রতি আমেরিকান জনগণের মহতী সমর্থন। এই শিশু ও তার পরিবার একদল দুর্বৃত্তের নিষ্ঠুর দুষ্কৃতির শিকার। ওই দুর্বৃত্ত দল যুক্তরাষ্ট্রের আতিথেয়তার সুযোগ নিয়েছে আর অবশেষে যুক্তরাষ্ট্রের পতাকা পদদলিত করে, তাতে আগুন ধরিয়ে দেখিয়েছে তাদের ঘৃণা ও ক্ষোভ। 
“কিউবার ব্যাপারে মার্কিন নীতি একতরফাভাবে পাল্টাতে হবে। কারণ, কিউবার বিরুদ্ধে বাণিজ্য অবরোধ ও অর্থনৈতিক যুদ্ধ মার্কিন নেতারা একতরফাভাবে শুরু করেছিলেন। 
“এই জায়গায় দাঁড়িয়ে বলতে চাই: আপনারা বোকা। কিউবা অজেয়, কিউবার বিপ্লব ধ্বংস করা যায় না, কিউবার জনগণ কখনোই নতজানু হবেন না বা আত্মসমর্পণ করবেন না। আপনারা কি এটা বুঝতে পারেন না? প্রায় ৪২ বছর ধরে চালিত এ যাবৎকালের সবচেয়ে শক্তিধরের অবরোধ ও আগ্রাসনের মুখে সফলভাবে টিকে আছে যে দ্বীপ, যে দ্বীপের নাম কিউবা, সেই দ্বীপের আগ্নেয়শিলার মধ্যে থাকা খনিজ দ্রব্যের মতই আমাদের হৃদয়-মনের গভীরে দৃঢ় প্রোথিত আমাদের দেশপ্রেম, আমাদের আন্তর্জাতিকতাবাদ। আপনারা কি এটা উপলব্ধি করেন না? 
“মর্যাদার শক্তি আমাদের রক্ষা করে। আমরা যে দৃষ্টান্ত স্থাপন করেছি, যে ন্যায়বিচার আমাদের অপরাজেয় ইস্পাতব্যূহ, যে সত্য ও নৈতিকতা আমাদের অনির্বাণ শিখা এবং চিন্তা-ভাবনা ও আদর্শের যে দু’সারি প্রতিরক্ষা ব্যূহ আমরা গড়ে তুলেছি, তা দুর্ভেদ্য।” 
“তাই, যা আর প্রজাতন্ত্র নয়, যাকে আর প্রজাতন্ত্র বলা যায় না, যেটি নেহাৎ একটি সাম্রাজ্য, তারই নেতা যদি আপনি বুশ সাহেব হয়ে যান, তখন একজন সৎ বৈরী পরে চেতনা থেকে আপনাকে পরামর্শ দেব আপনার কনভেনশনের আনন্দ-উল্লাস-মাতোয়ারা মেজাজ ঝেড়ে ফেলে নিজের মতাদর্শিক-অবস্থান আবার বিবেচনা করুন, যাতে আপনি এমন প্রেসিডেন্ট না হন, যিনি আগের নয়জন প্রেসিডেন্টের মতই এলেন আর কেবল নিস্তেজ ও অপ্রয়োজনীয় তিক্ততা নিয়ে একটি বিপ্লবকে দেখে দেখে চলে গেলেন, যে বিপ্লব নতজানু হবে না, আত্মসমর্পণ করবে না, যাকে কখনো ধ্বংস করা যাবে না। 
“জড়ো হওয়া কিউবান-আমেরিকান লোকদের, যারা আপনার ঘনিষ্ঠ বন্ধু, আপনি যা বলেছেন, সে ব্যাপারে আমি পুরোপুরি ওয়াকিবহাল। আপনি বলেছেন যে, আপনি খুব সহজে কিউবা সমস্যা সমাধান করতে পারেন। এ হচ্ছে সেই ঘৃণ্য সময়ের প্রতি সুস্পষ্ট ইঙ্গিত, যে সময়ে মার্কিন কেন্দ্রীয় গোয়েন্দা সংস্থা আমাদের দেশের নেতাদের হত্যা করার ষড়যন্ত্রের সাথে সরাসরি যুক্ত ছিল। কিন্তু ইতিহাসে ব্যক্তির ভূমিকা সম্পর্কে এই সংকীর্ণ দৃষ্টিভঙ্গি আমি পোষণ করি না। আমি আপনার প্রতি আবেদন জানাব যে, আপনি যেন ভুলে না যান যে, একেকজন বিপ্লবী নেতাকে আপনি দুনিয়া থেকে সরিয়ে দেয়ার সিদ্ধান্ত নিতে পারেন, সেই প্রতি জন বিপ্লবী নেতার স্থান নেয়ার মত লাখ লাখ নারী-পুরুষ কিউবায় রয়েছে আর আপনি যত জনকে সরাতে পারবেন বা আপনার বিপুল-বিশাল-বিস্তৃত রাজনৈতিক, অর্থনৈতিক ও সামরিক শক্তি পরাস্ত করতে পারবে, তাদের স্থান নেয়ার জন্য সরিয়ে-দেয়া নেতাদের সম্মিলিত সংখ্যার চেয়ে অনেক বেশী নারী-পুরুষ আছেন কিউবায়।”

