প্রথম ভালোলাগা, প্রথম ভালোবাসা


বই পড়ার অভ্যেস সেই ছোটো বেলা থেকেই-মেজো ভাইয়ের হাত ধরে। ভাইয়ার পড়ার শখ ছিলো, তার শখের উপরেই আমার পাঠক হওয়ার অট্টালিকা নির্মান। সে সময়েই হুমায়ুন থেকে রবীন্দ্র- নজরুল সবই গোগ্রাসে গিলে খাচ্ছি। আর সাথে মাসিক ম্যাগাজিন তো থাকতোই, বাড়তি হিসেবে থাকতো আনন্দবাজার, দেশ আর সানন্দার চকমকে ভাললাগার পুজা সংখ্যা, তার গল্পগুলো। খুব ভালো ভাবেই তখন থেকেই মজেছিলাম গল্প-উপন্যাসের জগতে। তাই চারপাশের পরিবেশ বুঝে উঠার আগেই গল্প-উপন্যাসের চরিত্রগুলোর সাথে আমার মিতালি। 
অনেকক্ষন আজেবাজে লিখা হলো, এবার আসি মুল শিরোনামে। চায়ের দোকান বা বন্ধুদের আড্ডায় মাঝে মাঝেই চায়ের কাপে ঝড় উঠে প্রথম প্রেম কিংবা ভালোলাগা নিয়ে। কারো ভালো লেগেছিলো পাশের বাড়ির মেয়েটি, কারো বা কারো বা বন্ধুর বড় বোন ইত্যাদি ইত্যাদি। আবার কারো কাছ থেকে স্কুলের ম্যাডামও বাদ যায়নি। কিশোর বয়সটা এমনই অদ্ভুত আর আনকোড়া, তাই ভালালাগা গুলোও কেমন যেনো। কিছুই যেনো নিয়মের মারপ্যাচেঁ বাধাঁ যায় না। আর মনটা যেনো সুইঁ-সুতোয় বোনা নকশীকাথাঁ,যেথায় থাকে কারো ভালোলাগা বা ভালোবাসার সবটুকু আবেগের ভরা জল।
এরকমই এক অদ্ভুত প্রেম আমার হৃদয়ের মানসপটে আকাঁ। আমার মন মাতাল হয়েছিলো ছাপার অক্ষরের তুলিতে আকাঁ মধুমতী রায়ে। আমার প্রথম প্রেম- মধুমতী রায়, কালকূটের 'যুগ যুগ জীয়ে' উপন্যাসের নায়িকা। এখনো উপন্যাসটি পড়লে চরিত্রটি আমাকে শিহরিত করে, চুম্বকের মতো টেনে নিয়ে যায় স্বপ্ন আর বাস্তবের মাঝামাঝি কোনো একজগতে। তাই বারবার নিজেকে সিক্ত করতে ইচ্ছে করে, ডুবিয়ে ভাসতে ইচ্ছে করে মধুমতীতেই-আমার প্রথম ভালোলাগা, প্রথম ভালোবাসা। 

