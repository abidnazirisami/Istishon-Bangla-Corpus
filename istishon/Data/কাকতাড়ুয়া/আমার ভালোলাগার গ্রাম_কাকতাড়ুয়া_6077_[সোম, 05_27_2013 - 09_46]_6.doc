আমার ভালোলাগার গ্রাম


 গ্রামে ঢুকতেই সেই সাকোঁ, সাকোঁ পেরিয়ে স্কুলের মাঠ, গ্রামের পাশ দিয়ে বয়ে যাওয়া ছোট্ট নদী-আজো নিশ্চয়ই একি রকমই আছে।
শীতের খুব ভোরে ঘুম থেকে উঠার পরে চা-টোষ্ট বিস্কুট খেতে খেতে ভাই-বোন আর চাচা-চাচিদের সাথে গল্প, আজো আমাকে রোমাঞ্চিত করে। তারপর ভাই বোনদের সাথে নিয়ে হা-ডু-ডু কিংবা গোল্লাছুট দিয়ে গ্রামের ধান কাটা শেষ হওয়া কোনো শিশির ভেজা জমি মাতানো।চিৎকার, চেচাঁমেচি, ঝগড়া সবই থাকতো-আর থাকতো অনেকদিন পর গ্রামে যাওয়ার সেই বাধঁ ভাংগা উচ্ছাস।দুপুর শুরু হতো পুকুরের জলে ডুব দিতে দিতে, যদিও সাতার জানতাম না বলে আমার দৌড় থাকতো পুকুর ঘাটের কাছাকাছিই। তারপরও অনেক মজা নিয়ে উপভোগ করতাম দৃশ্যগুলি।খাওয়ার সময় একটা নিয়ম আগে থেকেই প্রচলিত ছিলো- সবার আগে ছোটরা, তারপর পরিবারের যত পুরুষ আর সবশেষে বাড়ীর মহিলারা সবাই একসাথে বসে খেত। মাদুর পেতে দেওয়া হতো- আমরাও একে একে বসে পড়তাম।তখন মা-চাচীরা কেউ না থাকলে আমরা একে অনে্যর বাসনে ঝাপিয়ে পড়তাম, কোনো ছুতো ছাড়াই।আর বেলা গড়িয়ে যখন বিকেল তখন আমাদের আর কেউ বাড়ীর আশপাশে পেতো না-প্রাইমারী স্কুলের ছোট্ট মাঠের ফুটবল খেলায় আমাদের সরব উপস্থিতি।সন্ধ্যার পর লেপ-কাঁথা মুড়ি দিয়ে ভাইবোনরা সবাই মিলে গল্প করতাম, সাথে থাকতো আশপাশের বাড়ীর ছেলেমেয়েরাও- মাঝরাত পেরিয়ে যেতো গল্প করতে করতে। আর সবাই ঘুমিয়ে পড়লে মনে মনে ভাবতাম- ইস্ কাল যদি বাবাকে বলে আরও কটা দিন থাকা যেত!

