ব্ল্যাক ফ্রাইডে 


ব্ল্যাক ফ্রাইডে:উলুল আমর অন্তর
১.
'ইংরেজি বিষয়ে ফিমেল টিউটর আবশ্যক। ক্লাস নাইনের মেয়েকে উত্তরায় পড়াতে হবে।আগ্রহীরা যোগাযোগ করুন।' ফেসবুকে একটা গ্রুপে এমন বিজ্ঞাপন দেখে কৌতূহলী হয়ে উঠল ফারজানা ইসলাম। রাশেদ হোসেন নামের একজন পোস্টটা দিয়েছে।
ঠিক এমনি এক টিউশনির জন্য অপেক্ষা করছিল ফারজানা। এ মাসের শুরুতে টাকা পাঠিয়ে বাবা ফোন করে বলেছিলেন,'মা,মাসে মাসে এত টাকা পাঠানো সম্ভব হচ্ছে না।ফারাজানা বলেছিল,' বৃত্তির জন্য এপ্লাই করেছি বাবা,দেখি কি হয়।'
খুলনার অনুন্নত এক গ্রাম মাহুতটুলি থেকে ঢাকা বিশ্ববিদ্যালয়ে পড়তে এসেছে ফারজানা। তার গ্রাম থেকে এ প্রতিষ্ঠানে চান্স পাওয়া প্রথম ছাত্রী সে।সামর্থ্যের অভাবে তাকে ঢাকায় পড়ানোর কোনো ইচ্ছা ছিলনা দিন মজুর বাবার।উনি চেয়েছিলেন স্থানীয় কলেজে ভর্তি করিয়ে দিতে।কিন্তু ওর কলেজের প্রিন্সিপাল হাসান আজিজ স্যার ওর বাবাকে বলেছিলেন, ' ঢাকা বিশ্ববিদ্যালয় মানে বুঝেন? প্রাচ্যের অক্সফোর্ড! ফারজানার আগে কেউ এই গ্রাম থেকে চান্স পাইছে? সারা গ্রামের গর্ব ফারজানা।'প্রিন্সিপাল স্যার কলেজ ফান্ড থেকে ওর ভর্তির টাকা দিয়েছিলেন। এছাড়া ইউনিয়ন পরিষদের চেয়ারম্যান দিয়েছিলেন দুই হাজার টাকা।খুশিমনে ফারজানা ঢাকা বিশ্ববিদ্যালয়ে ইংরেজি সাহিত্য বিভাগে ভর্তি হয়ে যায়।
ক্লাস শুরু হলে সুফিয়া কামাল হলে উঠে ফারজানা। শিক্ষা বৃত্তির জন্য আবেদন করেছে সে।তবে ফারজানা চায় নিজে উপার্জন করে বাড়িতে অর্থ পাঠাবে।গ্রামে ওর বান্ধবীদের প্রায় সবারই বিয়ে হয়ে গেছে ক্লাস নাইন-টেনে পড়তে।কিন্তু স্কুল-কলেজের শিক্ষকরা প্রায়ই ওর মেধার প্রশংসা করতেন বলেই বাবা ওর পড়াশুনা বন্ধ করে দেননি। এবার দেশের সর্বোচ্চ বিদ্যাপীঠে পড়ে পিতার দারিদ্র্য দূর করতে চায় ফারজানা।
'পড়াতে চাই'- রাশেদ হোসেনের ইনবক্সে মেসেজ দেয় ফারজানা। এক মিনিট পর রিপ্লাই আসে-'আপনার ফোন নাম্বার দিন।' নিজের ফোন নাম্বার পাঠায় ফারজানা। কিছুক্ষণ পর ফোন বেজে উঠল।রিসিভ করতেই ওপাশ থেকে কেউ বলে ওঠে,'ফারজানা ইসলাম? আমি রাশেদ হোসেন।'
- জি ভাইয়া, আমি পড়াতে চাই।
- আমাদের মেয়ে ক্লাস নাইনে পড়ে।আপনি কি ইংলিশ এর স্টুডেন্ট?
-জি। আপনি কি ছাত্রীর বাবা?
-না।আমি ছাত্রীর বাবার ম্যানেজার। ছাত্রীর নাম রিয়া।
- ওহ, ঠিক আছে।
- আপনি পড়াতে চাইলে সামনের শুক্রবার চলে আসুন।সেদিনই রিয়ার বাবা কথা বলবেন আপনার সাথে। 
ঠিকানা শুনে ফোন রাখে ফারজানা। ওর খুব আনন্দ হচ্ছে। মনে হয় মেয়ের বাবা ধনাঢ্য ব্যক্তি। মাসে যদি ৫০০০ টাকাও দেয়, ফারজানা নিজের খরচ রেখে বাড়িতে হাজারখানেক টাকা পাঠাতে পারবে।
শুক্রবার বিকালে নির্দিষ্ট ঠিকানায় পৌঁছে রাশেদকে ফোন করে ফারজানা। আজ দুপুরে রাশেদের সাথে কথা হয়েছে ওর।বিকালে তাকে এখানে আসতে বলেছে রাশেদ। ফোন ধরেই রাশেদ বলে, 'এসেছেন? আচ্ছা, আমি একটা ছেলেকে পাঠাচ্ছি'।কিছুক্ষণ পর চে গুয়েভারার ছবিযুক্ত একটা টি-শার্ট পরিহিত এক কিশোর তাকে ডাক দেয়।'আপনি ফারজানা'?ফারজানা হুম বলতেই ছেলেটা বলে,আসেন আমার লগে। তার পিছু নিয়ে একটা গলির ভিতর ঢুকে পরে ফারজানা। কিছু সময় হাঁটার পর বড় দরজা দিয়ে একটা বাড়িতে প্রবেশ করে ওরা।চারতলা বাড়ি।উঠানে বড় কয়েকটা গাছ।বাড়িটা বেশ ছিমছাম।মনে হয় কেউ নেই।
দোতলায় উঠে এক কলিংবেল চাপে ছেলেটা। একজন তরুণ গেট খুলে ফারজানার দিকে তাকিয়ে বলল, আসুন।ওকে ড্রয়িংরুমে বসাল লোকটা।ফারজানা লক্ষ্য করল রুমটা অগোছালো। লোকটা ফারজানাকে বলে, আমিই রাশেদ হোসেন।ফারজানা বলল,'ছাত্রী কোথায়?' একটু হেসে রাশেদ বলল, ' তার সাথে দেখা হবে।আপনি জার্নি করে এসেছেন।আগে নাশতা- পানি খান। আক্কাস! বলে কাওকে ডাক দেয় সে।কিছুক্ষণ আগের সেই কিশোর ছেলেটা একটা ট্রে হাতে প্রবেশ করে।ট্রেতে কিছু আপেল, বিস্কুট আর এক গ্লাস শরবত। ইশারায় ফারজানাকে খেতে বলে রাশেদ। ফারজানা গ্লাসটা নিয়ে খেয়ে ফেলে সবটুকু শরবত। কিছুপর ওর মাথাটা কেন জানি ঝিমঝিম করে! জার্নি করে এখানে এসে ভীষণ ক্লান্ত ও।ফারজানার খুব ঘুম পায়!
২
ঘুম ভাংতেই নিজেকে একটা বিছানার উপর আবিষ্কার করে ফারজানা। হঠাৎ লক্ষ্য করে ওর পরনে কোনো জামা নাই! সামনে তাকিয়ে দেখে মেঝেতে একটা ল্যাপটপের সামনে বসে আছে জনাতিনেক তরুণ। আর্তনাদ করে উঠে ফারজানা ল্যাপটপের স্ক্রিনে নিজের নগ্ন ভিডিওচিত্র দেখে! তারপর? আরো কয়েকমাস অতিবাহিত হয়েছে।প্রত্যেক শুক্রবার ফারজানাকে এখানে হাজিরা দিতে হয়! টিউশনি নয়, ব্ল্যাকমেইলের শিকার হয়ে এখানে আসে ফারজানা!

