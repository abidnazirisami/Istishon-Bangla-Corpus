বর্তমানে মধ্য আয়ের বাংলাদেশের বাস্তবতা নেই



মধ্য আয়, নিম্ন আয়, উচ্চ আয়- এগুলো তো কিছু নির্দিষ্ট হিসাবের মধ্যে থাকে। মধ্য আয় হচ্ছে সেটি, যখন গড়পড়তা অধিকাংশ মানুষের আয় সমানুপাতিক হারে বাড়বে। মোট জাতীয় উৎপাদন বা জিডিপি এবং মাথাপিছু আয়ও বাড়বে। এর ফলেই এক সময় দেশ মধ্যম আয়ের দেশে পরিণত হবে। 
আমাদের দেশের অর্থনীতির যে গতি, তাতে এমনিতেই এটা মধ্যম আয়ের দিকেই এগোচ্ছে। কিন্তু মধ্যম আয় দিয়ে এটা নিশ্চিত হয় না যে, একটা দেশ মধ্যম আয়ের হলেই মানুষের মৌলিক সব চাহিদা পূরণ হবে, তাদের কর্মসংস্থান হবে, শিক্ষা ও চিকিৎসা ব্যবস্থা নিশ্চিত হবে। আয় বাড়ার পাশাপাশি দেশের নিম্নশ্রেণীর মানুষের স্বাভাবিক ও স্বচ্ছলভাবে বসবাসের জন্য একটা সুন্দর পরিস্থিতি সুনিশ্চিত হবে। 
মধ্যম আয়ের দেশ বলতে যা বোঝায় তার অনেক কিছুই আমাদের এখন পর্যন্ত নেই। এখন যে পরিস্থিতিতে চলছে তাতে ২০২১ বা ২২ সালের দিকে দেশটি একটি নিম্ন মধ্যম আয়ের দেশে পরিণত হতে পারে। বার্ষিক গড় প্রবৃদ্ধি যদি ৫ থেকে ৬ শতাংশ অব্যাহত থাকে তাহলে সম্পদ ও চাকরির সুযোগও বাড়তে থাকবে। তবে মধ্যম আয়ের একটি দেশের অর্থনীতি ও সামগ্রিক সমাজ ব্যবস্থার যে চরিত্র থাকা উচিত বাংলাদেশে তা নেই। আদৌ তা অর্জিত হবে কি-না তা নিয়েও যথেষ্ট সংশয় রয়েছে। তবে বিভিন্নভাবে যা বলা হচ্ছে তা রাজনৈতিক শ্লোগান মাত্র। 
তবে এক্ষেত্রে আমাদের লক্ষ্যটা হওয়া উচিৎ ২০২১ সালের মধ্যে দেশের সব মানুষকে শিক্ষার সুযোগ করে দেয়া, তাদের চিকিৎসার অধিকার নিশ্চিত করা, কর্মসংস্থানের অধিকার নিশ্চিত করা এবং মানুষের সম্মানজনক জীবনযাপন পুরোপুরি নিশ্চিত করা। এগুলোই লক্ষ্য হওয়া উচিৎ। মধ্যম আয়ের হিসাব হচ্ছে একটা গড় ধারণা। এর উদহারণ হলো- একজন যদি এক কোটি টাকা আয় করে, আরেকজন যদি এক হাজার টাকা আয় করে। এটি গড় করলে দু’জনেরই পড়বে ৫০ লাখ ৫০০ টাকা। এখন যে এক হাজার টাকা আয় করে তার মাথাপিছু আয়ও কিন্তু হবে ৫০ লাখ ৫’শ টাকা। এই গড় হিসাবের বাস্তবতা আমাদের দেশে নেই।
বাংলাদেশে ৫ শতাংশের হাতে যে পরিমান বিত্ত জমা হয়েছে সেটাই কিন্তু মাথাপিছু আয়ের হিসাবের মধ্যে আসে। এখন আমরা মাথাপিছু আয় যেটা দেখি বছরে ৮০০ থেকে ৯০০ ডলার। এই আয় দিয়ে কিন্তু শতকার ৫০ ভাগ মানুষের প্রকৃত অবস্থা বোঝা যায় না।
আমার মনে হয় একটা দেশে বৈষম্য যদি বেশি থাকে তাহলে গড় আয় দিয়ে শুধুমাত্র একটা বিভ্রান্তিকর ধারণা তৈরি হতে পারে। কিন্তু প্রকৃত পরিস্থিতি বোঝা যায় না। এটি বুঝতে হলে দেখতে হবে নীচের দশ শতাংশ এবং উপরের দশ শতাংশের প্রকৃত অবস্থাটা কী? সকল মানুষের মৌলিক চাহিদা পূরণের সবধরনের ব্যবস্থা আছে কি না? সুতরাং মধ্যম আয়ের দেশ কখনো উন্নয়নের প্রধান মাধ্যম হতে পারে না। প্রকৃতপক্ষে জনগণের নিরাপত্তা, তাদের খাদ্য, বস্ত্র, বাসস্থান, চিকিৎসা, শিক্ষা এই জাতীয় জায়গাগুলো নিশ্চিত করতে হবে।

এখানে যে সম্পদ আছে, এ দেশের মানুষের যে কর্মক্ষমতা এগুলো যদি আমরা বিবেচনা করি তাতে হিসাবগুলি সহজেই মিলবে না। পরিকল্পিতভাবে অগ্রসর হলে এবং এগুলোকে পরিচর্যা করা হলে এদেশকে আগামী ৫ বছরের মধ্যে লক্ষ্যণীয় অগ্রগতি অর্জন সম্ভব হবে। এ দেশে এখন যে পরিমান দারিদ্র্য আছে এ আকারের দারিদ্র থাকার কোনো কারণ নেই, ক্ষুধা এভাবে থাকার কোনো কারণ নেই। আমাদের খাদ্য নিরাপত্তা নিশ্চিত করার মতো খাদ্য বাংলাদেশে উৎপাদিত হয়। বাংলাদেশে তরুণ প্রজন্ম যারা আছে এবং সামাজিকভাবে মানুষের যে উদ্দীপনা আছে সেটাকে ঠিক মতো কাজে লাগাতে পারলে অনেক কিছু করা সম্ভব হতো।
আমাদের দেশে যে পরিমান নিরক্ষরতা আছে মাত্র দু’বছর ঠিকমতো পরিকল্পনা গ্রহণের মাধ্যমে এটাকে দূর করা সম্ভব। চিকিৎসাখাতে একটা বড় ধরনের পরিবর্তন সম্ভব, যদি সরকার চিকিৎসা খাতকে বাণিজ্যিকীকরণের হাত থেকে রক্ষা করে। তাহলে দেখা যেতে পারে তরুণ প্রজন্মের যারা ডাক্তার হচ্ছে তারা উজ্জ্বীবিত হবে।
দেশে যে পরিমান প্রাকৃতিক সম্পদ আছে এগুলো উৎপাদন ও বন্টন যদি দেশীয় প্রতিষ্ঠান দিয়ে করা যায় তাহলে আগামী ১০ বছরের মধ্যে এ দেশে জ্বালানি নিরাপত্তাও নিশ্চিত হবে। এখানে সমস্যাটা সম্পদের নয়, দক্ষ জনশক্তিরও নয়, সমস্যা হচ্ছে সম্পদের উপর কিছু গোষ্ঠীর আধিপত্য বিস্তার। প্রচুর পরিমানে রেমিটেন্স আসছে। এখন বছরে আমাদের দেশে যে পরিমান বিদেশী সাহায্য আসছে তা মাত্র দেড়মাসের রেমিটেন্সের সমান। তাহলে বিদেশী সাহায্য, ঋণ- এগুলো নিয়ে এতো হাহাকার করার কি আছে। গার্মেন্টস শ্রমিকরা নিয়ে আসছে বৈদেশিক মুদ্রা। এসব বৈদেশিক মুদ্রার ওপর কর্তৃত্বটা কার?
কেউ কেউ বিদেশে ডলার পাচার করছে। একসময় সরকার বলবে টাকা নেই, বিদেশী সাহায্য লাগবে। আসলে দেশে যত বিদেশী ঋণ আসে আমরা ততবেশি জালের মধ্যে পড়ি। এই শৃঙ্খলটা তৈরি করে কিছু লোকের লাভ হয়। তারা বিভিন্ন দেশ সফর করতে পারে। কনসালটেন্সি ফি পায় তারা। কিন্তু পুরো দেশ ঋণের জালে আটকা পড়ে। আমাদের সম্পদ জনগণের কাজে লাগানোর জন্য যে ধরনের রাজনৈতিক এবং অর্থনৈতিক নীতি দরকার তা নেই। সেটা থাকলে ৫ থেকে ৭ বছরে বড় ধরনের পরিবর্তন সম্ভব এবং দশ বছরের মধ্যে শুধু মধ্যম আয় নয় উন্নত দেশ হিসেবে প্রতিষ্ঠিত হওয়া সম্ভব। 
প্রথম প্রকাশ : রাইজিংবিডি

