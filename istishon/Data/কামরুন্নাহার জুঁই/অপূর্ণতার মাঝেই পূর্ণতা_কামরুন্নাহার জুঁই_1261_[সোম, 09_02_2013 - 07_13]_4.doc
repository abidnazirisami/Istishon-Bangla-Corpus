অপূর্ণতার মাঝেই পূর্ণতা


নীলা আর আমি গভীর রাতে ঘরের বাইরে বেরিয়েছি।দুজন হাতে হাত ধরে হাঁটছি।আশেপাশে মনে হচ্ছে ঘন জঙ্গল।ঘন ঘাসের উপর পা ফেলে হাঁটছি।পৌষের রাত।ঠান্ডা বাড়ছে।তুষারশীতল এলাকার মত কনকনে ঠান্ডা।শীতে কাঁপছি আমরা।কোথায় যাব কোন পথ খুঁজে পাচ্ছিনা।এদিকে নীলা ভয় পেতে শুরু করেছে।তার ভূতের ভয় কিছুতেই কাটছেনা।
হাঁটতে হাঁটতে আমরা একটি খালের কাছে পৌঁছেছি।ছোট একটা সাঁকো।সামনে এগুতে হলে আমাদের এটা পার হতে হবে।নীলার পায়ের হীল জুতো আমি হাতে নিয়ে নেই।এই জুতো পায়ে আর যা-ই হোক সাঁকো পারাপার সম্ভব নয়।সাঁকোয় আমি আগে উঠি।আমার পিছু পিছু নীলা ওঠে।সে ধীরে ধীরে এগিয়ে চলেছে।কিছুদুর যাওয়ার পর চিৎকার করে উঠে।আমি কি হয়েছে জানতে চাচ্ছি।আমাকে বলল তার পায়ের তালুতে কিছু একটা কামড়ে ধরেছে।আমি দ্রুত তার পায়ে হাত দিয়ে দেখি সত্যি কিছু একটা আটকে আছে।টেনে তুলতে যেয়ে বুঝলাম এটা চুইংগাম ছাড়া আর কিছুই নয়।হাসতে হাসতে অবস্থা খারাপ।নীলা রেগে আগুন।চুইংগাম আটকানোর আর সময় পেলনা।এমন সময় আটকে গিয়ে ভয় পাইয়ে দিল।আমি তাকে বুঝালাম সে যতই উল্টাপাল্টা চিন্তা তার মাথায় ঘুরপাক খাওয়াবে ততই তার ভয় ভীতিরা প্রশ্রয় পেয়ে মাথায় চড়বে।
সাঁকো পার হয়েছি আমরা।আবার হাঁটছি সামনের পথ ধরে।হঠাৎ কান্নার আওয়াজ শুনতে পেলাম।দূর থেকে ভেসে আসছে সেই কান্না।হকচকিয়ে এদিক সেদিক তাকালাম।অন্ধকার যেন আরও ঘন হচ্ছে।একটা টর্চলাইট নিয়ে বের না হয়ে খুব বোকামী হয়ে গেল।এখন ওটার অভাব অনুভব করছি।
নীলা ভয় পেয়ে আবোল তাবোল বকতে শুরু করেছে।তার ধারনা বুড়ো তেঁতুল গাছের সবচেয়ে কুৎসিত গালকাটা পেত্নী কাঁদছে।সেই পেত্নীর নাকি সামনের দুইটা দাঁত নেই।তার প্রেমিককে বাঁচাতে গিয়ে চারশ বছর আগে তার মৃত্যু হয়।তার প্রাণ ছিল ঐ দুটো দাঁতে,সেই দাঁতে সে বটরাজ্যের ভুতের নাতি কাব্রুকে কামড়ে মেরে ফেলে।আর তখন তার দুটো দাঁত পড়ে যায় ,তাই সে মারা যায়। আরও কত কি বলতে লাগল ।আমি জিজ্ঞেস করলে আমাকে বলে ওর দাদী এসব আজগুবি গল্প বলেছিল তাকে!আমার হাসি আর আটকে রাখতে পারছিলাম না।
আমি আর নীলা হাঁটছি।হঠাৎ নীলার সাথে কেউ একজন ধাক্কা খেল।সে ভয়ে স্তব্ধ হয়ে গেল।আমার কেন যেন ভয় লাগতে শুরু করেছে।মনে হচ্ছে আশেপাশে কেউ আছে।তৃতীয় অস্তিত্বের উপস্থিতি অনুভূত হওয়াতে আমি এদিক ওদিক হাতড়ে দেখলাম কেউ একজন স্থির হয়ে দাঁড়িয়ে আছে।আমি সাহস নিয়ে তার সাথে কথা বলার চেষ্টা করছি।কিন্তু সে কোনো কথা বলছে না।নড়ছেও না।তাই আমার একটু অন্যরকম মনে হচ্ছে ব্যাপারটা।হঠাৎ নীলার মত ভীতু মেয়ের এত সাহস কিভাবে হল আমি হা করে দাঁড়িয়ে ভাবছি।সে এত অন্ধকারে কোথা থেকে একটা লাঠির মত কি যেন হাতে তুলে নাটকীয় ভঙিমায় জোরে আঘাত করল দাঁড়িয়ে থাকা স্থির মানুষটাকে।ঠাস করে আওয়াজ হলো।মনে হচ্ছে কিছু একটা তীব্র আঘাতপ্রাপ্ত হয়ে ভেঙেচুরে গেল।আমি ভাবলাম এ কি করলো মেয়েটা!! মানুষটা কে না কে! মাথা ফাটিয়ে দিল শেষ পর্যন্ত!আজব ব্যাপার!ব্যথা পেয়েও মানুষটা কোনো টু শব্দ পর্যন্ত করছেনা।আমি বোকা হয়ে গেলাম।হাত দিয়ে দেখি তার মাথা নেই।মাথা গেল কই?আমি জীবনেও এত ভয় পাইনি!নীলা বেশ চুপচাপ।কথা বলছেনা।তাকেও আমার কেমন যেন অচেনা লাগতে শুরু করেছে।তার মাঝে এত গায়েবানা সাহস আর শক্তি কিভাবে এল!আমি মাথাবিহীন মানুষটাকে নিয়ে সবচেয়ে বেশি চিন্তায় পড়লাম।মাথার বুদ্ধি মনে হয় এইবার একে একে সব প্যাঁচগোচ খুলতে শুরু করেছে।আমার মোবাইলটা বের করলাম প্যান্টের পকেট থেকে।এই কাজ আরও আগে করা উচিত ছিল।কিন্তু কথায় আছেনা?-চোর গেলে বুদ্ধি বাড়ে?
খামখা অন্ধকারে অনেকক্ষণ কষ্ট করলাম।আলো জ্বেলে প্রথমেই দেখছি ঐ মানুষটাকে।আমার মেজাজ খারাপ হচ্ছে।নীলা অট্টহাসি হাসছে।কি অদ্ভুত!
একটা কাকতারুয়া কে নিয়ে এত কাহিনী তামাশার কোনো মানে হয়!!ধ্যাত,অযথা সময়ক্ষেপণ।
মোবাইলের মৃদু আলোর সাহায্যে হাঁটতে হাঁটতে আমরা একটি ছনের ঘর দেখতে পেলাম।ঘন জঙ্গলে এই ঘর কোথা থেকে এল বুঝলাম না।
আমি সাহস করে ঘরে ঢুকলাম।পিছু পিছু নীলা আসছে।সেখানে একটু আলোর দেখা পাচ্ছি।আমি কাছে যেতেই উশকো খুশকো চুল,মুখে কাটা দাগ,মলিন চেহারার একটি মেয়ে আমাকে দেখে চিৎকার শুরু করেছে।আমার দিকে কটকট করে তাকাল।আমার কি যে হল,ওর সামনের দুটো দাঁত আছে কি না দেখতে খুব ইচ্ছে করছে।কিন্তু কিভাবে দেখি!!আমি বোধ হয় ওকে পেত্নী ভাবতে শুরু করেছি।তার সাথে কথা বলতে ইচ্ছে হল কিন্তু নীলা বারবার বাধা দিচ্ছে।আমার কাছে ঘরটা নিরাপদ মনে হচ্ছে তাই সেখান থেকে বের হলাম না।অনেকক্ষণ ধরে দাঁড়িয়ে আছি।আর ভাল লাগছেনা।ঐদিকে মেয়েটা ঠাণ্ডায় কাঁপছে,আমরাও কাঁপছি।
মেয়েটির ব্যাপারে আমার কৌতুহল বেড়েই চলেছে।আমি নীলাকে সাথে নিয়ে মেয়েটার পাশে যেয়ে বসলাম।তাকে জিজ্ঞাসা করলাম সে এখানে কি করে এসেছে।
মেয়েটি কাঁদতে কাঁদতে বলছে সে তার প্রেমিকের হাত ধরে পালিয়ে আসে বাসা থেকে।খুব বিশ্বাস করেছিল তাকে।বিশ্বাসঘাতক প্রেমিক তাকে সুন্দর স্বপ্ন দেখিয়ে তার সাথে নিকৃষ্টতম বেইমানী করেছে।তাকে এখানে ফেলে গেছে তার সর্বনাশা প্রেমিক।তাকে সর্বশান্ত করে ডাস্টবিনের মত ফেলে গেছে এক নরপিশাচ।বিশ্বাসই তার বিপদের কারণ হয়েছে।
আমার মনটা কেঁদে উঠল মেয়েটির জন্য।নীলাও কাঁদছে তার জন্য।পরিস্থিতি অন্যরকম হয়ে গেল।নীলা কিছুটা ভ্রুকুটি করে আমার দিকে তাকাচ্ছে।তার মনেও আজ অজানা সংশয়ের ঢল নেমেছে।নামাটা স্বাভাবিক।আমি বুঝতে পেরেছি।কিছুক্ষণ নীরব থেকে নীলাকে বললাম এখনও সকাল হতে কিছুটা দেরি।চলো তোমায় তোমার বাড়িতে পৌঁছে দেই।কেউ কিছু জানবেনা।জানার আগেই পৌঁছে দেব তোমায়।আমার সাথে বাকি পথটুকু নাইবা গেলে।তোমার জন্য যেই বর পছন্দ করা হয়েছে তাকেই বিয়ে করো।সে অন্তত ধোকা দিবেনা।আমি ধোকা দিতেও তো পারি!কি দরকার তোমার এসব দেখার।
নীলা আমতা আমতা করে কিছু একটা বলতে চাচ্ছে।না-ই বা শুনলাম আজ।আজ আমি তাই করবো যা আমার করা উচিৎ।
আমি ঐ অসহায় মেয়েটিকে অপেক্ষা করতে বললাম।মেয়েটিকে মানবতার খাতিরেই হোক,আমি অবশ্যই সাহায্য করবো।
নীলা আর আমি আবার চলেছি পিছনে ফেলে আশা পথে।নীলা যেতে চাচ্ছেনা হয়ত,আশ্চর্য তবুও সে ফিরে যাচ্ছে! স্বপ্ন পূরণের অভিপ্রায় নিয়ে যেতে চেয়েছিলাম এক স্বপ্নের রাজ্যে।সেটা আর হলনা।তবে আমি তার বিশ্বাসকে আজীবন বাঁচিয়ে রাখতে চাই।যেভাবেই হোক।
"একটি ভালবাসা,একটি বিশ্বাস,একটি শ্রদ্ধা এভাবেই গেঁথে থাকুক তোমার অন্তরে।অবিশ্বাস এবং সংশয়ের শুরু যেখানে সেখান থেকে ফিরে যাওয়াই মঙ্গল।আমাদের মিলনের অপূর্ণতা তোমাকে দিতে যাচ্ছে একটি পরিপূর্ণ ভালোবাসা। তুমি আমাকে ভাল মানুষ বলে গালি দিতে পার,সাধু বলেও গালি দিতে পার।হয়ত আমি এমন-ই!!!!"

