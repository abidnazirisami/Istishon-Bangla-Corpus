রিচার্ড ডকিন্সের বই ‘দি গড ডিল্যুশন’, উদ্দেশ্য বিশ্বাসের জায়গায় বিজ্ঞানমনস্কতার চাষ (বই আলোচনা) 



বই: দি গড ডিল্যুশন
মূল বই: The God Delusion
লেখক: Richard Dawkins
অনুবাদক: কাজী মাহবুব হাসান
প্রচ্ছদশিল্পী: আসমা সুলতানা
প্রকাশক: অনার্য প্রকাশনী (বাংলাদেশ)
সর্বমোট পৃষ্ঠাসংখ্যা: ৫২৮
সর্বমোট পাদটীকা: ৭৫৩টি (মূল বইয়ে ১৫৬টি)
মূল্য: ৮০০ টাকা
.........................................................
রিভিউ এর ভূমিকা
রিচার্ড ডকিন্সের (একজন বিবর্তন জীববিজ্ঞানী হিসেবে) ২০০৬ সালে প্রকাশিত বেস্টসেলার, ৩০ টিরও বেশি ভাষায় অনুদিত The God Delusion বইটি অতিপ্রাকৃত সৃষ্টিকর্তার অস্তিত্বের বিরুদ্ধে আজ পর্যন্ত লেখা সবচেয়ে শক্তিশালী বই। যে বইটিতে বিশ্বাসীদের সকল যৌক্তিক অবস্থান আর বিশ্বাস কখনও যুক্তির আঘাতে চূর্ণ-বিচূর্ণ হয়েছে, কখনও সেসবের ভিত্তি নড়বড়ে হিসেবে প্রতিভাত হয়েছে। যদিও সৃষ্টিতত্ত্ববাদীরা শুরু থেকেই এই বইটির সমালোচনায় মুখর থেকেছে (এই বইটির বিরুদ্ধে আলাদা বইও লেখা হয়েছে, যেমন: The Devil’s Delusion: Atheism and Its Scientific Pretensions) তবুও প্রত্যাশানুরুপভাবেই বইটির চাহিদা দমিয়ে রাখা যায় নি, ২০১০ সালেই বইটির বিক্রি ২ মিলিয়ন কপি অতিক্রম করে। 
বাংলা ভাষায় এই বইটির প্রাঞ্জল অনুবাদ করেছেন অনুবাদক কাজী মাহবুব হাসান, যার পেশাগত প্রশিক্ষণের ক্ষেত্র চিকিৎসাবিজ্ঞান, চিকিৎসা অনুজীববিজ্ঞান, রোগতত্ত্ব ও জনস্বাস্থ্য, যিনি রিচার্ড ডকিন্সের সকল বই অনুবাদ করার জন্য নিজের কর্মজীবন এর পাশাপাশি এক যুগ ধরে কাজ করে যাচ্ছেন। সম্প্রতি রিচার্ড ডকিন্সের সাথে যোগাযোগ করা হলে তিনি আনন্দের সাথে তাঁর এই উদ্যোগকে স্বাগত জানান, প্রশংসা করেন এবং তার বাকি বইগুলো অনুবাদ কল্পে তাঁর পাশে থাকার আন্তরিক প্রত্যয় ব্যক্ত করেন। কাজী মাহবুব হাসান এর ব্যক্তিগত ব্লগ ‘জীবনের বিজ্ঞান’ এ তাঁর বেশ কিছু মৌলিক লেখা ও কয়েকটি গুরুত্বপূর্ণ বই এর অব্যাহত অনুবাদ প্রচেষ্টা দেখতে ও পড়তে পারা যাবে। তিনি আসমা সুলতানার (যিনি এই বইটির প্রচ্ছদ করে স্বয়ং রিচার্ড ডকিন্সের দৃষ্টি কেড়েছেন) সাথে যৌথভাবে জন বার্জারের শিল্প সমালোচনার সংক্রান্ত বিখ্যাত বই ‘ওয়েজ অব সিইং’ অনুবাদ করেছেন। এই দুটি অনুবাদের বই'ই ২০১৫ সালের বাংলা একাডেমীর বইমেলায় প্রকাশিত হয়।
ভূমিকার একটি গুরুত্বপূর্ন অংশে অনুবাদক লেখক ও বইটি প্রসঙ্গে মতামত দিয়েছেন, “দি গড ডিল্যুশন’ এর আগেই বিবর্তন জীববিজ্ঞান নিয়ে প্রকাশিত অন্য বইগুলোয় অসাধারণ মেধা আর স্বচ্ছ লেখনী ইতি মধ্যেই সৃষ্টিবাদীদের যুক্তিগুলোকে ধ্বংস করেছিলেন। সেইও যুক্তির বিরুদ্ধে আর কোন প্রতিরোধ গড়ে তুলতে না পেরে তাদের যুক্তি রুপ নিয়েছে argumentum hominem এ অর্থাৎ আক্রমণের লক্ষ্য ব্যক্তি রিচার্ড ডকিন্স। স্পষ্টতই ডকিন্সকে দমিয়ে রাখতে পারেন নি তারা, আর তিনি তাদের শক্তিশালী বিপক্ষ হয়েই আবির্ভূত হয়েছেন ‘দি গড ডিল্যুশন’ বইটিতে। আবারো তার প্রাণবন্ত লেখনী, আবেগময় যুক্তি তর্কের উপস্থাপন এই বইয়ের যেকোন ধরণের বিশ্বাসধারী মনোযোগী পাঠককে আন্দোলিত করতে বাধ্য। আর বিশেষ করে ধর্মীয় মৌলবাদীতার বিস্ময়কর উত্থানের এই সময়ে বুদ্ধিবৃত্তিক আলোচনায় উৎসাহী যেকোন পাঠকের কাছে বইটি এখন আরও প্রাসঙ্গিক”।
নিজের কর্মক্ষেত্র, বিবর্তন জীববিজ্ঞান এ রিচার্ড ডকিন্স সুপ্রতিষ্ঠিত। কিন্তু এই বইটির উদ্দেশ্য বিজ্ঞান ব্যাখ্যা করা নয়, বরং একজন প্রকৃত বিজ্ঞানমনষ্ক জ্ঞানী মানুষ হিসেবে স্রষ্টা-ও-ধর্ম বিষয়ক ভ্রান্তি দূরকরণে ভূমিকা রাখার দায়বদ্ধতা থেকে তিনি মূলত চৈতন্য জাগরণেই বেশি সচেষ্ট থেকেছেন। ভূমিকা থেকে, তার ভাষাতেই তার স্পষ্ট অবস্থান জেনে নেই, “যে মানুষগুলো হালকা একটি আকাঙ্খা অনুভব করেন তাদের পূর্বপুরুষদের ধর্ম পরিত্যাগ করার জন্য... আপনি যদি তাদের কেউ হন, তাহলে এই বইটি আপনার জন্য। এর উদ্দেশ্য হচ্ছে সেই সচেতনতার স্তরটিকে উন্নীত করা; এমনভাবে যেন কারো পক্ষে অবিশ্বাসী হওয়াটা একটি বাস্তবসম্মত ইচ্ছা হতে পারে, একটি সাহসী আর চমৎকার ইচ্ছা। আপনি একজন নিরীশ্বরবাদী হতে পারেন, যে কিনা সুখী, ভারসাম্যময়, নৈতিক এবং বুদ্ধিবৃত্তিগতভাবে সৎ ও পরিপূর্ণ”। “আমার আগের কোন বইয়েরই এমন কোন উদ্দেশ্য ছিল না যে, বইটি কারো মন পরিবর্তন করবে, তবে এই বইটির উদ্দেশ্য সেটি”। রিচার্ড ডকিন্স বইটা উৎসর্গ করেছেন ডগলাস অ্যাডামস(১৯৫২-২০০১) এর স্মৃতির প্রতি নিবেদনে, যিনি ডকিন্সের নিরীশ্বরবাদী শক্তিশালী অবস্থানে অনুপ্রাণিত হয়ে বিশ্বাসের শেকল ছিড়ে মুক্ত হয়েছিলেন। শুধু তাই নয়, পরবর্তীতে বইটির নামকরণের বিষয়টিও তিনি যুক্তিপূর্ণভাবে উপস্থাপন করেছেন, যা পাঠকদেরকে বইটি পাঠে আরও আগ্রহী করে তুলবে।
যা যা বাড়তি এই অনুবাদ বইটিতে
লেখক পরিচিতি
রিচার্ড ডকিন্সকে শুরুতেই পাঠকদের সামনে আন্তরিকভাবে পরিচিত করিয়ে দিয়েছেন অনুবাদক কাজী মাহবুব হাসান। এই অংশটিতে আছে লেখকের সংক্ষেপিত জীবনী, হোমো স্যাপিয়েন্স মানবপ্রজাতি যে মহাদেশ থেকে যাত্রা শুরু করে সারা বিশ্বে ছড়িয়ে পরেছিল, সেই অপার প্রাকৃতিক ও জীব বৈচিত্র্যের আধার আফ্রিকায় শৈশব কাটানো একটি একটি শিশুর পরবর্তী জীবনে পৃথিবীবিখ্যাত জীববিজ্ঞানী হয়ে ওঠার গল্প। বৃটিশ সরকারের কৃষিবিভাগের কর্মকর্তা পিতা ও মাতা দুজনেরই প্রাকৃতিক বিজ্ঞানের প্রতি আগ্রহ পারিবারিকভাবেই সঞ্চারিত হয়েছিল তার মনে, পরবর্তীতে উচ্চশিক্ষার বিষয় হিসেবে বেছেও নিয়েছিলেন জীববিজ্ঞান। ১৯৬২ সালে অক্সফোর্ডের ব্যালিওল কলেজে প্রাণিবিজ্ঞানে স্নাতক, এরপরে তৎকালীন বিশ্বসেরা ইথোলজিস্ট ও জীববিজ্ঞানী নিকোলাস টিনবার্গেন এর তত্বাবধানে ১৯৬৬ সালে পিএইচডি ডিগ্রি অর্জন করেন তিনি। ১৯৭০ সালে অক্সফোর্ডে প্রাণিবিজ্ঞানের প্রভাষক হিসেবে তাঁর পেশাগত জীবন শুরু, পরবর্তীতে এই বিভাগের রিডার হয়েছিলেন তিনি। ১৯৯৫ সালে বিখ্যাত সফটওয়্যার প্রকৌশলী চার্লস সিমোনী বিজ্ঞানকে সাধারন মানুষের কাছে বোধগম্য করার জন্য আর জনপ্রিয় করার লক্ষ্যে সেখানেই তাঁর জন্য একটি বিশেষ অধ্যাপকের পদ সৃষ্টি করেন,যে পদ থেকে ২০০৮ সালে তিনি অবসর গ্রহন করেন। তিনি শুরু থেকেই লক্ষ্য করেছেন জীব বিবর্তন সম্পর্কে শুধু বিরোধীদের নয় অনেক জীববিজ্ঞানীর মাঝেও ভ্রান্ত ধারণা বিদ্যমান, তাই তিনি বিবর্তন বিষয়ে লেখালেখি শুরু করেন। ১৯৭৬ সালে প্রকাশিত হয়েছিল তার প্রথম বই ‘The Selfish Gene’, যা বিশ্বব্যাপী তার খ্যাতি এনে দিয়েছিল। তার অন্যান্য বিখ্যাত বইগুলোর মধ্যে রয়েছে ‘The Extended Phenotype’, ‘The Blind Watchmaker’, ‘River Out of Eden: A Darwinian View of Life’, ‘Climbing Mount Improbable’, Unweaving the Rainbow’, ‘A Devil’s Chaplin’, ‘The Ancestor’s Tale’. বিবর্তনের স্বপক্ষে গবেষনালব্ধ প্রমাণগুলো হালনাগাদ করে ২০০৯ সালে তিনি প্রকাশ করেন ‘The Greatest Show on Earth: The Evidence for Evolution’। ২০১১ সালে কিশোরদের উপযোগী করে লেখেন ‘The Magic of Reality: How We Know What’s Really True’। ২০১৩ সালে প্রকাশিত হয়েছে তাঁর আত্মজীবনী ‘ An Appetite for Wonder: The Making of a Scientist’এর প্রথম খন্ড। প্রতিটা বই এর কি অদ্ভুত সুন্দর নামকরণ! বহু সম্মানজনক পুরুষ্কারে সম্মানিত রিচার্ড ডকিন্স এছাড়াও বিবর্তন জীববিজ্ঞান, বিজ্ঞানমনষ্ক, ছদ্মবিজ্ঞান, ধর্মীয় ও অন্যান্য কুসংস্কার নিয়ে তাঁর আজীবন যুদ্ধের অংশ হিসেবে তৈরী করেছেন বেশ কিছু প্রামাণ্যচিত্র। বিজ্ঞানমনস্কতা ও মুক্তচিন্তা প্রসারে বর্তমানে ব্যস্ত আছেন তাঁর নিজস্ব প্রতিষ্ঠান Richard Dawkins Foundation for Reason and Science নিয়ে। 

অনুবাদকের ভূমিকা
এই কৌতুহলোদ্দীপক অংশটিতে অনুবাদক কাজী মাহবুব হাসানকে লেখক কাজী মাহবুব হাসান হিসেবে আবিষ্কার করার সুযোগ পাওয়া যায়। অনন্য দক্ষতায় তিনি একের পর এক তুলে ধরছেন রিচার্ড ডকিন্সের লেখার সাথে তার পরিচয়ের খন্ডচিত্রগুলি: ঢাকা মেডিকেল কলেজে অধ্যয়নরত অবস্থায় ‘The Selfish Gene’ এর প্রথম সংস্করণের একটি কপি পড়া, এরপরে দীর্ঘ বিরতির পরে ২০০১ সালে একই প্রতিষ্ঠানে মাইক্রোবায়োলজি বিভাগের প্রভাষক থাকাকালীন সময়ে শিক্ষার্থীদের সাথে ভারত ভ্রমন করতে গিয়ে কলকাতার একটি কফি হাউজের উপর তলার একটি বই এর দোকানে সেই অবধি লেখকের প্রকাশিত সকল বই সংগ্রহের সুযোগ। আছে ব্যক্তিজীবনে একজন অনুকরনীয় শিক্ষকের অভাব এর জায়গাটা জ্যোতির্বিজ্ঞানী ও সংশয়বাদী দার্শনিক কার্ল সাগান ও ডকিন্সের মত মহৎ-প্রাণ শিক্ষকের কাজের সংস্পর্শে পুরণের কৃতজ্ঞ অনুরনন। যার প্রজন্মান্তিক দায়বদ্ধতার উৎসরন থেকেই কাজী মাহবুব হাসান একজন প্রকৃত শিক্ষার্থীর মতই রিচার্ড ডকিন্সের সকল পুস্তক বাংলা ভাষায় অনুবাদ এর যে অতি প্রয়োজনীয় দায়িত্ব কাঁধে নিয়েছেন তারই প্রথম ফসল এই অনুবাদ বইটি, তার প্রথমগুরু-দক্ষিণা। বাকি লেখায় তিনি মূল বইটির প্রতিটি অধ্যায় সম্পর্কে সরল ভাষায় নাতিদীর্ঘ আলোচনা করেছেন যা বইটির একটি অসাধারন প্রাক-ধারণা প্রদানের কাজ করেছে, এছাড়াও তিনি ধারণা দিয়েছেন সারা বিশ্বে বইটি প্রকাশ-পরবর্তী বহুধা-বিভক্ত পাঠক প্রতিক্রিয়ার। বাংলাদেশের মুক্ত-চিন্তার মানুষদেরকে এই বইটি উৎসর্গ করার পূর্বে তিনি উচ্চারণ করেছে,
“আমি পাঠকদের আমন্ত্রন জানাই এই গুরুত্বপূর্ণ বইটি পাঠ করার জন্য; আমি নিশ্চিত যে, অস্তিত্বের একটি কেন্দ্রীয় প্রশ্ন নিয়ে রিচার্ড ডকিন্সের যুক্তিতর্ক আর আলোচনা অবশ্যই পাঠকের মনে কৌতুহলের জন্ম দেবে, সুযোগ করে দেবে আরো বেশি প্রশ্ন করার”।
পাঠকদের সুবিধার্থে গুরুত্বপূর্ণ সব পাদটীকা
মূল বইটিতে টীকার সংখ্যা শ’দেড়েক, সেখানে অনুবাদ বইটির প্রথম সংস্করণে গুরুত্বপূর্ণ তথ্য সম্বলিত পাদটিকার সংখ্যা ৭৫৩টি যা অনুবাদকের আন্তরিকতা ও একনিষ্ঠ পরিশ্রমেই সম্ভব হয়েছে। যার জন্য অনুবাদক পাঠকদের কাছে বিশেষ ধন্যবাদ পাবেন। পাদটিকার এই সংখ্যা বইটির আয়তনও বাড়াতে ভূমিকা রেখেছে।
মূল বই আলোচনা
পেপারব্যাক সংস্করণের ভূমিকা:
The God Delusion বইটি প্রকাশের পরেই ২০০৬ সালে বিস্ময়করভাবেই বহুবিক্রিত একটি বই হিসেবে উঠে এসেছিল, এটা সম্ভবপর হয়েছিল বিশাল সংখ্যক পাঠকের আগ্রহ ও উষ্ণ অভ্যর্থনার ফলে। পাশাপাশি ছিল ধর্মবাদী-মডারেট-সুবিধাবাদীদের অসমর্থন ও তথাকথিত যৌক্তিক আস্ফালন, তেমনি কয়েকটি যুক্তি ও মন্তব্যকে শক্তহাতে খন্ডন করে সেসবের অসারতা প্রমাণ করেছেন লেখক এই অংশে।
ভুমিকা:
লেখক বইটির বিষয়বস্তু সম্পর্কে একটি প্রাথমিক ধারণা দিয়েছেন। বর্তমান পৃথিবীতে অজ্ঞেয়বাদী-নিরীশ্বরবাদী হলেও যারা তাদের সমাজ-সংস্কৃতি-রাষ্ট্রের চিরায়ত বিশ্বাসগত চর্চা থেকে বের হতে পারছেন না, তাদেরকে তিনি উৎসাহী করেছেন নিজেদের অবস্থান অকপটে জানান দেয়ার জন্য। পরিবর্তনের যে শক্তিশালী স্রোত বইছে যা তার Root of All Evil প্রামাণ্যচিত্রটি বৃটিশ চ্যানেল ফোর এ প্রচার করার সময়েও বেশ বোঝা গিয়েছে, সে পরিবর্তনকে চেইন রিঅ্যাকশনের মত ছড়িয়ে দিতে সবার এক হবার গুরুত্বও তুলে ধরেছেন।
গভীরভাবে ধার্মিক একজন অবিশ্বাসী
বিজ্ঞানকে যেমন ধর্মবাদীরা নিজেদের বাড়ির একটা কক্ষ মনে করে, তেমনি অনেক বিখ্যাত অজ্ঞেয়বাদী-নিরীশ্বর-অবিশ্বাসী বিজ্ঞানী-দার্শনিককে ও তাদের বানীকে তারা নিজেদের বিশ্বাসভূক্ত করার আপ্রান চেষ্টা করে, তার জন্য তারা মিথ্যেচার ও ভুল ব্যাখ্যা দিতেও পিছু পা হয় না। লেখক প্রসঙ্গত ইতিহাসের অন্যতম শ্রেষ্ঠ পদার্থবীদ আলবার্ট আইনস্টাইনের ধর্ম বিষয়ক অবস্থান (তিনি প্রাতিষ্ঠানিক ধর্ম, অতিপ্রাকৃত ঈশ্বরের ধারণা বিরোধী ছিলেন) নিয়ে ধর্মবাদীদের আলোচনাকে অবান্তর ও উদ্দেশ্যপ্রনোদিত হিসেবে প্রমাণ করেছেন যুক্তি দিয়ে ও আইনস্টাইনেরই স্বীয় ভাষ্য উল্লেখ্যে, যেসব উক্তি সম্পর্কে পৃথিবীর অধিকাংশ মানুষ অজ্ঞাত আজও। ডকিন্স স্মরণ করেছেন মানব মুক্তির জন্য কাজ করা বেশ কয়েকজন মণীষীকে। সমান্তরালে দেখিয়েছেন ধর্মীয় ভন্ডামী, মৌলবাদ, ধর্ম নিয়ে রাজনীতির রুপ, শেষ করেছেন একটি বিশেষ কেস স্টাডি দিয়ে, একটি ড্যানিশ দৈনিক ‘জিল্যান্ডস পোস্টেন’ এ মোহাম্মদকে নিয়ে আঁকা ১২টি কার্টুন প্রকাশ ও পরবর্তীতে মুসলিম ও মুসলিম বিশ্বে তার প্রতিক্রিয়ার নৈতিকতা ও যৌক্তিকতা নিয়ে।
ঈশ্বর হাইপোথিসিস 
বিশ্বব্যাপী বিভিন্ন জাতি-গোষ্ঠীর ঈশ্বরে বিশ্বাসের বিভিন্ন ধারণাকে একগুচ্ছ ঈশ্বর হাইপোথিসিস হিসেবে তিনি একের পর এক আমাদের কাছে তুলে ধরেছেন। যা বইটির অগ্র-পঠনের জন্য সহায়ক ভূমিকা পালন করবে। ডকিন্স মানুষের ঈশ্বরে বিশ্বাসের একটি ধারাক্রম তৈরি করেছেন, যার রয়েছে ৭ টি ফলক, একেকটি ফলক ঈশ্বরে বিশ্বাসের একেকটি অবস্থান এর পক্ষে দাঁড়িয়ে। ১ নং ফলক তাদের যারা পুরোপুরি ঈশ্বরবাদী, এভাবে একেকটি অবস্থান পেরিয়ে ৭নং ফলক তাদের জন্য যারা পুরোপুরি নিরীশ্বরবাদী। এই স্পেকট্রামটি থেকে যে কেউ তার বিশ্বাসের মাত্রা যাচাই করতে পারবে। লেখক নিজেও নিজের অবস্থানটিকে প্রকাশ করেছেন। আমি মনে করি, ধর্ম ও ঈশ্বর বিষয়ে জানতে ও আলোচনায় অংশগ্রহন করতে আগ্রহী সকল পাঠকের জন্য এই অধ্যায়টি বারংবার পড়ার গুরুত্ব বহন করে।
ঈশ্বরের অস্তিত্বের স্বপক্ষে প্রস্তাবিত কিছু যুক্তি
এই অধ্যায়টিতে লেখক পাঠকদের সামনে ঈশ্বরের অস্তিত্বের স্বপক্ষে বেশ কয়েক শতাব্দীর ব্যক্তিগত, ধর্মীয়ও দার্শনিক যুক্তি তুলে ধরেছেন। এবং দক্ষতার সাথে প্রতিটির অসারতা প্রমাণ করেছেন কখনও বিজ্ঞানের মাধ্যমে, কখনও বুদ্ধিদীপ্ত সরল-সাবলীল প্রতিযুক্তির মাধ্যমে। বাংলা ভাষার ও উপমহাদেশের অধিকাংশ পাঠকের কাছেই এসব যুক্তি ও প্রতিযুক্তি অশ্রুত, তাই আমার মতে অবশ্যপাঠ্য। কয়েকটি উল্লেখ করছি: থমাস অ্যাকোয়াইনাস এর ‘প্রমাণসমূহ’, অনটোলজিক্যালযুক্তি, শ্রদ্বেয় ধার্মিক বিজ্ঞানীদের থেকে আসা যুক্তি, পাসকাল এর বাজী, বায়েসিয়ান যুক্তিগুলো ইত্যাদি।
কেন প্রায় নিশ্চিতভাবে বলা সম্ভব ঈশ্বরের কোন অস্তিত্ব নেই
এবার লেখকের প্রস্তাবনার পালা। তিনি সৃষ্টি আছে তাই স্রষ্টা আছে, এহেন সৃষ্টিতত্ত্ব আদতে ইন্টেলিজেন্ট ডিজাইনের মোড়কে ঈশ্বর হাইপোথিসিস এর ভ্রান্ততাকে ও অসম্ভব্যতাকে পরিস্কার করেছেন। তিনি বিবর্তন সম্পর্কেও প্রচলিত কিছু ভ্রান্ত ও উদ্দেশ্যপ্রণোদিত ধারণা নিয়ে আলোচনা করেছেন। বিজ্ঞান ও যুক্তির অপূর্ব সম্মিলনে তিনি অধ্যায়টির শিরোনামকে স্বার্থক করতে পেরেছেন।
ধর্মের শিকড়
ডারউইনীয় আবশ্যিকতা, অন্যকিছুর বাই-প্রোডাক্ট বা উপজাত হিসেবে ধর্ম, ধর্মবিশ্বাসী হবার মনস্তাত্বিক পূর্বপ্রস্তুতি, কেস স্টাডি: কার্গো কাল্ট – এর মত বেশ কিছু গুরুত্বপূর্ণ ইস্যুর আলোচনায় লেখক দেখাতে সমর্থ হয়েছেন কেন প্রায় সকল মানব সংস্কৃতিতে ধর্ম উপস্থিত। ডকিন্স এখানে ১৯৭৬ সালে তার প্রস্তাবিত সামাজিক ধারণার বিবর্তনের একক মীম এর প্রভাবকে দায়ী করেন, যা মনের ‘ভাইরাস’ সংক্রমনের মত করেই ধর্মীয় ধারণার বিস্তারে ভূমিকা রাখে।
নৈতিকতার শিকড়: কেন আমরা ভালো?
ধর্মবাদীদের প্রিয়তম যুক্তিটি হলো: ঈশ্বর ও ধর্মের উপস্থিতিই মানুষকে নৈতিক করে তোলে, অনুপস্থিতিতে অনৈতিকতার বিস্তার ঘটে। ডকিন্স এর আলোচনায় উঠে এসেছে নৈতিক আচরণের জন্যে ধর্মের কোন আবশ্যকতা নেই, বরং এর রয়েছে ডারউইনীয় ব্যাখ্যা, আছে পরার্থ জীন, বিবর্তনিক প্রক্রিয়ায় মানুষের মাঝে প্রাকৃতিকভাবেই সহমর্মিতার উন্মেষ ঘটে। ঈশ্বর যদি না থাকে তাহলেই কি আমরা খুন-ধর্ষন শুরু করে দেব? নৈতিক কাজ এর জন্য কোন অতিপ্রাকৃত ঈশ্বরকে খুশি করা ও বিনিময়ে পুরস্কৃত হওয়ার ধারণাটা যেন মানবতারই বড় অপমান।
‘পবিত্র’ গ্রন্থ এবং যুগের সাথে বদলে যাওয়া নৈতিকতার জাইটগাইস্ট
ডকিন্স এরপরে বর্ননা করেছেন ওল্ড টেস্টামেন্ট (যেখানে একজন প্রতিহিংসাপরায়ন ঈশ্বরের রুপ দর্শন করা যায়) এবং নিউ টেস্টামেন্টের প্রশ্নবিদ্ধ নৈতিকতার ধরণ সম্পর্কে, এবং কিভাবে আমাদের নৈতিকতা শতাব্দী থেকে শতাব্দী পরিবর্তিত হয়েছে- যাকে তিনি বলেছেন নৈতিকতার জাইটগাইস্ট বা যুগধর্ম, যা নিয়ত বিবর্তিত হয়ে আমাদের নিয়ে যাচ্ছে চূড়ান্ত নৈতিকতা থেকে উদারনৈতিকতার দিকে। তিনি বোঝাতে সক্ষম হয়েছেন, ধর্ম নয় বরং আমাদের অনুভূতি, বুদ্ধিমত্তা, সমাজ পরিবর্তনের নতুন ধারণা গ্রহনে আন্তরিকতা এবং অন্যায়, লিঙ্গ-বর্ণ-জাতি বিদ্বেষ বৈষম্য মানসিকতাকে পর্যালোচনা করার মাধ্যমে আমাদের মাঝে নৈতিকতার উৎসরণ ঘটে।
ধর্মের সমস্যাটা আসলে কী? ধর্ম কেন এত হিংস্র?
লেখক এই অধ্যায়ে উন্মোচন করেছেন ধর্মের সমস্যাপূর্ণ অবয়ব, দেখিয়েছেন কিভাবে মৌলবাদ বিজ্ঞান ও প্রযুক্তির অপব্যবহার করছে, বিজ্ঞানশিক্ষাকে বাধাগ্রস্ত করছে, বিধর্মী-ভিন্নমতাবলম্বী-সমকামীদের বিরুদ্ধে তাদের প্রতিহিংসাময় বিধ্বংসী অবস্থান, তুলে ধরেছেন ধর্মীয় স্বৈরাচারতন্ত্রের রুপ এবং কিভাবে ধর্মীয় ‘মধ্যপন্থা’ ও ‘মৃদুপন্থা’র বিশ্বাস কিভাবে ধর্মান্ধতার তান্ডবকে ত্বরান্বিত করছে, এবং সারা বিশ্বের নিরাপত্তাকে করেছে হুমকীর সম্মুখীন।
শৈশব, নিপীড়ন এবং ধর্ম থেকে মুক্তি
শৈশবে শিশুদের ওপরে পারিপার্শ্বিক অক্টোপাশের মত অভিভাবকদের দ্বারা শিক্ষায়-দীক্ষায় পারিবারিক ধর্ম চাপিয়ে দেয়া, ও তাদেরকে বিভিন্ন ধর্মীয় পরিচয়ে বড় করে তোলার প্রক্রিয়ার তীব্রভাবে প্রতিবাদ করেছেন। খ্রিষ্টান শিশু, মুসলিম শিশু হিসেবে একটি শিশুকে চিহ্নিত করাকে ‘ডানপন্থী’ শিশু বা ‘বামপন্থী’ শিশু হিসেবে চিহ্নিত করার মতই অসঙ্গতিপূর্ণ অনুচিত কাজ হিসেবে তুলে ধরেছেন। জ্ঞান-বুদ্ধি-ব্যক্তিস্বাধীনতা অর্জনের বয়স্কাল পর্যন্ত অপেক্ষা না করে অঙ্কুরেই ধর্মের বদ্ধতা চাপিয়ে দেয়াটা এক ধরণের মানসিক নির্যাতন যার দীর্ঘ মেয়াদী প্রভাব করে একজন ব্যক্তির চিন্তার জগৎ ও চরিত্রে। এছাড়া ধর্মালয়ে শারীরিকভাবে শিশু নির্যাতনের প্রসঙ্গটি তো আছেই। এই প্রতিবেশে বেড়ে উঠে একজন মানুষের পক্ষে উদারনৈতিক মুক্তমনের মানুষ হওয়া অধিকাংশ ক্ষেত্রেই সম্ভব হয়ে ওঠে না। তাই লেখক শিশুদের মানসিক স্তর যথেষ্ট পরিমান প্রাপ্তবয়স্ক না হওয়া পর্যন্ত তাকে ধর্মাচার ও ধর্মশিক্ষা থেকে দূরে রাখার ওপর গুরুত্ব আরোপ করেছেন।
একটি অত্যন্ত প্রয়োজনীয় শূন্যস্থান?
এই সর্বশেষ অধ্যায়টিতে ডকিন্স বর্ননা করেছেন আমাদের জ্ঞানের শূন্যস্থানসমূহ কল্পনার ঈশ্বর, দেবতাদি, আত্মা ও অতিপ্রাকৃত শক্তির দ্বারা নিজেদের সাথে প্রতারনাপূর্বক পূরনের মিথ্যে আশ্বাসে জীবন অতিবাহিত না করে কিভাবে বিজ্ঞানমনস্কতার মাধ্যমে সে শূন্যস্থান পূরণের প্রয়াশ করা যায়। কল্পনা গহব্বরে নিমজ্জিত থেকে কখনও জীবনের প্রকৃত মানে যেমন অনুধাবন সম্ভব নয় তেমনি এই পৃথিবীর সমস্যাগুলোর সমাধানকল্পেও বাস্তবিক পদক্ষেপ নেয়াও সম্ভব নয়।
উপসংহার
ধর্মীয় প্রতিহিংসার যন্ত্রনা সহ্য করেও কয়েক শতাব্দিব্যাপী বিজ্ঞানের জয়জয়কার, মানবকল্যানে ও মানবিক একটি সভ্যতা বিনির্মানে বিজ্ঞানমনস্কতার তাই কোন বিকল্প নেই। কিন্তু ধর্ম সেই প্রগতির পথে নিত্য বাধা দিয়ে যাচ্ছে। তাই পৃথিবীর সকল যুক্তিবাদী মানুষের উচিত বাকি সবকিছুর পাশাপাশি ধর্মের মূল ভিত্তি ঈশ্বরতত্ত্বকে প্রশ্নবিদ্ধ করা। সত্য ও সুন্দর আবিষ্কারে, প্রকৃতির রহস্য উদঘাটনে, কুসংস্কার ও সকল অন্ধতা নিরসনে প্রশ্নাতুর যুক্তিবাদী মানসিকতা অপরিহার্য, যার প্রমাণ মানব সভ্যতার শুরু থেকেই আমরা পেয়ে এসেছি। একজন বিজ্ঞানী হিসেবে বিজ্ঞান-যুক্তি-মুক্তবুদ্ধির প্রতি দায়বদ্ধতা থেকে রিচার্ড ডকিন্স ঠিক সে কাজটিই করেছেন ‘The God Delusion’ বইটিতে অবিস্মরনীয় দক্ষতায়।
কাজী মাহবুব হাসান এর অনুবাদ করা ‘দি গড ডিল্যুশন’ একটি অবশ্যপাঠ্য বই, সকল ধারণা-বিশ্বাস-দর্শনের মানুষের জন্য বাংলা ভাষায় একটি অনন্য সংযোজন। দীর্ঘদিনের ঐকান্তিক পরিশ্রম ও কাজের প্রতি আন্তরিকতার ছাপ লক্ষ্যনীয় এই বইটির প্রতিটি বাক্যে। পড়বার সময় আমার একবারের জন্যেও মনে হয় নি আমি একটি অনুবাদ বই পড়ছি, ব্যক্তিজীবনে বিজ্ঞানলেখক ও অনুবাদ হওয়ার স্বাক্ষর তাঁর এই বইটি। এমন অতি-প্রয়োজনীয় একটি বই অনুবাদ করার জন্য ব্যক্তিগতভাবে আমি তাকে ধন্যবাদ জানাতে চাই, তার ভবিষ্যত সৃজনশীলতা ও এমন উদ্যোগের প্রতি রইল শুভ কামনা। 
................................
বই প্রাপ্তিস্থান:
১। আজিজ সুপার মার্কেট এর বিদিত ও পাঠশালা সহ আরও কিছু বই বিতান।
২। অনার্য পাবলিকেসন্স লি; ৪৫/১-এ পুরানা পল্টন, ৪র্থ তলা
৩। শোভা প্রকাশ; ৩৮/৪ বাংলাবাজার, তৃতীয় তলা
৪। কারিগর.কম 
কিছু গুরুত্বপূর্ণ ও প্রাসঙ্গিক লিংক:
১। রিচার্ড ডকিন্সের সাথে কাজী মাহবুব হাসানের অনুবাদ বই প্রকাশ বিষয়ে ই-মেইল যোগাযোগ নিয়ে Richard Dawkins Foundation এর ওয়েব সাইটে প্রতিবেদন:  
২। জীবনের বিজ্ঞান - কাজী মাহবুব হাসান এর ব্লগ  
৩। কারিগর.কম এর মাধ্যমে বইটি পেতে  

