বাংলাদেশ হবে পাকিস্তানের নিরপেক্ষ ভেন্যু


"বাংলাদেশকে পাকিস্তান ক্রিকেট টিমের নিরপেক্ষ ভেন্যু করার প্রস্তাব দিলেন বিসিবি প্রধান নাজমুল হাসান পাপন।"
একটা গল্প বলি। গল্প না, সত্য ঘটনা।
শহীদ জুয়েল। পুরো নাম আব্দুল হালিম চৌধুরী জুয়েল। ক্রিকেটকে ভালবাসতেন। ছিলেন তৎকালিন পূর্ব পাকিস্তানের ঘরোয়া লীগের একজন মারকুটে ব্যাটসম্যান। ধারণা করা হয়, সেই সময় পুরো পাকিস্তানে তার থেকে ভালো ব্যাটসম্যান ছিলো না। কিন্তু ভাগ্য খারাপ, তিনি যে বাঙালী। তাই পাকিস্তান জাতীয় টিমে তাকে জায়গা দেওয়া হতো না।
কিন্তু শেষ পর্যন্ত তিনটি টেস্ট খেলার জন্য টিমে ডাক পান। ততদিনে দেশের রাজনৈতিক পরিস্থিতি চরম পর্যায়ে। পাকিস্তানের বিরুদ্ধে সোচ্চার হয়ে উঠে পুরো বাঙালী জাতি। জুয়েলও অস্বীকৃতি জানালো পাকিস্তানের হয়ে খেলার পক্ষে।
ক্রিকেটকে ভালোবাসলেও তা কখনও মাতৃভূমির থেকে বেশি ছিলো না জুয়েলের কাছে। স্বপ্ন দেখেছিলেন একদিন স্বাধীন দেশের হয়ে খেলতে নামবেন। সেই স্বপ্ন পূরণের জন্যই ৩১শে মে মায়ের বাধা থাকা সত্ত্বেও বাসা থেকে পালিয়ে চলে যান ভারতে ট্রেনিং এর জন্য। ট্রেনিং শেষে এসে যোগ দেন মুক্তিযুদ্ধে। ক্র্যাক প্লাটুনের একজন সাহসী যোদ্ধায় পরিণত হন।
২৯শে আগস্ট রাজাকারের সহায়তায় জুয়েল পাক বাহিনীর হাতে ধরা পরেন। যেই হাত দিয়ে তিনি স্বাধীন দেশের হয়ে ক্রিকেট খেলতে চেয়েছিলেন সেই হাতের দুটি আঙ্গুল কেটে দেয় পাকি নরপিশাচরা। ৩১শে আগস্ট নির্মম অত্যাচারের পর জুয়েলকে হত্যা করা হয়।
এই জুয়েলের নামেই মিরপুর স্টেডিয়ামের গ্যালারীর একটা অংশের নামকরণ করা হয় "শহীদ জুয়েল স্ট্যান্ড"।
আমরা সবকিছু ভুলে যাই। পাকিস্তানের নিরপেক্ষ ভেন্যু হিসেবে বাংলাদেশকে দেখতে চাই। তাতে নাকি অর্থনৈতিক লাভ আছে!!!! শহীদ জুয়েল, শহীদ মোস্তাক গ্যালারী থেকে গালে চাঁদ তারা ট্যাটু নিয়ে কোন তরুণী পাকিস্তান জিন্দাবাদ বলে চিৎকার করবে। আফসোস, আজ শহীদের ত্যাগের থেকে অর্থ বড় হয়ে দাড়িয়েছে!!!

