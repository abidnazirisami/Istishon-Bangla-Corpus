মুক্তমনাদের দেশত্যাগ _ আমার ভয়



আমি আসলে সমাজ বা দেশ-দুনিয়া নিয়ে খুবএকটা ভাবিনা আপনাদের মতো। সারাক্ষণ নিজেকে নিয়েই মেতে থাকি। নিজের সাধারণ সুখ দু:খ, পাওয়া না পাওয়া-এসবই আমার ভাবনার বিষয়। তারপরও ক'দিন ধরে একটা বিষয় খুব বেশি ভাবাচ্ছে আমাকে। নাস্তিক বা মুক্তমনা ব্লগারদের দেশ ত্যাগ-এর বিষয়টা।
দেশের যা পরিস্থিতি তাতে আসলেই নূন্যতম নিরাপত্তা নেই কারো জীবনের। বিশেষ করে যারা একটু মুক্তভাবে চিন্তা করছেন বা মুক্ত চিন্তার প্রকাশ করছেন তাদের তো প্রতিটা মুহূর্তই চাপাতির কোপ খাওয়ার প্রস্তুতি নিয়ে বের হতে হয় ঘর থেকে। বের হবার কথায়ই বা ক্যানো বলছি ! ঘরেও তো নিরাপদ না কেউ এখন।
যা বলতে চাচ্ছি,
যারা এই ঘুণেধরা দেশ, দেশের মানুষের জন্য কাজ করে যাচ্ছেন বা করতে চাচ্ছেন তারা তো দেশের পরিস্থিতি বুঝেই কাজ করছেন। কাজ বলতে আমি ব্লগ বা ফেসবুকে মুক্তভাবে লেখার কথা বলছি।
গত দু'দিন আমি কয়েকজন পরিচিত মুক্তমনা বন্ধুর সাথে একটু একান্তে আলাপ করার চেষ্টা করেছি। বন্ধুরা একটু বিরক্তও হয়েছেন। আলাপের শুরুতে আমি জানতে চেয়েছি, এসব কথা ক্যানো লিখছেন? প্রাই সবারই একইরকম উত্তর ছিলো। তা হলো, "দেশের মানুষ একটা অন্ধকার সময়ের মধ্যে ডুবে আছে। অামরা যদি এক্ষণি না জাগিয়ে তুলি তাহলে খুব ভয়ঙ্কর একটা পরিস্থিতিতে পড়বে পুরো দেশ। অন্ধকারে হারিয়ে যাবো আমরা। আমরা যেটা করছি, এটা একটা যুদ্ধ ।" কথাগুলো হুবহু এমন না হলেও প্রত্যেকের মুল বক্তব্য এমনই। আমিও শতভাগ একমত বন্ধুদের বক্তব্যের সাথে। আমার মনে হয়, আপনারাও একমত হবেন।
আমি মনে করি, যেহেতু আপনি ভাবছেন, কথা বলছেন; লিখছেন সেহেতু আপনি সমাজের আর সাধারণ জনগণ থেকে সচেতন একজন মানুষ। আপনার মস্তিস্ক সমাজের একটা বড় অংশের মানুষের চেয়ে উর্বর, উন্নত।
কথা হলো: যুদ্ধ করতে হলে আগে যুদ্ধের কারণ জানতে হয় তারপর প্রতিপক্ষকে চিনতে হয়। যুদ্ধের ক্ষেত্র সম্পর্কে পুরোপুরি ধারণা থাকতে হয়। নিজেকে বা নিজেদেরকে প্রস্তুত করতে হয়।
যাহোক, যুদ্ধ শুরু করে দিয়েছেন আপনারা। কলম কীবোর্ড আপনাদের অস্ত্র। আর প্রতিপক্ষের হাতে চাপাতি, চাইনিজ কুড়াল আর পিস্তল [উর্বর মস্তিস্কের বন্ধুরা এও স্বীকার করেন যে, প্রশাসনের নিরব গোপন সমর্থণও প্রতিপক্ষের একটা অস্ত্র]। বেশ চলছে যুদ্ধ। নিয়ম করে একটা একটা লাশ পড়ছে। প্রতিবাদে আপনারা মোমবাতি জ্বালাচ্ছেন, মিছিল করছেন, মিটিং ডাকছেন। সময় সুযোগ পেলে আমরাও মিছিলে যোগ দিচ্ছি মাঝে মধ্যে, প্রতিবাদ করছি। শপথ নিচ্ছি, আমার ভাইএর রক্তের প্রতিশোধ না নিয়ে ঘরে ফিরবো না। ঘরে ফিরে, লাশ হওয়া বন্ধুটির ছবি দিয়ে আমরা আমাদের প্রফাইলের ছবি পাল্টাচ্ছি..স্টাটাস দিচ্ছি... ইদ্যাদি ইত্যাদি।
আমার মনে পড়ছে, অনন্ত বিজয়কে হত্যার পর খুণ হওয়া পাঁচজনের ধারাবাহিক ছবি ও একজনের মুখ ফাঁকা রেখে এই কভার ফটোটা এঁকেছিলাম। সত্যিটা আজ বলি, ফাঁকা মুখটাতে আমি প্রথমে আমার চেহারাই এঁকেছিলাম। পরবর্তীতে খুব কাছের কয়েকজন বন্ধুর অনুরোধে আমার চেহারাটা মুছে সাদা রঙ করে দিয়েছিলাম। তাদের অনুরোধের কারণটা নিশ্চই বুঝতে পারছেন। যাহোক, ওটা ব্যাবহারের ধুম পড়ে গিয়েছিলো তখন। গণহারে ফ্রেন্ড রিকুয়েস্ট আসতে শুরু করেছিলো। এতো এতো প্রশংসা পাচ্ছিলাম যে, মনে হচ্ছিলো আমি কোনো বড় মানের শিল্পকর্ম তৈরি করে ফেলেছি! এরপর নিলয় নিল হত্যার পর অনেকের কাছ থেকে অনুরোধ আসতে শুরু হলো এই বলে যে, ভাই/দাদা, প্লিজ নিলয়ের ছবিটা জুড়ে দেন ওখানে, কভার ফটোটা একটু চেঞ্জ করবো। আমি পারিনি, আমার হাত চলেনি তখন।
যা বলছিলাম... দেশে যুদ্ধ চলছে। এক এক করে সামনের সারির যোদ্ধাদেরকে আর দেশে পাওয়া যাচ্ছে না। সঙ্গত কারণেই পাওয়া যাচ্ছে না। আপনাদের নিরাপত্তা দিতে এই রাষ্ট্র ব্যার্থ, তাই আপনারা চলে গ্যালেন। প্রিয় বন্ধুটি আপাতত একটা নিরাপদ যায়গায় অবস্থান নিয়েছে এই ভেবে আমরাও কিছুটা চিন্তামুক্ত হলাম। এখন, এই দেশ ত্যাগ নিয়ে অনেকেই বলছেন পালিয়ে গ্যাছে, (!) কেউ কেউ বলছেন, এটা যুদ্ধের কৌশল। প্রাণ আগে তারপর অন্যকিছু। সবই ঠিক আছে, কিন্তু আমার মনে একটা প্রশ্ন রয়েই যাচ্ছে, তা হলো যুদ্ধ কি আপাতত বিরতি দেয়া হলো? নিশ্চই বলবেন, না! তা ক্যানো হবে!! আমরা বিদেশে বসে আমাদের লেখা, কাজ চালিয়ে যাবো।
কিন্তু বন্ধু, আপনি তো নিরাপদে বসে যুদ্ধ করে যাবেন। মানে, কলম-কি-বোর্ড চালিয়ে যাবেন। আর এখানকার পেছনের সারির আপনার বন্ধুরা যাদের বিদেশ যাবার সামর্থ নেই তারা কি পার পেয়ে যাবে মনে করছেন? আপনি ভালো করেই জানেন ক'দিন পর আপনার পেছনের সারির কোনো এক বন্ধু চাপাতির শিকার হবে। তার মানে, আপনি নিজে বাঁচার জন্য আরেকজনকে আপনার যায়গায় বসিয়ে দিয়ে গিয়েছেন। শুনতে খারাপ লাগছে কিন্তু এটাই করেছেন।
যুদ্ধের কৌশল যদি এটা হয় তাহলে এটা খুব স্বার্থপরের মতো কৌশল। কৌশল পাল্টানো দরকার। আর যুদ্ধ শুরু করে আপনি এভাবে দেশ ছেড়ে চলে যাবেন এখানে আপনার ব্যার্থতাও একটু স্বীকার করে নেয়া দরকার। ব্যার্থতার কথা আসছে কারণ, আপনি ক্ষেত্র বুঝতে ব্যার্থ হয়েছেন। শুরুতেই আপনার চিন্তা করা উচিৎ ছিলো যে আপনি বাংলাদেশে অবস্থান করছেন। যেহেতু আপনি এখন আপাতত নিরাপদে আছেন এবং যেহেতু আপনার কিছু ব্যার্থতা আছে সেহেতু সেই ব্যার্থতার কারণগুলো বিশ্লেষণ করে, এখানকার বন্ধুদের তাদের করণীয় কৌশল সম্পর্কে পরামর্শ দিয়ে, আরেকটু চিন্তা করে কলম কি-বোর্ড ধরার অনুরোধ করছি।
তা না হলে এভাবে এক এক করে যোগ্য মাথাগুলোকে হয়তো শুধু হারাতেই থাকবো।
আর তার দায় যতটুকু না এদেশের সাধারণ জনগণের তার চেয়ে বেশি আপনার। কারণ আপনি সামনের সারির।
[দয়া করে রাষ্ট্রকে টানবেন না । রাষ্ট্রের ভূমিকা জেনেই আপনারা শুরু করেছিলেন ]

