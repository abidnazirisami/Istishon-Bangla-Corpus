সেই জিজ্ঞাসা পাবলো নেরুদা


 ভালোবাসা, একটি জিজ্ঞাসায়
তোমাকে নিঃশেষ করেছে।
আমি তোমার কাছে ফিরে এসেছি
কণ্টকময় এক অনিশ্চয়তা হতে। 
আমি তোমাকে সোজাসুজিভাবে চাই
আমার তীক্ষ্ণ অস্ত্র কিংবা চলার পথ হিসেবে। 
কিন্তু তুমি ছায়াময় নিভৃত স্থানের
জন্য জেদ ধরে আছ
যা আমি কখনোই চাই নি। 
আমার ভালোবাসা,
আমাকে বোঝার চেষ্টা কর,
আমি তোমার সমস্তকেই ভালোবাসি,
তোমার ভেতর-বাহির
তোমার চোখ থেকে পা পর্যন্ত, পায়ের নখ পর্যন্ত,
তোমার সৌন্দর্য, উজ্জ্বলতা, যা তুমি ধারণ করেছো।
এই তো আমি, আমার ভালোবাসা,
যা তোমার দরজায় করাঘাত করছে।
এটা কোন স্বপ্নপুরীর দৈত্য নয়, এটা নয়
যা তোমাকে একদিন অবরুদ্ধ করবে।
আমি তোমার কপাট ভেঙে ফেলি:
তোমার অস্তিত্বে ফিরে ফিরে আসি:
তোমাতে একীভুত হই:
অথচ তুমি আমার সাথে মানাতে পারছ না। 
তুমি অবশ্যই খুলবে রুদ্ধদ্বার,
আমাকে করবে শ্রদ্ধা,
অবশ্যই খুলবে তোমার বন্ধ নয়ন
যাতে করে আমি খুঁজে পাই তাদের,
তুমি অবশ্যই দেখবে চেয়ে কিভাবে আমি
অন্ধের মত ছুটে চলেছি পথ থেকে পথে
যারা আমার জন্য এতকাল অপেক্ষা করে ছিল। 
ভয় পেয়ো না,
আমি তোমারই,
কিন্তু
আমি নই কোন আগন্তুক অথবা ভিক্ষুক
আমি তোমার প্রভু,
যার জন্য তুমি প্রতিক্ষায় আছো এতোকাল,
এবং এবার আমি তোমার জীবনের
অনুসঙ্গী হব,
কখনো ছেড়ে যেও না,
ভালোবাসো, ভালোবাসো, ভালোবাসো,
শুধু একসাথে থেকো।
অনুবাদ: শিশির আচার্য
সংস্কৃতিকর্মী

