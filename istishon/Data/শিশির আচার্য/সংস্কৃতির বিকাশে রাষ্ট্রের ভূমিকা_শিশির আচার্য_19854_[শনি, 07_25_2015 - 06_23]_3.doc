সংস্কৃতির বিকাশে রাষ্ট্রের ভূমিকা


সংস্কৃতির বিকাশে অনুকূল পরিবেশ ও রাষ্ট্রের পৃষ্ঠপোষকতা একটি অপরিহার্য পূর্বশর্ত। বাঙালি জাতিসত্ত্বা বিকাশের রাজনৈতিক লড়াই-সংগ্রামের অগ্রসরমানতার ভিত্তিভূমিই ছিল সংস্কৃতি রক্ষার লড়াই। পাকিস্তানপর্বে বঙ্গের ভাষা ও সংস্কৃতির ওপর রাষ্ট্রযন্ত্রের নগ্ন থাবা এটা পরিষ্কার করে দিয়েছিল যে, এ রাষ্ট্র আমাদের নয়। তাই রাজনৈতিক-সাংস্কৃতিক মনীষার একান্ত অনুভবে একই অনুরণন ঝঙ্কৃত হয়Ñ আপনার রাষ্ট্র চাই। প্রত্যাশা ছিল স্বাধীন রাষ্ট্রের রাজনীতি নিজস্ব অর্থনীতি ও সংস্কৃতি বিকাশে সহায়ক হবে। কিন্তু দুর্ভাগ্যের সাথে জাতি লক্ষ্য করলো নবাগত রাষ্ট্র ক্রমশ জনবিচ্ছিন্ন প্রাণহীন যন্ত্রদানবে পরিণত হচ্ছে। তাই রাষ্ট্রীয় পরিকল্পনাসমূহ জনঅংশগ্রহণ ছাড়াই জনআকাক্সক্ষা বিবর্জিত মুষ্টিমেয়ের শ্রেণিস্বার্থে গৃহীত হতে লাগল। রাষ্ট্রের ছত্রছায়ায় লুটেরা অর্থনীতির অসুস্থ প্রতিযোগিতা দৃশ্যমান হল। সংস্কৃতি যেহেতু অন্যায়ের বিপক্ষে তাই রাষ্ট্রের আনুকূল্য থেকে সে বঞ্চিত হল। লুটেরা অর্থনীতির প্রশ্রয়ধন্য যে বিনোদনের সংস্কৃতি শুরু হল তাতে জাতীয় আকাঙ্ক্ষার ছিঁটেফোঁটাও থাকবে না এটাই তো স্বাভাবিক।
গণতান্ত্রিক ব্যবস্থার দলীয় শাসনে পূর্বেই তুলনায় সরকারগুলো জনগণের কাছে অন্তত ভোটের দায়ে দায়বদ্ধ হওয়ায় আশা ছিল জাতীয় সংস্কৃতি বিকাশে কিছুটা রাষ্ট্রীয় আনুকূল্য পাওয়া যাবে। ২০০৬ সালে গৃহীত হল “জাতীয় সংস্কৃতি নীতি ২০০৬”। যার উদ্দেশ্য ও মূলনীতিতে বলা হল: “এই ভূখণ্ডে বসবাসকারি জনগণের হাজার বছরের সংগ্রামী ইতিহাস, ভাষা আন্দোলন, মহান মুক্তিযুদ্ধের আদর্শ এবং দেশে বসবাসকারি সকল জনগণের ধর্মবিশ্বাস ও চেতনাকে সমুন্নত রাখার জন্য সর্বাত্মক কার্যত্রম গ্রহণ; জাতীয় সংস্কৃতির পরিপূর্ণ বিকাশ ও উন্নয়ন, এর অবক্ষয় রোধ এবং জাতীয় উন্নয়নে সংস্কৃতির সমন্বয়সাধন করার লক্ষ্যে প্রয়োজনীয় পদক্ষেপ গ্রহণ…”। কিন্তু গৃহীত কার্যক্রমসমূহের অর্থায়ন প্রসঙ্গে সংস্কৃতি নীতি রাষ্ট্রের দৌর্বল্য প্রকাশ করল। স্বীকার করা হল, “বাংলাদেশের সাংস্কৃতিক কার্যক্রমে ও এর উন্নয়নে সরকারি অর্থায়ন মূল ভূমিকা পালন করে...”। একই সাথে বলা হল, “রাজস্ব বাজেটের ওপর নির্ভরশীলতা কমাতে হবে। প্রত্যেক সংস্থাকে নিজস্ব আয়ের উৎস তৈরি করার সর্বাত্মক প্রয়াস ও কার্যক্রম গ্রহণ করতে হবে।” এছাড়াও “বিভিন্ন আর্ন্তজাতিক সংগঠনের সহায়তায় বিভিন্ন উন্নয়ন প্রকল্প রয়েছে যার মাধ্যমে সাংস্কৃতিক উন্নয়নকে আরো গতিশীল করা সম্ভব (!)” বলে প্রত্যাশা ব্যক্ত করা হল। অর্থাৎ এতদিন সংস্কৃতি ছিল রাষ্ট্রনীতির কাছে উপেক্ষিত; আর এখন নীতি প্রণয়নের মাধ্যমে সংস্কৃতি হল অবহেলিত। বাজেটে সংস্কৃতি খাতে বরাদ্দ চিত্র দেখলে এ অবহেলার অনুভূতি প্রগাঢ় হয়। গত ৩টি অর্থবছরে সংস্কৃতি মন্ত্রণালয়ের জন্য অর্থ বরাদ্দ হয়েছে যথাক্রমে মোট বাজেটের মাত্র ০.০৯৯, ০.০৮৭ এবং ০.১২৪ শতাংশ। তথাপি সরকারের সংস্কৃতি খাতের উন্নয়নের চিত্র মহানগরীর বিভিন্ন বিলবোর্ডে আত্মদর্প ঘোষণা করছে।
জাতীয় ও অঞ্চলভিত্তিক সংস্কৃতি বিকাশে বিভিন্ন পর্যায়ের সাংস্কৃতিক সংগঠনসমূহকে সরকার অনুদান প্রদান করে থাকে। জাতীয় ও অঞ্চলভিত্তিক সংগঠনসমূহের স্বাভাবিক কার্যক্রম পরিচালনায় এ অনুদান সহায়ক ভূমিকা পালন করে। কিন্তু বর্তমান অর্থবছর থেকে জাতীয় পর্যায়ের সংগঠনসমূহকে শুধু জাতীয়ভাবে অনুদান প্রদানের সিদ্ধান্ত গ্রহণ করা হয়েছে। ফলে যে সকল সংগঠনের একাধিক শাখা জেলা পর্যায়ে কার্যরত রয়েছে সে সকল সংগঠনসমূহের স্বাভাবিক কার্যক্রম পরিচালনা ব্যাহত হওয়ার আশঙ্কা তৈরি হয়েছে। সরকারের এ ধরনের সিদ্ধান্ত পুনর্বিবেচনার দাবি রাখে। এছাড়াও প্রতিবছর নামসর্বস্ব অনেকগুলো নতুন সংগঠন রাজনৈতিক প্রভাব বিস্তার করে সরকারি তালিকাভুক্ত হলেও সামগ্রিক অনুদানের পরিমাণ সে হারে বাড়ছে না।
একটি দেশের সংস্কৃতি হল সে দেশের স্বাস্থ্য। দেহ যদি স্বাস্থ্য সুরক্ষার ভার না নেয় তবে তা দিন দিন অসুস্থ হয়ে পড়তে পারে। রাষ্ট্র বা সরকার যখন কোন খাতের বিকাশের দায় এড়াতে চাই তার অর্থ হল প্রকারন্তরে সে বেসরকারি উদ্যোগকে উৎসাহিত করে। বাংলাদেশের স্বাধীনতার পূর্বশর্তই ছিল জাতীয় সংস্কৃতির সুরক্ষা এবং বিকাশে রাষ্ট্রীয় দায়িত্বের স্বীকৃতি। স্বাধীনতার পরবর্তীতে এর অস্বীকৃতি লুটেরা পুঁজি নির্ভর এক ধরনের ভোগবাদি পণ্যায়নের সংস্কৃতির মহামারি ঘটিয়েছে। যার আপাত বিরোধী ধর্মীয় মৌলবাদী সংস্কৃতির প্রতি জনগণের আকৃষ্ট হওয়ার সুযোগ সম্প্রসারিত হয়েছে। অপরদিকে সরকারি প্রশ্রয়নির্ভর সংগঠনসমূহের সংস্কৃতি চর্চা মূলত তোষামদিতা এবং আত্মশ্লাঘায় ক্লিষ্ট। এছাড়া পূর্বে যে তারুণ্য ত্যাগের সংস্কৃতিতে মহীয়ান ছিল অর্থাভাবে এবং ব্যক্তিগত প্রতিষ্ঠার আকাঙ্ক্ষায় তা আজ আর্ন্তজাতিক দাতা সংগঠনসমূহের প্রকল্পভিত্তিক কর্মসূচি বাস্তবায়নের অনুষ্ঠাননির্ভর সংস্কৃতির কর্মচারিতে পরিণত হয়েছে।
এ সামগ্রিক সাংস্কৃতিক সংকট থেকে উত্তরণের জন্য সমগ্র জাতির বিবেকে এক প্রচণ্ড আঘাত জরুরী। অন্যথায় পরবর্তি প্রজন্ম শেকড়হীন পরগাছায় পরিণত হওয়ার আশঙ্কা অমূলক নয়। 
লেখক: শিশির আচার্য, সংস্কৃতিকর্মী।

