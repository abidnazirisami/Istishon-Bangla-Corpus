আমি ডাকিতাছি তুমি ঘুমাইছো নাকি !!!


গতরাতে অনেকবার শুনেছিলাম। আগেও শুনেছি তারপরেও মনে পড়ে যাওয়াতে একবার শুনতে গিয়ে বার কয়েক শুনে ফেলাতে পুরোই আবেগী হয়ে পড়েছিলাম। পরে একটা সিগারেটের শ্রাদ্ধ সেরে দুঃখী মনটা নিয়ে ঘুমিয়ে পড়ি। আজও সারাদিন একটু একটু করে গাইছিলাম। তখনই ভাবলাম নেট থেকে লিরিকসটা নামিয়ে নিয়ে ফেসবুকে পোস্ট করে গানটা শেয়ার করবো। কিন্তু বিধিবাম খুঁজেও পেলাম না। তাই অগত্যা ইউটিউব থেকে দেখতে থাকলাম গানটা আর তখনই সুয়াচান পাখি গানটির ইতিবৃত্ত শুনতে পাই বারী সিদ্দীকির গলায়। তাই সেটি সহ লিখে ফেললাম তবে নিজের মত করে। এরপর লিরিকসটাও লেখা হয়ে গেলো শুনতে শুনতে। লেখা শেষে পোস্ট বাটনে ক্লিক করতে যাবো তখনই দেখি সাইজটা নেহায়েত কম না তাই ভাবলাম স্ট্যাটাস হিসেবে দিলে সংরক্ষিত থাকবে না সেজন্যই ব্লগে পোস্ট করে দিলাম।
উকিল মুন্সীর বউ সেই সময়ে কালা জ্বরে আক্রান্ত হয়ে মরে গিয়েছিলেন আর সেই শোকে উকিল মুন্সী তার বউয়ের শোকে এই গানটি গেয়েছিলেন। জানিনা কোন সময়ের ঘটনা তবে অবশ্যই এবং নিঃসন্দেহে অনেক আগের দিনেরই হবে। যেহেতু কালা জ্বরে মারা গিয়েছিলেন উকিল মুন্সীর বউ। আজ এতো বছর পরে এসেও এই গানটি আমাদের আবেগী করে তুলতে একটুও সময় নেয় না। এখানে হয়তো বারী সিদ্দিকিরও কম ভুমিকা নেই। যে পরিমান দরদ দিয়ে আবেগী কন্ঠে গেয়ে উঠেন তিনি তখনই তার সাথে সাথে গানের প্রতিটা শব্দ লাইন বুকের ভেতরেও বাজতে থাকে।
উকিল মুন্সী ছিলেন বয়াতি আর বায়নায় গান গাইতেন। তার স্ত্রী যখন কালা জ্বরে আক্রান্ত হয় ঐসময়ে একটি বায়নায় গান গাইতে যান বাউল রশীদ বয়াতির সাথে। এক দেড়দিনের পায়ে হাঁটা পথ পাড়ি দিয়ে গান গাইতে পৌঁছানোর পর যখন জানতে পারেন তার স্ত্রীর কালা জ্বরের খবর তখনই ছুটে যান কিন্তু ততক্ষনে আর তার স্ত্রী বেঁচে নেই। পাগলপ্রায় উকিল মুন্সীকে স্বান্তনা দিতে গিয়ে তার ওস্তাদ গেয়ে উঠেন "বিশ্বজোড়া এই পিরীতি সবি দেখছি ফাঁকিরে বাউল রশীদ, সবি দেখছি ফাকি.."
জানিনা কেন তারপরেও বলতে হয় আসলেই এই পৃথিবীতে সত্যিকার প্রেম বেঁচে থাকেনা। মিথ্যার এই পৃথিবীতে সত্যিকারের ভালোবাসার মূল্য নেই। যদিও এই প্রেম-ভালোবাসা নাকি স্বর্গ থেকেই এসেছে মানুষের মাঝে তারপরেও এই স্বর্গীয় দান এই পৃথিবীতে মূল্যহীন।
____________________________________________________
সুয়াচান পাখি গানের কথা
আমার সুয়াচান পাখি
আমি ডাকিতাছি তুমি ঘুমাইছো নাকি।।
তুমি আমি জনম ভরা ছিলাম মাখামাখি (রে বন্ধু)
আজি কেন হইলে নীরব মেলো দুটি আখি (রে পাখি)
আমি ডাকিতাছি তুমি ঘুমাইছো নাকি..
বুলবুলি আর তোতা, ময়না কত নামে ডাকি (তোরে)
শিকল কেটে চলে গেলেরে.... কারে লইয়া থাকি (আমি)
আমি ডাকিতাছি তুমি ঘুমাইছো নাকি....
বিশ্বজোড়া এই পিরীতি সবি দেখছি ফাকি (রে উকিল মুন্সী)
বাউল রশীদ বলে চলরে উকিল
ওরে উকিল, ডাকলে বা অইবো কি (ওরে উকিল)।
আমি ডাকিতাছি তুমি ঘুমাইছো নাকি।
আমার সুয়াচান পাখি
আমি ডাকিতাছি তুমি ঘুমাইছো নাকি।।

