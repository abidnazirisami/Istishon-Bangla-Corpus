আমরা পেছনেই এগোচ্ছি !!!


স্যার হুমায়ুন আজাদকে আমার এতো প্রিয় লাগার একটিই কারণ, তা হলো উনার মতো স্বল্প বাক্যে বৃহৎ কিছু কাঠ-খোট্টাভাবে লিখতে পারি না। যতই দিন যাচ্ছে উনার বইগুলো পড়তে পড়তে কেমন জানি নেশাতুর হয়ে পড়ছি। 
প্রিয় এই লেখক যদিও প্রতিক্রিয়াশীলদের কাছে চরম আতঙ্ক স্বরূপ তবুও নিঃসন্দেহে বলতে পারি অসাম্প্রদায়িক ও মুক্তিযুদ্ধের চেতনায় এই দেশটাকে গড়ে তুলতে হলে উনার চিন্তাধারার বিকল্প নেই।
মজার ব্যাপার হলো কয়েকদিন আগে কারিগর.কম﻿ থেকে কিনে নিলাম স্যারের "রাজনৈতিক প্রবন্ধসমগ্র" আর শুরুতেই রয়েছে "প্রতিক্রিয়াশীলতার দীর্ঘ ছায়ার নিচে"। প্রবন্ধটির প্রথম প্যারাটুকু তুলে ধরার লোভ সামলাতে পারছি না।
"বাঙালি মুসলমান প্রগতির দিকে কিছু পথ হাঁটার পর ক্লান্ত হয়ে পড়েছে, আবার ফিরে যাচ্ছে পেছন ও প্রতিক্রিয়াশীলতার দিকে; আমার ভয় হচ্ছে তাদের বিশশতকের শেষ দশকটি হয়ে উঠবে আরো প্রতিক্রিয়াশীল; মহামারীরূপে দেখা দেবে প্রতিক্রিয়াশীলতার আরো নানা রকমের রোগ। সমাজ-রাষ্ট্র যারা চালাচ্ছে ও চালাবে তারা নিজেদের প্রয়োজনেই সৃষ্টি করবে সে-সব, কারণ তা হবে তাদের জন্য সুবিধাজনক। 'যুগান্তের বা শতকান্তের ক্লান্তি' ব'লে একটি কথা জনপ্রিয় হয়ে উঠছিলো একসময়, যা দেখা দিয়েছিলো উনিশশতকের শেষ দশকের ইউরোপে; আমাদের এখানে তেমন কোনো ক্লান্তির বদলে হয়তো দেখা দেবে শতকান্তের অন্ধকার বা ব্যাধি, যার লক্ষণ এখন স্পষ্ট দেখা যাচ্ছে। এগোনোর কথা ছিলো বাঙালি মুসলমানের, এগোনোর চেষ্টাও করেছি; তবে এখন হয়ে উঠেছি পেছনমুখো, পেছনই হয়ে উঠেছে আবার গন্তব্য। বিভিন্ন বিষয়ে নানা প্রশ্ন তোলা যেতো দু-দশক আগেও, তাতে কোনো সাহসের দরকার পড়তো না; এখন সে-সব প্রশ্ন তোলা বড়ো রকম সাহসের ব্যাপার ও বিপজ্জনক; অনেক কিছুই দু-এক দশক আগে বাতিল ব'লে গণ্য হয়ে গিয়েছিলো, এখন সে-সব হয়ে উঠছে ভীতিকরভাবে জীবন্ত। জীবন ও রাজনীতি, সাহিত্য ও শিল্পকলা সবই এখন পরিত্যক্ত সমস্ত ব্যাপারের কাছে পরাজিত হচ্ছে; বাঙালি মুসলমান কিছুকাল বাঙালি থাকার পর আবার হয়ে উঠছে মুসলমান ও মধ্যযুগীয়; প্রতিক্রিয়াশীলতা হয়ে উঠছে তার জীবনধারণের পদ্ধতি।
"
উপরের এই প্যারাটুকুতেই কত সহজভাবে উনি সেই সময়ে বলেছিলেন ঠিক কোন পথা পা বাড়াচ্ছি আমরা। আজকের দিনে এই মুহুর্তে দাঁড়িয়ে আমরা দেখতে পারছি "প্রতিক্রিয়াশীল" গোষ্ঠীদের নানা রুপে হামলাগুলো।
এই প্রবন্ধের শেষ দিকে গিয়ে ধর্মকে কিভাবে রাজনৈতিকভাবে অপব্যবহার করা হচ্ছে তা খুবই সুন্দরভাবে উপস্থাপন করেছেন তিনি-... তবে এবারের রাজনীতিকেরা জনগণকে প্রতারণা করার জন্যেই এতো বিসমিল্লা বলছে; কলাভবনেও এখন জিনসপরা ছাত্রবেতারা বিসমিল্লা ব'লে নেত্রীদের স্তবস্তুতি শুরু করে। কিন্তু এর ফল খারাপ হতে বাধ্য। এর ব্যাপক প্রভাব পড়বে সমাজে, শিক্ষায়, জীবনযাপনে, সাহিত্যে, শিল্পকলায়, এবং সমস্ত এলাকায়। ধর্ম এমন ব্যবস্থা, যা খুবই নিয়ন্ত্রণবাদী; ধর্ম ব্যক্তির স্বাধীনতায় বিশ্বাস করে না, কোনো প্রশ্ন করতে দেয় না, সামনের দিকে এগোতে দেয় না। ধর্মের নামে যে-কোনো সামাজিক বিঘ্ন সৃষ্টি করা যায়, বিস্তর বাজে কথাকে পবিত্র কথা ব'লে প্রচার করা যায়। ধর্মের নামে প্রতিবেশীর বাড়িকে চারদিক থেকে ঘিরে দু-গন্ডা মাইক যদি আমি সারাদিন বাজাই, তবুও সে আপত্তি করতে পারবে না, কেননা আমি ধর্মচর্চা করছি; ওই মাইকে যদি আমি অজস্র আপত্তিকর কথা বলি, তবুও কেউ আপত্তি করতে পারবে না, কেননা আমি ধর্মচর্চা করছি; যদি আমি রাস্তা বন্ধ ক'রে ধর্মীয় জলসা বসাই, তবুও কেউ আপত্তি করতে পারবে না, কেননা আমি ধর্মের কাজ করছি।
 সেই সময়ে তিনি বলেছিলেন এই কথাগুলো, অথচ আজকের দিনে এসেও কত স্পষ্টভাবে কথাগুলো সত্যতা আমরা দেখতে পারছি। প্রায় প্রতিনিয়তই ওয়াজ-মাহফিলের নামে মাইক দিয়ে তাদের তীব্র চিৎকার শুনতে হয়। যদিও এতে আমার "ধর্মানুভুতি" ক্ষুন্ন হয় কিনবা আঘাতপ্রাপ্ত হয় তবুও এর বিরুদ্ধে কিছু বলা জায়েজ নয়। 
উনার রাজনৈতিক চিন্তাধারা নিয়ে যতগুলো বই আছে মোটামুটি সবগুলো নিয়েই এই বইটি। ব্যক্তিগত মতে অনলাইনে রাজনৈতিকভাবে সচেতনতার পরিচয় দিতে হলে হুমায়ুন আজাদ স্যারের চিন্তা চেতনার কিছুটা অংশ হলেও রাখা আবশ্যক। অবশ্য কেউ যদি ঐরকম ধর্ম অপব্যবহারকারী টাইপ রাজনীতি করেন তবে সেক্ষেত্রে হুমায়ুন আজাদ নাম শোনা মাত্রই "Nastek er pussy chai" বলে জ্বলে ওঠাটাই স্বাভাবিক।
আরেকটি কথা, চট্টগ্রামের ২৪ ঘন্টায় ডেলিভারীর সুবিধা রাখায় কারিগর ডট কমকে ধন্যবাদ। দেশের শীর্ষস্থানীয় অনলাইন প্রতিষ্ঠানগুলো এই ধরণের সেবা শুধুমাত্র রাজধানী ঢাকার জন্যে রাখলেও সম্ভবত কারিগরই একমাত্র চট্টগ্রামকে অগ্রাধিকার দিয়েছে।
[ফেসবুক স্ট্যাটাস বড় হয়ে যাওয়াতে, ভবিষ্যত সংরক্ষণের কথা মাথায় রেখেই ব্লগে পোস্ট আকারে সংরক্ষণ করলাম]

