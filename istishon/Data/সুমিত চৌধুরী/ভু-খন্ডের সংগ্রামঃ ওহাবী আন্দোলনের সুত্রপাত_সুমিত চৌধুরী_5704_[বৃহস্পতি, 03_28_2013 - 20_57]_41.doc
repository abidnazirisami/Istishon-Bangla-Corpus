ভু-খন্ডের সংগ্রামঃ ওহাবী আন্দোলনের সুত্রপাত



বর্তমান সময়ে আমরা যেসকল সাম্প্রদায়িক হানাহানি দেখছি তা কিন্তু মোটেও একদিনের কিনবা কয়েক দশক আগে থেকে সেটি চলছে বরং কয়েকশতক আগে এটির বীজ এই উপমহাদেশে রোপন করে দেয় শক্ত-পোক্তভাবে ঐ ইংরেজরাই। উপমহাদেশের ইতিহাস দেখলেই দেখা যায় এই অঞ্চল একসময় হিন্দু রাজা/জমিদার থেকে বৌদ্ধ এবং পরবর্তীতে মুসলমানেরা দখল করে নেয় আর এই বিষয়টিকে ইস্যু তৈরী করে সহজেই তারা সাম্প্রদায়িকতার বীজ বপন করে দেয় আর যা আমরা আজো বহন করে চলেছি। তারা এই উপমহাদেশে তাদের শাসন ত্যাগ করার পূর্ব মুহুর্তেও একই রকম কাজ করে দ্বি-জাতি তত্ত্বে ভাগ করে দিয়ে সেটিকে আরো একধাপ এগিয়ে দেয়।
সেসময়ে তাদের এই সাম্প্রদায়িকতার বীজ বপনের একটাই উদ্দেশ্য ছিলো আর সেটি হলো আমরা যাতে এক হতে না পারি, নিজেদের আভ্যন্তরীন কোন্দল যত মজবুত হবে ততই শাসকগোষ্ঠীর জন্য সুবিধা হবে দমিয়ে রাখতে।
১৭৫৭ খ্রিঃ থেকে ১৮৫৭ খ্রিঃ পর্যন্ত ভারতের স্বাধীনতা সংগ্রামের ১০০ বছরের ইতিহাসকে যদি কয়েকটি প্রধান ধারায় বিভক্ত করা যায় তাহলে আমরা প্রথম যে ধারাটি পাবো তা হচ্ছে দেশপ্রেমিক সামন্তপ্রভুদের ধারা যার মধ্যে আসবে মীর কাশিম, টিপু সুলতান প্রমুখ। দ্বিতীয়টি হচ্ছে কৃষক প্রধান ব্রিটিশ বিরোধী ও সামন্ততন্ত্র বিরোধীদের ধারা, যার মধ্যে আসবে ওহাবীদের সংস্কারমূলক সংগ্রাম, সাঁওতাল বিদ্রোহ, চোয়ার বিদ্রোহ, ফকির বিদ্রোহ, নীল বিদ্রোহ ও বিভিন্ন কৃষক আন্দোলন প্রভৃতি। আর তৃতীয়টি হচ্ছে ১৮৫৭ সালের জাতীয় অভ্যুত্থান যেখানে কৃষক-সৈনিকের মহা বিদ্রোহ এবং এর সঙ্গে সামন্তপ্রভুদের দেশপ্রেমিক অংশটি যোগ দেয়। এছাড়াও সন্ন্যাস বিদ্রোহ এবং বিভিন্ন বিচ্ছিন্ন বিদ্রোহের ঘটনা ঘটেছে। তবে এসব বিদ্রোহের মধ্যে ওহাবীয় বিদ্রোহের ধারাটিই হচ্ছে দীর্ঘ মেয়াদি প্রায় চার দশক ব্যাপী।
ওহাবী আন্দোলনের মূল প্রবর্তক মুহম্মদ ইবনে আব্দুল ওহাব একজন আরবীয়, যিনি নজদ প্রদেশে ১৭০৩ খ্রিঃ জন্মগ্রহন করেন। তৎকালীন আরবের উপর কর্তৃত্বকারী তুর্কী শাসকদের বিরুদ্ধে তিনি বিদ্রোহ করেন। এশিয়া ও ইউরোপের বেশ কিছু অঞ্চল সেসময়ের তুর্কীদের দখলে ছিলো। মক্কা-মদিনাসহ মুসলমানদের অন্যান্য ধর্মীয় স্থানগুলোও তাদের দখলে থাকাতে তারা সেসময়ে মুসলমানদের খলিফা হিসেবে পরিগনিত হতো। আর এটির সুযোগে তারা ইসলামকে পুঁজি করে সেসব স্থানে ধর্ম ব্যবসা শুরু করে দেয়। তারা কথায় কথায় ইসলামের ফতোয়া দিতো এবং ধর্মের নামে অহেতুক অর্থ আদায়ে মত্ত ছিলো যা আব্দুল ওহাবকে মর্মাহত করে। তিনি এর প্রতিবাদ করতে গেলে শাসকদের রোষানলে পড়েন এবং তাকে সেখান থেকে বিতাড়িত করা হয়। বিতাড়িত হয়ে তিনি আশ্রয় নেন বেদুইন ইবনে সৌদের কাছে এবং তার সহযোগিতায় ক্ষুদ্র ক্ষুদ্র দল গঠন করে ক্ষমতা অর্জন ও আধিপত্য বিরাজের চেষ্টা করেন এবং এক পর্যায়ে নিজ দেশ নজদ প্রদেশ দখল করেন। এরপর তিনি সেখানেই রাষ্ট্রীয় ব্যবস্থা উন্নয়ন ও সংস্কারে মনোনিবেশ করেন। তার এই ধারা পরিচিত হয় ওহাবী মতবাদে। 
ওহাবের সুযোগ্য অনুসারীরা তার অসমাপ্ত কাজ সমাপ্ত করতে তুর্কীস্থান, মক্কা, মদিনা, নজদ, হেজাজ, বাগদাদ এলাকাসমূহ দখল করে নেন এবং সেখান থেকে ইসলাম বিরোধী কাজকর্ম বন্ধ করে দেন। কিন্তু সেসময়ে বৃহৎ শক্তি মিসরের সহযোগিতায় তূর্কিরা ১৮১২-১৮১৭ খ্রিঃ মধ্যে যুদ্ধ করে ওহাবীদের বিরুদ্ধে এবং নজদ ব্যতীত সকল প্রদেশ ছিনিয়ে নেয় তাদের কাছ থেকে। এরপর ওহাবীরা ধর্ম প্রচারে মনোনিবেশ করে। 
ক্রমান্বয়ে তাদের এই মতবাদ ভারতবর্ষে পৌঁছে যায়, তাদের এই মতাদর্শে যারা অনুসরন করেছিলেন তারা মূলত বৃটিশদের অপশাসন থেকে মুক্ত হতে উদ্বুদ্ধ হয়ে। তাদের এই মতবাদের নাম ছিলো “তরীকা-ঈ-মুহাম্মদী” যার অর্থ মহানবী (সাঃ) এর নির্দেশিত পথ। এই মতবাদ ভারতবর্ষে প্রবর্তন করেন “শাহ ওয়ালিউল্লাহ”। শাহ্‌ ওয়ালিউল্লাহের সাথে আব্দুল ওহাব মিলিত হয়েছিলেন মক্কা-মদিনাতে ১৭৩০ সালে এবং সেখানে তাদের মধ্যে বৈঠক ও ধর্মীয় আলোচনা হয়েছিল ব্যাপক। মক্কা থেকে শাহ্‌ ওয়ালিউল্লাহ দেশে ফিরেন ১৭৩৩ খ্রিঃ এবং ওহাবী ধারা প্রবর্তনে মনোনিবেশ করেন। তার সেই ধারা অনুসরন করেন পরবর্তীতে তার পুত্র শাহ্‌ আব্দুল আজিজ। ১৮১৬ সালে সৈয়দ আহমেদ ব্রেলভী উচ্চ শিক্ষার্থে দিল্লী গেলে সেখানে পরিচয় হয় শাহ্‌ আব্দুল আজিজের সাথে পরবর্তীতে শাহ্‌ আব্দুল আজিজের পুত্র শাহ্‌ ইসমাইল শহীদের সতীর্থ হিসেবে সৈয়দ আহমেদ মক্কায় গমন করেন এবং সেখানে আব্দুল ওহাবের অনুবর্তীদের সাথে ঘনিষ্ট সম্পর্কে আসেন। একই সময়ে বাংলার চব্বিশ পরগনা থেকে সৈয়দ নিসার আলী ওরফে তিতুমীর কয়েকজন অনুচরসহ মক্কায় যান এবং সেখানে সৈয়দ আহমেদের সাথে হৃদ্যতা গড়ে তোলেন।
এভাবেই ওহাবী আন্দোলনের সুত্রপাত হয় এই উপমহাদেশে। এই পর্বে শুধুমাত্র সুত্রপাত তুলে ধরার চেষ্টা করলাম। এই ওহাবী মতাদর্শেই তিতুমীর এই বাংলায় তার আন্দোলন গড়ে তোলেন। আগামী সপ্তাহে সেটি তুলে ধরার চেষ্টা করবো।

