আইসিটি আইন নিয়ে আইনমন্ত্রীর বক্তব্য এবং আমার কিছু পুরোনো কথা___


ইতোমধ্যেই অনলাইন ব্যাপী ঝড় উঠেছে গতকাল আইসিটি নিয়ে আইনমন্ত্রীর দেয়া বক্তব্য নিয়ে। যেখানে তিনি সরাসরিই বলেছেন আইসিটি আইনে জামায়াতের বিচার সুযোগ নেই। আইনমন্ত্রীকে ধন্যবাদ দিতেই হবে, এই জন্যেই দিতে হবে যে, তিনি অন্তত মূলা না ঝুলিয়ে একদম সরাসরিভাবেই বলে দিয়েছেন আইসিটি আইনের ক্ষমতা কতদূর। তবে হাস্যকর হচ্ছে আইনমন্ত্রীর বিরুদ্ধে প্রজন্মের বিষোদগার!
প্রজন্ম একটু পেছনে ফিরে তাকান, ফিরে চলুন ২০১৩ সালে। সেই সময়ে কি ঘটেছিল বাংলা জুড়ে, মনে আছে কি ফেব্রুয়ারীর ৫ তারিখের কথা! সেই সময়ে আমরা সকলেই দাঁড়িয়েছিলাম রাজপথে, দাঁড়িয়ে ছিলাম ৪২ বছরের জমে থাকা ক্ষোভের দাবীতে।
আগেও বলেছি এখনও বলছি সরকার এই বিচার ব্যবস্থাকে ভবিষ্যতে প্রশ্নবিদ্ধ না করতে যতটা সম্ভব ব্যবস্থা নেয়া দরকার সেটাই করছে সাধ্যমতো। এমনভাবে কোন আইন প্রণয়ন করেনি যার ফলে ভবিষ্যতে এই আইন পক্ষপাতদুষ্ট হিসেবে গৃহীত হয়। এখানে বলে রাখা ভালো আইন জনগণের জন্য জনগণের দ্বারাই সৃষ্ট, জনগণ আইনের জন্য না কিনবা আইন দ্বারা জনগণ সৃষ্টি হয় না।
তাই সময় এখন আবারো জেগে উঠার, সময় এখন প্রতিবাদ করার। যদি সেই সময়ে আমরা জেগে ওঠার ফলে আইন পরিবর্তন হতে পারে, তবে কেনো এবারো আমরা জেগে উঠে আইন সংশোধন করতে পারবো না? সরকার বিচার ব্যবস্থা তৈরী করে দিয়েছে, এখন এই বিচার ব্যবস্থা কেমনে চলবে; কিভাবে তার আইনগুলো চলবে; তা আমাদের সকলকে সম্মিলিতভাবে প্রকাশ করতে হবে। দ্বন্দ্ব, বিভেদ এসব থাকবেই কিন্তু যখন ইস্যু আসবে যুদ্ধাপরাধী তখন সবাইকে এক হয়ে প্রতিবাদ করতে হবে। সেখানে যদি সরকারকে চাপ প্রয়োগ করতে হয় তা সকলকে একসাথেই করতে হবে। সাথে এটাও সকলের মাথায় রাখতে হবে, চাপ প্রয়োগ মানে সরকারকে গদি ছাড়া করা নয় বরং সরকারকে বুঝিয়ে দেয়া জনগণের প্রত্যাশা কি। ভবিষ্যতে যাতে বিচার ব্যবস্থা নিয়ে কোন কথা উঠলে সরাসরিই বলা যায় জনগণ যে পথে আইনকে এগিয়ে নিতে চেয়েছে আইন সেই পথেই এগিয়েছে।
এখানে অবশ্যই মনে রাখতে হবে সুবিধাবাদী শ্রেণীরা সবসময়েই থাকবে। নানাভাবে নানাছলে এবং তাদের চেনার সহজ উপায় তারা "দালাল" বা "চরম কট্টর" পন্থা অবলম্বন করবে যাতে তারা সন্দিহান না হয়। হয়তো দেখা যাবে এদের দাবী হবে আইনমন্ত্রীর এই কথায় সরকারের পদত্যাগ চাই, অথবা, সরকারই সঠিক, বাকী সব ভুয়া, সরকার যেভাবে বিচার করছে এটাই "সহীহ" এখানে কেউ প্রতিবাদ জানালে সে ছুপা ছাগু।
পরিশেষে এটাই বলার, এই আইন পরিবর্তন যোগ্য, এবং আমাদের সকলের সম্মিলিত প্রতিবাদই পারে এই আইন পরিবর্তন করতে। ভুলে গেলে চলবে না এই সরকার আর যাই করুক অন্তত যুদ্ধাপরাধীদের বিচার ব্যবস্থা চালু করেছে, ৪২ বছর পরে হলেও যুদ্ধাপরাধীদের চৌদ্দ শিকের ভেতরে ঢুকিয়েছে। তার চাইতেও বড় কথা এইদেশের জাতীয় রাজনীতিতে আগামী ২০ বছরেও তৃতীয় কোন শক্তি দাঁড়াতে পারবে কিনা তা যেহেতু চরম সন্দিহানের বিষয় সুতরাং এই সরকারের পতন মানেই যুদ্ধাপরাধীদের নিশ্চিতভাবে মুক্তি।
সিদ্ধান্ত আপনার যুদ্ধাপরাধীদের মুক্ত করে দেবেন নাকি সবার পরিণতি কাদের মোল্লার ন্যায় করবেন।

