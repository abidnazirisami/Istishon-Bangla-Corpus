স্বপ্নভঙ্গের গণজাগরন!!!


 ১৯৪৭ সাল, ব্রিটিশ রাজেরা এই উপমহাদেশ ছেড়ে যাওয়ার আগে দ্বি-জাতি তত্ত্বের ভিত্তিতে দেশভাগ করলো। ভারত, পাকিস্তান নামে দুটি দেশ হলো, স্বাধীনতা পেলো তারা।
কিন্তু সেই স্বাধীনতার স্বাদ পেলো না পূর্ব বাংলার মানুষেরা, পদে পদে শোষণের ছাপ দেখতে পেলো। শোষণ যখন নিজের মায়ের ভাষার উপর চাপতে লাগল ক্ষোভে ফেটে পড়লো তৎকালীন পূর্ব পাকিস্তানিরা। রক্ত ঝরিয়ে ইতিহাসের পাতায় বাংলা ভাষার নাম লিখে গেলেন শহীদেরা।
পশ্চিম পাকিস্তানীরা বুঝতে পারলো পূর্ব পাকিস্তানকে যদি মুহুর্তেই দমানো না যায় তাহলে বিপদের পাল্লা ভারী হয়ে যাবে, শুরু হলো শোষণের পাল্লা ভারী করার কাজ। যতবারই পাল্লা ভারী করতে চাইল তারা ততবারই প্রতিবাদ করে আন্দোলন গড়ে রক্ত দিতে থাকলো তৎকালীন পূর্ব পাকিস্তানিরা। ১৯৫৪, ১৯৬৬, ১৯৬৯ এ সময়ে যতবারই শোষণের পাল্লা ভারী করতে চাইলো পশ্চিম পাকিস্তানীরা, ততবারই পূর্ব পাকিস্তানিরা আন্দোলন করল, রক্ত ঝরালো। এরপর ১৯৭১-এ পূর্ব পাকিস্তানিরা মরণ কামড় বসাতে উদ্যত হলো, মার্চ ৭ জাতির কান্ডারী মহামঞ্চে এসে এই জাতির স্বাধীনতার ডাক দিয়ে গেলেন।
ভীত-সন্ত্রস্থ পশ্চিম পাকিস্তানীরা, সকলরকম পূর্ব-পরিকল্পনা করে হামলে পড়লো ১৯৭১ এর ২৫ মার্চ রাতে। ঘুমন্ত বাঙালীর উপর দিয়ে বয়ে যায় ইতিহাসের ভয়াল এক কালো রাত। গণহত্যা নাম শুনলেও পরদিন ২৬ মার্চ দেখতে পায় গণহত্যাযজ্ঞের আসল রুপ।
এরপর শুরু হয়ে গেলো যুদ্ধ। দেশ স্বাধীন করার যুদ্ধ, মাতৃভুমি রক্ষার যুদ্ধ। নয় মাসের রক্তক্ষয়ী যুদ্ধ। সারা বিশ্বজুড়ে সেইসময়ে আলোড়ন ফেলে দিয়েছিল এই যুদ্ধ। 

আলোড়ন ফেলেছিল এই যুদ্ধের ফলে অভুক্ত শরনার্থীদের ভিনদেশে আশ্রয়ের চিত্র, 

আলোড়ন ফেলেছিল পাকিস্তানি হায়েনাদের হাতে নিরস্ত্র বাঙালিদের মৃত্যু, উঠে এসেছিল লাখো শহীদদের লাশ, 

উঠে এসেছিল বীরাঙ্গনাদের লোমহর্ষক চিত্র।
সবকিছু ছাপিয়ে মরণপণ বাঙ্গালীদের রুখে রাখার ক্ষমতা আর পাকিস্তানিদের হয়নি।

চুড়ান্ত হার মেনে পরাজয় বরণ করে নিল পাকিস্তানিরা জন্ম হলো স্বাধীন একটি দেশের, আমাদের সোনার বাংলাদেশের। স্বাধীন হলেও, বিজয়ী হলেও ভুলতে পারলো না দীর্ঘ নয়টি মাসের যন্ত্রণা। তারা সেই সময়ে এই দেশের পাকিস্তানি দালালদের বিচার চাইলো, তাদের বিচারের আশ্বাস দিলেন এই জাতির পিতা। পরাজিত হয়ে থেমে থাকেনি পাকিস্তানিরা, তারা এবার গোপনে এই দেশ ধ্বংস করার পায়তারা করলো। তারা তাদের সকল বন্ধুদের সাহায্য নিতে শুরু করলো। এই দিকে দেশ গড়ায় আর পাকিস্তানি দালালদের বিচারের কাজে ব্যস্ত বাঙালি জাতির জনক। কিন্তু তাঁকে সেই সময় দেওয়া হলো না, দেশী-বিদেশী চক্রান্তে জর্জরিত হতে হতে একদিন স্বপরিবারে নিহত হলেন জাতির পিতা। ঘোর অমানিশায় পড়ে গেলো জাতি, মীরজাফরেরা মিলে একে একে নতুন থেকে নতুনতর পদ্ধতিতে শোষণ করতে লাগলো এই জাতিকে। শোষণ সইতে সইতে পিঠ যখন দেয়ালে ঠেকে যায় তখন আবারো জেগে উঠে এই জাতি। আন্দোলন করে, রক্ত দেয়, জীবন দেয় শোষণের হাত থেকে মুক্তি পাবার আশায়। কিন্তু যখন মুক্তির বদলে নতুনরুপের বন্দী শেকল আসে সেই পুরোনো শকুন থেকে, তখন তাদের দমাতে আবারো জাগে এই জাতি। ছেলে হারা মায়ের বুক কেঁপে উঠে, কেঁপে উঠে স্বামী হারা স্ত্রীর বুক, ভাই হারা ভাইয়ের বুক, সম্ভ্রম হারানো নারী জেগে উঠে ক্ষোভে। 

অথচ সেই জেগে উঠাকে দমিয়ে দেয় পাকি দালালদের দোসরেরা, যাঁর ডাকে জেগেছিল এই বাংলা সেই শহীদ জননী জাহানারা ইমামকে রাষ্ট্রদ্রোহী আখ্যায়িত করে দেয় তারা। মাথায় অপবাদ নিয়ে জননী আমাদের ছেড়ে চলে যান। ঝিমিয়ে পড়ে জাতি। মাঝে মাঝে একটুখানি আশায় বুক বাঁধে আবার খানিকবাদেই ঝিমিয়ে পড়ে সেই আশা। এভাবে বারবার আশাগুলোকে ঝিমিয়ে রাখতে রাখতে একসময় একটু নীরব আকারে আওয়াজ দেয় আশাগুলি। নীরব আওয়াজে কাজ হয়ে যাওয়াতে আশার সঞ্চার হয় এই জাতির। হঠাৎ যখন সেই আশাতে একটু আঘাত লাগে ঠিক তখনই ৪২ বছর ধরে জমে থাকা সব ক্ষোভ একসাথে হয়ে উঠে প্রবল জোরে চিৎকার দেয় সারা বাংলাজুড়ে, ঠিক যেমনটি নবজাত শিশু দীর্ঘদিন গর্ভে থাকার পর পৃথিবীর আলো দেখে চিৎকার করে কেঁদে উঠে মায়ের কোলজুড়ে। সেই আওয়াজে সাড়া দিতে ছুটে আসে এই জাতির সকল স্তরের মুক্তিযুদ্ধের স্বপক্ষের মানুষ, যেমনটি নতুন শিশুকে দেখতে ছুটে আসে পাড়া-প্রতিবেশী, আত্মীয়-স্বজন। স্বপ্ন দেখে তারা, যারা ৪২ টি বছর ধরে কুঁকড়ে কেঁদে মরছিলো বিচারের আশায়। স্বপ্ন দেখে তারা যারা এই দেশের স্বাধীনতায় মনে প্রাণে বিশ্বাস করে, এমনকি বাদ সেই স্বপ্নের ভাগীদার হতে চলে আসে মাসুম বাচ্চারাও। দিন নেই রাত নেই, নাওয়া নেই খাওয়া নেই, কেবল শ্লোগানে মুখর আর জাগরন তৈরী চলছে সারা দেশজুড়ে। ভয়ে শিউরে উঠেছিল পাকি পিশাচেরা, দিনের আলোয় প্রকাশ্যে বের হওয়া তাদের জন্য দায় হয়ে দাঁড়িয়েছিল। সেই স্বপ্নের বিরুদ্ধে প্রকাশ্যে বাজে কথা বলে রেহায় পায়নি কেউই। সেই স্বপ্ন যখন কারো হাতে তুলে দেয়া হলো, তারা যেভাবে নিতে চাইলো পুরো জাতির স্বপ্ন সেভাবে ঘুরতে থাকলো। কিন্তু এই জাতির ইতিহাসে তো আন্দোলন মানেই রক্ত, আন্দোলন মানেই প্রাণ বিসর্জন। এবারেও অন্যথা হয়নি, রক্ত ঝরলো, জীবন দিলো কিন্তু স্বপ্ন পুরণ হচ্ছে না। আস্তে আস্তে ঝিমিয়ে পড়তে লাগলো স্বপ্ন, বহু ক্রোশ পাড়ি দিয়ে আসা ক্লান্ত পথিকের ন্যায় ঝিমিয়ে পড়তে লাগলো। ঝিমিয়ে ঝিমিয়ে দেখতে লাগলো এতোদিন কি কি করেছে, কতজনের হাত বদল হয়েছে, কিভাবে হয়েছে, কখন হয়েছে এসব। যারা স্বপ্নের হিসাব চাইলো তাদের কৌশলে অপবাদ লাগিয়ে দেয়া হলো কিনবা কৌশলে সরিয়ে দেয়া হলো। দাবার খেলা শুরু হলো, সৈন্য মারে তো সৈন্য মারো আবার তাকে বাঁচিয়ে তোলো। এরপর সেই দাবার খেলা দেখতে দেখতে বাকী স্বপ্নগুলো আরো ঝিমিয়ে পড়তে শুরু করলো। এখন চরম ভয় জাগছে স্বপ্নগুলোর মনে কখন না জানি পুরোই ঘুমিয়ে যায় তারা।
(এই লেখার মূল সারসংক্ষেপ হলো যেই কাদের মোল্লার ফাঁসির দাবীতে শাহবাগ জেগেছিল ৬০ দিন পার হয়ে গেলেও তা নিয়ে স্বপ্নরা জাগছে না। চিহ্নিত যুদ্ধাপরাধীদের বিচারের দাবীতে যে গণজাগরণ সৃষ্টি হয়েছিল ধীরে ধীরে নিজেদের মধ্যে কাদা ছুড়াছুড়ির ফলে ক্লান্ত হয়ে ঝিমিয়ে পড়ছে অন্য স্বপ্নগুলো। ৪২ বছর ধরে জমে থাকা যে আশা আর স্বপ্ন এই বাংলার জনগন তুলে দিয়েছিলো আমাদের হাতে সেই আশা আর স্বপ্নগুলো কি আমরা রক্ষা করতে পারবো? কথা ছিলো এই গণজাগরণ নিয়ে কোন নোংরা রাজনীতি হবে না কিন্তু আমরা এখন কি দেখতে পারছি? যে যার যার আখের গোটা গুছিয়ে নেওয়া নিয়ে ব্যস্ত হয়ে পড়েছে। একদিন যখন এই জাতি তাদের স্বপ্নের হিসাব চাইবে তখন কি উত্তর দিবো আমরা?)

