রামপাল, ব্রহ্মপুত্র এবং আমি


বর্তমান সময়ে অনলাইন জগতে আলোচিত সমালোচিত অন্যান্য বিষয়গুলোর মধ্যে অন্যতম হলো রামপাল কয়লা বিদ্যুৎ কেন্দ্র। এরই মাঝে অনেকেই চরম দ্বিধাদ্বন্দ্বে পড়ে গেছেন। যার কারণ হিসেবে দলীয় প্রভাব কিনবা অন্যান্য কারণ থাকতেই পারে। সেরকম নিজেও দ্বিধাদ্বন্দ্বে ভুগলেও সমস্ত কিছুর অবসান ঘটাতে এই লেখাটুকু নিজের ক্ষুদ্র চিন্তা ভাবনা থেকে।
ব্লগে আমার প্রোফাইলে নিজের সম্পর্কে জানাতে গিয়ে লিখেছি “আস্তিক নাস্তিক যাই বলেন আমাকে,মোদ্দা কথা আমি যা কিছু এদেশের জন্য কল্যানকর এবং মানুষের জন্য ভালো তারই পক্ষে....আর এর বিপরীতে যারা তাদের গদাম দেই” তো এই সুত্র ধরেই বলি রামপালের বিদ্যুৎ কেন্দ্র যদি আসলেই আমার বাংলাদেশের জন্য ক্ষতি বয়ে আনে তাহলে অবশ্যই এর বিরুদ্ধে আমার অবস্থান।
রামপাল কয়লা বিদ্যুৎ কেন্দ্র সম্পর্কে যতদুর অনলাইন ঘেটে জানতে পেরেছি তার কিছুটা নিজের ভাষায় সহজভাবে ব্যক্ত করি। রামপাল কয়লা বিদ্যুৎ কেন্দ্র ভারত-বাংলাদেশ যৌথ প্রকল্প। যে প্রকল্প থেকে দুই দেশের সমান অংশীদারিত্ব থাকবে। এই কয়লা বিদ্যুৎ কেন্দ্র স্থাপিত হবে পৃথিবীর সর্ববৃহৎ ম্যানগ্রোভ ফরেস্ট সুন্দরবনের কাছেই। তো এই বিদ্যুৎ কেন্দ্র স্থাপন করতে গেলে অবশ্যই সেখানে বনাঞ্চল কিনবা মানুষের বসতি থাকতে পারবেনা। যতদুর জেনেছি এটি সুন্দরবনের সংরক্ষিত এলাকায় নয় বরং সুন্দরবন থেকে কয়েক কিলোমিটার দূরে একটি লোকালয়ে। তাহলে এখন কি হবে? নিশ্চয়ই বিদ্যুৎ প্রকল্প স্থাপনে সেই লোকালয়ের জনবসতি উচ্ছেদ করা হবে। আচ্ছা ধরে নিলাম সারা দেশের মানুষ বিদ্যুৎ পেতে কিছু মানুষ না হয় উচ্ছেদই হলো। প্রতিবছর প্রাকৃতিক দুর্যোগে কত মানুষই তো ঘর ছাড়া হয় যায়। এখন না হয় আরো কিছু হবে। কিছু পেতে হলে তো কিছু দিতেই হয় তাই নয় কি!
কিন্তু সমস্যা কি এখানেই শেষ? আগেই বলেছি সুন্দরবন থেকে মাত্র কয়েক কিলোমিটার দূরে এই প্রকল্প স্থাপিত হবে। কয়লা বিদ্যুৎ স্থাপিত হলে সেখানে কয়লা পোড়ানো ছাই ও গ্যাস থেকে কি পরিবেশ দুষিত হবে না? আর এর থেকে কি উক্ত অঞ্চলে এসিড বৃষ্টি হবার সম্ভাবনা কি নেই? এবং এই এসিড বৃষ্টি থেকে কি বনাঞ্চলে এবং বনাঞ্চলের পরিবেশে ক্ষতি হবে না? এই কয়লা বিদ্যুৎ কেন্দ্রে বিদ্যুৎ উৎপাদনে কি পানির প্রয়োজন নেই? এই পানির প্রয়োজন মেটাতে কি পশুর নদীর উপর চাপ পড়বেনা? কয়লা বিদ্যুৎ প্রকল্পের জন্য প্রয়োজনীয় যন্ত্রপাতি কিভাবে আসবে প্রকল্পে? এই যন্ত্রপাতি পরিবহনে কি সুন্দরবন এবং উক্ত এলাকার নৌ-পথের উপর চাপ পড়বে না?
ছোট বেলায় স্কুল জীবনে কোন এক ক্লাশে পরিবেশ পরিচিতিতে পড়েছিলাম একটি দেশের প্রাকৃতিক ভারসাম্য রক্ষার্থে উক্ত দেশে ২৫% বনাঞ্চল লাগে অথচ আমাদের সেই পরিমান নেই। তারপরেও যা আছে তা দিয়ে কোনমতে চলা যেতে পারে। কিন্তু যে হারে জনসংখ্যা বাড়ছে সে হারে বাড়ছে জনবসতি আর জ্বালানী থেকে শুরু করে বাসস্থান ও জীবন ধারণের বহু চাহিদা মেটাতে আমরা এমনিতেই প্রচুর বনাঞ্চল উজাড় করা সহ গাছ কেটে ফেলছি ফলে কমে যাচ্ছে আমাদের বনাঞ্চল এখন তার উপরে যদি বিদ্যুতের চাহিদা মেটাতে গিয়ে আরো ক্ষতির পরিমান বাড়িয়ে দেই তাহলে সেটি কি আদৌ সুখকর হবে আমাদের জন্য? 
এই প্রকল্প যেহেতু ভারত-বাংলাদেশ যৌথ প্রকল্প তাহলে এই প্রকল্প ভারতের ভিতরে হতে সমস্যা কই? এমনিতেই ভারত আমাদের চাইতে ২৫ গুন বড় তার উপর তাদের প্রযুক্তি আমাদের দেশের চাইতে অনেক উন্নত। তাহলে সেখানেই হোক। তাছাড়াও আমরা তো তাদের কম সুবিধা দিচ্ছি না তাদের তুলনায় অনেক ছোট রাষ্ট্র হয়ে। সুতরাং বন্ধু প্রতীম দেশ হিসেবে আমাদের অবস্থা বিবেচনায় তারা এই প্রকল্পতো তাদের দেশেও বাস্তবায়িত করতে পারে। কিন্তু কেন তারা করতে চাইছে না? এর উত্তর একটাই পরিবেশ বিপর্যয়। যেহেতু তারা বিদ্যুতে আমাদের চাইতে অনেকটাই এগিয়ে তাই হয়তো তাদের এই প্রকল্প না হলেও চলবে বরং এটা না করলে টাটা বা আম্বানীরা এর চাইতেও অনেক উন্নত প্রকল্প স্থাপন করে দিবে দেশের বিদ্যুতের চাহিদা মেটাতে।
হয়তো আমি এই লেখাতে সুচকের মানদন্ডে ক্ষতির পরিমান দেখাতে পারছি না কিন্তু সাদামাটা ও সহজভাবে যা বুঝতে পারছি তাতে আশা করি ভুল না হওয়ার সম্ভাবনাই বেশি। আর তাই রামপাল কয়লা বিদ্যুৎ কেন্দ্রের বিরুদ্ধে অবস্থান নিলাম। অন্তত দেশের ক্ষতি হতে পারে এমন কোন কাজে সমর্থন দিতে পারবো না।
এবার আসি ব্রহ্মপুত্র প্রসঙ্গে। রামপাল নিয়ে খুব বেশি পরিমান হৈ চৈ এবং ইভেন্ট থাকলেও এটি নিয়ে তেমন একটা শোরগোল নেই। অথচ ঘেটেঘুটে যতটা জেনেছি রামপাল কয়লা বিদ্যুৎ প্রকল্পে যতটা না ক্ষতি হবে তার চাইতে অনেক বেশি এবং দ্রুত ক্ষতি হবে এই ব্রহ্মপুত্র প্রসঙ্গে। আর এই ক্ষতি হবে আরেক রাষ্ট্রীয় বন্ধু প্রতীম দেশ চায়না দ্বারা। চায়না তাদের খরাপিড়ীত অঞ্চলে পানি সরবরাহের জন্য তিব্বতের সাংপু নদীতে তিনটি হাইড্রোপাওয়ার বাঁধ দিবে। আর এই সাংপু নদীটি তিব্বতে এই নামে পরিচিত হলেও আমাদের কাছে ব্রহ্মপুত্র নামেই পরিচিত। এখানে এও উল্লেখ্য যে শুধু খরাপিড়ীত অঞ্চলে পানি সরবরাহই মূল উদ্দেশ্য নয় বরং সেখানে জলবিদ্যুত স্থাপন করবে চায়না। অবশ্য ইতোমধ্যে নাকি শুরুও হয়ে গেছে এবং আগামী ২০১৫ নাগাদ এই কাজ শেষ হতে পারে এই বাঁধের কাজ।
এখন কথা হলো চায়না তাদের দেশের চাহিদা আগে মেটাবে সেটাইতো স্বাভাবিক এরপরে অন্যের কথা ভেবে দেখবে। কথায় আছে না আগে ঘর। তাহলে সমস্যা কই? সমস্যা আর কোথাও নয় সমস্যা হলো এই বাঁধের ফলে হুমকির মুখে পড়বো আমরা। কেননা এই সাংপুর সাথে জড়িত শুধু ব্রহ্মপুত্রই নয় বরং দেশের অন্যান্য নদীও জড়িত আছে ওতোপ্রোতভাবে। এমনিতেই নদী অববাহিকার কৃষি প্রধান এই দেশে ভারতের সাথে পানি বন্টন চুক্তি নিয়ে সারা বছর কম ভোগান্তি পোহাতে হয় না তার উপর যদি সাংপুতে চায়না বাঁধ তৈরী করে ফেলে স্বাভাবিকভাবেই ভারতের অরুণাচল প্রথমেই তাদের চাহিদা মেটাতে ব্যতিব্যস্ত হয়ে পড়বে আর এর ফলে চাপে পড়ে যাবো আমরা তখন শুধু তিস্তা বা পদ্মাই নয় শুকিয়ে যাবে ব্রহ্মপুত্র, শুকিয়ে যাবে যমুনা, শুকিয়ে যাবে আমাদের মৃত্তিকা। এমনিতেই সারা বছর কৃষকদের দুর্গতির শেষ নেই তার উপরে এইদেশ মরুভুমি হলে কি হবে একবার ভাবুন। জনসংখ্যাবহুল এই দেশে খাদ্যঘাটতি মেটাতে কি পরিমান খাদ্যদ্রব্য আমদানি করতে তা ভাবুন। খাদ্যের মূল্য কি পরিমান গগনচুম্বী হবে ভাবুন। অবশ্য তখন আর আরবীয়দের দুঃখ থাকবে না কেননা বাংলাদেশ তখন বালুর দেশ হিসেবে পরিণত হবে। হয়তো কেউ কেউ বলবেন আরবীয়রা তো চলছেই ভালো তাদের প্রাকৃতিক সম্পদ দিয়ে আমরা কেনো পারবো না! বন্ধু আমাদের সবকিছুতেই ভাগাভাগি করতে হচ্ছে কেননা আমরা এখনো অতটা উন্নত হইনি যে নিজেরাই নিজেদের মাটির তলের সম্পদ উত্তোলন করতে পারবো।

চায়না, ভারত এবং বাংলাদেশের মধ্যে লাল রঙের লাইনটিই ব্রহ্মপুত্র বা সাংপু।
আন্তর্জাতিক নিয়মে নদীতে বাঁধ দেবার অনুমোদন নেই তারপরেও চায়না যদি তাদের নিজ স্বার্থ রক্ষার্থে কয়েকটা মাথা কিনে নিয়ে বাঁধ নির্মান করে ফেলে তাহলে বন্ধুপ্রতীম দেশ ভারতও চুপ করে বসে থাকবে না কেননা কয়লা বিদ্যুৎ প্রকল্পে তাদের অবস্থান তো দেখতেই পারছেন। তখন শুধু ভারতের বিষোদগার করে ব্রহ্মপুত্রের পাড়ে দাঁড়িয়ে প্রতিবাদ, মানববন্ধন, লংমার্চ ইত্যাদি করে কোনই লাভ হবে না। তাই সকলের উদ্দেশ্যে বলতে চাই দেশের স্বার্থ যদি প্রকৃতই রক্ষা করতে চান তাহলে শুধু রামপাল রামপাল করেই নয় একই সাথে ব্রহ্মপুত্রের উপর যে বাঁধ তৈরী হচ্ছে সেটি নিয়েও আওয়াজ তুলুন। এক রামপালে হয়তো কিছু বিদ্যুতের জন্য দেশের প্রাকৃতিক পরিবেশ বিনষ্ট হবে কিন্তু ব্রহ্মপুত্র বাঁধ দিলে পুরো দেশের সবকিছুই শেষ হয়ে যাবে আশা করি তখন আর রামপাল থাকবে না কেননা নদী শুকিয়ে মরুভুমি হবে ফলে বিদ্যুৎ কেন্দ্রের জিনিসপত্র বহন খরচ বেড়ে গেলে প্রকল্পই ভেস্তে যাবে। রামপাল হলেও কিছুটা বনভুমিতো অবশিষ্ট থাকবে কিন্তু এই বাঁধ হলে বনভুমি বাদ দেন চারিদিকে মরুভুমি দেখতে হবে তখন আমাদের ভবিষ্যত প্রজন্ম হাড় জীর্ণ শরীরে বলবে “জানিস আমার দাদু আমাকে আজ কি বলেছে? এই দেশে একসময় পাহাড় ছিলো, বন ছিলো। বনে পাহাড়ে গাছ ছিলো, হাতি ছিলো, রয়েল বেঙ্গল টাইগার নামে বাঘ ছিলো, হরিণ ছিলো, বান্দর ছিলো।” আর হয়তো তখনই রেগে মেগে তৃষ্ণার্ত কোন কাউয়া মাথার উপর ছেরেত করে ছেড়ে দিয়ে কা কা করে ডেকে চলে যাবে।

