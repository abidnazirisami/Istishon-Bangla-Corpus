হাইব্রীড দ্যাশপ্রেমিক___!!!


চেয়েছিলাম সেদিনই বলব, কিন্তু যাকে নিয়ে আলোচনা তার থেকে একটা বক্তব্য আসা পর্যন্ত অপেক্ষা করছিলাম। বক্তব্য এসেছে কিছুক্ষন আগে তা জানলাম।
মূল কথায় যাওয়ার আগে একটি প্রবাদ বলে নেওয়া ভালো, "বেশি বাড় বেড়ো না ঝড়ে পড়ে যাবে।"
ইদানিং খুউব খেয়াল করে দেখছি প্রজন্মের দেশপ্রেম খুব কট্টররুপ ধারণ করছে। তার মতের বিরুদ্ধে গেলেই দেশবিরোধী বা দেশদ্রোহী টাইপ ট্যাগ দিতেও ভুলে যাচ্ছে না তারা। এই ব্যাপারটার সাথে অতীতের একটা জিনিসের খুউব মিল পাচ্ছি আর সেটা হলো এক সময়ের নাস্তিকতা। সেসময়টা এমন ছিলো নিজেকে নাস্তিক দাবী করাটাও একটা ফ্যাশন হয়ে গিয়েছিল। তো অতিমাত্রার নাস্তিক বৃদ্ধির ফলাফল আশা করি সকলেই দেখতে পারছেন।
আর এখন হয়েছে নিজেকে দেশ প্রেমিক প্রমাণে ব্যস্ত হওয়া। আরো মজার ব্যাপার হলো তাদের মতের বিরুদ্ধে গেলে ধুম করে ছুটে আসতে পারে "তুই কি আমগো থ্যে বড় দ্যাশপ্রেমিক হইছত?" তাদের দেয়া ফতোয়ার বাইরে গেলেই হয় আপনি রাজাকার নইলে পারজ অথবা সেই আদি ট্যাগ বামতো আছেই। হালে আবার আমদানী হলো খন্দকার মুশতাক!!!
গণজাগরন অনেক কিছুই দিয়েছে এই জাতিকে, একগাদা বোলোগার, এক্টিভিস্ট সেই সাথে একগাদা কঠিন দ্যাশপ্রেমিক। মাঝে মাঝে খুবই চিন্তায় পড়ে যাই কইছিলো এই সোনার ছেলেরা এতোদিন!!!
তো সেইদিন দেখলাম পুরো ফেসবুক ছেয়ে গেলো জয়শ্রী কর জয়ার ছবিতে, সাথে একটি কুকুর এবং তার গায়ে এই দেশের পতাকা। কুকুরের গায়ে পতাকা কেনো! এই মহাপাপের দায়ে কেউ কেউ রীতিমতো জয়শ্রী কর জয়াকে কড়ামাপের ট্যাগ দিতেও ভুলে যায় নাই। অথচ মজার ব্যাপার জয়শ্রী কর জয়ার বাবা এবং স্বামী উভয়েই মুক্তিযোদ্ধা অন্যদিকে যারা ট্যাগ দিয়েছে তাদের পরিবারের কয়জন মুক্তিযোদ্ধা এটা নিয়ে ব্যাপক সন্দেহ পোষণ করা খুব একটা অযৌক্তিক নয়।
ইতোমধ্যে জয়শ্রী কর জয়া জানিয়েছেন ঐদিন খেলা দেখে শেষে বোনের বাসায় গেলে; ঐ বাসার পোষ্য কুকুরটি তার কোলে ঝাঁপিয়ে পড়ে। ঐ মুহুর্তে তিনি যেহেতু স্টেডিয়াম থেকে ফিরেছিলেন তাই তার হাতে ছিলো দেশের পতাকা এবং সেটির ছবিও তিনি দিয়েছিলেন। ঐ মুহুর্তে কুকুরটিকে তিনি জড়িয়ে ধরলে পতাকাটি পেঁচিয়ে যায় কুকুরটির গায়ে এবং সেই মুহুর্তের একটি ছবি তুললে সেটি আপ্লোড করা হয় ফেসবুকে। অতঃপর যথারীতি কড়ামাপের দ্যাশপ্রেমিকদের তোপের মুখে পড়েন তিনি।
সে যাই হোক, ধরে নিলাম জয়শ্রী কর জয়ার ব্যাখ্যা ভুল। তিনি ইচ্ছা করেই কুকুরটির গায়ে পতাকা জড়িয়ে দিয়েছেন। তাই বলে এইভাবে সারা ফেসবুক তোলপাড় করে দিতে হবে? কুকুরটি কি নেড়ী বা ছিলা কুকুর ছিলো? কিনবা ঐখানে এমন কিছু কি প্রদর্শিত হয়েছিল যাতে পতাকার অসম্মান হয়?
অবশ্য যার ঘরে পোষ্য কুকুর বা প্রাণী নেই সে বুঝবে না যে প্রাণীটিও পরিবারের একজন সদস্য হিসেবে গৃহীত হয়। তার কাছে কুকুর মানেই ভাদ্র মাসে পাগল হয়ে যত্রতত্র লাগিয়ে বেড়ানো, ঘেউ ঘেউ করা একটা প্রাণী। পোষ্য এই প্রাণীটিকে বিশেষ করে কুকুরকে বেশ ভালো যত্নের সাথেই লালন করা হয়, যারা জানেন না তারা একটু খোঁজ নিয়ে দেখবেন ঠিক কতটা সময়, শ্রম এবং অর্থ ব্যয় হয় এই পোষ্য প্রাণীর পেছনে। আর যার ফলেই ঐ প্রাণীকে ঘিরেই গড়ে ওঠে অন্যরকম এক মায়া, মমতা, ভালোবাসা। আর ভালোবাসার কিছুতে পতাকা জড়ানোটা খুব একটা অন্যায় নয়। তার উপরে যখন এটি হয়ে উঠে পরিবারের সকলের প্রিয় সদস্য হিসেবে।
অবশ্য যারা এসকল কড়া কড়া ফতোয়া দিচ্ছে তাদের সাথে কাঠ মোল্লাদের খুব একটা ফারাক নেই। খেয়াল করলেই একদম স্পষ্ট হয়ে যাবে সবকিছুই, কাঠ মোল্লারা কথায় কথায় ধর্মাবমাননা, কোরান অবমাননা এইসবের ধুঁয়া তুলে বেড়ায়। তাদের মতে ধর্মকে ভয় পেতে হবে, ভালোবেসে কাছে নেয়া যাবে না। তেমনি কড়া দ্যাশপ্রেমিকদেরও অবস্থা তাই, জাতীয় পতাকা সর্বদা উড্ডীন অবস্থায় থাকা লাগবে, এটিকে কোথায় জড়ানো বা প্যাচানো যাবে না। সর্বদা দেশ সংক্রান্ত বিষয়াদি আসিলে সামরিক বাহিনীর ন্যায় সোজা সঠান হয়ে দাঁড়িয়ে থাকতে হবে, ডাইনে বাঁইয়ে তাকানো যাবে না। অবশ্য তারা যদি মাথায় বান্ধে তখন এসব ইগনোর করাই ভালো, যেমন মোল্লায় আকাম করলে এড়াইয়া যাওয়া ভালো সেইরকম টাইপ।
পরিশেষে এসে বলবো, এইসকল হাইব্রীড দ্যাশপ্রেমিক থেকে একটু সতর্ক থাকতে হবে। এই ধরণের অতি উৎসাহীরা ঠিকই সবার আগে চিল্লিয়ে প্যাচ তৈরী করবে কিন্তু যখন চাপ আসবে সেই মুহুর্তে এদের টিকিটিও দেখা যাবে না। অন্তত আর যাই হোক এরা কখনোই অনুকরণীয় হতে পারে না। এখন থেকে ভাবছি ফ্রেন্ডলিস্টটা আরেকটু ছোট করে ফেলবো, এইজাতের হাইব্রীডদের থেকে দূরে থেকে....।
জয় বাংলা জয় বঙ্গবন্ধু

