তোমরা ধর্ম নিয়ে বাড়াবাড়ি করো না


ধর্মের অপব্যবহার, ধর্মের নাম ভাঙিয়ে রাজনীতি এবং জঙ্গিবাদকে "না" বলুন। ধর্ম নিয়ে বাড়াবাড়ি করা যাবে না। যেহেতু এ বিষয়ে বিদায় হজ্বের ভাষণে আমাদের শেষ নবী হযরত মোহাম্মদ (স.) বলে গেছেন ‘হে মানবমন্ডলী! সাবধান, তোমরা ধর্ম নিয়ে বাড়াবাড়ি করো না। কেননা তোমাদের পূর্বের জাতিগুলো ধর্ম নিয়ে বাড়াবাড়ি করার কারণেই ধ্বংস হয়ে গেছে।’
সেই প্রাচীনকাল থেকেই এই পৃথিবীতে ধর্ম নিয়ে অতি বাড়াবাড়ি এক শ্রেণীর মানুষ করে আসছেন। তারা মনে করেন তারা যে পথে চলছেন সেটাই উত্তম পথ। অন্যরা ভুল পথে চলছেন, এটাই ছিল তাদের ধারনা। এই পৃথিবীতে ধর্মের ইতিহাস যদি আমরা পর্যালোচনা করি তাহলে ইতিহাস খুঁজে দেখা যাবে, যুগে যুগে ধর্মের নামে বা ধর্মকে পুঁজি করে বাড়াবাড়ি হয়েছে। নবী হজরত মুসা (আ.) এর সময়কালে তাঁর অনুসারীদের মধ্য থেকে একটি অংশ চরম ধর্মীয় বাড়াবাড়িতে লিপ্ত ছিলেন। পবিত্র কোরআনে তাদের কার্যক্রম ও পরিণতির কথা সবিস্তারে বর্ণনা করা হয়েছে। একইভাবে মহীয়সী মরিয়ম পুত্র নবী হজরত ঈসা (আ.) এর সময়কালেও ধর্মীয় বাড়াবাড়ি অব্যাহত ছিল।
নবুয়ত ও রেসালতের ধারাবাহিকতায় পৃথিবীতে সর্বশেষ প্রেরিত মহাপুরুষ শেষনবী হজরত মুহাম্মদ (স.) এর সময়েও ধর্মীয় বিষয়াবলী নিয়ে একশ্রেণীর মতলববাজ ভন্ড মানুষ অতি বাড়াবাড়ি করেছিলেন। এমনকি মহানবী (স.) যেন কিছু দিন তাদের ধর্ম পালন করেন আর তারা কিছুদিন মহানবী (স.) এর ধর্ম পালন করবে সেই রকম সুবিধাবাদী প্রস্তাবও তারা নিয়ে এসেছিলেন। মহানবী (সা.) আল্লাহ কর্তৃক আদিষ্ট হয়ে তাদের পরিষ্কার জানিয়ে দিলেন; 'লাকুম দিনুকুম ওয়ালিয়াদিন' অর্থাৎ তোমাদের ধর্ম তোমাদের জন্য আর আমাদের ধর্ম আমাদের জন্য।
রাসূল (স.) অবিশ্বাসীদের সঙ্গে কোনো প্রকার বাদানুবাদে লিপ্ত হননি। তিনি বরং আল্লাহর নির্দেশের ফরমাবরদার হিসেবে প্রজ্ঞার সঙ্গে কৌশলী আচরণের মাধ্যমে ধর্মীয় উসকানি ও সংঘাতকে এড়িয়ে গেছেন। ইসলাম সহজ, সরল ও সাম্যের ধর্ম। সকল বিভেদ ভুলে এক হয়ে চলা ইসলামের অন্যতম শিক্ষা। কিন্তু অতি দুঃখের সাথে বলতে হয় সেই সাম্যে, সহজ, সরল ও সত্য ধর্মে আজ নানা মতের ছড়াছড়ি। যে যেই মতের তার কাছে সেই মতই সঠিক। বাকি সব মতই ভুল। আর এই কারণেই এতো অসহিষ্ণুতা। সবাই বুঝে না বুঝে ইসলাম রক্ষায় ব্যস্ত। আর এই ইসলাম রক্ষা করতে গিয়ে কে হকের ওপর অবস্থিত তা প্রতিষ্ঠা করতেই সবাই ব্যস্ত। কিন্তু তাদের আসল আমলের খবর নেই। রাসুলুল্লাহ সাল্লাল্লাহু আলাইহে ওয়া সাল্লাম বলেছেন, দ্বীন অত্যন্ত সহজ সরল। কিন্তু যে ব্যক্তি দ্বীনের সঙ্গে বাড়াবাড়ি করবে সে পরাজিত হবে।
পবিত্র ধর্ম ইসলামের নির্দেশ হলো; উদ্উ ইলা সাবিলি রাবি্বকা বিল হিকমাতি ওয়াল মাউইযাতিল হাসানা অর্থাৎ 'তোমরা মানুষকে আল্লাহর পথে আহ্বান কর হেকমত ও প্রজ্ঞার সঙ্গে এবং উত্তম উপদেশ সহকারে।' এ নির্দেশে দুটি বিষয় খুবই তাৎপর্যপূর্ণ। প্রথমটি হলো মানুষকে ইসলামের পথে আহ্বান করতে হলে প্রথমেই প্রয়োজন হেকমতের। হেকমত শব্দের অর্থ হলো জ্ঞান, প্রজ্ঞা এবং কৌশল। সুতরাং ইসলামের কথা বলতে হলে সঠিক জ্ঞান-প্রজ্ঞার প্রয়োজন। আর দ্বিতীয়টি হলো উত্তম উপদেশ। ইসলামকে যারা ধারণ করবেন তাদের মধ্যে মানুষকে উত্তম উপদেশ বা সৎ পরামর্শ দানের যোগ্যতা অবশ্যই থাকতে হবে। যাদের মধ্যে প্রজ্ঞার অভাব থাকবে আর যারা উত্তম উপদেশ দানের অযোগ্য তারা যখন ইসলাম হেফাজতের দায়িত্ব নিবেন তখন সেটি ইসলামের হেফাজত না হয়ে তা ধর্মের নামে বাড়াবাড়িতেই রূপ পরিগ্রহ করবে। তাতে ধর্মের কোনো কল্যাণ হবে না, বরং মানুষ বিভ্রান্ত হবে এবং সমাজে অস্থিরতা বৃদ্ধি পাবে।
আরেকটি কথা আমাদের অবশ্যই মনে রাখতে হবে; ইসলামকে হেফাজত করেন স্বয়ং আল্লাহ্‌ রাব্বুল আলামিন। তিনি আদি তিনিই অনন্ত। তিনি ওয়াকিবহাল তার সমস্ত সৃষ্টি সম্পর্কে। সুতরাং কোন মানুষ অথবা কোন রাজনৈতিক দল যদি দাবী করেন, তারা ইসলাম ধর্মের হেফাজত করছেন বা করে যাবেন তাহলে তারা মূর্খের মতই কাজ করছেন। তাদের জানা উচিৎ, ধর্ম এবং সব কিছুর হেফাজতের একমাত্র মালিক মহান আল্লাহ্‌।
খোরশেদ আলম, লেখক ও গবেষক

