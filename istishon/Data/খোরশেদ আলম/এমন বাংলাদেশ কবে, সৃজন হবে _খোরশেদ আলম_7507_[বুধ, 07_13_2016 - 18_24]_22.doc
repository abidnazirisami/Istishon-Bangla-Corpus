এমন বাংলাদেশ কবে, সৃজন হবে 


রফিক আজাদের ভুল ব্যাখ্যায় উপস্থাপিত কবিতা ‘ভাত দে হারামজাদা নইলে মানচিত্র খাব’ বাংলাদেশের রাজনীতির ইতিহাসে মিথ্যা প্রমাণিত হলেও, কালের যাত্রায় হুমায়ুন আজাদের ‘সবকিছু নষ্টদের অধিকারে যাবে’ অথবা সাম্প্রতিক লেখা ‘এ মৃত্যু উপত্যকা আমার দেশ নয়’ কবিতার এই অবিনাশী উচ্চারণ আজ ক্রমাগত আমাকে ভাবিয়ে তুলছে। শুধু বাংলাদেশ নয়, সমগ্র পৃথিবীর ক্ষেত্রে এই উপলব্ধি এখন সবার।
গোটা পৃথিবী এখন কার্যত মানবের বসবাসের বিপরীতে। কোথাও সুখ নেই, নিরাপত্তা নেই। যে সমস্ত মানুষেরা আধুনিক বিশ্বের ধোঁয়া তুলে বলে পৃথিবী এখন মানুষের বসবাসের সবচেয়ে অনুকূলে। এই মহাবাক্যটির সার্থক সংস্করণ আসলে আমাদের দৃষ্টিতে সার্থক হয়ে দেখা দেয় না। আমি যদিও আধুনিক বিশ্ব আর ডিজিটাল পদ্ধতিতে পুরোটাই বিশ্বাসী, তথাপিও কিছুটা হতাশ। সামান্য হতাশা এ কারণে যে, ডিজিটাল পৃথিবীর কথা বলে বহুক্ষেত্রে কিছু অসভ্য সম্প্রদায় মানুষকে মূলত করে তুলেছে যান্ত্রিক, আত্মকেন্দ্রিক ও হিংস্র। 
আধুনিক বিশ্বে ডিজিটাল পদ্ধতির প্রয়োগে মানুষের জীবনে গতি এসেছে ঠিকই কিন্তু সেই গতি বাধা পড়েছে চেয়ারে। কেউ কেউ আবার সহজ ভাষায় বলতে চেয়েছেন আধুনিকতা এনেছে চতুরতা, বুদ্ধির বিপরীত প্রকাশ আর সেই সাথে ডিজিটাল পদ্ধতি মানুষের জীবন থেকে ছিনিয়ে নিয়েছে পরম আবেগ।
যাই হোক, আধুনিক বিশ্বের উদ্দেশ্য মহৎ কিন্তু কিছুক্ষেত্রে তার প্রয়োগ হয়েছে মানবের জীবনের বিপরীতমুখী! পৃথিবী সৃষ্টির পর থেকে সম্ভবত আজকের যে পৃথিবী তা সবচেয়ে ভয়ঙ্কর। মানুষ নিমিষেই মানুষকে হত্যা করতে দ্বিধাবোধ করে না। পিতা-মাতা যেমন তার সন্তানকে অবহেলা করে, সন্তানরাও তেমনি ভুলে যায় তার জনক-জননীকে। নিষ্ঠুরতার নানা চালচিত্র দেখানো যায় কিন্তু তার বেশি উল্লেখ পাঠকের বিরক্তির উদ্রেক করে। 
পৃথিবীর হিংস্রতার ছবিতে বাংলাদেশ নামক ছোট্ট ভূখণ্ডটিও অশান্তি আর অনিশ্চয়তায় আজ নিমজ্জ্বিত। একটি সুখী-সমৃদ্ধিশালী বাংলাদেশ গড়ার লক্ষ্যে লক্ষ-কোটি প্রাণের বিনিময়ে অর্জিত হয়েছিল মহান স্বাধীনতা। স্বাধীনতার স্বাদ কতটুকু আমরা গ্রহণ করতে পেরেছি? সেই প্রশ্ন আসলে কার কাছে করা যায়? আমরা নিজেরাই কি আমাদের স্বাধীনতার স্বপ্নকে শেষ করে দেইনি? যে মানুষটিকে সোনার বাংলা গড়ার প্রত্যয়ে জীবনের বহু সময় ব্যয়িত করে আনতে হয়েছিল রক্তঝরা স্বাধীনতা, সেই হাজার বছরের শ্রেষ্ঠ বাঙালি সন্তান, জাতির পিতা বঙ্গবন্ধু শেখ মুজিবুর রহমানকে আমরা নির্মমভাবে নিহত করেছি। আর সেই নিহত নক্ষত্রের তিরোধানের ক্ষত আজো বাঙালিরা বয়ে বেড়াচ্ছে। 
বাংলাদেশে আজকে যে অবক্ষয় এর সুত্রপাত আসলে জাতির পিতাকে হত্যার মধ্য দিয়ে। বাংলাদেশে হত্যা-ক্যূর রাজনীতি নতুন নয়। এই দেশে, দেশের চেয়ে ক্ষমতা বড়, মানুষের প্রসঙ্গ আরো পরে। বাংলাদেশের জন্মের পর, যে কোনো সময়ের চেয়ে বর্তমান বাংলাদেশ সমৃদ্ধি ও উন্নয়নে ভরপুর। কিন্তু সেই সমৃদ্ধি-উন্নয়ন ও মধ্যম আয়ের দেশে রূপান্তরিত হবার পথে আজকের বাংলাদেশে প্রধান অন্তরায় সন্ত্রাস।
এখনকার বাংলাদেশ যেমন যেকোনো সময়ের বাংলাদেশের চেয়ে উন্নততর, তেমনি যে কোনো সময়ের চেয়ে মানুষের অপমৃত্যু, অনাকাঙ্খিত মৃত্যুর হারও অনেক বেশি। কিন্তু কেন এই সন্ত্রাস, তথাকথিত জঙ্গিহামলা, গুপ্তহত্যা, অপহরণ ও নির্মম ধর্ষণ? এর পিছনে রয়েছে অতীতের কালো অধ্যায়, প্রতিশোধ স্পৃহা।
বাংলাদেশ যখন স্বাধীন হয়েছিল তখন এদেশে তেইশভাগ লোক ছিল স্বাধীনতা বিরোধী। এখনো এই দেশে স্বাধীনতা বিরোধীদের সংখ্যা প্রায় পঁয়ত্রিশ ভাগ। আওয়ামীলীগের বা মুক্তিযুদ্ধের পক্ষীয় শক্তির জনসংখ্যা যেমন বাড়ছে, তেমনি মুক্তিযুদ্ধের বিরোধী পক্ষীয় শক্তির ছাও-পোনারাওতো বাড়ছে। এতো সহজে অংক মিলবে না। তার ওপর দীর্ঘ একুশ বছরের বাংলাদেশের বুকে ক্ষমতার দাপট। বহু স্তরে এখনো তারা বসে আছে। 
বর্তমান সরকার বাংলাদেশকে কলঙ্কমুক্ত করবার লক্ষ্যে নানাবিধ কর্মসূচী হাতে নিয়েছে। তন্মধ্যে বঙ্গবন্ধু হত্যাকাণ্ডের বিচার ও রায় কার্যকর। সেই পথে কম বেগ পেতে হয়নি এই সরকারকে, তার ওপর যুদ্ধাপরাধীদের বিচারের খড়গ। এটা এখন মহাচ্যালেঞ্জ যেমন, তেমনি মহাসঙ্কটেরও। আওয়ামীলীগ সরকার মুক্তিযুদ্ধের বিরোধী পক্ষের ক্ষমতাকে যৌক্তিকভাবে দীর্ঘকালের জন্য জয় করে নিয়ে দেশটাকে বিশ্বের মানচিত্রে নতুন করে পরিচয় করিয়ে দিয়েছে। ক্ষমতায় পরাজিত সেই দেশবিরোধী শক্তির কষ্ট, অন্যদিকে নানারকম বিচার প্রক্রিয়ায় তাদের একের পর এক মৃত্যুদণ্ড তাদেরকে বিষিয়ে তুলেছে। আর এর বাইরে আছে বাংলাদেশের চিরকালের দুষমন আন্তর্জাতিক চক্র। সবকিছু মিলিয়ে বাংলাদেশ আজ কষ্টের দিন পার করছে। এর থেকে পরিত্রানের পথ কোথায়? ক্ষত-বিক্ষত-রক্তাক্ত বাংলাদেশে সরকার কঠিনভাবে তৎপর। 
দেশে বহুবিধ কুৎসিৎ তৎপরতা কমে এলেও জঙ্গিহামলা ক্রমাগত বৃদ্ধি পেয়েছে। গুলশান ট্র্যাজেডি সারা বিশ্বকে জাগিয়ে তুলেছে। পৃথিবীর বুকেও প্রতিদিন রক্তের হোলিখেলা। এই সুন্দর বিশ্বে অন্যায়ভাবে নিয়ত ঝরে যাচ্ছে কত তাজা প্রাণ। পবিত্র মক্কা শরীফের আঙিনাও বাদ যায় না জঙ্গি হামলায়। এ এক বিস্ময়কর ঘটনা। বাংলাদেশের সবচেয়ে বড় ঈদের জামায়াত কিশোরগঞ্জের শোলাকিয়ায় হামলা হয়েছে। হামলার ধরন বদলে ফেলেছে অশান্তিকারীরা। জনমনে প্রতিদিন শঙ্কা বাড়ছে। মানুষ কোথাও নিরাপত্তা বোধ করে না, পাশে যে মানুষটি বসে আছে, তাকেও এখন হন্তারক মনে বলে করে। 
বাংলাদেশের সিভিল সোসাইটির নিরাপত্তা বিধানে বর্তমান সরকার আন্তরিক, বিশেষত প্রশাসনযন্ত্রের ভূমিকা ও সাহসিকতা প্রশংসনীয়। দেশমাতৃকার প্রতি পুলিশ-সেনাবাহিনি-নৌবাহিনি-বর্ডার গার্ডদের আন্তরিকতা-সেবা-আত্মত্যাগের যে উজ্জ্বল মহিমা আমরা দেখতে পাচ্ছি, তাতে করে তাদের প্রতি আমাদের স্যালুট জানাতে কোনোরকম দ্বিধাবোধ নেই। কিন্তু প্রশাসনযন্ত্র দিয়ে মানুষের মতো অকৃতজ্ঞ জন্তুকে পথে আনা খুবই কষ্টকর। 
বাংলাদেশে বেশিরভাগ সন্ত্রাসী কর্মকাণ্ডে লিপ্ত কিশোর সম্প্রদায়। এদেরকে ভুল পথে পরিচালিত করা হচ্ছে। কালো টাকার থাবা দিয়ে এদেরকে কিনে নেয়া হয়, মরলে নির্ঘাত বেহেস্ত পাবে, এই মহামন্ত্র তাদের কর্ণকুহুরে প্রবেশ করিয়ে দেয়া হয়। সমগ্র বাংলাদেশে এই কিশোর সম্প্রদায়ের কার্যকরী কাউন্সিলিং প্রয়োজন। শিক্ষা প্রতিষ্ঠানগুলোতে বাংলাদেশে জঙ্গিবাদ শীর্ষক সেমিনার করে এর ভয়াবহ চিত্র সম্পর্কে ছাত্র-ছাত্রীদের জ্ঞান দান আবশ্যক। বাংলাদেশের সমস্ত মসজিদ ও ধর্মীয় প্রতিষ্ঠানগুলোর ইমামদের এ বিষয়ে সম্যক ধারণা দেয়া জরুরি। বাংলাদেশে হাজার হাজার মাদরাসা রয়েছে, এখানে মেধাবী-প্রগতিশীল মানুষদের নিয়োগ দিতে হবে। বাংলাদেশের বেকার সমস্যার ক্ষেত্রেও এটি একটি কার্যকরী পদক্ষেপ হিসেবে গণ্য হতে পারে। এখনতো জঙ্গিবাদ শুধু মাদরাসার ক্ষেত্রে সীমাবদ্ধ নয়, বরং বহুমাত্রায় সবচেয়ে হ্যান্ডস্যাম ছেলেরাই এর সঙ্গে জড়িয়ে পড়ছে। সুতরাং ভাবনার জায়গাটিতেও আমাদের নতুন করে ভাবতে হবে।
মনে রাখা দরকার যা, তাহলো কালো অর্থই হলো সকল নষ্টের মূল। সম্প্রতি বাংলাদেশের বেসরকারি বিশ্ববিদ্যালয়ে জঙ্গিবাদ লালনের কথা উঠেছে, সেখানে সরকারের সরাসরি তদারকি প্রয়োজন আছে বলে মনে করি। সমগ্র বিশ্বেই এখন মানব-দেশ-সৃষ্ট তথাকথিত জঙ্গিবাদ মাথা চাড়া দিয়ে উঠেছে। বিশ্বে তথা বাংলাদেশে বিভিন্ন নামের সংগঠনের মধ্য দিয়ে তাদের কর্মপন্থা পরিচালিত। আজকাল যত্রতত্র হামলা চালিয়ে আইএস তার দায় স্বীকার করে। আমি বুঝি না, পৃথিবী কি এমন ডিজিটাল হলো যে, হামলাকারীরা যে সমস্ত সাইট পরিচালনা করে তাদের দায় স্বীকার করে, আর তার কোনো হদিসই পাওয়া যায় না!
প্রকৃতপক্ষে, বিশ্বব্যাপী সন্ত্রাস ও আইএস এখন এক গবেষণার বিষয়। আমার কাছে বহুক্ষেত্রে পৃথিবীব্যাপী যে সমস্ত হামলা তা বহুক্ষেত্রে কুৎসিৎ রাজনীতির সমাহারে পরিপূর্ণ বলে বিবেচিত। পৃথিবীর অপশক্তির ছায়া এখন বাংলাদেশের বুকে বিষাক্ত লালা ঝরাচ্ছে। এর পিছনে দৈশ্বিক রাজনীতির কারণ যেমন নিহিত, তেমনি বহুবিধ কারণ রয়েছে বৈশ্বিক। মানুষ এখন দাঁড়িয়ে গেছে মানুষের বিপরীতে। পৃথিবীকে ধ্বংস করবার জন্যে প্রতিটি দেশই এখন মরিয়া। নানাবিধ নামের পারমানবিক বোমা তৈরি করে রেখেছে মানুষকে, দেশকে ধ্বংস করবে বলে। যে সমস্ত সভ্য দেশ শোনায় সভ্যতার বাণী, তারা এই গ্লানি থেকে মুক্তি পাবে কি করে? তারা নিজেরাই বুলি আওড়ায় সন্ত্রাস মুক্ত পৃথিবীর অথচ নিজেরাই গড়ে তোলে মারণযন্ত্র। সন্ত্রাস পৃথিবীতে এখন ক্যান্সারের মতো বাসা বেধেছে তার পরতে পরতে।
বহুবিধ কারণ নিয়ে সন্ত্রাসের জন্ম। কিন্তু আমাদের মতো শান্তিপ্রিয় মানুষের দেশে এসব চলে না, চলবে না, চলতে দেয়া হবে না। তাছাড়া আমাদের তো পরাশক্তি হবার স্বপ্ন নেই, ক্ষমতাও নেই। তাহলে আমাদের ওপর এসব ঝামেলা এসে ভর করেছে কেন? ভর করবার কারন-তো আছেই! তোমরা ভালো থাকবে, তোমাদের দেশ ক্রমউন্নতির দিকে যাবে, তাতো হবে না। তোমরা চিরকাল গরীব দেশ হয়ে থাকবে, ধার দেনা করে চলবে, তোমাদের এতো উন্নতি তো আমাদের সহ্য হয় না। এসব আন্তর্জাতিক কূটকৌশল বুঝতে হবে বাঙালি সন্তানদের। তোমাদের ভুল পথে পরিচালিত করে কার্যত ধবংস করছে তোমাকে, তোমার সাজানো সোনার বাংলাদেশকে। এইসব চিন্তাগুলো যতদিন আমাদের মনে না জাগবে, ততদিন এই সমস্ত জঞ্জাল আমাদের মধ্যে থেকেই যাবে। 
বাংলাদেশ থেকে সন্ত্রাসবাদ-জঙ্গিবাদ মুক্ত করতে হলে মানুষের সচেতনতার বিকল্প নেই। মানুষের সাথে আন্তরিকতা প্রতিস্থাপনের বিকল্প নেই। সবাইকে বোঝাতে হবে দেশটা তোমার, যে ভাইকে তুমি মুসলমান হয়ে হত্যা করছো, সেই ভাই তোমারই ভাই, তোমার দেশেরই সন্তান। নতুন বাংলাদেশ সৃজনে মানুষের মধ্যে সৌজন্য-সম্প্রীতি সৃষ্টিও ভীষণ জরুরি। বাংলাদেশে মানুষের চেয়ে রাজনীতির গুরুত্বটা বেশি দেখানো হয়, এখান থেকে সরে আসতে হবে। প্রচার-প্রকাশনার মাধ্যমে নতুন প্রজন্মকে বোঝাতে হবে তোমরাই এদেশের আগামী, এ দেশটা তোমাদের, তোমরা তোমাদের সোনার বাংলা গড়ে নাও, আর আজ থেকেই তোমরা তোমাদের দেশটাকে বুঝে নাও। আঁধার কেটে আলো আসে, মেঘের আড়ালে সূর্য হাসে। লাল-সবুজ-দোয়েলের দেশের আগামীর সকালটা হোক সুন্দর, প্রত্যেকের জন্যেই বাংলাদেশ হোক মুক্ত আঙিনা। আমি দেখতে পাচ্ছি ঘোর অমানিশা কেটে আলোক রশ্মি ঝরে পড়ছে মা-এর মায়াবী উঠোনে।
খোরশেদ আলম, লেখক ও গবেষক

