ধর্ম নিয়ে ঘৃণ্য রাজনীতি নিষিদ্ধ করা অতি জরুরী


পাকিস্তানীরা ইসলাম ধর্মের নামে বাংলাদেশের মানুষ হত্যা করেছিল, ১৯৭১ সালে ধর্মের নামে বাঙ্গালীদের বিরুদ্ধে সর্বাত্মক যুদ্ধ করেছিল। পাকিস্তানী হানাদার বাহিনীর এদেশীয় দালালরা মুক্তিকামী মানুষের বিরুদ্ধে ধর্মের নামে অত্যাচার, নিপীড়ন, লুটপাট, অগ্নিসংযোগ, ধর্মান্তরসহ সকল প্রকার অপকর্ম চালিয়েছিল। কিন্তু অবশেষে সসস্র যুদ্ধে তারা পরাজিত হয়, বিশ্বের বুকে বাংলাদেশ স্বাধীন দেশ হিসেবে আত্মপ্রকাশ করে। স্বাধীন বাংলাদেশে ধর্মভিত্তিক রাজনীতি নিষিদ্ধ করা হয়েছিলো বঙ্গবন্ধু শাসনামলে। কিন্তু বঙ্গবন্ধু সপরিবারে নিহত হওয়ার পর বাংলাদেশের রাজনৈতিক পট পরিবর্তন হয়। জিয়াউর রহমান শাসন ক্ষমতা দখল করেন এবং সামরিক শাসন জারী করেন। তিনি বাংলাদেশে বহুদলীয় গণতন্ত্রের নামে জামায়াতে ইসলামীসহ অন্যান্য ধর্মভিত্তিক দলগুলোকে রাজনীতি করার বৈধতা দেন। 
১৯৭৫ সালের ১৫ই আগস্টের পর জামায়াতে ইসলামীসহ অন্যান্য ধর্ম ভিত্তিক দলগুলো এদেশের মাটির অনেক গভীরে তাদের শিকড় বিস্তার করে। এখন তারা বাংলাদেশের অনেক বড় শক্তি। যুদ্ধাপরাধীদের বিচার বানচাল করা এবং এই বিচার বিতর্কিত করার জন্য তারা দেশে বিদেশে যে পরিমান টাকা খরচ করছে, বিএনপি শাসনামলে সারা দেশে ৫০০'র অধিক স্থানে বোমা বিস্ফোরণ ঘটিয়ে তারা তাদের শক্তি- সামর্থ্য ও অস্তিত্বের জানান দিয়েছে। তাদেরকে রাজনৈতিকভাবে আশ্রয়-প্রশ্রয় দেওয়া হচ্ছে, একটি দলের কাধে চড়ে এই ধর্মভিত্তিক রাজনৈতিক দলগুলি তাদের রাজনীতি চালিয়ে যাচ্ছে। 
পাকিস্তানী সামরিক জান্তা এবং রাজনৈতিক দলগুলি এই ধর্মভিত্তিক দলগুলিকে রাজনীতিতে ব্যবহার করতে গিয়ে আজ তারা চরম খেসারত গুনছে। কিছুদিন আগে পাকিস্তানের একটি স্কুলে যে অমানবিক ঘটনা ঘটল, তা পাকিস্তানতো বটেই সারা বিশ্বের শান্তিকামী মানুষের কাছে অত্যন্ত শোকের গভীর বেদনার। আজ পাকিস্তানের প্রধানমন্ত্রী নেওয়াজ শরীফ পাকিস্তানের তালেবানদের সাথে সকল প্রকার আলোচনা বাতিল করেছেন। 
বর্তমানে, এই ধর্মভিত্তিক রাজনৈতিক দলগুলো পাকিস্তানের সরকারের নিয়ন্ত্রনের বাইরে চলে গিয়েছে। এমনকি সরকারের সরকার এবং সেনা বাহিনীর মধ্যেও তারা মিলেমিশে একাকার হয়ে গিয়েছে, পাকিস্তানে সাম্প্রতিক অতীতের ঘটে যাওয়া বিভিন্ন ঘটনা থেকে সে আলামত পাওয়া যায়। ওসামা বিন লাদেনকে পাকিস্তানের এবতাবাদের যে বাড়ীতে পাওয়া যায় সেটি ছিল পাকিস্তানের সেনা বাহিনীর সংরক্ষিত এলাকার মধ্যে, সেনা বাহিনীর কারো সহায়তা ছাড়া ওই বাড়ীতে লাদেনের বছরের পর বছর বসবাস করা ছিল অসম্ভব। 
বাংলাদেশের ধর্মভিত্তিক বহুদল উপদল বর্তমানে বাংলাদেশের প্রতিটি সেক্টরে তাদের জাল বিস্তার করছে। বাংলাদেশের বিভিন্ন ঘটনায় তার প্রমান পাওয়া যায়। কিছুদিন পূর্বে একজন বিচারক ধরা পরেছেন, যিনি সরাসরি নিষিদ্ধ জঙ্গি সংগঠন হিজবুত তাহরির এর সাথে সম্পৃক্ত। শিক্ষা প্রতিষ্ঠান, ব্যাংক, বীমা, ব্যবসা, সরকারের নির্বাহী বিভাগ সহ প্রতিটি সেক্টরে এই ধর্ম ভিত্তিক গোষ্ঠীর অস্তিত্ব দেখা যায়। বাংলাদেশের সাধারন মানুষ বিষয়টি এখন বুঝতে পারছেন। তাদেরকে যদি এখনি থামানো না হয়, তবে পাকিস্তানের মত বাংলাদেশেরও অনেক মাসুল গুনতে হবে। 
পরিশেষে, হেলাফেলা নয়, উদাসিনতা নয়, ক্ষুদ্র রাজনৈতিক স্বার্থ নয়, সরকার আর বিরোধী দলের উপর দোষ দেওয়া আর কাদা ছোড়া ছুড়ি নয়, দেশের সকল মানুষকে ঐক্যবদ্ধ হয়ে এখনই বাংলাদেশের স্বাধীনতার ধর্ম নিরেপেক্ষ চেতনায় উদ্বুদ্ধ হয়ে এই ধর্মভিত্তিক দলগুলিকে প্রতিহত করতে হবে, তাদেরকে নিষিদ্ধ ঘোষণা করতে হবে। নতুবা অদুর ভবিষ্যতে আমাদের উদাসীনতার জন্য আমাদের চরম মূল্য দিতে হবে।
খোরশেদ আলম, লেখক ও গবেষক

