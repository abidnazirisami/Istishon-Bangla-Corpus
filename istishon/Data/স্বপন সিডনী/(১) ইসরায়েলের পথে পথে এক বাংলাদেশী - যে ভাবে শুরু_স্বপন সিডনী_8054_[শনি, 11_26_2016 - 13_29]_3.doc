(১) ইসরায়েলের পথে পথে এক বাংলাদেশী - যে ভাবে শুরু



অনেক দিনের স্বপ্ন। ইসরায়েল যাব। ঘুরে ঘুরে শুঁকে শুঁকে দেখব এই দেশটিকে। ইসরায়েল নিয়ে আমার কৌতূহলের সীমা নেই। সেই ছোট বেলা থেকেই শুনে আসছি ইসরাইলিদের কথা। একসময় ভাবতাম তারা আগ্রাসী, ভয়ঙ্কর এক জাতি। অস্ট্রেলিয়া থাকার সুবাদে আমার সে ধারনা একটু একটু করে পরিবর্তন হয়েছে। বাংলাদেশের সরকার পাসপোর্টে লিখে দিয়েছে পৃথিবীর সব দেশে যেতে পারব ইসরায়েল ছাড়া। এই নিষিদ্ধ দেশে যাবার তাইতো এত ইচ্ছে। ভাবতে ভাবতে গত মাস খানেক আগে দিলাম ভিসার আবেদন করে। আমাকে অবাক করে দিয়ে ইসরাইলি দূতাবাস দুই সাপ্তাহের ভিসা দিয়েছে। চলছে ভ্রমণ প্রস্তুতি।
যেভাবে ভিসা পেতে হবেঃ বাংলাদেশি পাসপোর্টে ইসরাইলি ভিসা পাওয়া সমস্যা না। আপনাকে অবশ্যই ভিসা আবেদনের সাথে সংযুক্তি হিসাবে ব্যাংক স্টেটমেন্ট, ছবি ইত্যাদি দিতে হবে। আপনি চাইলে ঢাকা বসেই আবেদন করতে পারবেন। তবে যেহেতু বাংলাদেশে বসে ইসরাইলি ভিসার আবেদন ফি দেয়াটা প্রায় অসম্ভব, তাই বাংলাদেশের বাইরে গিয়ে এই ভিসার আবেদন করাটা ভাল মনে করি। ইসরাইলি দূতাবাসের ওয়েব সাইটে এই সংক্রান্ত তথ্য পাওয়া যাবে। ইসরাইল ভ্রমণভিসার ইস্টিকার আপনার পাসপোর্টে লাগানো হবে না। বরং কাগজে ভিসা লাগানো হয়। দূতাবাস থেকে জেনেছি তেল আবিব বিমান বন্দরে ইমিগ্রেশন আগমন বা বহির্গমনের সিল লাগায় না। পাঠকদের বুঝার জন্যে ভিসার একটি কপি এখানে প্রকাশ করলাম।

