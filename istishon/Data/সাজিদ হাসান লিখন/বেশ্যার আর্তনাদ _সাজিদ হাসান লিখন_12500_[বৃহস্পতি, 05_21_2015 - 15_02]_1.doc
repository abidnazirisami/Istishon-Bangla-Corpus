বেশ্যার আর্তনাদ 


জানো আমাকে না খুব সাজতে হয়
আমার সারা গাল পিঠ বড্ড চুলকায়
তবু সস্তা পাউডার মাখতে হয়
জানো গরমে আমার দম বন্ধ হয়ে যায়
তবু চিকমিকি শাড়িটা পড়তেই হয়
তা না হলে কিছুতেই ওরা ফিরে তাকায় না
নিতান্ত অনিচ্ছা হলেও আমাকে ব্রা দেখাতে হয়
শাড়ির কুচি আলগা করে দিতে হয়
না হলে কিছুতেই দাম উঠে না আমার
জানো আমার গায়ে অনেকগুলা সিগারেটের পোড়া দাগ
আমি সুখের সাগরে ভাসালেও আমাকে লাথি খেতে হয়
তা না হলে ওরা যে তৃপ্তি পায় না
জানো আজ থেকে ১৬ বছর আগে আমি উপন্যাসে আমারই মত একজনের গল্প পড়ে খুব কেঁদেছিলাম
এখন তোমাদের ওই উপন্যাসগুলো পড়তে আমার অরুচি হয়
বেশ্যার অরুচি ! কি হাস্যকর তাই না !!
যেটুকু মায়া তোমরা আমার প্রতি উপন্যাস আর সিনেমায় দেখাও
তার সিকিভাগ সত্যে দেখালে আমি কিন্তু মাসে একবার সস্তা ক্লিনিকে যেতাম না
যেটুকু আদর তোমরা আমাকে রাত্রে দাও
অতটুকুর একটু শ্রদ্ধা দিনে দিও
আমার জন্য না
আমার বুড়ো বাবা আর ছোট্ট বাবুটা না খেয়ে থাকলে আমার খুব কষ্ট হয়
আমাকে বোন ডাকতে হবে না
নারী কিংবা মানুষও ভাবতে হবে না
আমি যে বেশ্যা, তার একটু অধিকার দিও
আমি যে তোমাদের ঘেন্না করি
আমাকে যারা মানবাধিকারের নামে গায়ে হাত দেয়
রেড এলার্টের নামে বেশ্যার ধর্ম লুটে নেয়
আমাকে তাদের ঘেন্না করতে দাও
জানো আমার না খুব বাঁচতে ইচ্ছা হয়
খোঁপায় কারো দেয়া বেলী ফুল বাধতে ইচ্ছা হয়
কারো জন্য কৈ মাছের ঝোল রাধতে ইচ্ছা হয়
বেশ্যারও যে একটু অভিমান করতে ইচ্ছা হয়
যদি কখনো আমার জন্য একটু স্বপ্ন কিংবা অভিমান খুজে আনতে পারো
আমাকে পাবে ভিক্টোরিয়ার আশেপাশে
বেশি দেরী করলে আর কখনো পাবে না
বেশ্যাদের মরন আবার খুব তাড়াতাড়ি হয়
বেশ্যারা তোমাদের চেয়ে কম পূণ্যবান কিনা তাই ! 

