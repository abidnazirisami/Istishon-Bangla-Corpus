শহীদ রাউফুন বসুনিয়াঃ আমরা কি মনে রেখেছি তাঁরে_


 ১৯৮২ সালের ২৪ মার্চএ সু-কৌশলে এক রক্তপাতহীন অভ্যূথানে বাংলার মসনদে উড়ে এসে জুড়ে বসেন জেনারেল এরশাদ। ক্ষমতার চাদরটা গায়ে জড়িয়ে জনগণকে শুনাতে লাগলেন মিথ্যে আশা ও দেখাতে লাগলেন অপুরণীয় স্বপ্ন। অথচ এর আড়ালে নিজেকে ক্ষমতায় পাকাপোক্ত করতে ব্যস্ত তিনি, গড়ে তুলতে লাগলেন নিজের শক্ত স্তম্ভ। এভাবেই কেটে যায় দিন। ত্রিশ লক্ষ বাঙালীর রক্ত ও দুই লক্ষ মা বোনদের ইজ্জতের দামে অর্জিত স্বাধীনতার অমীয় ফসল গনতন্ত্র হতে লাগল ভুলুণ্ঠিত। জেগে উঠা শুরু করলো আলোর অভিযাত্রিরা।

১৯৮৩ সালের ১৪ ফেব্রুয়ারী সামরিক স্বৈরাচার বিরোধী আন্দোলন প্রথম দানা বেঁধে উঠে। যা মধ্য ফেব্রুয়ারীর আন্দোলন নামে পরিচিত। এই আন্দোলন থেকে শুরু হয় স্বৈরাচার বিরোধী এক রক্ত ঝড়ার ইতিহাস। ঐদিন সামররিক শাসনের বিরুদ্ধে ছাত্রদের বিক্ষোভ মিছিলে পুলিশের গুলিতে নিহত হন কাষ্ণন, জাফর, জয়নাল, আইয়ুব, দিপালী ও ফারুক। ক্রমেই আন্দোলন চারদিকে ছড়িয়ে পরে। লাশের সাড়িতে যোগ হয় আরও নতুন নতুন মুখ।

১৯৮৫ সালের ১৩ ফেব্রুয়ারী। গাছে গাছে শোভা পাচ্ছিল বসন্তের ফুল। লাল কৃষ্ণচুড়া আবারো রক্ত পেল রাউফুন বসুনিয়ার। সেদিন চলছিল স্বৈরাচার প্রতিরোধ দিবস পালনের প্রস্তুতি, রাত পোহালেই ...........। কিন্তু সেই রাত আর পোহালো না রাউফুন বসুনিয়ার। ১৩ ফেব্রুয়ারী রাতে ছাত্ররা মিছিল নিয়ে মহসিন হল পার হয়ে মূল রাস্তায় উঠতেই নতুন ছাত্র সমাজ গুলি করা শুরু করে। এতে মাঠিতে লুটিয়ে পরে জাতীয় ছাত্রলীগের কেন্দ্রিয় যুগ্ম সম্পাদক ও বিশ্ববিদ্যালয় শাখার সাধারন সম্পাদক সমাজ বিজ্ঞান বিভাগের মাস্টার্স শেষ বর্ষের ছাত্র রাউফুন বসুনিয়া। রক্তে ভেসে যেতে লাগল কালো রাজপথ। রাউফুন বসুনিয়া হয়ত অনেকটা আত্মাভিমানে চিরনিদ্রায় শায়িত আছেন কুড়িগ্রাম জেলার রাজারহাট উপজেলার পাইকপাড়া গ্রামে তাঁদের পারিবারিক কবরস্থানে।
তিনি পাঙ্গারানী লীপ্রিয়া উচ্চ বিদ্যালয় থেকে এসএসসি, রংপুর কারমাইকেল কলেজ থেকে এইচএসসি এবং ঢাকা বিশ্ববিদ্যালয় থেকে অনার্স শেষ করে সেখানেই ভর্তি হন মাস্টার্সে। বাবা প্রাইমারী শিক্ষক নজরুল ইসলাম ও মা ফিরোজা বেগমের স্বপ্ন যখন সত্যি হতে চলছিল ঠিক তখনই কেড়ে নিল স্বৈরাচার এরশাদের ঘাতকের বুলেট রাউফুন বসুনিয়ার মতো সংগ্রামী এক তাজা প্রাণের।
আমরা কি মনে রেখেছি তারে? খোঁজ কি নিয়েছে কেউ বসুনিয়ার পরিবারের। কিংবা গণতন্ত্রের হালবাহী দাবীকারক মাঝিরা দিয়েছেন কি তাঁর মূল্য? ১৩ ও ১৪ ফেব্রুয়ারী আজও নিরবে চলে যায়। আজও প্রশ্ন থেকে যায় অমিমাংসিত! শহীদ রাউফুন বসুনিয়ার আবক্ষ মূর্তি থাকে সারা বছর ধুলা বালিতে পরিপূর্ণ কিংবা প্রেমিক প্রেমিকার দখলে। অনেকেই সেই আব মূর্তির সামনে থমকে দাড়ালেও জানে না এর সঠিক ইতিহাস। যে গণতন্ত্র রক্ষার জন্য তাঁরা দিয়েছিল তাদের রক্ত সেই গণতন্ত্র ভোগ করছে সেদিনের দখলবাজেরাই বর্তমান সময়ের সাথে তাল মিলিয়ে। আজ এই ঐতিহাসিক স্বৈরাচার বিরোধী দিবসে রেহমান শফিকের মত ব্যক্তিরা আমদানী করে ভালবাসা দিবসের মোড়কে নষ্টামি যা ইতিহাস ভোলার মত কাজ। আর কত? শুধু ভালবাসা নয় আসুন আমরা এই দিনটাকে পালন করি যথাযোগ্য মর্যাদার সহিত। প্রজন্মকে জানাই আমাদের স্বগৌরবের ইতিহাস। যে গণতন্ত্র উদ্ধার করতে খালি হয়েছে অগণিত মায়ের বুক সেই গণতন্ত্র আজও মুক্তি পায়নি। তব কি গণতন্ত্র এভাবে রক্ত চায় ? গণতন্ত্রের প্রশ্নে কোন আপোষ নয়।
জরীফ উদ্দীন
১৪/০২/১৬

