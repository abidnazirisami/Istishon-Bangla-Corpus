_কারুর রক্ত চাইতে আসিনি_- সুষুপ্ত পাঠকের ই-বই



সুষুপ্ত পাঠক যখন বলে বসলেন তার স্ট্যাটাসে, যে, তার প্রথম বই আসছে এমাসে, এই বইমেলার মাসে, তখন ঘাবড়ে গিয়েছিলাম রীতিমত। মনে তখন পাল তুলেছিল দুটো প্রশ্ন।
১। বাংলাদেশের কোন প্রকাশকের ধড়ে দুটো মুন্ডু গজাল আচমকা যে সুষুপ্ত পাঠকের বই প্রকাশ করবে? ব্লগার-লেখক-প্রকাশকদের এতো রক্ত কি তবে আরেকজন প্রকাশকের জন্ম দিল যে নিজ জীবনের ঝুকি নিয়ে "পাঠকের" বই বের করবে? দীপনকে হত্যা করা হলো, রোদেলা প্রকাশনী নিষিদ্ধ হলো গতবছর, এবছরে হলো পাঠ্য বইয়ের ইসলামিকরণ হেফাজতের কথা মেনে- বাদ দেয়া হলো শরৎচন্দ্রের গল্প, হুমায়ুন আজাদের কবিতা- তারপরও?
২। এবছরে নাকি পুলিশেরা অনুভূতি ডিটেক্টটর নিয়ে মেলায় নেমেছে। কোন বই সে ডিটেক্টটরে আটকা পড়লেই বাজেয়াপ্ত- প্রকাশনী ব্যান। গন্ধ শুঁকে শুঁকে নাকি মোল্লারাও খুঁজে বেরুচ্ছে মুক্তচিন্তাবিষয়ক বই।
ভাবছিলাম, কতক্ষণ এই কড়া নজরদারীর ভেতর সুষুপ্ত পাঠকের "কারুর রক্ত চাইতে আসিনি" টিকে থাকতে পারবে! হয়তো দেখা গেল, প্রকাশের কয়েক ঘণ্টার মধ্যেই বাজেয়াপ্ত করা হলো সব কপি, নিষিদ্ধ হলো প্রকাশনীটা। আর "অনুভূতি আহত করছে রে" বলে চিক্কুর মেরে চাপাতি তুলে নিল হেফাজত, এদিকে কিবোর্ডে বিকৃত মুখে বড় সুখে ঝড় তুলল মডারেট। তখন? কী হবে?
না, সেসব ভয় নেই এখন। "কারুর রক্ত চাইতে আসিনি" ধর্মানুভূতি, রাজাকারানুভূতি, দালালানুভূতি, তেলানুভূতি, সরকারানুভূতি, মোল্লানুভূতি- এমন হাজারানুভূতি-সম্পন্ন একুশে বইমেলায় প্রকাশিত হচ্ছে না। সে-মেলা এবই প্রকাশের যোগ্য হয়ে ওঠেনি এখনও। হয়তো হবেও না কোনদিন। অন্তত যতদিন শামসুজ্জামান খানের মতো কেউ মেলার দায়িত্বে থাকবেন।
বইটা প্রকাশিত হচ্ছে ইবুক আকারে। ইস্টিশন ব্লগের ব্যানারে।ডাউনলোড করুন এখানে ক্লিক করে
সুষুপ্ত পাঠক সেই অল্প কয়েকজন লেখকদের মধ্যে, যারা হিট কামানোর জন্য, আলোচনায় আসার জন্য লেখেন না। নিজ দায়িত্ববোধ থেকেই লেখেন এতো প্রতিবন্ধকতা ঠেলে। তার এই যে এতোসব মূল্যবান লেখা- এদের একটা সংকলন হওয়া জরুরী ছিল। হলোও তাই। সুষুপ্ত পাঠকের লেখা যারা নিয়মিত পড়েন, অনুসরণ করেন তাকে- তারা জানেন, এটা কতো বড় পাওয়া। বাড়িয়ে বলছি না একটুও; মুগ্ধতা থেকেও বলছি না একচুল। এবই এমাসে প্রকাশিত অন্য যেকোন বইয়ের চেয়ে, অন্তত আমার কাছে, বেশি ইম্পর্টেন্ট।
সংগ্রহ করুন বইটি- ইস্টিশন ইবুক থেকে। পড়ুন, শেয়ার করুন, রিভিউ লিখুন। শুধু এই একটি বই, জানি, একুশে বইমেলার বিকল্প নয়। তাই এমন হাজার ইবই প্রকাশিত হোক। নতুনদের, পুরাতনদের। গল্পকারদের, মুক্তমনাদের। বদ্ধমনা অচলদেরও। প্রতিদিন। বাংলা একাডেমী বইমেলার বিকল্প তৈরী হোক একটা। নাই বা হলো স্টল সাজানো, হাজার মানুষের কোলাহলে নাই বা মুখরিত হলো সেই মেলা, না হলো লেখকের অটোগ্রাফ নেয়া। তবু হোক। অল্প পরিসরেই হোক।

