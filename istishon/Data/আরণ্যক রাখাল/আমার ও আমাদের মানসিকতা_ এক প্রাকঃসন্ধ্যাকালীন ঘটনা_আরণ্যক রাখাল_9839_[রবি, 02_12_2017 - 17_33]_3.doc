আমার ও আমাদের মানসিকতা_ এক প্রাকঃসন্ধ্যাকালীন ঘটনা


ঘটনাটা আজ প্রাকঃসন্ধ্যার।
আজকের এই ঘটনাকে নিয়ে আস্ত একটা ব্লগ লিখে ফেলা যায় কিনা সেটা ভাববার বিষয়। হয়তো একটা স্ট্যাটাস দিলেই হতো ফেসবুকে, দশবারো লাইনের। কিছু লাইক পাওয়া যেত বেশ। তবে ফেসবুকে লিখে আমি ঠিক শান্তি পাই না- মনে হয় বড় ছোট্ট জায়গা। নিশ্বাস নেয়ার জায়গা নেই। অস্বস্তি লাগে। তাই ব্লগ ফেঁদে বসা। 
আগেই বলেছি, ঘটনাটা আজ প্রাকঃসন্ধ্যার। বিকেল বিদেয় নেয়নি তখনো। সুর্যের শেষ আলোটুকু শহরের বড়বড় বিল্ডিংগুলোর মাথায় জ্বলজ্বল করছে। ভিড় বাড়তে শুরু করেছে দোকানগুলোয়। 
আমি রংপুর সুপার মার্কেটের সামনে তখন। এমনিতেই ছোট্ট শহর রংপুর। আধ ঘণ্টাতেই তিনবার চক্কর দেয়া যায়। তবে লাখ কয়েক লোক ডিপেন্ডেন্ট এর উপর। জনসংখ্যার অর্ধেকই ছাত্র। বেশি জনসংখ্যা হলে যা হয়- বাসযোগ্যতা হারায় শহর। রংপুরের বেলাতেও তাই হবে অচিরে, দেখতে পাচ্ছি খোলা চোখে। এমনিতেই সুপারের সামনে ভিড় হয় বেশি, তার উপর আজ শনিবার- সরকারী অফিসাদালত বন্ধ। দম ফেলবার জায়গা নেই একইঞ্চি।
পিপাসা লেগেছিল। পানি খাবো। ক্ষুধাও পেয়েছিল খানিক। কোন হোটেলে কিছু খেয়ে নেবো বলে ঠিক করে ফেলেছি ততোক্ষণে। তখনই চোখে পড়ল ঘটনাটা। এমন জায়গায়, এতো লোকের সামনে যে, এমন কিছু ঘটতে পারে- কল্পনারও বাইরে ছিল এতোদিন। 
দেখলাম, একটা ছেলে সর্বশক্তি দিয়ে থাপ্পড় বসিয়ে দিল সামনে দাঁড়ানো মেয়েটার গালে। আমি হতবাক। ভেবেছিলাম, আশপাশের লোকজন দৌড়ে এসে আটকাবে ব্যাপারটা। হলো না এমন কিছুই। আমার মতোই যেন সবাই, দূরে থাকতে পছন্দ করে। 
এগিয়ে গেলাম। দেখতে।
শুনলাম, ছেলেটা বলছে, "মা** বাচ্চা, তুই আমারে না জানিয়ে আসছিস কেন বাজারে। কার পারমিশনে আসছিস। বারণ করি নাই আমি বাইরে আসতে?"
ভিড় জমলো আশপাশে। 
সামনের সড়কে ব্যস্ততা। ট্রাফিক পুলিশটা বাঁশি বাজাচ্ছে প্রাণপন। আর হাতের লাঠিটা দিয়ে ইচ্ছেমত মারছে অটোগুলোর চেসিসে। কিছু লোক খুব ব্যস্ত। না দেখার ভান করে চলে গেল পাশ কাটিয়ে।
মেয়েটা বললো কিছু। শুনতে পেলাম না এতদূর থেকে। শোনার জন্য তার কণ্ঠ খুব মৃদু। 
পরক্ষণেই ছেলেটার তীব্র কণ্ঠ কানে এলো। মাথা ঝাকিয়ে বলছে, "কী মনে করিস নিজেকে? খুব সুন্দরী তুই? তোর মত বাজে মেয়েকে আমি পে* না।"
মারতে উদ্যত হলো আবারো, থেমে গেল কী মনে করে। ছেলেটা বলছে, আমরা শুনছি, আমার আশেপাশে দাঁড়িয়ে থাকা লোকগুলোও শুনছে।
হাসি দেখলাম কয়েকজনের ঠোঁটে।
"ভালোবাসি? তোরে ভালবাসি আমি? তোর মত ***কে কে ভালবাসে রে?" 
মেয়েটার মুখ দেখতে পারছিলাম না আমি। শুধু বুঝতে পারছিলাম, সে ছেলেটার হাত ধরে টানছে। অন্য কোথাও নিয়ে যাওয়ার জন্য- বোধহয় কোন ফাঁকা স্থানে। এতোগুলো লোকের সামনে, তার এই অপমান সহ্য হচ্ছিল না তার।
মনে মনে পীড়া বোধ করছিলাম আমিও। মনের একটা অংশ বলছিল, "কেটে পর। এসব থেকে দূরে থাকাই ভালো।" কৌতুহলী অংশটা বলছিল, "দেখা যা না। দেখ, এরপর কী হয়।" মানুষ অংশটা মনের, মরে গিয়েছিল বোধহয়। সে আমাকে প্রতিবাদ করতে বলেনি, একবারও। 
তবে সবাই আমার মত দর্শক ছিল না সেই ভিড়ে। মানুষ ছিল একজন।
লোকটা মধ্যবয়সী। বেটে। মাথায় টাক। অল্প শীত বলে, হাতকাটা সোয়েটার গায়ে। লোকটাকে দেখে আমার আচমকা লালমোহন গাঙুলির কথা মনে পড়ে যায়।
তিনি এ সে একটা ঢাক্কা দিলেন ছেলেটাকে। পিছিয়ে গেল সে। আর তারপরই একটা থাপ্পর ছেলেটার গালে। এরপর আরেকটা। কোন কথা বলেননি তিনি। শুধু হাত চালিয়েছেন।
ছেলেটা দৌড়ে চলে গেল কোথায় যেন। 
লোকটা মেয়েটাকে নিয়ে বসালেন একটা বেঞ্চিতে। নিজে পানি খেলেন ঢকঢক করে একগ্লাস। মেয়েটা নিচে তাকিয়ে আছে। 
আমার তখনই স'রে আসার কথা ছিল। আসতামই তাই। এলাম না কেন বুঝতে পারছি না এখনো। হয়তো ভাবছিলাম, ব্যাপারটা খতম হয়নি এখনো। দেখলামই যেহেতু, দেখে যাই পুরোটা।
এরপর যা ঘটল, তা অভাবনীয়। ছেলেটা কোথা থেকে পুলিশ নিয়ে এলো দুইটা। আসেপাশেই হয়তো ছিল। ছেলেটার অভিযোগ, সেই মধ্যবয়স্কটি ওকে অন্যায় ভাবে থাপ্পড় মেরেছে। সবার সামনে। কয়েকবার।
সে বিচার চায় এর। 
আবারও হতবাক হওয়ার পালা আমাদের।
পুলিশ দেখে সেটে পড়ল অনেকেই।
লোকটা বলল, "তুই মেয়েটাকে মারছিল ধরে। চিল্লাচ্ছিলি যা তা ভাষায়। তোকে মারবো না তো কী আদর করে ঘরের জামাই বানাবো?"
পুলিশ দুটো মেয়েটাকে জিজ্ঞেস করলো এবারে। আমাদের অবাক করে মেয়েটা বললো, "এটা আমাদের পারসোনাল মেটার। ঐ লোকটার এখানে জড়ানোর দরকার ছিল না কোন।"
ফ্যাকাসে হয়ে গেল ভদ্রলোকের মুখ- দেখলাম। ঘামতে শুরু করলেন তিনি। কথা বেরুলো না তার মুখ দিয়ে।
এবারে চুপ থাকাটা নিতান্ত কাপুরুষতা হবে ভেবেই বোধহয়, আমি বললাম, "আপনার জন্যই তো ওকে মারছে ধরে। এখন আপনি ১৮০ ডিগ্রি পাল্টি খেলে কীকরে হবে?"
আমার মনে প্রশান্তি এলো একটু। ভাবলাম, একটু তো প্রতিবাদ করেছি! চুপ তো থাকিনি আর সবার মতো!
মেয়েটি তাকালো আমার দিকে। এতোক্ষণে দেখতে পেলাম তাকে। প্রচন্ড সুন্দরী। কোন ম্যাগাজিনের কাভার পেজে সহজেই জায়গা করে নিতে পারবে। লম্বাটে মুখ। লাল হয়েছে একটু এতোক্ষণের লজ্জায়। গালে এখনও ছেলেটার হাতের ছাপ।
বললো, "ভাই, আপনার কথা বলার দরকার নেই এখানে। আমাদের নিজেদের ব্যাপার এটা।"
আমার মতো আরো অনেকেই ভদ্রলোকটির পক্ষে দাঁড়ালেন। বললেন, "নিজেদের ব্যাপার তো রাস্তাঘাটে টেনে আনলেন কেন? পার্কে বা ঘরে মিটিয়ে নিলেই পারতেন। এতো সিন ক্রিয়েটের খুব কী দরকার ছিল।"
"বললাম তো, আমাদের ব্যাপার ভাই।"
ভালো লাগছিল না আমার আর। চিল্লাচিল্লি শুরু হয়ে গিয়েছে তখন। ভদ্রলোকটাকে দেখলাম, চুপ করে দাঁড়িয়ে আছেন। অসহায় চোখের দৃষ্টি। একবার মেয়েটার দিকে আরেকবার পুলিশের দিকে তাকাচ্ছিলেন তিনি। আমার লজ্জা লাগছিল তার দিকে তাকাতে।
নিশব্দে কেটে পড়েছিলাম তাই। 
জানি না কী হয়েছে এরপর। ইচ্ছেও নেই জানার। 
এখন- রাত দুইটা। ৯ ঘণ্টা আগে ঘটে গিয়েছে ঘটনাটা। আমার উচিৎ ছিল, অপ্রয়োজনীয় ফাইলের মত এটাকে রিসাইকেল বিনে পাঠানো। এরপর চিরতরে বিস্মৃতিতে ঠেলে দেয়া।
পারছি না। মনে হচ্ছে, আমার করা উচিৎ ছিল সেখানে কিছু। ভদ্রলোকটার মত আমারও উচিৎ ছিল ছেলেটার গালে থাপ্পড় মারা। যত খারাপ ভাষা জানি, সব একত্র করে তাকে গালি দেয়া।
কিছুই করিনি সেসবের। ইঁদুরের মতো গুটিয়ে ছিলাম। এখন ইচ্ছে হচ্ছে, সংশোধন করি সময়টা। ঘটনাটা।
খুব বড় স্কেপিস্ট আমি- ফেসবুক ব্লগেই শুধু লাফিয়ে বেড়াই। বড় বড় কথা বলি। 
বাস্তবে?
ঘটনাটা যদি আমার চোখের সামনে না ঘটতো, যদি কোন মাধ্যমে শুনতাম এর কথা- পত্রিকা মারফতে বা কারো বানীতে, তবে হয়তো নিচের কথাগুলো বলতাম।-
"আমাদের দেশে নারী নির্যাতনের সবচেয়ে বড় কারণ নারী নিজেই। ছোটবেলায় যখন, বাবার স্নেহছায়ায় থাকে, তখন মেনে চলে তার সব কথা অক্ষরে অক্ষরে। ধর্মগ্রন্থের মত। কোন আদেশ অন্যায় হলেও প্রতিবাদ করতে পারে না। পারে না এই মেনে নেয়ার মানসিকতার কারণেই- আদেশ মান্য করার অভ্যাসের কারণেই। আরেকটু বড় হলে প্রেমিক বা স্বামীর কথা মেনে চলে। প্রেমিকা থাকা অবস্থায় তারা কিছু স্বাধীনতা পায় বটে- কিন্তু স্ত্রী হলে সেটুকুও দিয়ে দেয় স্বামী অথবা শ্বাশুড়ির পায়ে। 
তারা বিশ্বাস করে তাদের স্বামীর অধিকার আছে তাকে মারার, ঝাড়ি দেয়ার, অপমান করার।
নিজেরা প্রতিবাদ তো করেই না, কেউ প্রতিবাদ করলে নিজেরাই তার বিপক্ষে চলে যায়। স্বামীর মঙ্গল তারই মঙ্গল ভেবে হয়তো, তার বিপক্ষে যেতে ভয় পায়। হয়তো লজ্জাও।
প্রেমিকা থাকা অবস্থায়, প্রেমিককে তারা বাদরের মত নাচালেও, একবার তার সাথে মিলিত হলেই মনে করে, সে সব দিয়েই দিয়েছে। তার এখন নিজের রইল না কিছুই। এখন প্রেমিকের কথা অক্ষরে অক্ষরে মেনে চলতে হবে। "
এসব কথা বলতাম হয়তো। হয়তো কনক্লুশন টানতাম এভাবে- "ইচ্ছে হয়েছে, একসাথে শুয়েছি, গোসল করেছি- খতম" এটা মেনে নিলেই অনেক পরিবর্তন চলে আসবে। সেক্স একজনের সাথেই আজীবন করতে হবে এর কোন মানে নেই। ...... ইত্যাদি ইত্যাদি ....শিক্ষা বিস্তার করতে হবে .... ইত্যাদি ইত্যাদি.. প্রতিবাদী মানসিকতা তৈরী করতে .ইত্যাদি ইত্যাদি........"
কিন্তু এখন সেসব কিছু বলার মুখ নেই আমার। নিজেই মানতে পারবো না এসব। সেল্ফসেন্সরে আটকে যাবে আপনা থেকেই।
আমি তো সেই দশজনের মতো, যারা দাঁড়িয়ে মজা নিচ্ছিল। হয়তো মেয়েটার শরীরের জিওগ্রাফি মুখস্ত করছিল কেউ। রাতের হস্তমৈথুনে আর কষ্ট করে গুগোল করতে হবে না!
আমি তো তাদেরই ক্লোন। 
আর সেই ভদ্রলোক হয়তো ভাবছেন- না এত রাতে ভাবছেন না তিনি। তিনি ঘুমাচ্ছেন এখন। ঘুমানোর আগে হয়তো ভেবেছিলেন, 'জীবনে এমন ভুল করবেন না আর ২য় বার!'

