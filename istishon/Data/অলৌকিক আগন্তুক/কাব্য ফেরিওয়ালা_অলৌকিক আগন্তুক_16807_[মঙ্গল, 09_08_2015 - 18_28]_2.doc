কাব্য ফেরিওয়ালা


নিবেন কবিতাআআ। সুখ দুঃখের কবিতা। প্রেমের কবিতাআআ।
কথাগুলো শুনে ঘুম ভেঙে যায় নিলয়ের। সিলিং ফ্যানটার দিকে তাকিয়ে ভাবে আমিও তো এক সময় কবি ছিলাম। কত কাব্যই না রচনা করেছি। কেউ পড়েনা বিধায় এখন বাদ দিয়েছি। তাছাড়া জীবনেরও ঝুকি বেড়ে যায় এই কাব্য রচনায়। ভাবতে ভাবতে খাট থেকে উঠে দরজাটা খুলেই ফেরিওয়ালাকে ডাক দেয়।
_এই যে মামা শুনুন??
_জ্বী, কি কবিতা নিবেন? প্রেমের কবিতা?
_আমি কবিতা নেব না।
_নিন না মামা একটা কবিতা?
_এখন কবিতা কেউ পড়েনা। আমি নিব না। তুমি চলে যাও।
_কে বলেছে পড়ে না?? আমি পড়ি। আমার এই থলেতে অনেক কবিতা আছে। নিন না মামা একটা।
লোকটা নিলয়ের হাত ধরে টানাটানি শুরু করেছে। নিলয় চিৎকার দিয়ে বলল "বললাম তো আমি নিবনা।"
নিলয়ের ঘুম ভাঙতেই দেখে ও পার্কের বেঞ্চে শুয়ে আছে। পাশেই ওর ডায়রীটা। প্রকাশের জন্য কত জায়গায়ই না স্ক্রিপ্ট পাঠিয়েছে?? কেউ প্রকাশ করেনি ওর কবিতা। কথা তো দূরের কথা কেউ একটু বসতেও বলে নি। ক্লান্ত হয়ে এই বেঞ্চে বসতেই ঘুমিয়ে পড়েছিল।
একটা টোকাই ওর হাত ধরে টানছে। ভাই ২টা টাহা দেন, সকাল থেইকা কিচ্ছু খাই নাই। নিলয় ছেলেটির দিকে তাকিয়ে ভাবে এই ছেলের সাথে কোথাও ওর একটা মিল রয়েছে।

