আকাশের ঠিকানায়


প্রিয়তমেষু, 
আজ আমি চলে যাচ্ছি ৷ এই একটু
পরেই বোর্ডিং শুরু হবে ৷ এই প্রথম দেশ ছাড়ার আগে তোমাকে বলে যাচ্ছি না ৷ অনির্দিষ্টকালের জন্য যাচ্ছি বলেই কি এবার বলা হলোনা,নাকি তুমি এখন অন্য নারীর দায়িত্বাবান স্বামী বলে,সেটি আমার ঠিক বোধগম্য হয়না ৷ মনে আছে,তুমি জীবনেও আমার ফোন ধরতেনা ৷ ফোনের পর ফোন দিয়ে শেষে হাল ছেড়ে আমি তোমাকে লিখতাম, "কাল আমি চলে যাচ্ছি",সাথে সাথেই তুমি
ফোন দিতে ৷ জানো, এই যে এতগুলো বছর পেরিয়েছে আমার আর তোমার মাঝে,একবারের জন্যও মনে হয়নি তুমি আমার পাশে নেই ৷ তোমার সাথে বিচ্ছেদের পর পরই সেই শহর ছেড়ে চলে এসেছিলাম অভিমানে ৷ ভেবেছিলাম এবার ভুলে যাবো ৷ সে আর হলো কই ৷ আত্মীয় পরিজন,পুরোনো বন্ধুদের গন্ডি সব ছেড়ে আমি আরো একাকিত্বে ডুবে গেলাম ৷ তোমার কিছু সুখস্মৃতি ছাড়া আমার কাছে রোমন্থন করার মত কিছুই ছিলো না ৷ ক্যাম্পাসের পুকুর পাড়টায় বসে কত কত বিকেল গেছে আমি ভেবেছি এই বুঝি তুমি পিছন থেকে আমার কাঁধে হাত রাখবে ৷ ওমা, একদিন সত্যিই তুমি আমার হাসপাতালের সামনে এসে আমাকে ফোন করলে ৷ আহা! সেদিনটি কি আর ভুলতে পারি বলো ৷ বাকি জীবনে হয়তো আমি অনেক সারপ্রাইজ পাবো, কিন্তু সেই দিনটি...জানো তো,ওই একটি দিনের জন্যই কিন্তু আমি তোমাকে মাফ করে দিয়েছি ৷ 
জানো খুব একটা কষ্ট নেই যে তোমার সাথে ঘর বাঁধা হয়নি ৷ কারণ তোমার আমার মিলে না ৷ একে বারেই না ৷ তুমি পছন্দ করো পর্দানশীল মেয়ে ৷ অথচ মাথায় সামান্য ওড়না দিতেই অস্বস্তি লাগে আমার ৷ তুমি পছন্দ করো ঘরোয়া মেয়ে, কিন্তু ঘর আমি ছেড়েছি বহু আগেই ৷ তোমার সাথে যখন ছিলাম তুমি একবার বলেছিলে তোমার মা আমাকে বলেছিলেন "কালি পেত্নি", তিনি চান তার ছেলের বউ হবে ফর্সা ৷ দেখছোই তো ৷ ওটি আমি নই মোটেই ৷ মিলতো না কোথাও মিলতো না ৷ তাহলে কেন বুকটা খাঁ খাঁ করে বলতে পারো ?   
অনেক শুভাকাঙ্খীরা আমাকে বলে অতীত ভুলে যেতে ৷ তাই বুঝি হয়! অতীত তো ভাঙা শামুক হয়ে আমার সামনের প্রতিটি রাস্তার উপর বিছানো আছে ৷ আমি খালি পায়ে হাঁটছি তার উপরে ৷ হাঁটছি তো হাঁটছি ৷ 
আচ্ছা তুমি লিমিটলেস মুভিটা দেখেছ? ওখানে ব্র্যাডলি কুপার সেই ব্রেইন মেডিসিনটা খাওয়ার আগ পর্যন্ত সব সাদাকালো দেখে ৷ পরে সব রঙীন হয়ে যায় ৷ বললে তো হাসবে ৷ গত নয়টি বছর আমার কাছে সব কেমন ধূসর লাগে ৷ এইযে আমি খাচ্ছি,ঘুমাচ্ছি,ঘুরছি,সিঁড়ি ভাঙছি সব কেমন নিস্পৃহের মতন জানো ৷ রোবটের মত ঘুম থেকে উঠেছি,ক্লাসে গেছি,রুমে ফিরেছি,রান্না করেছি,পড়াশোনা করেছি,পরীক্ষা দিয়েছি কিন্তু এক মুহূর্তের জন্যেও তোমাকে আমার থেকে আলাদা করতে পারিনি ৷
আমি জানিনা আসলে কোথায় যাচ্ছি আমি ৷ কেন যাচ্ছি তাও জানিনা ৷ তবে এই দেশে আর এক মুহূর্তও শ্বাস নিতে আমার নাভিশ্বাস উঠবে ৷ একসময় এই একই শহরে তোমার আমার নিঃশ্বাস একসাথে বাতাসে ভেসে বেড়াতো ৷ এখন সেখানে আরেকজন এসে মিলেছে তোমার পাশে,আর আমি সেই একাই ৷ একি যেনতেন কথা !!
 জানো, এই দীর্ঘ দীর্ঘ নয়টি বছরে অনেকের সাথেই হৃদয় জড়াতে চেয়েছি ৷ কিন্তু তুমি সবসময়ই প্যারাসাইটের মত আমার ভিতরে কিলবিল করেছো ৷ অসহ্য হয়ে হাল ছেড়েছি এবার ৷
এই দেখো ৷ মহাকাব্য বানিয়ে ছাড়ছি ৷ আসলে এই কথাগুলি তোমাকে কখনোই বলা হয়ে উঠেনি ৷ তোমার সামনে আসলে এই বয়সেও ষোড়শী হয়ে যাই ৷ কিভাবে বলি বলো ৷ তবে এমন কতো যে চিঠি আমি তোমাকে লিখেছি আকাশের ঠিকানায় ঈশ্বর জানেন ৷
বোর্ডিং শুরু হয়ে গেছে ৷ যেতে হবে ৷ বিদায় নিচ্ছিনা,ওটি তুমি আগেই দিয়ে দিয়েছো কিনা ৷ আসি তবে ৷
ভালোবাসা,ভালো থেকো ৷৷
ইতি- কেউ একজন 

