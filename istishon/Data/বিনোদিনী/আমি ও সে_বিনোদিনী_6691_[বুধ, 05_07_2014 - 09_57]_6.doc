আমি ও সে


আমার দিনগুলি এখন খুব অদ্ভুতভাবে কাটে এখন ৷ এ্যালঝাইমারজ ডিজিজে আক্রান্ত জরাজীর্ণ এক বৃদ্ধার পাশে বসে থাকি আমি ২৪ ঘন্টা ৷ কেন জানি এই বৃদ্ধাটিকে আমার বেস্টফ্রেন্ড মনে হয় ৷ এই বৃদ্ধাটির কিছু মনে থাকেনা,আমারও কিছু মনে থাকেনা ৷ দিন বারের হিসেব এই বৃদ্ধার জানা নেই,আমারও নেই ৷ তাঁর হৃদয়টিকে সহস্রবার দলিত মথিত করা হয়েছে,আমারও তেমন ৷ কেবল পার্থক্য এখানেই যে বৃদ্ধাটি তার কথাগুলি বলতে পারেনা, আমি এখনও কিছুটা পারি,কদিন পরে সেটিও আমি হারাতে বসবো বলে আমার ধারনা ৷ অথচ ভাবলে এখন আমি কষ্ট কুঁকড়ে যাই কারণ আজ থেকে এক কুঁড়ি বছর আগে যখন বোধ বুদ্ধি হচ্ছিলো আমার তখন কি কখনো কল্পনাও
করেছিলাম এমন দশা হবে আমার!! বৃষ্টি হলে যেন ময়ূর হয়ে যেতাম আমি, আর এখন বৃষ্টির আভাস পাওয়া মাত্রই জলাতঙ্ক রোগীর মত হয়ে যাই ৷ সহ্য হয়না ৷ বাইরে বেরুলে দম বন্ধ হয়ে আসে, এত রঙ বড্ড চোখে লাগে ৷ ঈশ্বর আমাকে বর্ণান্ধ করলেই পারতেন ৷  তার চেয়ে বরং এই বৃদ্ধাটির মুখোমুখি বসে থাকাই বেশ ৷ মনে হয় আয়নার
সামনে বসে আছি ৷ আমার সব ভুলগুলি, অন্যায়গুলি, কান্নাগুলি এক এক করে বৃদ্ধাকে বলি আমি ৷ রোজ রোজ বলি, একই কথা বারবার বলি ৷ কেউ একজন জানুক অন্তত ৷ তাহলে রাত নামলে, ঘুমের আড়ালে,দুঃস্বপ্নের মাঝেও বুকের পাথরটাকে একটু হলেও হালকা লাগে ৷

