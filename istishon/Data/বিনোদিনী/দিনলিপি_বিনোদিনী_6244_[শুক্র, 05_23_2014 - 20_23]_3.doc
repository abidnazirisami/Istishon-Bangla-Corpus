দিনলিপি


 সিলিং ফ্যানটা ঘুরছে,
বারান্দার রোদগুলিও ফ্যানের ব্লেডে পড়ছে,
রোদগুলিও ঘুরছে ৷
ঘরভর্তি নিকোটিনের ঝাঁঝালো ধোঁয়া,
ধোঁয়ারাও রোদ তাপাচ্ছে ৷
রক্ত গড়াচ্ছে মেঝেতে,  
ওখানেও রোদ পড়ে জ্বলজ্বল করছে,
গাঢ় থেকে গাঢ়তর হচ্ছে রং ৷
ডান চোখের কোণেই কেবল জল জমছে,
ওতেও রোদ পড়ছে ৷
হীরের মত লাগছে ৷
যাহ্ শালা ৷ অশ্রু কি আর হীরে হয়!
ও অনেক সস্তা ৷
মাথার মাঝে নেশা,
ওখানেই কেবল রোদ যাচ্ছেনা ৷
ধূসর জাল জমছে সেখানে ৷
ভালোবাসারা আটকাচ্ছে সেখানে,
ঘৃণারা গিলে খাচ্ছে তাদের ৷
আজকের ঢাকার তাপমাত্রা বড্ড বেশী,
তবুও শীত করছে আমার কেন?
ও...আমার বুঝি জ্বর এসেছে ৷৷

