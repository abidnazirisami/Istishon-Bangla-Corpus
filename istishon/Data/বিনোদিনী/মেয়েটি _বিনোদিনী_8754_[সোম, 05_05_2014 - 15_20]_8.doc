মেয়েটি 


অনেকের শখ থাকে তারা অনেক ট্রাভেল করবে,দুনিয়া দেখবে. পাহাড়, সাগর, অরণ্য....আমি একটা মেয়েকে চিনতাম. ওর কেবল ঘরের শখ ছিল.ছোট একটা ঘর, টিনের চালের.যাতে বৃষ্টি হলে শব্দ শোনা যায়.বাসার সামনে লাল সিমেন্টের বারান্দা. "লাল সিমেন্টের মেঝে দেখলে কেমন শান্তি শান্তি লাগে তাইনা" মেয়েটা বলেছিল একবার আমাকে. পাগল টাইপের ছিল. বাসার সামনে ফুলের, আর ব্যাক ইয়ার্ডে সবজি বাগানের প্ল্যান করেছিল. হাঁসও পালার চিন্তায় ছিল.সন্ধ্যা হলে বাড়িতে আলো দেয়া হয়ে গেলে সে নাকি হাঁসগুলোকে খোয়াড়ে ঢুকোবে!!! বুঝুন এবার!!
একবার আমাকে জিগ্যেসও করেছিল ঢেঁকি পাওয়া যাবে নাকি. তার নাকি ঢেঁকির খুব শখ. আমি মজা করে বলতাম, "আর কি,তবে একটা পুকুরও কেটে ফেল, বেশ মাছ চাষ করতে পারবে".. তাই শুনে চোখ চকচক করত মেয়েটার. আমি বলতাম, "তোমার তো ভাই সবই প্ল্যান করা,এবার বিয়ে থা করে ফেল. তা বাচ্চা কটি নেবে ঠিক করলে হে??" লজ্জা লজ্জা মুখে মেয়েটি বলেছিল "যে কটি হয়". তার নাকি খুব শখ সন্ধ্যা হলে হারিকেন জ্বেলে বারান্দায় সে বাচ্চাদের পড়তে বসাবে. "বাচ্চা কাচ্চা বেশি থাকলেই তো ভালো. বড় গাছটা তে দোলনা টানিয়ে দিব, বেশ দোল খাবে" বলত, আর হাসতো মেয়েটা. ভালই লাগত আমার. এমন ঘরোয়া স্বপ্ন খুব একটা দেখা যায়না..
মাঝে অনেকদিন মেয়েটার সাথে যোগাযোগ হয়নি . সেদিন দেখা হলো. অনেক বদলে গেছে. দিশেহারা চোখমুখ. সেই স্বপ্ন স্বপ্ন ভাবটা আর নেই. ছিপছিপে শরীরটা অসুস্থ রকমের স্থুল এখন. আমি বললাম, "একি হাল হয়েছে বলত তোমার? কাহিনী কি?" তেমন কিছুই বল্লোনা. শুধু বলল হিসেবে নাকি ভুল হয়ে গেছে. বলল ওর স্বপ্নগুলো চুরি হয়ে গেছে. বুঝলাম স্বপ্ন হারালে বুঝি এভাবেই পথে বসে মানুষ.

