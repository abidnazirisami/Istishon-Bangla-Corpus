দা এ্যাসেনশিয়াল


যখন বেখেয়ালে চায়ের কাপে 
আগাম চুমুকে জিভ পুড়িয়ে ফেলি
ঠিক তখনি তোকে আমার দরকার
যখন রাতের আকাশে এরোপ্লেনের ঝিলিক কে তারা মিটমিট ভেবে ভুল করি 
তখন তোকে আমার দরকার
যখন রাস্তা পার হতে গিয়ে 
রিক্সার নিচেই চাপা পড়ার দশা হয়
তখন তোকে আমার ভয়ঙ্কর দরকার
যখন সস্তা কাজল গলে 
চোখে চলে গেলে অঝোরে জল ঝরে
তখন তোকে আমার দরকার
কেউ আমাকে তাড়া করে ফিরছে 
এই দুঃস্বপ্নে রাত গভীরে ঘুম ভেঙ্গে গেলে 
তোকে আমার অনেক দরকার
যখন প্রায়ই আমার মরে যেতে ইচ্ছে করে 
যখন মনে হয় চারিদিক শ্মশান 
তুই তো বুঝতেই পারছিস তোকে তখন আমার কিরকম দরকার....

