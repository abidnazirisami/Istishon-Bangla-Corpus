৬ তারিখের ডায়েরি। ৬ এপ্রিল, ২০১৩ (প্রথম অংশ)


 দুপুর ১ টা
এখনও ভাবছি যাব কি যাব না। সেই সকাল থেকেই ভাবছি কিন্তু কিছুতেই সিদ্ধান্তে আসতে পারছি না। তারওপর আজকে লং মার্চ। আম্মু অবশ্য কিছু বলবে না। আম্মু কে আগেই পটিয়ে রেখেছি।
এমন সময় আসল ফোন।
-হ্যালো, আসসালামু আলাইকুম।
-ওই ব্যাটা। তারাতারি বাইর হইয়া আমার বাসার সামনে আয়।
-কে আবির?
-হ, তুই তারাতারি আয়। এখনি যামু।
-দোস্ত, তুই জানস আমি এসব ফালতু আজাইরা গো পিছনে টাইম লস করি না তারপরেও আমারে জোর করতাসস কেন?
-কইসিলাম তোরে শাহবাগে যাইস না।
-তোর এই পকর পকর শনার টাইম নাই। অফ যা।
এই বলে ফোনটা রেখে দিলাম। রাখা মাত্রই আরেকটা ফোন। নাম দেখাল রাতুল।
-হ্যালো, রাতুল।
-হ্যাঁ দোস্ত। আসবি?
-সিওর না। তুই আসবি?
-আমি আসুম। তুইও আইসা পর।
-আচ্ছা তুই যখন আসবি। তাইলে আমারও আসতে হয়।
-আচ্ছা, আমার বাসার সামনে আইসা কল দিস।
ফোন রেখে যতদ্রুত সম্ভব ফ্রেশ হয়ে পতাকা মাথায় বেধে দৌড় দিলাম। বাসার বাইরেই রিক্সা পেয়ে গেলাম।
‘এই রিক্সা যাবেন?’
রিক্সাওয়ালা হয়ত আমার পাঞ্জাবি দেখে মনে করলো যে আমি মনে হয় মতিঝিলে যাব। সে বলল, ‘মতিঝিল যাইবেন’?
আমি বললাম, ‘না। শান্তিনগরে যাব’।
রিকশাওয়ালা বলল, ‘সেইহানে তো যাওয়া যাইব না। মতিঝিল থিকা রাস্তা বন্ধ’।
‘তাহলে অন্য রাস্তা নাই?’
‘অনেক ঘুইরা যাইতে হইব। টাইম লাগব’।
চিন্তা করলাম রিক্সা দিয়ে যাই। দেখি কতদুর যাওয়া যায়। বললাম, ‘আচ্ছা চাচা, মতিঝিল দিয়াই যান। যতদূর যাওয়া যায়।’
‘আইচ্ছা উঠেন’।
রিক্সায় উঠলাম। সেই সাথে রিক্সাওয়ালাও নানান গপ্প জুরে দিল। উনার কথাবার্তায় এতটুকু বুঝলাম যে উনি মহা মুজিব ভক্ত। তার ভাষায়, ‘শেখ সাবের মতো মহা দিলওয়ালা মানুষ পিত্থিবিতে নাই।’
রিক্সা যতই মতিঝিলের দিকে যাচ্ছে সাদা পাঞ্জাবি আর টুপির সংখ্যা বাড়ছে। মতিঝিলের কাছকাছি আসতে ইত্তেফাক মোড়ে রিক্সা থামাতে বলল।‘এখান থেকে পায়ে হেঁটে যেতে হবে।’ একজন সুদর্শন যুবক একদম শুদ্ধ বাংলায় বলল। বেশভূষায় মনে হোল না যে সে হেফাজত কর্মী।
রিকশাওয়ালাকে ৪০ টাকা ধরিয়ে দিলাম। গেণ্ডারিয়া থেকে মতিঝিল অবশ্য এর থেকে বেশি হবার কথা না।
হেঁটে হেঁটে শাপলা চত্বর পর্যন্ত আসলাম। পিছনের রাস্তা মানে যে দিক দিয়ে আসলাম। অর্থাৎ হাটখোলা থেকে মতিঝিলের রাস্তার তুলনায় সামনের দুই রাস্তায় মানুষ অস্বাভাবিক হারে বেশি। তাকাই আর শুধু দেখা যায় টুপি আর টুপি। মঞ্চে দেখলাম বেশ কয়েকজন মানুষ। আমি অবশ্য চশমা ছাড়া চোখে কম দেখি। তাই পরিস্কার দেখতে পেলাম না। এছাড়াও সেখানে অনেক রকমের স্লোগান দেওয়া হচ্ছিল।
হাঁটতে হাঁটতে রাজারবাগ পুলিশলাইনের সামনের রাস্তায় আসলাম। এইখানে ভিড় কম। আরও হাঁটতে হাঁটতে বিজয়নগরের সামনে আসলাম। ছোট একটা মিছিল যাচ্ছিল। মিছিলের স্লোগান টা শুনে আমার মাথায় রক্ত উঠে গেল। জাতির জনককে নিয়ে এত পচা মনোভাব তাদের! ধিক্কার জানানোর ভাষা নেই আমার।
স্লোগানগুলো শোনার পরই ইচ্ছা করছিল একটা পারমাণবিক বোমা মেরে সব কটাকে উড়িয়ে দেই। কিন্তু মাথা ঠাণ্ডা রেখে কাকরাইল মোড়ে রাজমনি সিনেমা হলের সামনে দাঁড়ালাম। একদম ইসলামী ব্যাংক হাসপাতালের উল্টো দিকে।
 এইতো দুই দিনের আগের কথা, ৪ এপ্রিল। আমি আর রাতুল স্পিকারের কাছে স্মারক লিপি পেশ করতে গণজাগরণ মঞ্চের মিছিলে গিয়েছিলাম। আমার দেখা সবচেয়ে বড় মিছিল ছিল সেটা। এবং আমার ক্ষুদ্র জীবনের প্রথম মিছিলও বটে। আমি আর রাতুল সেই মিছিলে শরিক হলাম। কড়া রোদের ভিতর শাহবাগ থেকে ফ্রামগেট আবার ফ্রামগেট থেকে গ্রিনরোড হয়ে পান্থপথ দিয়ে শাহবাগে এসে মিছিল থামল। অনেক কষ্ট হোল। কিন্তু নিশ্চয়ই সেই বীর-বীরাঙ্গনা,শহীদদের কষ্টের তুলনায় আমার কষ্ট অনেক অনেক কম। মিছিলের পরে রমনা পার্কের ভেতর আবার হাঁটতে হাঁটতে শান্তিনগরে আসলাম। রাতুলকে আবার টেলিফোন বিল দিতে ব্যাঙ্কে যেতে হবে। আসে পাশে কোন ব্যাংক দেখা যাচ্ছে না। দেখা গেলেও তালিকায় সে ব্যাংক গুলোর নাম নেই। সামনে কোন ব্যাংক থাকলে সেটা ছিল ইসলামী ব্যাংক। আর ইসলামী ব্যাংক বাদে সব চেয়ে কাছের ব্যাংক একটা বেইলি রোডে আরেকটা মালিবাগে।
আমি বললাম, ‘চল, ঐটাতেই চল। আর তো কোন ব্যাংক দেখি না।’
সে বলল, ‘এই তাইলে তোমার চেতনা। দুই মাস ই-তে ইসলামী ব্যাঙ্ক... তুই রাজাকার স্লোগান দিয়া প্রয়োগের বেলায় নাই।’
আজকে ইসলামী ব্যাঙ্কের সামনে দাঁড়িয়ে রাতুলের সেই কথা গুলো মনে পড়ছে। রাতুল কে কল দিলাম আর বললাম, ‘আঞ্জুমানের সামনে আছি। তারাতারি আয়।’
১০ মিনিটের মধ্যে রাতুল হাজির। এসেই বলল, ‘পাঞ্জাবি আর পতাকায় তো ভালই মানাইসে। আমারও পতাকাটা নিয়া আসা উচিত ছিল।’
এতক্ষনে মনে পড়ল যে পতাকাটা আমার মাথায়ই বাধা। এতক্ষন ভুলে ছিলাম সেটার কথা। রাতুল বলল, ‘খুইলা ফেল।’
আমি বললাম, ‘পতাকা পইরা মতিঝিলেও অনেকখন ঘুরাঘুরি করসি। কেউ তো কিছু কইল না।’
সে বলল, ‘চল যাই তাইলে।’ আমিও কি মনে করে পতাকাটা খুলে সযত্নে পকেটে রেখে দিলাম।
কাকরাইল ভিআইপি রোড ধরে হাঁটতে থাকলাম। কাকরাইল মসজিদের সামনে যেতে না যেতেই দেখি মাঝারি একটা মিছিল। দেখে বুঝলাম এটা মতিঝিল থেকেই ঘুরাফিরা করছে। কারন মিছিলের সামনের ব্যানারটার সাথে আগেই পরিচিতি হয়ে গেছি। “ফাঁসি চাই” লেখা ব্যানারটা প্রথম বিজয়নগর মোড়ে দেখেছিলাম। তখন এই ব্যানারটার সাথে মাত্র ৫-৬ জন মানুষ ছিল। এখন শ-দুয়েক। কিন্তু কার ফাঁসি চাই? সেটা পরিস্কার করা দরকার ছিল।
কাকরাইল মসজিদের পাশের রমনা পার্কের গেটটা বন্ধ। কি আর করার? বাধ্য হয়ে দেওয়াল টপকিয়ে ভিতরে ঢুকতে হোল। পুরো পার্ক একদম সুনসান। মানুষ আছে কিন্তু খুবি কম। আসতে আসতে হেঁটে হেঁটে শাহবাগের দিকে এগতে থাকলাম। পার্কের শেষপ্রান্তে গিয়ে দেখি শাহবাগের সামনের গেটটাও বন্ধ। আবারো ওয়াল টপকাতে হোল। শিশু পার্কের সামনে আসতে না আসতেই ফোন বাজলো। আব্বু ফোন করেছে। ফোন ধরে বললাম, ‘হ্যালো,আব্বু।’
ওপাশ থেকে আব্বুর কণ্ঠ, ‘হ্যাঁ। তুই কোথায়? আজকে না বললি শাহবাগে যাবি?’
আমি বললাম, ‘আমি এসে পরসি। তুমি কি আসবা?’
আব্বু বলল, ‘আমার আসতে একটু টাইম লাগবে। আমি এখন মোহাম্মদপুরে।’
আমি বললাম, ‘আচ্ছা ফোন দিও।’ এই বলে রেখে দিলাম।
রাতুল বলল, ‘এখন তোর আব্বু আসবো?’
আমি বললাম, ‘হুম, বলল তো আসবে,’
রাতুল বলল, ‘তোর আব্বুরে আমার ভয় লাগে। কেমন গম্ভির হয়ে থাকে’
আমি হেসে বললাম, ‘তুই আমার বাবারে কি চিনস। কথা বললে তুই মজা পাবি’
কথা বলতে বলতে হাঁটতে হাঁটতে এসে পরলাম প্রজন্ম চত্বরে। এসে বুক ভরে শ্বাস নিলাম। যদিও দুইদিন আগেই এসে ছিলাম। কিন্তু মনে হোল যেন কত বছর পরে আসলাম। অনেক মানুষ এসেছে। আস্তে আস্তে লোকে লোকারণ্য হয়ে যাচ্ছে শাহবাগ। রাতুল বলল, ‘আয় সামনে বসি।’
গিয়ে বসলাম। কিছুক্ষন স্লোগান হোল। এরপরে হোল দেশাত্মবোধক গান। তারমধ্যে একটা প্রিয় গান “ধন ধান্য পুষ্প ভরা, আমাদের এই বসুন্ধরা”।
রাতুল বলল, ‘দোস্ত, পাছা ব্যথা হইয়া গেল। আয় একটু ঘুইরা আসি।’
আমি বললাম, ‘চল।’
হাঁটতে হাঁটতে শিশুপার্কের সামনে আসলাম। সেখানে চায়ের দোকানে বসলাম। আমার চা খাওয়ার অভ্যাস নেই তাই আমি শুধু দুটো বিস্কিট খেলাম। রাতুল চা খেল।
কথা বলছিলাম আর মঞ্চ থেকে আসা গান গুলো শুনছিলাম। আর এমন সময় রমনা পার্কের দিকে চোখ যেতেই চমকিত হয়ে গেলাম। এত্ত মানুষ! যে গোনা যায় না। আমি বিস্ফারিত চোখে কেবল সেদিকেই তাকিয়ে আছি। দেখলাম তারা অগ্রসর হচ্ছে। পাটকেল ছুড়তে ছুড়তে এগিয়ে আসছে। অনেকের হাতে লাঠি। এমন সময় রাতুল বলল, ‘দোস্ত! দোড় দে!’
আমিও আর কথা না বাড়িয়ে দিলাম দোড়। আমি ইতিমধ্যে সব চিন্তা করে রেখেছি। জিগাতলা আমার খালার বাসা। আজকে সেখানেই রাতুল কে নিয়ে থাকব। পরিস্থিতির উপর ডিপেন্ড করে কবে বাসায় ফিরব। আমরা প্রায় মঞ্চের কাছাকাছি চলে আসছি। ততক্ষনে খবর ছড়িয়ে গেছে। মঞ্চ উত্তাল হয়ে গেছে। সেখান থেকে সব জ্বালাময়ী স্লোগান কানে আসছে। আর মানুষের স্রোত কেবল রমনার দিকে। এমন সময় ইমরান এইচ সরকার বার বার মাইকে বলছিলেন, ‘আমরা অহিংস আন্দোলনে বিশ্বাসী।’ এই কথাটা মন থেকে উপড়ে ফেলতে পারছিনা আবার মন থেকে ভালভাবে গ্রহণও করতে পারছি না।
মানব স্রোতের উল্টো দিকে দৌড়াতে গিয়ে বেশ কয়েকবার ধাক্কা খেয়েছি একবার হোঁচট খেয়ে পড়েও গিয়েছি।
হোঁচট খেয়ে উঠে দেখি রাতুল নেই। পিছনে তাকিয়ে দেখি সে একাই একটা ব্যারিকেড নিয়ে রমনার দিকে যাচ্ছে। তার দেখাদেখি আরও কয়েকজন একই কাজ শুরু করলো। আমিও গিয়ে হাত লাগালাম। ব্যারিকেড ঠেলে নিয়ে শিশুপার্কের সামনের রাস্তা আতকে দিলাম। তারপর যেই চায়ের দোকানে বসেছিলাম সেই চায়ের দকানের পাশে দেখলাম কিছু কাঠের টুকরো পরে আছে। সেগুলো উঠাতে মিতে যেয়ে দোকানদার বলল, ‘ও গুলি নিও না। এইখান থেকে নাও।’ এই বলে সে নিজেই তার দোকানের চালের উপর থেকে কিছু কাঠ বের করে দিল। আমরা সেগুলি থেকে দুটো নিয়েই দোড় দিলাম। রমনা পার্কের গেটের সামনে এসে দেখি অনেক মানুষ এসে গেত ভাঙ্গা শুরু করেছে। ঐক্যবদ্ধ মুষ্ঠির জোরের চোটে মুহূর্তেই লোহার দরজা ভেঙে গেল।

