নারীর পরিপূর্নতা বনাম মাতৃত্ব


মাতৃত্ব।একজন নারীর জীবনে পরম আখাংকিত এক অধ্যায়ের নাম।প্রকৃতিগতভাবেই প্রতিটি মেয়ে চায় মা হতে।মাতৃত্বের সুধায় নিজেকে আস্বাদিত করতে।বংশগতির ধারায় মাতৃত্ব এবং পিতৃত্ব ওতোপ্রোতভাবে জড়িত।পুরুষ ছাড়া কোন নারীর পক্ষে মা হওয়া সম্ভব নয়।সেই ক্ষেত্রে পিতৃত্ব আর মাতৃত্ব এর অনভুতি সমান হওয়া উচিত ছিল।কিন্তু আমরা চারপাশে তাকালে কি দেখতে পাই?মাতৃত্ব বন্দনা ব্যাপকভাবে আলোচিত।এর সাথে সাথে আরও একটা কথা আলোচিত হয়,"নারীর পরিপূর্নতা তার মাতৃত্বে"।ঠিক এই কথাটিতেই আমার প্রশ্ন,আমার জিজ্ঞাসা।শুধু তাই নয়,অনেক নারীরাও এই কথাটি মনেপ্রাণে বিশ্বাস করেন।কিন্তু কেন?একবারও কেন প্রশ্ন তুলিনা,নারীর পরিপূর্ণতা যদি মাতৃত্ব হয়,তাহলে পুরুষের পরিপূর্ণতা পিতৃত্বে নয় কেন?কখনও কোথাও কি আমরা এই কথাটা শুনেছি?অন্তত আমি শুনিনি।বংশগতির ধারা রক্ষার্থে মাতৃত্ব ও পিতৃত্ব প্রাকৃতিক নিয়মানুসারে সহজাত শারীরবৃত্তীয় এক জৈবিক প্রক্রিয়া।তার চেয়ে বেশি কিছু না।কিন্তু নারীর পরিপূর্ণতা বলতে শুধুমাত্র মাতৃত্বকেই কেন বুঝানো হয়?নারী তো সর্বপ্রথম একজন মানুষ। তো এই হিসেবে যদি চিন্তা করি,তাহলে একজন মানুষের পরিপুর্নতা শুধুই মাতৃত্বকেন্দ্রিক কি করে হতে পারে? তাহলে একই চিন্তায় পুরুষের পরিপুর্নতা পিতৃত্বে কেন নয়?বিষয়টি আমাকে ভাবায়। একজন নারীর সমস্ত গূন থাকা সত্বেও তাকে পরিপুর্ন হিসেবে বিবেচনা করতে পারব না যদি তিনি কোন কারণে মা না হতে পারেন।শুধুমাত্র মা না হওয়ার দরুন তার সমস্ত অর্জন অপরিপুর্ন থেকে যাবে?কেন?মাতৃত্ব চমৎকার এক স্বর্গীয় অনুভুতি,এতে কোন সন্দেহ নেই।কিন্তু যিনি মা হতে পারেননি বলে তিনি পরিপুর্ন নন,এই যুক্তিও আমি মেনে নিতে পারিনা।মা না হওয়ার দরুন তার সবকিছু মিথ্যা হয়ে যাবে,এটা মেনে নেয়া কষ্টকর।মাতৃত্ব নারীর কাছে সবকিছু এই ধারণা আমরা কি পাল্টাতে পারি না?আমিও একজন নারী।আমি কোনদিন মা হব কিনা বা আদৌ হতে পারব কিনা আমি জানিনা।যদি মা না হতে পারি,আমার এতদিনের সমস্ত অর্জন অপরিপুর্নতায় রূপ নেবে? সব মিথ্যা হয়ে যাবে?তাই বলছি,মাতৃত্ব নারীর পরিপূর্নতার একটা অংশ।যেমন পিতৃত্ব পুরুষের পরিপূর্নতার একটা অংশ। কিন্তু কোনভাবেই পরিপুর্নতা মানেই মাতৃত্ব নয়।যিনি মা নন, যিনি মা হতে পারেননি বা হতে পারবেন না,তাকে অপরিপুর্ন বলার কোন অধিকার কি আমাদের আছে?সময় এখন দৃষ্টিভংগি বদলাবার।বিষয়টি নিয়ে ভেবে দেখবার।

