দিদার


পিছু হটা রোদ যখন শেষ স্পর্শ বুলাতে থাকে সুখী-সুখী পাতায় পাতায়, সেই স্বর্গ সময়ে জামী সোহরাওয়ার্দী উদ্যানের ঘাসের নরম বিছানায় পা ছড়িয়ে দেয়, আর সন্তর্পনে তার চোখ খুলে দেয়।
এক ফাঁকে সে ঘুরে আসে সুদূর জলভাঙায়,
বিলের কান্দায় এক পায়ে দাঁড়ানো তালগাছটার পায়ের কাছ থেকে।
সে জানে যখনই সে আল ধরে পৌঁছে যাবে তালগাছটার কাছে, তার চোখে পড়বে দেউড়ি ধরে দাঁড়ানো ঈশ্বর
অথবা একজন রমণীর কায়া। সে দেখতে পাবে তাঁর চোখে ঈদের খুশি
অথবা বর্ষার আনন্দ।
সে তখন ছুটবে।
আলপথকে তার মনে হবে পুলসিরাত।
আর ঐ যে দেখা যাচ্ছে পরমসুন্দর!
বাকি পথটা তার জীবনের হিসাবে থাকবে না।
যখন সে ঝাপিয়ে পড়বে মায়ের খরাতপ্ত বুকে,
মায়ের আঁচলের সোঁদা ঘ্রাণে
তখনই তার প্রচন্ড ঘুম পেয়ে যাবে।
সে অন্তরে রোদন শুরু করবে কেয়ামত পর্যন্ত যেন শান্তি ভঙ্গ না হয়। 

