মঙ্গোল ইনভেশন থেকে ওয়াহাবি আন্দোলন এবং আজকের আইসিস (২য় পর্ব)


আগের পর্বে বলেছিলাম ইবনে তাইমিয়ার কথা। ভেবেছিলাম এই পর্বেই ইবনে তাইমিয়া থেকে এক লাফে সালাফি-ওয়াহাবি আন্দোলন এবং আরেক লাফে বর্তমানের আইসিসে চলে আসব। কিন্তু সেটা করতে গেলে অনেক কিছুই স্কিপ করতে হচ্ছে যাতে বক্তব্য অসম্পূর্ণ থেকে যাওয়ার সম্ভাবনা আছে। সালাফি মতবাদ সম্পর্কে বুঝতে হলে আগে ইবনে তাইমিয়াকে বুঝতে হবে। তিনি ঠিক কোন পরিবেশে কি ধরনের মতবাদ নিয়ে হাজির হলেন আর ঐসময়কার মুসলিম বিশ্বই বা কেমন রিএকশন দিল তা আজকের আলোচ্য বিষয়।
মঙ্গোল ইনভেশনের সেই ক্রান্তিকালে ইসলামের বুদ্ধিবৃত্তিক বিকাশ ব্যাপকভাবে বাধাগ্রস্ত হয়। আব্বাসিয় খিলাফতের রাজধানী বাগদাদের প্রায় সব বড় বড় হাকিম-মুফতি-আলেম প্রমুখকে হত্যা করা হয়। আজকে যেমন মক্কা মদিনার উপর কর্তৃত্ব থাকার ফলে সৌদি গ্র্যান্ড মুফতির দেওয়া ফতওয়াকে সবচেয়ে বেশি ক্রেডিবল ধরা হয় তেমনই ঐসময় বাগদাদের আলেমদের ফতওয়াই মুসলিম বিশ্বে সবচেয়ে বেশি ক্রেডিবল ছিল। এসব আলেমদের হঠাৎ প্রস্থানে ধর্মীয় ব্যাপারগুলোর অথরিটি হিসেবে কে বা কারা থাকবে এ নিয়ে একটা পাওয়ার ভ্যাকিউমের সৃষ্টি হয়। তো এই পরিস্থিতিতে ইবনে তাইমিয়া তখন এক ধরনের রিভাইভালিজমের তত্ত্ব নিয়ে হাজির হন। তিনি সেই খিলাফতে রাশেদিনের পরবর্তী সময় থেকেই প্রচলিত ইসলামের বিভিন্ন চিন্তাধারা, কালচার, প্র্যাকটিস ইত্যাদিকে চ্যালেঞ্জ করে বসেন। ঐসময়ের মুসলিম বিশ্ব এখনকার থেকে অনেক ভিন্ন ছিল। এখন সালাফি-ওয়াহাবিদের কল্যাণে যেসব কাজকে অনেকে গুনাহ মনে করে তার অনেককিছুই ঐসময়কার একেবারে কমন কাস্টম ছিল। এইভাবে প্রচলিত কালচারকে চ্যালেঞ্জ করে নতুন তত্ত্ব উপস্থাপন করে ইবনে তাইমিয়া বেশ পাবলিসিটিও পেয়ে যান। বিস্তারিত আলোকপাত করা যাক।
ইবনে তাইমিয়া যেই রিভাইভালিজমের তত্ত্ব নিয়ে হাজির হন তার মূল ভিত্তি ছিল ‘সালাফ’। সালাফ শব্দের আভিধানিক অর্থ পূর্বসূরী। ইসলামে সালাফ বলতে ইসলামের প্রথম তিন প্রজন্মকে বোঝায়। তিন প্রজন্মের ধারণার নেপথ্যে একটি হাদিস রয়েছে।
"The best of mankind is my generation, then those that follow them and then those that follow them. Then there shall come a people after them who will become avaricious, who will love gluttony, and who will give witness before they are asked for it." [Tirmidhi, Sahih]
ইবনে তাইমিয়া এই হাদিসের যুক্তি দেখিয়ে মুসলিম বিশ্বকে একেবারে ইসলামের প্রাথমিক অবস্থায় ফিরে যেতে বলেন। প্রাথমিক অবস্থায় ফিরে যাওয়ার প্রথম ধাপ হিসেবে তিনি সুন্নি ইসলামের প্রচলিত চারটি মাজহাবের গুরুত্বই অস্বীকার করলেন। তিনি চার মাজহাবের স্কলারদের কুরানের বিভিন্ন আয়াত ও হাদিসের কন্টেক্সচুয়াল ব্যাখ্যার বদলে লিটারেল বা আভিধানিক অর্থকে গুরুত্ব দিলেন। এখানে উল্লেখ্য, চার মাজহাবের প্রথমটি অর্থাৎ হানাফি মাজহাবের প্রতিষ্ঠাতা ইমাম আবু হানিফা নিজেই কিন্তু ইসলামের প্রথম তিন প্রজন্মের ভেতরে ছিলেন। এমনকি তিনি সরাসরি আহলে আল বাইয়াত বা মহানবী (স) এর বংশের কিছু লোকজনের কাছেও ইসলাম বিষয়ে জ্ঞান লাভ করেছিলেন। তাঁদের মধ্যে মুহাম্মদ আল বাকির, জাফর আল সাদিক এবং জায়িদ ইবন আলী বিশেষভাবে উল্লেখযোগ্য। এই জায়িদ ইবনে আলীর অনুসারিদের একাংশের হাতেই জাইদি শিয়া ধারার সুত্রপাত হয়। মধ্যযুগের পারস্যে সাফাভি বংশের ক্ষমতা দখলের পূর্বপর্যন্ত এই জাইদি শিয়ারাই সংখ্যাগরিষ্ঠ শিয়া ছিল। তারা আবু বকর, উমর প্রমুখকে নেতিবাচক দৃষ্টিতে দেখত না। এবং আবু হানিফার সমসাময়িক সময়েও শিয়া সুন্নি বিরোধ ছিলনা। ঐসময়কার স্কলাররা শিয়াদেরকে সরাসরি অমুসলিম ফতওয়া দিয়েছিলেন বলেও জানা যায় না (নেতিবাচক কিছু বলে থাকতে পারেন হয়ত, কিন্তু সরাসরি অমুসলিম না)। জাইদি শিয়ারা এখনো ইমাম আবু হানিফাকে সুন্নি মুসলমানদের মতই আল-ইমাম আল-আজম বা মহান ইমাম বা বড় ইমাম বলে সম্বোধন করে। আমাদের আলোচ্য ইবনে তাইমিয়া কি এসব বিষয়ে অবগত হয়েই হানাফি মতবাদকে প্রত্যাখ্যান করেছিলেন কিনা তা তর্কের বিষয়।
কুরআনকে লিটারেলি বুঝতে চেয়ে ইবনে তাইমিয়া আরেকটি যে কাজ করলেন তা হল কুরআনে বর্ণিত মহান আল্লাহর হাত, পা, মুখমণ্ডল ইত্যাদিকে লিটারেলভাবে ধরে নেওয়া এবং আল্লাহপাক লিটারেলি সশরীরে আরশের উপর অধিষ্ঠিত আছেন এই তত্ত্বের অবতারণা করা। তিনি তার আল আকিদা আল হামাউইয়া গ্রন্থে এভাবেই আল্লাহর এসব বৈশিষ্ট্য উল্লেখ করেন। তিনি বলেন সালাফের মুসলিমরা এভাবেই আল্লাহকে বুঝতেন। কিন্তু আসল কথা হল ইসলামের প্রথমযুগের মুসলিমরা এগুলার কোন ধরনের ব্যাখ্যাই করতেন না। না লিটারেল না কন্টেক্সচুয়াল। কারণ প্রথমত মহানবী (স) এর নিজের উপস্থিতি এবং তারপর সাহাবিদের উপস্থিতি। মহানবী (স) এর পর সাহাবীরাই ধর্মীয় বিষয়ের অথরিটি ছিলেন। ইসলামের ইতিহাসে আকল কিংবা আক্কেল নির্ভর চিন্তাভাবনা এবং হিকমা,ইজমা,কিয়াস ইত্যাদির প্রয়োগ মূলত শুরু হয় সাহাবীদের পরবর্তী যুগে। আর ইবনে তাইমিয়ার সমালোচকরা তার আল্লাহপাকের এই লিটারেল হাত, পা ব্যাখ্যার বিপরীতেও কুরআনের আয়াতই দাড় করালেন,"There is nothing whatsoever like unto him”(Qur’an 42:11)
সমালোচকরা এই আয়াতের যুক্তি দিয়ে বললেন, মহান আল্লাহ মানবচিন্তায় আগত যেকোনো ইমেজ কিংবা রিপ্রেজেন্টশনের ঊর্ধ্বে। সুতরাং তাঁর হাত-পা বলতে কুদরতিভাবে বুঝানো হয়েছে। তা মানুষের মস্তিষ্কে আগত হাত-পায়ের ছবির মত নয়। মানুষের কল্পনাশক্তি আল্লাহর স্বরূপ চিন্তা করার ক্ষমতা রাখেনা। এইসব সমালোচকদের ভেতর ছিলেন শাফিই মাজহাবের বিখ্যাত স্কলার তাকি আল-দ্বীন সুবকি, ইবনে হাজার হাইসামি এবং আল-ইজ্জ ইবনে জাম’আ। এই তিনজনই ইবনে তাইমিয়াকে ঈমান বিষয়ে বিপথগামী হিসেবে ফতওয়া দিলেন এবং জনগণকে ইবনে তাইমিয়ার শিক্ষাগ্রহণ থেকে বিরত থাকতে বললেন। প্রথম দুইজন তো রীতিমত ইবনে তাইমিয়ার উপর কুফরের অভিযোগ আনলেন। ইবনে তাইমিয়ার সমালোচনা যে শুধু মিশর-সিরিয়ার আলেমরা করেছেন তা নয়। সারা মুসলিম বিশ্ব থেকেই আলেমরা তার বিরুদ্ধে অনেকগুলিই ফতওয়া দেন। সেসব ফতওয়ার ভেতর তৎকালীন মুসলিম স্পেনের আবু হাইয়ান আল আন্দালুসির ফতওয়া উল্লেখযোগ্য। প্রখ্যাত এক্সপ্লোরার ইবনে বতুতার লেখাতে পাওয়া যায় একবার ইবনে তাইমিয়া খুতবা পাঠের সময় রাত্রের শেষভাগে মহান আল্লাহর প্রথম আসমানে অবতারণকে লিটারেলি বুঝাতে যেয়ে মিম্বারে দুইধাপ নিচে নামেন এবং বলেন কানুজুলি হাথা অর্থাৎ আমার এই অবতারণের মত। এসময় দামেস্কের লোকেরা তার উপর ঝাপিয়ে পড়ে তাকে হত্যা করতে চেয়েছিল তবে তিনি প্রানে বেচে যান।
ইবনে তাইমিয়া আরও অনেকভাবেই মহান আল্লাহকে মানবীয় বৈশিষ্ট্য দ্বারা বা anthropomorphic হিসেবে চিহ্নিত করেছিলেন। পরবর্তীকালে এই বিষয়ে তার ফতওয়াগুলি সবচেয়ে বেশি উঠে আসে সম্ভবত বিংশ শতাব্দীর সালাফি দার্শনিক মুহাম্মদ খলিল হাররাস এর লেখাতে। উদাহরণস্বরূপ, মহান আল্লাহ সশরীরে আরশের উপর বসে আছেন যেমন বসে থাকা আমরা বুঝি কিংবা আল্লাহর কথা বলার ভাষাও মানুষের মতই অক্ষরীয় ভাষা। হাররাস ইবনে তাইমিয়ার ফতওয়া অনুযায়ী কুরান-হাদিসের লিটারেল ব্যাখ্যা করেই এমন ধারণা প্রকাশ করেছিলেন। আল হাররাস আরও লিখেন, আল্লাহকে দেখতে হলে সৃষ্টিজগতের মতই তাঁর একটি দিক থাকার প্রয়োজন। এক্ষেত্রে তিনি মুতাজিলাদের ‘আল্লাহ সর্বব্যাপী’ ধারনাটিকে রিফিউট করলেন। আশারি মতবাদের জনক ইমাম আল আশারির ‘সৃষ্টিজগতের মত আল্লাহকে দেখার জন্য কোন দিক প্রয়োজন নেই’ এই তত্ত্বটিকেও তিনি খারিজ করলেন। আল্লাহর কণ্ঠের ব্যাপারে বিখ্যাত ইসলামী দার্শনিক ইমাম গাজ্জালির স্ট্যান্ড ছিল, ‘Speech of Allah is primeval and is without letter or sound’। স্বভাবতই ইবনে তাইমিয়ার কুরান হাদিসের লিটারেল ব্যাখ্যা গ্রহণ করে আল হাররাস ইমাম গাজ্জালির উক্ত স্ট্যান্ডকেও বাতিল করে ঘোষণা করেন, আল্লাহকেও সৃষ্টির মতই কথা বলার জন্য বর্ণ এবং শব্দ ব্যবহার করতে হয়।
আল হাররাস থেকে আমাদের আলোচ্য ইবনে তাইমিয়ায় ফিরে আসি। তো ইবনে তাইমিয়ার প্রথাবিরোধী এই অবস্থানের বিরুদ্ধে অধিকাংশ আলেমই মত দিলেন। তিনি নিজে যেই হাম্বলি মাজহাবের অনুসারী ছিলেন সেই মাজহাবের প্রখ্যাত চিন্তাবিদ ইবনে রজব আল হাম্বলিও ইবনে তাইমিয়াকে পরিত্যাগ করলেন। স্বয়ং হাম্বলি মাজহাবের প্রতিষ্ঠাতা ইমাম আহমদ ইবনে হাম্বলই বলেছিলেন, ‘The person commits kufr if he says Allah is a body (jism) even if he says that Allah is a body not like other bodies’। যাই হোক এসব ঘটনাতে কিন্তু ইবনে তাইমিয়া ক্রমেই পাবলিসিটি পাচ্ছিলেন। আর আগের পর্বেই বলেছি মুসলিম বিশ্বের অথরিটি নিয়ে মিশরের মামলুক সুলতান এবং পারস্যের সদ্য ইসলাম গ্রহন করা মঙ্গোলদের ভেতর এক ধরনের স্নায়ুযুদ্ধ চলছিল। মামলুক সুলতানদেরকে অনেকে দাস সুলতানও বলেছেন। মূলত দাসদেরকে নিয়েই মামলুক সেনাবাহিনী গঠিত হয়েছিল। মামলুক শব্দের অর্থ ক্রয়কৃত দাস। তারা মূলত সেলজুক তুর্কিদের দাস ছিলেন। সেখান থেকেই উত্থান ঘটে পরবর্তীকালে তারা মিশরের শাসনভার পেয়ে যান এবং মোটামুটি স্বাধীনভাবেই তারা মিশর শাসন করতেন। আব্বাসিয়দের পতনের পর তারা মুসলিম বিশ্বের জিম্মা নিতে তৎপর হয়ে উঠলেন। কিন্তু মঙ্গোলরা তখন তো মুসলিম। আর সরাসরি মুসলিমদের বিরুদ্ধে তো জিহাদ করা যায়না। তাই তাদের প্রয়োজন ছিল একটি দলিলের যা মঙ্গোলদেরকে কার্যত অমুসলিমদের কাতারে ফেলে দিবে। তবে তৎকালীন মুসলিম বিশ্বের অধিকাংশ নামকরা আলেমই মুসলমানদের বিরুদ্ধে ফতওয়া দিতে প্রস্তুত ছিলেন না। আর তখনই স্পটলাইটে ইবনে তাইমিয়ার আবির্ভাব। আগেই বলেছি তার বিভিন্ন ফতওয়াতে সিরিয়া-মিশরে তিনি বেশ পাবলিসিটি পান। তাছাড়া তিনি বেশ দক্ষ বক্তা এবং তার্কিক ছিলেন। তার সমালোচকরাও এটা স্বীকার করতেন। কুরআন-হাদিসের বিভিন্ন উদ্ধৃতি তিনি দিতে পারতেন অনায়াসেই। আল-জাহাবি লিখেন,'I never saw anyone faster (than ibn taymiyyah) at recalling the Qur’anic verses dealing with subjects he was discussing, or anyone who could remember hadith texts more vividly'। একারণে তিনি জনগণের দৃষ্টি আকর্ষণও করতে পারতেন সহজেই (অনেকটা হালের জাকির নায়েকের মত)। তো মামলুকরা তাকে দিয়েই মঙ্গোলদের বিরুদ্ধে সেই বিখ্যাত/কুখ্যাত ফতওয়া জারি করালেন যে মঙ্গোলরা ইসলাম গ্রহণ করলেও শরিয়া আইনে শাসন না করায় তারা জাহেলিয়াতের যুগে রয়ে গেছে সুতরাং তাদের বিরুদ্ধে জিহাদ করা শুধু হালালই নয় বরং ফরজ। আর তাছাড়া এটাও ঠিক যে মঙ্গোলরা ইসলাম গ্রহন করেও পূর্বসূরিদের মতই জুলুম-ধ্বংস জারি রেখেছিল। আর তাই ইবনে তাইমিয়ার ফতওয়াটি মঙ্গোল শাসিত অঞ্চলগুলোর সাধারণ জনগণের ভেতরেও গ্রহণযোগ্যতা পেয়ে গেল। এবং ইবনে তাইমিয়াও মামলুক সুলতানদের আস্থাভাজন হয়ে কিছুকাল বিনা বাধায় তার মতবাদ প্রচার করতে থাকলেন। অবশ্য তিনি তাইমিয়া বেশিদিন মামলুকদের প্রিয়ভাজন হয়ে থাকতে পারেনি। কিছুকাল পরেই তিনি এক ফতওয়া দিয়ে বসলেন যে মহানবী (স) এর রওজা মুবারক জিয়ারত করা বিদআত। এই ফতওয়ার পরই মূলত মিশরের আল আজহার এবং সিরিয়ার উলেমাদের দ্বারা একরকম চাপে পড়েই মামলুকরা ইবনে তাইমিয়াকে কারাবন্দী করেন। উল্লেখ্য এর আগেও তিনি তার বিভিন্ন ফতওয়ার জন্য বেশ কয়েকবার কারাবন্দী হয়েছিলেন। তবে কিছুদিন পরপরই ছাড়া পেয়ে যেতেন। এবার আর তা হল না। তাকে কারাবন্দী করে তার লেখালেখির উপরও নিষেধাজ্ঞা জারি করা হল। একধরনের নিপীড়নই বলা চলে। শুধুমাত্র কারো মতবাদের জন্য তাকে বন্দি করা এবং তার লেখালেখি নিষিদ্ধ করা। ইতিহাস অধ্যয়নকারিরা জানেন আব্বাসিয় খলিফা আল মামুন যখন সমগ্র মুসলিম বিশ্বের উপর মুতাজিলা মতবাদ চাপিয়ে দিতে চেয়েছিলেন তখন মুতাজিলা মতবাদই ভেঙ্গে পড়েছিল। জোর করে চাপিয়ে দিয়ে কোনকিছু টেকানো যায়না। আর ইবনে তাইমিয়ার উপর এই জোরাজুরির ফলেই হয়ত তার জন্য একধরনের পাবলিক সিম্প্যাথি তৈরি হল। এই পাবলিক সিম্প্যাথি আরও বাড়াতে ভূমিকা রাখেন ইবনে তাইমিয়ার ছাত্র আরেক আলোচিত ইসলামী চিন্তাবিদ ইবনে কাইয়িম। বন্দী অবস্থাতেই ইবনে তাইমিয়া ইন্তেকাল করেন।
একটা কথা বলে রাখা প্রয়োজন, ইবনে তাইমিয়া কিন্তু নিজে সরাসরি কখনো ‘সালাফি মতবাদ’ বা ‘সালাফি ধারা’ বলে কিছু চালু করা দূরে থাক, এসব শব্দ উচ্চারণও করেননি। আর আমার এ লেখাতেও উনাকে কোনভাবেই কুফরের অভিযোগে অভিযুক্ত করা হয়নি কিংবা অমুসলিম বলা হয়নি। সালাফিদেরকেও আমি অমুসলিম বলছি না। মতবাদের পার্থক্যের জন্য কাউকে অমুসলিম বলা যায়না। আমি শুধু ইতিহাস তুলে ধরেছি মাত্র। আর যতদূর জানা যায়, ইবনে তাইমিয়া নিজেও পরবর্তীতে তার আল-আকিদা আল-ওয়াসিতিয়াহ গ্রন্থে দাবি করেছিলেন তিনি কুরআনের লিটারেল ব্যাখ্যা গ্রহন করেছেন মাত্র তবে তিনি আল্লাহকে মানবীয় বৈশিষ্ট্যে চিহ্নিত করার ঘোরতর বিরোধী। সে যাই হোক, ইবনে তাইমিয়ার এসব তত্ত্ব-মতবাদ কখনোই মেইনস্ট্রিম ইসলামে আসেনি দীর্ঘকাল। কিন্তু ১৮ শতকে আরবের মরুভূমিতে আবির্ভূত এক বিতর্কিত ইসলামী চিন্তাবিদের হাতে ইবনে তাইমিয়ার ফতওয়াগুলি একটি আলাদা আদর্শিক মতবাদের রূপ পায়। ইবনে তাইমিয়ার জিহাদ বিষয়ক কিছু ফতওয়া যা এই পর্বে আলোচিত হয়নি তা আধুনিক জিহাদের ম্যাগনাকার্টা হয়ে উঠে উক্ত ইসলামী চিন্তাবিদের হাতে। এই চিন্তাবিদের নাম মুহাম্মদ ইবনে আব্দুল ওয়াহাব। তার হাতেই আধুনিক সালাফি মতবাদের জন্ম। তার নামানুসারে একে ওয়াহাবি মতবাদও বলা হয়। আর এই সালাফি আন্দোলনকে একেবারে মেইনস্ট্রিম ইসলামে আনা সম্ভব হয় দুনিয়ার বুকের প্রথম সালাফি স্টেট সৌদি আরব প্রতিষ্ঠার পর। মক্কা মদিনার উপর কর্তৃত্ব কায়েম করে সালাফি ইসলামের সুপ্রেমেসিও প্রতিষ্ঠিত হয়। তারই সূত্র ধরে এবং মধ্যপ্রাচ্যে মার্কিন-ইউরোপীয় মাতবরির কল্যাণে কিভাবে বর্তমান জঙ্গিবাদ, আইসিস, বোকো হারাম ইত্যাদির আবির্ভাব হল তা আগামী পর্বে থাকবে ইনশাল্লাহ।
সূত্রঃ
-উমদাত আস সালিক ওয়া উদদাত আন নাসিক (আহমেদ ইবনে নাকিব আল মিশরি)
-রিহলাত ইবনে বতুতা (ইবনে জুজায়ি)
-আল-ফাতওয়া আল-হাদিসিয়া (ইবনে হাজার আল হাইসামি)
-আল-সাইফ আল-সাকিল (তাকি আল-দ্বীন আল-সুবকি)
-আল-দুররাহ আল-মাদিয়াহ (তাকি আল-দ্বীন আল-সুবকি)

