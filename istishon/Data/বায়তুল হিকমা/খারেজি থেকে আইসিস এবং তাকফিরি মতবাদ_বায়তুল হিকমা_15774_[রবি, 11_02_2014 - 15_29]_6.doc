খারেজি থেকে আইসিস এবং তাকফিরি মতবাদ


৬৫৭ সাল। ইসলামের প্রথম সিভিল ওয়ার চলছে। সিফফিনের যুদ্ধে মুয়াবিয়ার পরাজয় আসন্ন। আলী বিজয়ের দ্বারপ্রান্তে। এমন সময় মুয়াবিয়া তাঁর সৈনিকদেরকে নির্দেশ দিলেন তরবারির উপর কুরআন বেঁধে যুদ্ধ করতে। এতে আলীর পক্ষের অনেক সৈনিকের ভেতর হেজিটেশন দেখা দিল। কুরআনের উপর আঘাত তারা করতে চাইল না। তাদের একপক্ষ আলীকে মুয়াবিয়ার সাথে সন্ধি করতে পরামর্শ দিলেন। আলি ব্যক্তিগতভাবে মুসলমানদের ভেতর রক্তপ্রবাহ, হানাহানি এসব পছন্দ করতেন না। তিনি মুয়াবিয়ার সাথে সন্ধি করতে সম্মত হলেন। কিন্তু বাধ সাধল আরেক দল। এই দলের মতে যুদ্ধের ফলাফল কেবল আল্লাহর হাতে। মানুষ যুদ্ধের ফলাফল (সন্ধি) নির্ধারণ করতে পারে না। যুক্তি হিসেবে তারা কুরআনের 'No rule but God's' আয়াতটি পেশ করল। তারা বলল আলী এবং মুয়াবিয়া উভয়েই কুরআনের বিধান লঙ্ঘন করেছেন। তাই তারা মৃত্যুর যোগ্য। এই দল উভয়পক্ষকে ত্যাগ করল। ইতিহাসে এদেরকে বলে 'খাওয়ারিজ' যার শাব্দিক অর্থ বের হয়ে আসা।
ঘটনাপ্রবাহে এরা আলী, মুয়াবিয়া এবং আমর ইবন আল আসকে একইদিনে হত্যার পরিকল্পনা করল। উল্লেখ্য, মুয়াবিয়ার পক্ষ থেকে আমর ইবন আল আস আলীর সাথে সন্ধি করেছিলেন। তারা ৬৬১ সালের রমজান মাসে কোন এক দিন ফজরের নামাজের সময় তিনজনকে হত্যার পরিকল্পনা করল। উল্লেখ্য, ঐসময় আলী ছিলেন কুফায়, মুয়াবিয়া ছিলেন দামেস্কে এবং আমর ছিলেন ফুস্তাত শহরে। তিন শহরেই খারেজি আততায়ীরা পরিকল্পনা মাফিক অবস্থান নিল। মুয়াবিয়া কোনমতে প্রাণে বেচেছিলেন, আমর ঐদিন অসুস্থ ছিলেন তাই তাঁর জায়গায় যে ব্যক্তি নামাজের ইমামতি করছিলেন তিনি শহিদ হন। কিন্তু আলীর উপর হামলা সফল হয়। আব্দুর রহমান ইবনে মুজলিম নামক ব্যক্তি তাঁকে নামাজের সেজদারত অবস্থায় (অনেকের মতে নামাজ পড়ে বের হওয়ার সময়) ধারালো অস্ত্র দিয়ে মাথায় আঘাত করেন। আলী কিছুদিন পর ইন্তেকাল করেন।
খারেজিরা এখনো আছে। সংখ্যায় তারা হাতেগোনা। তাদের বিশ্বাস, যেকোনো গুনাহ করা কুফরি। অর্থাৎ কোন মুসলিম যদি মিথ্যা কথা বলে তাহলে সে কাফির হয়ে যায়। বস্তুত, তারা নিজেদেরকে বাদে সব মুসলমানকেই কাফির ভাবে। কারণ একে তো কোন মুসলমান গুনাহমুক্ত নয়। দ্বিতীয়ত মুসলমানরা আলী, মুয়াবিয়া, আমর ইবন আল আস প্রমুখকে মুসলমান মনে করে। খারেজিদের মতে এরা সবাই গুনাহ করেছিলেন যুদ্ধে সন্ধি করে তাই কাফির। ইসলামী ইতিহাসে তাকফিরি মতবাদ বা অপরকে কাফির বলার মতবাদের সূচনা মূলত এই খারেজিদের হাত ধরেই।
আইসিস/আইএস নিয়ন্ত্রিত অঞ্চল (১ নভেম্বর ২০১৪) [ছবিঃ উইকিপিডিয়া]
দীর্ঘদিন পর মুসলিম বিশ্বে আইসিস/আইএস নামক এক দলের আবির্ভাব ঘটেছে। তারা ইরাক এবং সিরিয়ায় বিরাট অঞ্চলও দখলে নিয়েছে। মুসলিম বিশ্বের বাকি সবাইকেই বলতে গেলে তারা অবিশ্বাসীদের দলে ফেলে দিয়েছে যদি তারা আবু বকর আল বাগদাদিকে খলিফা না মানে। এই কিছুদিন আগেই তারা ফিলিস্তিনের স্বাধীনতাকামী সংগঠন ও গাজার শাসক দল হামাস এবং মিশরের ক্ষমতাচ্যুত মুসলিম ব্রাদারহুডের বিরুদ্ধে যুদ্ধ ঘোষণা করেছে। তাদের মতে ফিলিস্তিনের রেসিস্ট্যান্স মূলত একটি জাহেলি রেসিস্ট্যান্স কারণ ফিলিস্তিনিদের কোন খলিফা নেই। তারা খিলাফত প্রতিষ্ঠা না করে ভূমি এবং গনতন্ত্রের জন্য যুদ্ধ করছে। যেহেতু হামাস গনতন্ত্রের পক্ষে এবং ২০০৬ সালের নির্বাচনে তারা গনতান্ত্রিকভাবে বিজয় লাভ করে সরকার গঠন করেছে সেহেতু আইসিসের মতে হামাস মুরতাদ। আবার মুসলিম ব্রাদারহুড সশস্ত্র জিহাদ না করায় এবং ব্রাদারহুডের সমর্থক হিসেবে পরিচিত আন্তর্জাতিক উলেমা ইউনিয়নের চেয়ারম্যান শেখ ইউসুফ আল কারাদাওয়ি আইসিস এবং আইসিসের খলিফা বাগদাদির বিরুদ্ধে ফতওয়া দেওয়ায় তাদেরকেও আইসিস মুরতাদ আখ্যা দিয়েছে। জুলাই এর গাজা যুদ্ধকে আইসিস বলেছে তাগুতের যুদ্ধ এবং ইসরায়েলের বিরুদ্ধে ফিলিস্তিনদের প্রতিরোধকে তারা জাহেলিয়াতের জিহাদ হিসেবে চিহ্নিত করেছে। তারা এজন্য ইসরায়েলের বিরুদ্ধে যুদ্ধের আগে ফিলিস্তিন থেকে হামাস এবং ফাতাহকে নির্মূলের ঘোষণা দিয়েছে। কারণ তাদের মতে ঘরের শত্রু মুরতাদদেরকে আগে দমন করা ফরজ।
খারেজি মতবাদ আর আইসিসের সম্পর্ক খুজতে গেলে অন্য যেই আইডিয়াটা সর্বপ্রথম মাথায় আসে তা হল ১৮ শতকে আরব ভূমিতে জনপ্রিয়তা পাওয়া সালাফি-ওয়াহাবি মতবাদ। এই সম্পর্কে আগামীতে আলোচনা হবে।

