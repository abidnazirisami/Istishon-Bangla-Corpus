বামপন্থী নাস্তিক স্বৈরশাসক গাদ্দাফি এবং বর্তমান স্বাধীন গণতান্ত্রিক লিবিয়া



বাঙালি মুসলমানদের মনে একটা কমন ধারণা আছে যে বামপন্থী মানেই নাস্তিক, ইসলামবিরোধী ইত্যাদি। আজকাল অনেকে সেই কন্টেক্সটে মাওলানা ভাসানিকেও নাস্তিক বলেন। অবশ্য রসিক মাত্র জানেন, সোভিয়েত-আফগান যুদ্ধে বামপন্থিদেরকে ইসলামের দুশমন হিসেবে প্রতিষ্ঠিত করার জন্য আমেরিকার নেতৃত্বে পশ্চিমারা কত বিলিয়ন ডলার খরচ করেছিল। আফগানিস্তানে হাজার হাজার নতুন মাদ্রাসা তৈরি, সেসব মাদ্রাসার পাঠ্যক্রমে বামপন্থীদেরকে শয়তানি শক্তি আখ্যা করে, জিহাদের জন্য উদ্বুদ্ধ করে মূলত আফগানিস্তানের একটা প্রজন্মকেই সশস্ত্র জিহাদিতে পরিণত করা হয়। আর সেইসাথে ছিল সৌদি-কাতারি স্পন্সরশিপের সাথে ফ্রিতে সালাফি-ওয়াহাবি আদর্শ এক্সপোর্ট। সব মিলিয়ে হানাফি সুন্নি আফগানিস্তানকে বেশ অল্প সময়ের ভেতরেই সালাফি জিহাদি আফগান মুজাহিদিনে রূপান্তরিত করা হল। আফগান জিহাদে সারা বিশ্ব থেকেই দলে দলে মুসলমানরা যোগ দিয়েছিল নেহায়েতই ঈমানি দায়িত্ব পালনে। কিন্তু যেসব মুজাহিদরা একজন নরমাল ট্রেডিশনাল সুন্নি মুসলমান হিসেবে যুদ্ধে অংশ নিল তারা নিজ দেশে ফেরত গেল কট্টর ওয়াহাবি মতাদর্শ বুকে ধারণ করে। পর্যবেক্ষক মাত্রই জানেন, সালাফি জিহাদি টার্মটা মূলত আশির দশকের পরই বাস্তবে পরিণত হয়। তবে এসব কিছু এই পোস্টের মূল আলোচ্য বিষয় নয়।
১৯৬৯ থেকে ২০১১ পর্যন্ত দীর্ঘ ৪২ বছর লিবিয়া শাসন করেন কর্নেল মুয়াম্মার গাদ্দাফি। অবশ্য তিনি সেই ৭৭ সাল থেকেই কোন সরকারী পদে অধিষ্ঠিত ছিলেন না। তার পদবি ছিল আল-শাকিক আল-কায়েদ ওয়া মুরশিদ আল-সাওরা। বাংলা করলে দাঁড়ায় ‘ভাইসুলভ নেতা ও বিপ্লবের পথপ্রদর্শক’। লিবিয়ার শাসনতন্ত্রে তিনি ছিলেন প্রতীকী প্রধান। তবে নিজেকে নেহায়েত প্রতীকী প্রধান দাবি করলেও লিবিয়ায় যে তিনিই প্রতীকী,বাস্তবিক,প্রায়োগিক শাসক সর্বোপরি একনায়ক ছিলেন এটাও রসিক মাত্রই জানেন। এগুলো অজানা কিছু নয়। তিনি বামপন্থী রাজনীতি করতেন। ১৯৭০ সালে মিশরের প্রেসিডেন্ট জামাল নাসেরের মৃত্যুর পর তিনি নিজেকে আরব বিশ্বের অবিসংবাদী নেতা হিসেবে প্রতিষ্ঠিত করতে চান। তার রাজনৈতিক আদর্শও ছিল নাসের দ্বারা অনুপ্রাণিত। গাদ্দাফি বামপন্থী হলেও কমিউনিস্ট ছিলেন না। তাকে পুরোপুরি সোশ্যালিস্টও বলা যায়না। নিজের রাজনৈতিক মতবাদ নিয়ে ১৯৭৫-৮১ সালের ভেতর তিনটি ভলিউমে তিনি প্রকাশ করেন আল-কিতাব আল-আহদার বা The Green Book. এই বইয়ে তিনি নিজস্ব যুক্তির মাধ্যমে আমেরিকা এবং তৎকালীন সোভিয়েত ইউনিয়ন উভয়কে সাম্রাজ্যবাদী হিসেবে চিহ্নিত করে তৃতীয় সার্বজনীন থিওরি (Third Universal Theory) নামক এক তত্ত্ব পেশ করেন। বইটি লিবিয়ার শিক্ষাক্রমেও যুক্ত করা হয়। বলাই বাহুল্য, আধুনিক ওয়াহাবি পণ্ডিতরা তাকে কাফির ঘোষণা করেন। কেন করেন, সেটা আরেক আলোচনা। তবে গাদ্দাফি অবশ্য তার গ্রিন বুকেই সোভিয়েতদের রাষ্ট্রীয় নাস্তিকতার সমালোচনা করেছিলেন। তিনি নাকি নিয়মিত নামাজও পড়তেন। তবে যেহেতু সহিহ সালাফি জিহাদি মুসলিমরা তাকে কাফির ঘোষণা করেছেন, তাই তাকে পোস্টে কাফির হিসেবেই উল্লেখ করলাম। 
আপাতত দেখা যাক এই বামপন্থী কাফির গাদ্দাফি শাসিত লিবিয়ার কিছু উল্লেখযোগ্য বৈশিষ্ট্য (সংক্ষেপে) যা বর্তমান পশ্চিমা সমর্থিত স্বাধীন গণতান্ত্রিক লিবিয়ায় নাই।
১) গাদ্দাফির গ্রিন বুক অনযায়ী, বাসস্থান রাষ্ট্রের নাগরিকের প্রাকৃতিক মানবাধিকার। তাই প্রত্যেক নাগরিকের বাসস্থানের নিশ্চয়তা দেওয়া রাষ্ট্রের অন্যতম প্রধান কর্তব্য। আগেই বলেছি গাদ্দাফি ঠিক সোশ্যালিস্ট ছিলেন না। তাই এই বাসস্থানের মালিকানা রাষ্ট্রের নয়, বরং নাগরিকের কাছেই থাকবে। আর রাষ্ট্র কাউকে বাসস্থান ইজারাও দিবে না। কাউকে যাতে ভাড়া বাসায় না থাকতে হয় তা নিশ্চিতকরণেও গাদ্দাফি সরকার বেশ কিছু কার্যকরী পদক্ষেপ নেয়। 
২) বিদ্যুৎ পাওয়া নাগরিকের আরেক মানবাধিকার। আর তাই গাদ্দাফি শাসিত লিবিয়ায় কোন বিদ্যুৎ বিল ছিল না। বিদ্যুৎ ছিল সম্পূর্ণ ফ্রি।
৩) তথাকথিত ইসলামী দেশগুলোতে সুদ প্রচলিত থাকলেও বামপন্থী কাফির গাদ্দাফির লিবিয়ায় কোন সুদ ছিল না। ব্যাংকগুলো ছিল রাষ্ট্রের মালিকানাধীন। এসব ব্যাংকে প্রত্যেক নাগরিককে ০% সুদে লোন দেওয়া হত।
৪) প্রত্যেক নববিবাহিত দম্পতিকে সরকারের পক্ষ থেকে ৬০০০০ লিবিয়ান দিনার (তৎকালীন প্রায় ৫০০০০ ইউএস ডলার) প্রদান করা হত যাতে তারা নতুন বাড়ি তৈরি করতে পারে কিংবা এপার্টমেন্ট ফ্ল্যাট কিনতে পারে।
৫) শিক্ষা এবং চিকিৎসা সম্পূর্ণ বিনামূল্যে প্রদান করা হত। এখনো লিবিয়ার চিকিৎসাসেবা আফ্রিকার দেশগুলোর ভেতর সবচেয়ে উন্নতমানের (দক্ষিণ আফ্রিকা থেকেও)। দেশের প্রত্যন্ত অঞ্চলগুলোতেও সরকারী হাসপাতাল আছে যেখানে চিকিৎসাসেবা সম্পূর্ণ ফ্রি। অনেকে জেনে থাকবেন গাদ্দাফির আমলে বাংলাদেশ থেকেও অনেক চিকিৎসক নেওয়া হত।
৬) যদি কোন নাগরিক প্রয়োজনীয় শিক্ষা এবং চিকিৎসাসেবা না পায় তাকে বিদেশে পাঠানোর ব্যবস্থা সরকারই গ্রহণ করত। শুধু তাই নয়, এই শিক্ষা বা চিকিৎসা গ্রহণের জন্য বিদেশে অবস্থানকালীন সময়ে সরকারের পক্ষ থেকে তারা ভাতা হিসেবে মাসিক ২৩০০ ইউএস ডলার এবং অতিরিক্ত কিছু অর্থ গাড়ি/যানবাহন ভাতা হিসেবে পেত। আর হ্যা, বিদেশে আসা-যাওয়ার বিমানভাড়াও ফ্রি।
৭) গাদ্দাফি ক্ষমতা গ্রহণের সময় লিবিয়ায় স্বাক্ষরতার হার ছিল ২৫%। গাদ্দাফির পতনের সময় তা ছিল ৮৭%। আনুমানিক ২৫-৩০% লিবিয়ান নাগরিক বিশ্ববিদ্যালয়ের ডিগ্রিধারী।
৮) গাদ্দাফি বিশ্বের সর্ববৃহৎ পানিসেচন ব্যবস্থা তৈরি করেন। এর নাম ‘Great Manmade River project’। প্রসঙ্গত উল্লেখ্য, লিবিয়ার অধিকাংশ ভূমিই মরুভুমি। সমগ্র দেশের জনগণ যাতে সহজে পানি সরবরাহ পায় তার জন্যই এই প্রকল্প। এই প্রকল্পকে গাদ্দাফি দুনিয়ার অষ্টম আশ্চর্য হিসেবে অভিহিত করেছেন।

৯) গ্র্যাজুয়েশনের পরও যদি কোন ব্যক্তি চাকরি না পেতেন তবে সরকারের পক্ষ থেকে তাকে তার বিষয়ভিত্তিক চাকরির গড় বেতন দেওয়া হত চাকরি না পাওয়া পর্যন্ত।
১০) কোন লিবিয়ান নাগরিক কৃষিকাজ শুরু করতে চাইলে তাকে সরকারের পক্ষ থেকে কৃষিজমি, ঘর, যন্ত্রপাতি, বীজ এবং হাল টানার জন্য পশু প্রদান করা হত। সবই বিনামূল্যে।
১১) তেল বিক্রয় থেকে প্রাপ্ত লভ্যাংশের একটা নির্দিষ্ট অংশ কেন্দ্রীয় ব্যাংক কর্তৃক প্রত্যেক নাগরিকের ব্যাংক একাউন্টে জমা করা হত।
১২) কোন নারী সন্তান জন্মদান দিলে নবজাতকের ভরন পোষণের জন্য সরকার থেকে ৫০০০ ইউএস ডলার প্রদান করা হত।
১৩) যেকোনো লিবিয়ান নাগরিক গাড়ি কিনলে সরকারের পক্ষ থেকে ৫০% ভর্তুকি দেওয়া হত।
১৪) গাদ্দাফি শাসিত লিবিয়ায় পেট্রোলের মূল্য ছিল লিটারপ্রতি ০.১৪ ইউএস ডলার (প্রায় ১০.৯ বাংলাদেশী টাকা)
১৫) ০.১৫ ইউএস ডলারে (১১.৬ বাংলাদেশী টাকা) পাউরুটির ৪০টি খণ্ড পাওয়া যেত।
১৬) লিবিয়ার কোন বৈদেশিক ঋণ ছিলনা। এবং গাদ্দাফির পতনের সময় কেন্দ্রীয় ব্যাংকে মজুদ প্রায় ১৫০ বিলিয়ন ইউএস ডলার বর্তমানে ন্যাটোর বিভিন্ন মেম্বারের দখলে। কার দখলে কত আছে তা নিচের চিত্র থেকে ধারণা করা যেতে পারে।

১৭) এখন পর্যন্ত লিবিয়ার স্ট্যান্ডার্ড অফ লিভিং আফ্রিকার যেকোনো দেশের তুলনায় উন্নত। তবে গাদ্দাফির পতনের পর থেকে তা ক্রমান্বয়ে ০.৮ থেকে ০.৭৮৪ এ নেমে এসেছে। ছবিতে দেখেন সমগ্র আফ্রিকাতে একমাত্র লিবিয়াই সবুজ রং দ্বারা চিহ্নিত অর্থাৎ High Human Development ক্যাটাগরির অন্তর্ভুক্ত। গাদ্দাফি আমলে তা Very High ক্যাটাগরিতে ছিল। পোস্টের শেষে সূত্রও উল্লেখ করব।

১৮) একজন লিবিয় নাগরিকের গড় আয়ু এখন পর্যন্ত আফ্রিকার যেকোনো দেশের তুলনায় বেশি (৭৫.১৮ বছর)
১৯) গাদ্দাফির লিবিয়ায় একজন লিবিয়ান নাগরিক প্রতিদিন গড়ে ৩১৪৪ ক্যালরিসম্পন্ন খাবার গ্রহণ করত যা অধিকাংশ দেশের তুলনায় বেশি। ৫% এর কম নাগরিক অপুষ্টিতে ভুগত।
২০) ২০১০ সালে লিবিয়ায় নবজাতক মৃত্যুর হার ছিল প্রতি হাজারে ১৭ জন।
২১) গাদ্দাফি সমগ্র আফ্রিকার জন্য একটা কমন কারেন্সি চালু করতে চেয়েছিলেন। এবং কারেন্সি হিসেবে কোন কাগুজে মুদ্রা নয় বরং খাটি স্বর্ণের দিনার চালু করার পক্ষেই তিনি মত দেন। সব আরব দেশকে শুধুমাত্র গোল্ড দিনারের বিনিময়ে তেল বিক্রয় করার জন্যও তিনি প্রস্তাব পেশ করেন। অনেকে বলেন, এই সিদ্ধান্তই মূলত গাদ্দাফির পতন ডেকে আনে। এই প্রস্তাবের পরপরই ফ্রান্সের তৎকালীন প্রেসিডেন্ট নিকোলাই সারকোজি দাবি করেন, গাদ্দাফি সমগ্র বিশ্বের অর্থনীতির জন্য হুমকি। বিশেষজ্ঞরা অভিমত দেন, এই সিস্টেম চালু হলে পশ্চিমের সাম্রাজ্যবাদীরা বিপাকে পড়ত। ডলারের মুদ্রামানে ব্যাপক ধ্বস নামত। এমনও হতে পারত যে বৈদেশিক ঋণে হাবুডুবু খাওয়া দেউলিয়া আমেরিকা আর তেলই কিনতে পারছে না। বিশ্ব অর্থনীতির ভূগোলই পাল্টে যেত। রথসচাইল্ড পরিবার দ্বারা প্রচলিত ব্যাংকিং সিস্টেম (বর্তমান দুনিয়ায় এই সিস্টেমই চলছে) সম্পর্কে যাদের ধারণা আছে তারা হয়ত বিষয়টা কিছুটা হলেও ধরতে পারছেন। গাদ্দাফি দীর্ঘদিন যাবত এই প্রচলিত সুদখোর ব্যাংকিং সিস্টেমের বাইরে থেকেই সুদহীন ব্যাংকিং সিস্টেম চালু রেখেছিলেন। কোনরকম বৈদেশিক ঋণ না নেওয়ায় লিবিয়ার কয়েক প্রজন্মকে ওয়ার্ল্ড ব্যাংক এর উচ্চ সুদের মাসুলও গুনতে হয়নি। এখানে বিস্তারিত আলোচনা করলাম না।
আরও অনেক কিছুই আছে। নারী অধিকার, ধর্মবিশ্বাসের স্বাধীনতা এসব তো বাদই দিলাম। বর্তমানে লিবিয়ার অবস্থা কেমন তা এই রিপোর্টে পড়ে দেখতে পারেন। লেখা দীর্ঘ করছি না। সাদ্দাম-গাদ্দাফি-আসাদ। সমঝদার কে লিয়ে ইশারা হি কাফি হ্যায়। তারপরও না বুঝতে পারলে দুইটা ভিডিও লিংক দিচ্ছি। সময় থাকলে দেখতে পারেন।
গাদ্দাফি বনাম সৌদি বাদশা আব্দুল্লাহ মুখোমুখি কনফ্রন্টেশন (ইংলিশ সাবটাইটেল)
বিশ্বের কয়জন নেতা গুলি না খেয়ে এইভাবে ব্যস্ত রাস্তায় জনগণের মাঝে ড্রাইভ করতে পারে?
যাই হোক, এখন লিবিয়ার মানুষ বামপন্থী নাস্তিক জালিম স্বৈরশাসক গাদ্দাফির হাত থেকে মুক্ত। ন্যাটো বাহিনির সহায়তায় সালাফি জিহাদিরা লিবিয়ায় জিহাদ করেছেন এবং তাতে সফলও হয়েছেন। অবশ্য রসিক মাত্রই জানেন, এই জিহাদিদের একটা বড় অংশ ছিলেন নন-লিবিয়ান। তবে সর্বোপরি লিবিয়ার জনগণ এখন স্বাধীন। গণতন্ত্র প্রতিষ্ঠিত হয়েছে। সহিহ মুসলিমরা সরকার গঠন করেছেন এবং তাতে পশ্চিমের সহিহ খ্রিস্টানরা সমর্থন দিয়েছেন। অবশ্য দুষ্ট লোকেরা বলছে বিশ্বব্যাংকের ঋণ নিয়ে সুদভিত্তিক ব্যাংকিং চালু করে লিবিয়ার আগামী কয়েক প্রজন্মকে পশ্চিমের সাম্রাজ্যবাদীদের দাস বানানোর প্রক্রিয়াও চালু হয়ে গেছে। তবে ব্যাপার না, এতবড় যুদ্ধে দেশের হালকা পাতলা ক্ষয়ক্ষতি হতেই পারে। আফটার অল ‘Freedom comes with a price’
সূত্রঃCNN iReportUrban TimesGlobal Research Center (Canada)United Nations Development Programme's Human Development Report

