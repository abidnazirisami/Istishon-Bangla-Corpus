মঙ্গোল ইনভেশন থেকে ওয়াহাবি আন্দোলন এবং আজকের আইসিস (১ম পর্ব)


মঙ্গোল ইনভেশনের একদম শুরুতে মধ্যপ্রাচ্যের ম্যাপ (মঙ্গোলদের আক্রমণের পথগুলো তীর চিহ্ন দ্বারা নির্দেশিত)
১২৫৮ সাল। ইসলামিক গোল্ডেন এইজের একদম শেষ দিনগুলি চলছে। সেন্ট্রাল এশিয়া থেকে বের হয়ে চেঙ্গিস খানের আদর্শে উজ্জীবিত মঙ্গোল সেনারা চতুর্দিক জয় করছে। মঙ্গোল সেনাপতি হালাকু খান তৎকালীন আব্বাসিয় খিলাফতের রাজধানী বাগদাদে হানা দিলেন। এই ৪-৫ বছর আগেও আমাদের দেশের স্কুলগুলোর বাংলা ব্যাকরণ বইতে ‘কারক’ অধ্যায়ের অনুশীলনীতে ‘হালাকু খান বাগদাদ ধ্বংস করেন’ বাক্যটির কারক পরিবর্তন করতে বলা হত। এখনো আছে হয়ত। কিন্তু আফসোস এই বাক্যের পেছনের ইতিহাস আমাদের দেশের স্কুল-কলেজে পড়ানো হয়না। পড়ানো হলে হয়ত দেশে সালাফি সেকুলারের সংখ্যা কিছু হলেও কম হত। তো হালাকু খান আক্ষরিক অর্থেই বাগদাদ ধ্বংস করেন। যারা ইতিহাস বিষয়ে জ্ঞান রাখেন তারা জেনে থাকবেন ৮ শতকের শেষদিকে এসে বাগদাদ জ্ঞান-বিজ্ঞান চর্চার বিশ্বকেন্দ্রে পরিণত হয়েছিল। ঐসময়ই মূলত ইসলামিক গোল্ডেন এইজের সূচনা। কয়েক শতক ধরেই এই চর্চা অব্যাহত থাকে। আল খোয়ারিজমি, ইবনে সিনা (Avicenna), জাবির ইবনে হাইয়ান (Geber), আল বিরুনি, হাসান ইবনে হাইসাম (Alhazen), আল গাজ্জালি (Algazel) প্রমুখ ঐ যুগেই আবির্ভূত হন। তো ১১-১২ শতকে সংঘটিত ক্রুসেডের পর থেকে আব্বাসিয়দের শক্তিমত্তা ক্ষীণ হতে থাকে। স্বাভাবিকভাবে বাগদাদও তার প্রভাব থেকে মুক্ত ছিলনা। তবে তখনো বাগদাদ তৎকালীন বিশ্বের বৃহত্তম এবং সবচেয়ে উন্নত শহর। ১২৩৮ এবং ১২৪৫ সালে বাগদাদ পরপর দুইবার মঙ্গোল আক্রমণের শিকার হয়। তবে দুইবারই মঙ্গোলরা পরাজিত হয়। অবশেষে ১২৫৮ সালে হালাকু খান বাগদাদ জয় করলেন। মঙ্গোলরা তৎকালীন বিশ্বের অন্যান্য সেনার মত বিজয় লাভ করে কর্তৃত্ব প্রতিষ্ঠায় অতটা বিশ্বাসী ছিলনা। তারা ধ্বংস করতে অভ্যস্ত ছিল। হালাকু খান কিভাবে বাগদাদ ধ্বংস করেন তার বর্ণনা অনেক ইতিহাসবিদই দিয়েছেন।
স্টিভেন ডাচ তার ‘The Mongols’ প্রবন্ধে লিখেছেন,“১২৫৮ সালের ইরাক বর্তমান ইরাক থেকে খুব আলাদা ছিল। তার কৃষি হাজার হাজার বছর পুরাতন খাল-বিলের নেটওয়ার্ক দ্বারা চালিত ছিল। তৎকালীন বাগদাদ বিশ্বের সবচেয়ে উৎকৃষ্ট বুদ্ধিবৃত্তিক কেন্দ্র ছিল। মঙ্গোলদের বাগদাদ ধ্বংসকরণ মুসলিম বিশ্বের উপর এমনই এক সাইকোলজিক্যাল আঘাত ছিল যা থেকে ইসলাম আর কখনো রিকভার করেনি। এতে ইসলামের বুদ্ধিবৃত্তিক বিকাশ থেমে যায়। পেরিকলস এবং এরিস্টটলের এথেন্স যদি নিউক্লিয়ার বোমা দিয়ে উড়িয়ে দেওয়া হত তাহলে সভ্যতার যেই পরিমাণ ক্ষতি হত, মঙ্গোলদের বাগদাদ ধ্বংসেও সেরকমই হয়েছিল। মঙ্গোলরা ইরাকের খালগুলিও ভরাট করে ফেলে এবং ধ্বংসযজ্ঞের ফলে জনসংখ্যা এতটাই কমে গিয়েছিল যে সেসব খাল মেরামত করার মত প্রজ্ঞাসম্পন্ন মানুষ আর অবশিষ্ট ছিলনা”
ডেভিড মরগ্যান ১৩ শতকের ইরানি ইতিহাসবিদ আব্দুল্লাহ ওয়াসসাফের তাজিয়াত আল আমসার ওয়া তাজিয়াত আল আসার গ্রন্থ থেকে উদ্ধৃতি দিয়ে লিখেছেন,“তারা শহর তন্ন তন্ন করে বেড়াত এবং ক্ষুধার্ত চিলেরা যেভাবে ঘুঘুদের উপর ঝাঁপিয়ে পড়ে কিংবা দুর্ধর্ষ নেকড়ের দল যেভাবে ভেড়ার পালে আক্রমণ করে সেভাবেই তারা নির্লজ্জভাবে হত্যাজজ্ঞ চালিয়ে ত্রাস কায়েম করত। স্বর্ণ ও হীরাখচিত বিছানাগুলোকে ধারালো ছুরি দিয়ে কেটে টুকরা টুকরা করা হত। হারেমের ভেতর যারা পর্দার পেছনে লুকিয়ে থাকত (নারী) তাদেরকে টেনে-হেঁচড়ে বের করা হত এবং বাগদাদের গলিতে গলিতে তাদেরকে উলঙ্গ করে মঙ্গোল সেনাদের খেলার বস্তুতে পরিণত করা হত। এইসবের সাথেই পাল্লা দিয়ে শহরের জনসংখ্যাকে নির্মূল করা হত।”
বাগদাদ অবরোধে নেতৃত্ব দিচ্ছেন হালাকু খান
আনুমানিক ৮ লক্ষ (পশ্চিমা সোর্স)/২০ লক্ষ (আরব সোর্স) মানুষকে বাগদাদেই হত্যা করা হয়। কয়েক শতক ধরে ইসলামি স্বর্ণযুগের প্রতীক হয়ে থাকা বায়তুল হিকমা (House of Wisdom) ধ্বংস করা হয় এবং এর অসংখ্য ইতিহাস, চিকিৎসা, জ্যোতির্বিদ্যা, রসায়ন ইত্যাদি বিষয়ক ডকুমেন্ট নষ্ট করা হয়। অনেক প্রত্যক্ষদর্শী ঐসময় বলেছিলেন, টাইগ্রিস নদীর পানি একদিকে কালো হয়ে গিয়েছিল বায়তুল হিকমার অসংখ্য বইপত্রের কালিতে এবং আরেকদিকে লাল হয়ে গিয়েছিল বায়তুল হিকমার বিজ্ঞানী এবং দার্শনিকদের রক্তে। মঙ্গোলরা খলিফা আল মুহতাসিমকে শহরের সবচেয়ে উঁচু টাওয়ারের উপর বিনা খাবারে আটকিয়ে রাখে যাতে করে খলিফা নিজের চোখে বাগদাদের ধ্বংসযজ্ঞ দেখতে দেখতে মারা যান। বাগদাদের ধ্বংসস্তুপ থেকে বাতাসের সাথে এত ময়লা ভেসে আসত যে হালাকু খানকে বাগদাদের বাইরে বাতাসের বিপরীত দিকে ক্যাম্প করতে হয়েছিল।
বায়তুল হিকমার ধ্বংসাবশেষের উপর নির্মিত রেপ্লিকা
মঙ্গোলদের বাগদাদ ধ্বংস পরবর্তী ম্যাপ (১২৫৯); এখানেও মঙ্গোল ইনভেশনের রুট/পথগুলো দৃশ্যমান
বাগদাদের এই ধ্বংসযজ্ঞ বলতে গেলে মুসলিম বিশ্বকে আপাদমস্তক পরিবর্তন করে রেখে দেয় এবং তা এমনই ভয়াবহ ছিল যে এরপর প্রথম মঙ্গোল সেনাবহর নজরে আসা মাত্র দামেস্ক বিনাযুদ্ধে আত্মসমর্পণ করে দিয়েছিল। ঠিক এই মঙ্গোল ইনভেশন যখন মুসলিম বিশ্বকে কচুকাটা করছিল এমন সময়েই দামেস্কে জন্ম নেন আলোচিত ইসলামী চিন্তাবিদ তাকিউদ্দিন আহমাদ ইবনে তাইমিয়া। এই ডামাডোলের ভেতরেই তিনি ইসলামী ইতিহাস, হাদিস, কালাম, ফিকহ প্রভৃতি শাস্ত্রে শিক্ষা লাভ শুরু করেন। এরই মাঝে আরেক ব্যাপার ঘটে গেল। চেঙ্গিস খানের পৌত্র বা পোতাছেলে বারকাই খান ইসলাম গ্রহন করলেন। কিংবদন্তী অনুযায়ী, তিনি সাইফউদ্দিন দরবেশ নামক এক উজবেক দরবেশ দ্বারা প্রভাবিত হয়ে ইসলাম গ্রহণ করেন। চেঙ্গিস খানের পৌত্র মানে মঙ্গোলদের শীর্ষস্থানীয় ব্যক্তি। তিনি ইসলাম গ্রহন করায় মঙ্গোলদের মাঝে ইসলাম গ্রহণের রোল পড়ে যায়। আর তৎকালীন দুনিয়াটাই এমন ছিল যে নেতা যা করত অনুসারিরা তাই ফলো করত। তো এই দলে দলে ইসলাম গ্রহণের ফলে দেখা গেল পারস্যে (ইরাককে ঐতিহাসিক পারস্যের ভেতরেই গণ্য করা হয়) যেসব মঙ্গোল ওয়ারলর্ড শাসনভারে ছিলেন তারা প্রায় সবাই মুসলিম হয়ে গেছে। উল্লেখ্য, ইবনে তাইমিয়া ইতোমধ্যে দামেস্ক ত্যাগ করে তৎকালীন মামলুক মিশরের কায়রোতে অবস্থান নিয়েছিলেন। আব্বাসিয় খিলাফতের পতনের পর খিলাফতের দখল নিয়ে মিশরের মামলুক সুলতান এবং পারস্যের সদ্য ইসলাম গ্রহণ করা মঙ্গোলদের ভেতর এক ধরনের স্নায়ুযুদ্ধ শুরু হল। দুই পক্ষই খিলাফতের দখল নিয়ে নিজেদেরকে মুসলিম বিশ্বের অথরিটি হিসেবে প্রতিষ্ঠিত করতে চাইল (আধুনিক বিশ্বেও ঠিক এই মুহূর্তে দুটি দেশ মুসলিম বিশ্বের অথরিটি নিয়ে এক প্রকার স্নায়ুযুদ্ধে লিপ্ত আছে, আগামী পর্বে আলোচনা হবে)। তো ইবনে তাইমিয়াহ এর ভেতরেই বিভিন্ন ধরনের ফতওয়া দিয়ে বেশ আলোচিত-সমালোচিত হয়ে উঠেছিলেন। এই অবস্থায় মিশরের মামলুকরা পরিস্থিতির সুযোগ নিল। তারা ইবনে তাইমিয়াকে দিয়ে এক ফতওয়া জারি করলেন যা আজও বিভিন্নভাবে বিখ্যাত/কুখ্যাত হয়ে আছে। অনেকের মতে ইবনে তাইমিয়া স্বপ্রণোদিত হয়েই এই ফতওয়া দিয়েছিলেন। তবে পূর্বের যুক্তিটিই বেশি শক্ত। তিনি ফতওয়া দিলেন, মঙ্গোলরা ইসলাম গ্রহণ করলেও তারা শাসন করছিল চেঙ্গিস খান প্রণীত ইয়াসসা আইনে যা একটি মানবরচিত আইন। তারা কোনভাবেই শরিয়া কায়েম করে নাই সুতরাং তারা ইসলামও প্রতিষ্ঠা করে নাই। তারা ইসলামকে গ্রহণ করলেও শরিয়াকে না গ্রহণ করায় বস্তুত জাহেলিয়াতের যুগেই রয়ে গেছে। সুতরাং তাদের বিরুদ্ধে জিহাদ শুধু অনুমোদিতই নয় বরং ফরজ। এই ফতওয়ার ফলে মিশরের মামলুকরা মঙ্গোলদের বিরুদ্ধে জিহাদ করার একটা কারণ দাড় করাতে পারল কারণ মুসলমানদের বিরুদ্ধে তো জিহাদ করা যায়না, তাই জাহেলিয়াতের কাতারে ফেলে জিহাদ ঘোষণা। তবে এই ফতওয়ার যিনি কারিগর সেই ইবনে তাইমিয়াকে অবশ্য মামলুকরাই কিছুদিন পরেই বন্দী করেছিল এবং বন্দীদশাতেই তিনি ইন্তেকাল করেন। 
ইবনে তাইমিয়া সম্ভবত জানতেন না মঙ্গোলদের বিরুদ্ধে তার ঐ ফতওয়ার প্রভাব কত সুদূরপ্রসারী হবে। হয়ত তিনি কল্পনাও করেননি তার মৃত্যুর ৭০০ বছর পরও কোন দল তার উক্ত ফতওয়ার দোহাই দিয়ে মুসলমানদের বিরুদ্ধে জিহাদ করবে। আসলেই এত বছর আগে তিনি ঠিক কি ফতওয়া দিয়ে কি বুঝিয়েছিলেন তা অনুমান করাও এখন দুঃসাধ্য। এই কিছুদিন আগেও ২০১০ সালে মারদিনের এক ইসলামী গবেষক দল দাবি করে ইবনে তাইমিয়ার ফতওয়াটিকে পরবর্তীতে বিকৃত করা হয়েছে। আসল ফতওয়ায় সশস্ত্র যুদ্ধকে না বুঝিয়ে মঙ্গোলদেরকে কিভাবে 'Treat' করতে হবে সেই কথা ছিল। যুক্তি হিসেবে তারা সুলতান বাইবারের প্রতিষ্ঠিত দামেস্কের আল জাহিরিয়া লাইব্রেরি থেকে প্রাপ্ত ফতওয়াটির আসল পাণ্ডুলিপি এবং ইবনে তাইমিয়ার ছাত্র ইবনে মুফলিহ কর্তৃক প্রস্তুতকৃত তরজমা পেশ করেন। সে যাই হোক, ফতওয়াটি ১৮ শতক পর্যন্ত বলতে গেলে আলোচনার বাইরেই ছিল। এই বহু পুরাতন বিস্মৃত ফতওয়াকে পুনর্জীবন দেন ১৮ শতকে আরব উপদ্বীপে আবির্ভূত বিতর্কিত ইসলামী চিন্তাবিদ মুহাম্মদ ইবনে আব্দুল ওয়াহাব। ইবনে তাইমিয়ার আরও অনেক ফতওয়াকেই তিনি পুনরুজ্জীবিত করেন। তার নেতৃত্বেই ইবনে তাইমিয়ার এরকমই কিছু ফতওয়া এক আন্দোলনে রূপ নেয়। এই আন্দোলনই সালাফি ওয়াহাবি আন্দোলন নামে পরিচিতি লাভ করে। সমালোচকদের চোখে বলতে গেলে লা মাজহাবি আন্দোলন। এই সালাফিজমের কোন এক ধারা ধরেই আজকের আইসিস/আইএস।
ঠিক কোন পরিস্থিতিতে ওয়াহাবি আন্দোলন শুরু হল, কেন হল, ইবনে তাইমিয়ার অন্যান্য কোন ফতওয়াগুলি আলোচনায় আসল, সেই পথ ধরে আধুনিক মধ্যপ্রাচ্যে কিভাবে আইসিস/আইএস কিংবা আফ্রিকায় বোকো হারামের উত্থান হল এবং আজকের মুসলিম বিশ্ব কিভাবে মঙ্গোল ইনভেশনের সময়ের মতই একটা ট্রানজিশন পিরিয়ডে এসে দাঁড়াল কিংবা তৎকালীন কি প্লেয়ার মামলুক ও মঙ্গোলদের মত আজ কারা কি প্লেয়ারের ভূমিকা পালন করছে তা আগামী পর্বে/পর্বগুলোতে আলোচিত হবে ইনশাল্লাহ।

