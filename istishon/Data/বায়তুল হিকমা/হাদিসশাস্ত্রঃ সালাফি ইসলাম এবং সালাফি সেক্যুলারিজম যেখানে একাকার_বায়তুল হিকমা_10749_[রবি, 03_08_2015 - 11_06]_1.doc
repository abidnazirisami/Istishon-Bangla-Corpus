হাদিসশাস্ত্রঃ সালাফি ইসলাম এবং সালাফি সেক্যুলারিজম যেখানে একাকার


আইএস এর ম্যাগাজিন 'দাবিক' এর পাতা থেকে সংগৃহীত
স্বঘোষিত খিলাফত রাষ্ট্র ইসলামিক স্টেট (আইএস) গত বছর থেকেই কিছু গ্লসি ম্যাগাজিন প্রকাশ করছে। এসব ম্যাগাজিনের পাতায় পাতায় রয়েছে শেষ জামানা সম্পর্কিত কিছু হাদিস। এসব হাদিসের অধিকাংশেরই ঐতিহাসিক ভিত্তি দুর্বল। তবে সালাফি জিহাদিদের কাছে এসব হাদিসই তাদের খিলাফত জায়েজ করার মাধ্যম এবং কাকতালিয়ভাবে ইসলামোফোবদের কাছেও এসব হাদিসই আইএস এর খিলাফতের শরিয়তি বৈধতা প্রদান তথা ইসলামকে জঙ্গি ধর্মের ফ্লেভার দেওয়ার তরিকা। অথচ এসব হাদিস আদৌ নবীর মুখের কথা নাকি তাঁর নামে চালিয়ে দেওয়া অন্য কারো কথা তা ভেরিফাই করবার মত তৎপরতা আধুনিক মুসলিম সমাজে এখনো ঐভাবে দেখা যাচ্ছেনা। সবকিছু দেখে শুনে হাদিসশাস্ত্রের ইতিহাস নিয়েই কিছু পয়েন্ট উন্মোচনের তাগিদ অনুভব করছি।
প্রথম পয়েন্ট এই যে, নবী মুহাম্মদ (স) নিজেই তাঁর বাণী লেখা ও সংরক্ষণের বিরোধী ছিলেন। এবং তাঁর ইন্তেকালের পর ইসলামের প্রথম চার খলিফাও এই বিষয়ে নবীর সাথে একমত ছিলেন। প্রথম চার খলিফা হাদিস সংরক্ষণের কোন উৎসাহ দিয়েছেন এমন ইতিহাস পাওয়া যায়না, বরং বাধা দিয়েছেন এমন ইতিহাস পাওয়া যায় [১]। হাদিসগ্রন্থ লেখার সময় নবীর যেই বানীটি সামনে রেখে এর বৈধতা দেওয়া হয়েছিল তা হল বিদায় হজের ভাষণে তাঁর সেই উক্তি, ''Convey to others even if it is a single verse from me.'' [২]। উলেমা সমাজ এই বানীকে হাদিস রচনার প্রতি ইঙ্গিত হিসেবে দেখাইলেও আধুনিক যুগের অনেক ইসলামি পণ্ডিতই বলছেন Verse বলতে এখানে নবী কুরআনের আয়াতকেই বুঝিয়েছিলেন, তাঁর নিজের বাণীসমূহ না। যেহেতু মানবজাতির প্রতি তাঁর দায়িত্বই ছিল মানুষের কাছে আল্লাহর বাণী কুরআনকে পৌঁছে দেওয়া। এটাই ছিল তাঁর মূল মেসেজ। তাছাড়া খোদ সহিহ মুসলিমের হাদিসে এসেছে,
হাদ্দাব ইবনু খালিদ আযদী (রহঃ) আবূ সাঈদ খুদরী (রাঃ) থেকে বর্ণিত, রাসুলুল্লাহ সাল্লাল্লাহু আলাইহি ওয়াসাল্লাম বলেনঃ আমার বাণী তোমরা লিপিবদ্ধ করোনা। কুরআন ব্যাতিত কেউ যদি আমার বানী লিপিবদ্ধ করে থাকে তবে যেন তা মুছে ফেলে। আমার হাদিস বর্ণনা কর, এতে কোন অসুবিধা নেই। যে ব্যাক্তি আমার উপর মিথ্যারোপ করবে- হাম্মাম (রহঃ) বলেন, আমার মনে হয় তিনি বলেছেন, ইচ্ছাকৃতভাবে; তবে সে যেন জাহান্নামে তাঁর ঠিকানা বানিয়ে নেয়।
[সহিহ মুসলিমের ৫৫ নং অধ্যায়ের ৯১তম হাদিস]
এছাড়াও আবু দাউদেও এমন কিছু হাদিস এসেছে। অনেক উলেমার দাবি এটা নবী বলেছেন কারণ তখনো কুরআন লিখিত ছিল না। তাই হাদিস লিখিত হইলে উভয়ের মিশ্রন হওয়ার সম্ভাবনা ছিল। তবে নবী (স) পরবর্তী জীবনে যখন কুরআন লিপিবদ্ধ (কাগজে না) করবার কাজে হাত দিলেন তখন তিনি তাঁর এই হাদিস সংরক্ষণের উপর নিষেধাজ্ঞা প্রত্যাখ্যান করেছেন এমন কোন প্রমাণ পাওয়া যায়না। ফ্রেঞ্চ খ্রিস্টান ইতিহাসবিদ উইলিয়াম তো এও বলেছেন যে নবীর এইরকম বলার কারণ ছিল আগের যুগের ইহুদিরা এইভাবে নবীদের বাণী সংরক্ষন করে রাখত এক পর্যায়ে এসে যা বিকৃত হয়ে যায় এবং তারা বিপথে চালিত হয় [৩]। প্রথম খলিফা আবু বকর রীতিমত তাঁর ব্যক্তিগত হাদিস সংকলন আগুনে জ্বালিয়ে দিয়েছিলেন (অনেকের মতে প্রায় ৫০০ হাদিস) [৪]। খলিফা উমর তো কিছুদিনের জন্য হাদিস প্রচারই বন্ধ করে দিয়েছিলেন। [৫] 
দ্বিতীয়ত, চার খলিফার পরের যুগ দেখা যাক। সুন্নি ইসলামের প্রধান মাজহাব হানাফি মাজহাবের প্রতিষ্ঠাতা ইমাম আবু হানিফা নিজেও কোনদিন হাদিস সংকলনে আগ্রহ দেখাননি। উনার সমসাময়িককালে অনেকের ব্যক্তিগত সংকলনে কিছু সংখ্যক হাদিস গুচ্ছাকারে ছিল। উনি নিজেও কিছু সাহাবীর সাহচর্য পেয়েছেন। তবে কোনভাবেই তিনি হাদিস সংকলনের দিকে যাননি। বরং তখন পর্যন্ত প্রচলিত অনেক হাদিসকেই তিনি সহিহ হিসেবে গ্রহন করেননি কারণ সেসব হাদিসের পেছনে কোন অকাট্য প্রমাণ ছিলনা। এই কারণে হানাফি মাজহাবে স্বীকৃত সহিহ হাদিসের সংখ্যা একেবারে নগন্য। এগুলো ইসলামের একদম প্রাথমিক যুগের কথা। অবশ্য আধুনিককালের সালাফি জিহাদিদের কাছে আবু হানিফা নিজেই একজন বিদআতি। বিভিন্ন সালাফি ওয়েবসাইটে আবু হানিফার বিরুদ্ধে তাদের অপপ্রচার দেখেই তা অনুমান করা যায়।
প্রথম হাদিসগ্রন্থ হিসেবে সহিহ বুখারি সংকলিত হয় নবীর ইন্তেকালের প্রায় ২০০ বছর পর। মজার বিষয় হচ্ছে ঐ সময়কার মুসলিম সমাজ এই হাদিস সংকলনের কালচারকে ভালোভাবে নেয় নাই। তৎকালীন উলেমা সমাজই ধর্মীয় গ্রাউন্ড থেকেই এই হাদিস সংরক্ষণের বিরোধিতা করেছিল। তাদের যুক্তি ছিল এর ফলে কুরআনের প্রতি অবহেলা চলে আসতে পারে। [৬] এখানে আরও একটা পয়েন্ট এই যে আমরা দেখতে পাচ্ছি নবীর ইন্তেকালের বহু বছর পরেও কোন লিখিত হাদিসশাস্ত্র ছিলনা। স্বাভাবিকভাবেই তৎকালীন খলিফারা কিন্তু আইনের উৎস হিসেবে হাদিস খুজে বেড়াতেন না। কুরআনের উপর নির্ভর করেই তারা আইন প্রণয়নের ক্ষেত্রে 'আকল' তথা বিবেকের ব্যবহার করতেন। ইসলামি দার্শনিক হাসান আল বসরির দুই ছাত্র ইবন আতা এবং আমর বিন ওবায়েদের কল্যাণে আকলনির্ভর মুতাজিলা মতবাদ তখন প্রস্ফুটনের পথে। এই মুতাজিলা মতবাদ পরবর্তীতে দীর্ঘদিন আব্বাসিয় খলিফাদের দরবারে উলেমাদের উপর অগ্রাধিকার পেয়েছে। সেটা অবশ্য অন্য প্রসঙ্গ।
হাদিস সংকলনের ইতিহাসে আসি। হাদিস যারা সংকলন করেছেন তাদেরকে বলা হয় মুহাদ্দিস। এই মুহাদ্দিসদের সদিচ্ছা নিয়ে আমি প্রশ্ন তুলব না। আমি সিম্পলি নবীর ইন্তেকালের সাথে তাদের হাদিস সংকলনের সময়কালের বিশাল ব্যবধানকে চিহ্নিত করব। অনেক মুহাদ্দিস তো এমন অভিযোগও তুলেছেন যে তাদের জীবনকালেই বেশ কিছু জাল হাদিস তাদের নামে চালিয়ে দেওয়া হয়েছে [৭]। তাছাড়া নবীর ইন্তেকালের দুই শতাব্দী পর তাঁর মুখের কথা যে হুবহু একইভাবে কোন প্রকার বিকৃতি ছাড়া মানুষের মুখে মুখে পরবর্তী প্রজন্মের কাছে পৌঁছেছিল তার নিশ্চয়তা কি? হিউম্যান মেমরি তো কম্পিউটারের হার্ডডিস্ক না যে কিছু ভুলে যাবে না। এছাড়া বিভিন্ন সময়ে তৎকালীন শাসকদেরকে বৈধতা দিতে কিংবা কোন বিদ্রোহকে বৈধতা দিতেও প্রোপাগান্ডা হিসেবে অনেক হাদিস তৈরি হয়েছে। ইদানিং এর সপক্ষে অনেকে প্রমাণও দিচ্ছেন। ব্লগে এত কিছু লেখা সম্ভব না। তাই আমি ছোট্ট কিছু উদাহরণ দেই। 
খুব সম্ভবত সর্বপ্রথম হাদিস লেখা শুরু হয় প্রথম আব্বাসিয় খলিফা হিশামের সরাসরি আদেশে। খলিফা যাকে দিয়ে এই কাজ শুরু করিয়েছিলেন সেই ইবন শিহাব আল জুহরি নিজেই বলেছেন, ''We disapproved of recording knowledge [meaning hadith] until these rulers forced us to do so. After that we saw no reason to forbid Muslims to do so.'' [৮]। তবে হাদিস লেখারও আগে সর্বপ্রথম হাদিস নিয়ে প্রোপাগান্ডা চালানো হয়েছিল উমাইয়াদের আমলে। আধুনিক অনেক আলেমই উমাইয়া খিলাফতকে নেতিবাচক চোখে দেখেন। হাঙ্গেরিয়ান দার্শনিক গোল্ডহাইজার উমাইয়াদের জাল হাদিস তৈরির একটা নমুনাও দিয়েছেন। [৯] এখানে তা সংক্ষেপে তুলে ধরা হলঃ
ইসলামের ইতিহাস সম্পর্কে ধারণা রাখা ব্যক্তিরা জেনে থাকবেন যে উমাইয়া খলিফা আবদ আল মালিক (মালিক বিন আনাস)-এর সময় সাহাবি আব্দুল্লাহ বিন জুবায়ের মক্কায় বড় ধরনের একটা বিদ্রোহ করেছিলেন। উমাইয়াদের রাজধানি ছিল সিরিয়ার দামেস্ক। তাদের মূল পাবলিক সাপোর্টও ছিল সিরিয়াভিত্তিক। আবদ আল মালিকের ভয় ছিল সিরিয়া থেকে যেসব হজযাত্রী মক্কায় যায় তারা আব্দুল্লাহ বিন জুবায়েরের দ্বারা প্রভাবিত হয়ে তাঁকে বায়াত দিয়ে আসতে পারে। অতঃপর খলিফা চিন্তা করলেন মক্কার জায়গায় ইসলামের প্রথম কিবলা জেরুজালেমে হজ্জের সমতুল্য প্রথা চালু করা যায় কিনা। তিনি বললেন, জেরুজালেমের কুব্বাত আল সাখরায় (বায়তুল মুকাদ্দাস/Temple of Solomon এর ভিত্তিপ্রস্তর) তাওাফ করাও মক্কায় কাবার তাওয়াফের সমান মর্যাদা রাখে। এই বিষয়ে একটা ধর্মীয় কানুন বানানোর জন্য তিনি সেই আল-জুহরিকেই দায়িত্ব দিয়েছিলেন। মহানবী (স) এর একটা হাদিসে এসেছিল যে ইবাদতের উদ্দেশ্যে তিনটি স্থানে যাওয়া যাবেঃ মক্কা,মদিনা ও জেরুজালেম (এই হাদিস আধুনিককালেও সহিহ বলে স্বীকৃত)। আবদ আল মালিক আল-জুহরিকে বলেন এই হাদিস থেকে যোগসূত্র খুজে এমন একটা আইন বানাইতে যাতে মনে হয় যে নবী নিজেই জেরুজালেমে তাওয়াফ করাকে মক্কায় তাওয়াফ করার সমমর্যাদা দিয়ে গেছেন। গোল্ডহাইজারের যুক্তি অনুযায়ী খুব সচেতনভাবে এই হাদিসের সাথে আরেকটু অংশ যোগ করা হয়েছিল যে জেরুজালেমের বায়তুল মুকাদ্দাসে এক রাকাত নামাজ পড়া অন্যান্য পবিত্র স্থানে হাজার রাকাত নামাজ পড়া থেকেও উত্তম। এই হাদিস আজও অনেক হাদিসগ্রন্থে টিকে আছে। তবে আধুনিককালের অনেক পণ্ডিত আবার এটাকে জাল হাদিস হিসেবে ক্লাসিফাই করেছেন।
এছাড়াও আরও অনেক উদাহরণ দেওয়া যায়। উমাইয়াদের বিরুদ্ধে বিদ্রোহ করে যে আব্বাসিয় বিপ্লব সংগঠিত হয়েছিল সেখান থেকেই শেষ জমানায় খোরাসান থেকে আগত কালো পতাকার হাদিস তৈরি হয়েছে বলে অনেক বিশেষজ্ঞ মত দিয়েছেন।
তবে আমার উদ্দেশ্য এসব হাদিসকে সহিহ বা জাল প্রমাণ করা নয়। আমি হাদিসগ্রন্থকেও জাল বলছিনা। তবে এসব গ্রন্থ থেকে হাদিস গ্রহণকালে তা অবশ্যই কুরআনের সাথে সংহতিপূর্ণ কিনা এবং তার পেছনের ঐতিহাসিক ঘটনাবলি এই আধুনিক যুগে আরও একবার পর্যালোচনা করে দেখা উচিত। মুসলিম সমাজে খুব ধীরগতিতে অবশ্য একটা পরিবর্তন লক্ষ্য করা যাচ্ছে। ধীরগতির হইলেও এই পরিবর্তন মুসলমানদের জন্য কল্যাণ বয়ে আনতে পারে। অন্ততপক্ষে সালাফি জিহাদি এবং সালাফি সেক্যুলার কর্তৃক ইসলামকে জঙ্গি ধর্ম প্রমাণের অপচেষ্টা থেকে পরিত্রাণ দিতে পারে।
[১] Ahmad, Kassim, Hadith: A Re-Evaluation, Translated from his original book in Malay Hadis — Satu Penilaian Semula by Monotheist Productions International, Tucson, Arizona, U.S.A. 1997, © Copyright Kassim Ahmad, 1996, first published in 1986.
[২] Mazhar U. Kazi, A Treasury of Ahadith, Jeddah, Saudi Arabia, (Abul-Qasim Publishing House), 1992.
[৩] Guillaume, Alfred, The Traditions of Islam, Pakistan 1977, p. 15; cited in “Hadith as a Source of Historical Information”, website: borishennig.de.
[৪] Rahim, M. Abdur, The History of Hadith Compilation (in Bengali), p. 290, quoted by Jamilul Bashar, “Sangsker” (in Bengali, means Reformation), published by Young Muslim Society, New York, 2002, pp. 11.
[৫] Brown, Daniel W., 1996 (paperback 1999), op. cit., p. 96.
[৬] MacDonald, Duncan B., 1903, ibid, pp. 76-77, emphasis mine.
[৭] Jayrajpuri, Ilm-i-hadith, p. 16, cited in Brown, Daniel W., 1996 (paperback 1999), op. cit., p. 96.
[৮] Ibn Sa’d, Tabaqat, II, ii, p. 135; cited in Azami, Studies in Early Hadith Literature, Beirut, 1968; repr. Indianapolis, 1978, p. 285; cited in Brown, Daniel W., 1996 (paperback 1999), op. cit., p. 92.
[৯] Goldhizer, Muhammedanische Studien,. 2 vols,, Leiden, 1896. Trans. by S.M. Stern as Muslim Studies, 2 vols., London, 1967, p. 45; also cited in Hadith Authenticity: A Survey of Perspectives (by anonymous author)

