কিছু জিজ্ঞাসা স্তব্দ করে দেয়


 গতকাল সন্ধার পর কাকরাইল মোড় থেকে পল্টন আসছিলাম রিক্সায় করে। রিক্সা ওয়ালার বয়স 50/55 হবে হয়তো। অধিক পরিশ্রমে অবশ্য 65 দেখা যাচ্ছে !!
রিক্সা ওয়ালা চাচার সাথে কথা প্রসঙ্গে জানতে পারলাম তিনি একসময় ক্ষেতমজুর সমিতি করতো আর তিস্তার পারেই তার বাড়ী ছিল। নদী ভাঙ্গনে সব হারিয়ে পরিবারের সবাই ৯৪সালের দিকে ঢাকায় আসে। ফুটবল মৌসুম বিধায় এটাও জানা হলো যে, ৮৬ আর ৯০র বিশ্বকাপে ম্যারাডোনার খেলা তাদের বয়সি সবাই তাদের স্থানীয় ক্লাবে দেখতো। আলাপে আলাপে আমি মুক্তিভবনের সামনে আসলাম। তাঁকে চা খেতে বলতেই রাজি হয়ে কুলি করে চা খেয়ে রিকসার দিকে যাচ্ছিলো। আমি ফুটপাতের বইগুলোর মধ্যে দূলর্ভ বই খোঁজায় মনোনিবেশ করছিলাম। এমন সময় পেছনে ঝটকা দিয়ে কে যেন আমাকে পেছনের দিকে টেনে নিয়ে গেল। হঠাৎ করে এমন টান পেয়ে প্রথমে ভয় পেয়ে পেছনে ঘুরতেই দেখলাম সেই রিকসাওয়ালা। 
-ভাইজার দেখেন না লালনিশান।বিল্ডিং ভাঙলে এইটা দেয়। যেমন ক্ষেতে এন্ড্রিন (বিষ) দিলে আমরা দেই। আইজ হামার পার্টি থাকলে সরকার এই বিল্ডিং ভাড়া দিবার দেয়? 
পার্টি অফিসের সামনে দু’একটি পতাকা ছিলো। তখনো আমার ঘোর কাটে নাই।
ঘোর কাটতে বললাম, এটাই আমাদের পার্টির অফিস আর নিশানটাও পার্টির।
এবার তার অবাক হওয়ার পালা, তাইলে কাইচাও হাতুর কোটে? সাইনবোর্ড কোটে? হামার ভিটা ভাঙ্গার কুড়ি বছর হইল। না গেল পার্টি হামার ওটে হামরাও জানলোং না পার্টি ফের চালু হইছে। পার্টি বলে তখন ভাঙ্গি দিয়া নেতার ঘর আওয়ামীলীগত গেইছে? এখান কাইচাও হাতুরীর সাইনবোর্ড দিলে আইজ হামরা এন্তন নৈনাঙ্গার হৈ? (চাচা কিন্তু রংপুরের মানুষ। তাঁর কথাগুলো আঞ্চলিক। আর আমিও রংপুরের। তাই আমার সাথে আঞ্চলিকই বলছিলো।)
পঞ্চাশ পেরুনো কমরেড যেন তিরিশ বছর আগে ফিরে গেছে। হটাৎ কেউ দেখলে ভাববে পাগল হয়ে গেছে। কুড়ি বছর বন্ধ থাকা আগ্নেগিরির যেন অগ্নুৎপাত শুরু হয়েছে। আমি কোন সঠিক উত্তর খুঁজে পেলাম না হঠাৎ করে।
বললাম- চাচা পার্টির প্রতিক, পতাকা সবইতো আছে।
-তা হামা গুলা জানিনা ক্যানে? হামার বগোলোত কাও যায় না ক্যানে?
পরের কথোপকথন গুলো নাইবা বললাম। চাচাকি খুব মিথ্যে বলেছে?
বি: দ্র: ভাষা বুঝতে সমস্যা হলে আওয়াজ দিয়েন।

