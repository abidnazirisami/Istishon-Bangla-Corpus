উত্তরবঙ্গের বন্যা পরিস্থিতি নিয়ে কিছু কথা



‘আমরা মানুষগুলান মইরা গেলাম না বাইচা আছি দেখবার আইল না সরকারি লোক। সাত দিন বানের পানির হাতে লড়াই করছি। এ কয়দিন দিনে একবার কইরা খাইছি। আইজ থিকা তার জো-ও নাই। এত দিন ঘরের মাচায় ছিলাম। আইজা মাচায়ও পানি উঠছে। এহন বাচ্চাক নিয়া কটাই যাই হেই চিন্তা করছি।’ বলছিলেন তোয়া খাতুন (৬৫) নামের এক বৃদ্ধা। কুড়িগ্রামের বন্যাকবলিত রাজীবপুর উপজেলার পাখিউড়া চরের মানুষ তারা। শুক্রবার ওই চরের হবিবর রহমান বলেন, ‘এহানের মানুষ না খাইয়া মরবার নাগছে কেউ এক ছটাক ত্রাণও দিল না। কেউ দেখবারও আইসে নাই। মেম্বার কন, চেয়ারম্যান কন কেউই আইসে না। তবে একটা এনজিওর (আরডিআরএস) লোক আইছিল আইজকা, তাও আবার কিস্তির ট্যাহার জন্য। একটা নৌকা নিয়া বাড়ি বাড়ি কিস্তির ট্যাহা চাইছে। তয় কেউ ট্যাহার দিবার পারে নাই কেউই।’
এই হলো বন্যার্তদের অবস্থা। দেশে বন্যার প্রকোপ শুরু হয়েছে অনেকগুলো দিন হয়ে গেল। আমরা নগরবাসীরা বিষয়টি বুঝে উঠতেই সপ্তাহখানেক লেগে গেছে। এর ভেতর উজান থেকে নেমে আসা পাহাড়ি ঢল ও প্রবল বর্ষণে আশঙ্কাজনক হারে বৃদ্ধি পেয়েছে নদীগুলোর পানি। সবচেয়ে বেশি মারাত্মক আকার ধারণ করেছে যমুনা ও ব্রহ্মপুত্র। দেশের উত্তরবঙ্গের অধিকাংশ নদীর অববাহিকা অঞ্চলই বন্যাপীড়িত। এখন পর্যন্ত অন্তত ২০ টি পয়েন্টে নদীর পানি বইছে বিপদসীমার ওপর দিয়ে। প্লাবিত হয়েছে নতুন নতুন অনেক এলাকা।
জামালপুর জেলার ইসলামপুরের ১২টি ইউনিয়নই এখন বন্যাকবলিত। উপজেলার অন্তত ৮০ হাজার মানুষ পানিবন্দি হয়ে পড়েছে। রোপা, আমন ও সবজি ক্ষেতের ব্যাপক ক্ষতি হয়েছে। মাদারগঞ্জের অন্তত ৫০/৬০ হাজার মানুষ পানিবন্দি হয়েছে। মেলান্দহ উপজেলার ২৫/৩০ হাজার মানুষ পানিবন্দি হয়ে পড়েছে। জেলার ৯১ শিক্ষা প্রতিষ্ঠানে পানি ঢুকে পড়ায় শিক্ষা কার্যক্রম বন্ধ। বিভিন্ন স্থানে কালভার্ট ডুবে ভেঙে গেছে। ফলে যোগাযোগ ব্যবস্থার একমাত্র উপায় নৌকা। তীব্র স্রোতের কারণে কলার ভেলাও অচল।
সিরাজগঞ্জ জেলার অন্তত ১০ হাজার হেক্টর জমির ফসল এখন পানির নিচে। বন্যায় জেলার সাতটি উপজেলার ৪৬ ইউনিয়নের কয়েক লাখ মানুষ পানিবন্দি হয়ে পড়েছে। অনেক স্থানে বিশুদ্ধ খাবার পানির অভাবে ডায়রিয়া, আমাশয়সহ পানিবাহিত নানা রোগ দেখা দিচ্ছে।
গাইবান্ধার অবস্থা ভয়াবহ। ব্রহ্মপুত্রের পানির তীব্র স্রোতের কারণে উপজেলার সিংড়িয়া এলাকায় বৃহস্পতিবার ৩৫টি পরিবারের বাড়ি-ঘর নদী গর্ভে বিলীন হয়ে গেছে। শুধু সোম থেকে বৃহস্পতি পর্যন্ত ক্ষতিগ্রস্ত বসতবাড়ির সংখ্যা তিন হাজার ৬১০টি বেড়েছে। মোট সংখ্যাটি হচ্ছে ১৬ হাজার ৫৪। এর মধ্যে সস্পূর্ণভাবে ক্ষতিগ্রস্ত সাত হাজার ২৩৩ এবং আংশিক আট হাজার ৮২১টি। জেলার চার উপজেলার ২৯টি ইউনিয়নের ২৪ হাজার ৯৪টি পরিবারের এক লাখ ১৬ হাজার ৫০৩ জন মানুষ ক্ষতিগ্রস্ত হয়েছে।
কুড়িগ্রামে ৫৬টি ইউনিয়নের ৩৫৩টি গ্রাম পানিবন্দি হয়েছে। এতে ক্ষতিগ্রস্ত হয়েছে ৩৩ হাজার ৫২ পরিবার। জেলার নয় উপজেলায় এ পর্যন্ত ৩১ হাজার ২৩৬ হেক্টর সবজী ও ফসলী জমি এখন বন্যার পানির নীচে। ক্ষতিগ্রস্ত কৃষকের সংখ্যা প্রায় দেড় লাখ। বন্যা নিয়ন্ত্রণ বাঁধও পানি নিচে তলিয়ে যাওয়ার উপক্রম। মাটি ও বালির বস্তা ফেলে পানি ঠেকানোর চেষ্টা করা হচ্ছে।
এদিকে পানি উন্নয়ন বোর্ডের বন্যা পূর্বাভাস ও সতর্কীকরণ কেন্দ্র জানিয়েছে, আগামী ৭২ ঘণ্টায় ব্রহ্মপুত্র-যমুনা, পদ্মা এবং ঢাকা শহর সংলগ্ন নদ-নদীর পানি বৃদ্ধি পেতে পারে। রাজধানীর আশপাশের নদ-নদীগুলোয় পানি বৃদ্ধি অব্যাহত রয়েছে। এতে তলিয়ে গেছে নিম্নাঞ্চলের বাড়িঘর। পানির তোড়ে ভেঙে গেছে বগুড়ার সারিয়াকান্দি, লালমনিরহাটের আদিতমারী ও জামালপুরের মাদারগঞ্জ উপজেলায় ৩টি বন্যানিয়ন্ত্রণ বাঁধের অংশবিশেষ। এতে নতুন করে প্লাবিত হয়েছে হাজার হাজার পরিবার।
সরকার থেকে কিছু কিছু ত্রাণ দুর্গতদের সাহায্যার্থে পাঠানো হচ্ছে। কিন্তু সীমিত ত্রাণ ও মধ্যসত্ত্বভোগী ক্ষমতাসীনদের দ্বারা তা লুট হওয়াটাও এ দেশে আলাদা করে বলার মতো কিছু নয়। এদিকে পানিবন্দি হয়ে, পানিবাহিত রোগে আক্রান্ত হয়ে, ফসল হারিয়ে অনিশ্চয়তার মধ্যে না খেয়ে, নির্ঘুম রাত জেগে সাপ তাড়িয়ে বণ্যজীবনের সীমাহীন দুর্ভোগের মধ্য দিয়ে দিন পার করছে দুর্গত এলাকার গরিব মানুষগুলো। ধনী, স্বচ্ছলরা আগেভাগেই অনেকে বড় শহরের দিকে সরে এসেছেন। কিন্তু দরিদ্র্যদের তো যাওয়ার কোনো জায়গা নেই।
আমাদের তাই এগিয়ে আসা দরকার। ঢাকা বিশ্ববিদ্যালয়ে আমাদের বন্ধুরা বন্যার্তদের পাশে দাঁড়াতে গড়ে তুলেছে ‘বন্যার্ত সহযোগিতা কেন্দ্র’। বেশ কয়েকটি সামাজিক-সাংস্কৃতিক সংগঠন মিলে শুরু করেছে এই কার্যক্রম। এর আগে এই নামেই ২০০৫ সালের বন্যায় বিরাট কর্মযজ্ঞ পরিচালিত হয়। প্রায় ২০ লাখ টাকারও বেশি পরিমাণ অর্থ সংগ্রহ করে তখন বন্যার্তদের নানা ধরণের সাহায্য পাঠানো হয় দফায় দফায়। এবারও উদ্যোক্তারা সেই স্বপ্নই দেখছেন। উদ্যোক্তাদের একটি মিটিংয়ে ডাক পেয়েছিলাম। আগ্রহ নিয়েই এই কার্যক্রমে যুক্ত থাকার প্রত্যয় জানিয়ে এসেছি ইস্টিশনের ব্লগারদের পক্ষ থেকে। বলে এসেছি, অনলাইনে আমরাও চালাব ক্যাম্পেইন। এর আগে ইস্টিশন থেকে এরকম বেশ কিছু কাজ আমরা করেছি দুর্গতদের পাশে দাঁড়াতে। তখন ইস্টিশনের ব্লগারবৃন্দ ও অনলাইনের আরও অনেক মাধ্যমের নানা শ্রেণী-পেশার মানুষদের কাছে আমরা বিরাট সাড়া পেয়েছিলাম। নির্ভয়ে তাই বলে এসেছি, এই উদ্যোগকে আমরাও এগিয়ে নিতে চাই। আশা করি, সবাই এগিয়ে আসবেন।
যে সমস্ত সংগঠন এই কেন্দ্রে কাজ করছে : সর্বস্তরের ছাত্র-শিক্ষক-শ্রমিক-কৃষক-পেশাজীবী জনতা, প্রগতির পরিব্রাজক দল (প্রপদ), জাগরণের পাঠশালা, মৌলিক বাংলা, স্বপ্নছায়া, স্বাধীন বাংলা চলচ্চিত্র আন্দোলন, ছোট কাগজ 'দ' ও বাংলাদেশ ছাত্র ফেডারেশন। দ্রুতই জাহাঙ্গীরনগর, জগন্নাথ ও খুলনা বিশ্ববিদ্যালয়ে কেন্দ্রের কাজ শুরু হতে যাচ্ছে। কেন্দ্রের এই কর্মকান্ড অনলাইনে প্রচারের দায়িত্ব পালন করছে ইস্টিশন ব্লগ। এই তালিকা আরও বড় হবে। নতুন নতুন সংগঠন যোগ দিলে যোগ হবে তাদের নাম।
এই পোস্টে প্রতিদিন শেষ রাতে অর্থ সংগ্রহের আপডেট জানানো হবে। সবাইকে বিপণ্ন মানবতার প্রতি হাত বাড়াতে ডাক পাঠাই। যারা এই পোস্ট দেখেছেন, বন্ধুদের জানানো ও তাদের সংগঠিত করে দুর্গতদের সাহায্যে এগিয়ে আসার অনুরোধ রইল।
যোগাযোগ :
বন্যার্ত সহযোগিতা কেন্দ্র। অস্থায়ী কেন্দ্র : ডাকসু ক্যান্টিনের সম্মুখে।
০১৭৫৭ ৫৫১৮১৬, বাপ্পী, সমন্বয়ক।
বিকাশ : ০১৭৫৩ ৯৪৫১৬১।
টাকা পাঠালে এই নম্বরেই ফোন দিয়ে নিশ্চিত করুন।
ওয়েস্টার্ন ইউনিয়ন : সাইফুল ইসলাম। ০১৭৫৭ ৫৫১৮১৬।
টাকা পাঠালে তার পরিমাণ জানিয়ে কোড নম্বরটা পাঠিয়ে দিন এই নম্বরেই।
ব্যাংক অ্যাকাউন্ট নাম্বার
Narayan Chandra Karmakar
A/C No. 105.101.244671
Dutch Bangla Bank Ltd
(বাংলাদেশের যে কোন প্রান্ত থেকে ডাচবাংলা ব্যাংকের যে কোন ব্রাঞ্চ ও ফাস্টট্রেকের মাধ্যমে পাঠানো যাবে।)
বাঙলাদেশের বিভিন্ন নার্সিং কলেজের ছাত্র/ছাত্রীরাও এগিয়ে এসেছে। তারা চিকিৎসা সংক্রান্ত জিনিসপত্র সংগ্রহ করছে।
**** ব্লগটির মূল লেখক ডা: আতিক ।
**** ছবিগুলো প্রথম আলো থেকে সংগ্রহ করে নেওয়া। শুধু শেষর ছবিটা ফেসবুক থেকে।
**** 

