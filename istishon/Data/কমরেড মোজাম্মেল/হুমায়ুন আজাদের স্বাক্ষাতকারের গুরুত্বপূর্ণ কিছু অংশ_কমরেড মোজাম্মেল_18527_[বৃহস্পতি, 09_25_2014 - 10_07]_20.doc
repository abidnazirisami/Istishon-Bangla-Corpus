হুমায়ুন আজাদের স্বাক্ষাতকারের গুরুত্বপূর্ণ কিছু অংশ



হুমায়ূন আজাদ। 
তাঁর পূর্ব নাম ছিলো হুমায়ুন কবির। পরে তিনি তা পরিবর্তন করে হুমায়ুন আজাদ রাখেন। তিনি ছিলেন একজন প্রথাবিরোধী ও বহুমাত্রিক মননশীল লেখক। তাঁর প্রকাশিত গ্রন্থের সংখ্যা ৭০ টির বেশি। ১০টি কাব্যগ্রন্থ, ১৩টি উপন্যাস, ২২টি সমালোচনা গ্রন্থ, ৮টি কিশোরসাহিত্য, ৭টি ভাষাবিজ্ঞান বিষয়ক গ্রন্থ তাঁর জীবদ্দশায় এবং মৃত্যুর অব্যবহিত পরে প্রকাশিত হয়। (সূত্র-উইকিপিডিয়া) যাইহোক যেটা বলতে এসেছি সেটাই বলি 
২০০২ সালে নিউইয়কস্থ বাংলা টিভির পক্ষ থেকে তাঁর একটি স্বাক্ষাতকার গ্রহণ করা হয় ।যা তাঁর জীবদ্দশায় প্রকাশিত হয়নি। তবে সাক্ষাৎকারটি মরণোত্তর প্রকাশ করা হয় । দীর্ঘ সেই স্বাক্ষাতকারের তিনটি প্রশ্ন ও উত্তর এখানে দিচ্ছি। যা আমার অনেক প্রিয় কিছু কথা। যা বাঙলাদেশে আজও সমান ভাবেই প্রয়োগযোগ্য। হয়তো কখনো বাঙলাদেশ এই অবস্থা থেকে বের হতে পারবে। 
 (১)
প্রশ্ন: আপনি তো এক সময় পত্রপত্রিকায় কলাম লিখতেন- এখন লিখছেন না কেন?
হুমায়ুন আজাদ : স্বৈরাচার পতনের পর আমার ছয়টি বই প্রকাশিত হবার কথা। তাছাড়া বাংলাদেশে কলাম লেখা মানেই একই কথা বার বার ফিরে ফিরে বলা বা লিখা। একই ঘটনা বার বার আসে। একটি স্বৈরাচারি সরকারের পতনের পর আরেকটি তথাকথিত গণতান্ত্রিক সরকার আসে। তারপর আরেকটি তথাকথিত গণতান্ত্রিক সরকার আসে। কিন্তু বার বার একই ঘটনা ঘটছে এবং এর ফলে একই কথা বলতে হয়। আমাদের যারা প্রধান লেখক রয়েছেন তারা প্রত্যেকটি ঘটনাকে ইনিয়ে বিনিয়ে ঘুরিয়ে ফিরিয়ে লিখছেন। আমাদের দেশে যে সব কলাম সাহিত্য তৈরী হয়েছে, সেগুলো অত্যন্ত নিম্নমানের। আমাদের দেশের সব কলাম লেখকরা কোন না কোনভাবে কোন দলের অনুসারী। আমি লেখার চেষ্টা করি নিরপেক্ষ কলাম। আমার কলামে আমি চেয়েছি- আমার বক্তব্য কারো পছন্দ হতেও পারে, নাও হতে পারে। এর মধ্যে আমার কলাম নিয়ে ছয়টি বই বেরিয়ে গেল। আমি দেখলাম আমার ছয়টি বই- এর ছয়টি বাক্য কাজে লাগেনি। আমার লেখায় ভাল ভাল পরামর্শ ছিলো। কিন্তু কোন সরকার শুনেনি। আমি প্রচুর কলাম লিখেছি এক সময়, এখনো কলাম লেখার প্রচণ্ড চাপ আছে আমার উপর। আমি সিদ্ধান্ত নিয়েছি, আমি আর কলাম লিখবো না। তখন একজন সম্পাদক আমাকে বললেন. আপনি তো নারী বিষয়ে লিখেন, আমাদেরও নারী বিষয়ে লেখা দিন মাঝে মধ্যে। বিষয়টি আমার পছন্দ হয়। আমি ছাত্র জীবন থেকে নারীবাদী সব বই কিনে রেখেছি। আমি যখন এডিনবোরায় ছিলাম, তখনও আমি নারীবাদী বই কিনেছি। কিন্তু কোনটিই আমি ভালভাবে পড়িনি। কোনটি ১০ পাতা পড়েছি, কোনটির ১০০ পাতা পড়েছি। তাছাড়া কলামগুলোতে দেখবেন- প্রত্যেকে কেমন জানি আমি আমি করেন। আমি সকালে ঘুম থেকে উঠলাম, সে দিন রাতে ভাল ঘুম হয়নি- এ ব্যাপার নিয়ে আত্মকথন হচ্ছে আমাদের কলামগুলোর প্রধান বৈশিষ্ট্য। তারা কলামগুলোর মাধ্যমে রাজনৈতিক স্বার্থসিদ্ধির চেষ্টা করেন এবং নিজেদের কর্মকাণ্ডে পরিণত করছেন। তাছাড়া কলামগুলো মননশীলতায় ভুগছে। এ কলামগুলোর মধ্যে কোন মননশীলতা নেই। এগুলা হচ্ছে দলের গুণগান করা এবং অন্য দলের নিন্দা করা।
 (২)
প্রশ্ন: আপনি তথাকথিত গণতন্ত্র বলতে কী বুঝাতে চেয়েছেন?
হুমায়ুন আজাদ : আমাদের দেশেতো গণতন্ত্র নেই। গণতন্ত্রের মধ্যে বাক স্বাধীনতা থাকতে হবে, মানুষের অধিকার থাকতে হবে, মানবাধিকার থাকতে হবে, মানুষের সমস্ত অধিকার রাষ্ট্রকে মেনে নিতে হবে। কিন্তু আমাদের দেশে সেই সব নেই। যে জন্য বলছিলাম- আমাদের দেশে সত্যিকার গণতন্ত্র নেই, এটা হচ্ছে তথাকথিত গণতন্ত্র। যেমন ধরুন- আমাদের দেশে একজন পুলিশ সাধারণ একজন মানুষকে ধরে নিয়ে যায়, তার কিছু করার থাকে না। নিউইয়র্ক সিটির একজন মেয়র রয়েছেন। তিনি কিছুতেই একজন সাধারণ মানুষকে নির্দেশ দিতে পারেন না। একজন মেয়রকে দেখে যদি কোন মানুষ পাত্তা না দেয়- তাতে কিছু আসে যায় না। কিন্তু আমাদের দেশে একজন এমপি, একজন মন্ত্রী, একজন আমলা- তারা তো প্রভূর মত কাজ করেন। সাধারণ মানুষ হচ্ছে তাদের দাস। বুশ এদেশের প্রেসিডেন্ট তার পক্ষে একটি ডলারও অবৈধভাবে গ্রহণ করা সম্ভব নয়। আমাদের দেশে যারা ক্ষমতায় থাকেন তারা বা মন্ত্রীরা বা এমপিরা কোটি কোটি টাকা অবৈধভাবে উপার্জন করছেন। বাংলাদেশে কোন দলই সৎ নেই। সব দলেই একই অবস্থা। বাংলাদেশের প্রধান সমস্যা হচ্ছে আর্থিক অনৈতিকতা। বাংলাদেশ দরিদ্র এ কথা ঠিক। কিন্তু আর্থিক অনৈতিকতা দূর করে দারিদ্র্য যদি সম্পূর্ণ মোচন করা যেতে নাও পারে কিন্তু অনেকটা কমে যাবে। ব্যবস্থা নিতে হবে অবৈধভাবে কারো পকেটে একটি পয়সাও ঢুকবে না। আমাদের মন্ত্রীরা অসৎ, আমাদের সচিবরা অসৎ, দারোগারা অসৎ, কাস্টমস কর্মকর্তারা অসৎ। পৃথিবীতে এমন একটি দেশ কি খুঁজে পাওয়া যাবে যেখানে কোটি কোটি টাকা ব্যাংক থেকে নিয়ে ফেরৎ দেয়া হচ্ছে না এবং তাদের বিরুদ্ধে কোন ব্যবস্থা না নিয়ে শুধু তাদের ব্যাংক খেলাপী বলা হচ্ছে। নির্বাচনে জয় লাভ করার পর সব কিছু সুদ মুক্ত হয়ে যায়- এটা কী আমেরিকায় সম্ভব? আমেরিকায় দেখা যায় রাস্তায় গাড়ি চালাতে গেলে চিন্তা করেন অন্যায় করলে টিকিট খাবে- তারা সব কিছুই আইন অনুযায়ী করার চেষ্টা করেন বা থাকার চেষ্টা করেন। কিন্তু আমাদের দেশে- বাংলাদেশের প্রধানমন্ত্রীর বিশ্বে তার কোন ক্ষমতা নেই কিন্তু তিনি বাংলাদেশে মহা শক্তিশালী- যা আমেরিকার রাষ্ট্রপতিরও নেই। আমেরিকার রাষ্ট্রপতি ইচ্ছে করলে বোমা মেরে পৃথিবী ধ্বংস করে দিতে পারেন। তিনি ইচ্ছা করলে, তার দল ইচ্ছা করলে, তার আত্মীয় ইচ্ছে করলে, তার কংগ্রেসম্যান, সিনেটর ইচ্ছে করলে অবৈধভাবে টাকা গ্রহণ করার সুযোগ নেই- যা বাংলাদেশে রয়েছে।
 (৩)
প্রশ্ন: আপনি কি নিজেকে এখনো মনের দিক থেকে যুবক মনে করেন?
হুমায়ুন আজাদ : এটা আসলে ভুল ধারণা। আমাদের দেশের লোকেরা বিশেষ করে লেখকরা বয়স বলতে অস্বস্তিবোধ করে। আমি কিন্তু অস্বস্তিবোধ করি না। অনেকেই আমাকে বলেন, আপনাকে দেখে মনে হয় না, আপনার অত বয়স, আবার কেউ কেউ বলেন, বয়সের তুলনায় অনেক বয়সের মনে হয়। আমার বক্তব্য হচ্ছে- প্রত্যেক বয়সের নিজস্ব সৌন্দর্য্য রয়েছে। প্রত্যেক বয়সের নিজস্ব বৈশিষ্ট্য রয়েছে। আমি ৮০ বছর বয়সে ১৮ বছরের যুবক হতে চাই না। আমি ৬০ বছর বয়সে ১৯ বছরের যুবক হতে চাই না। ২৫ বছর বয়সের যুবকের কি আছে- তার রয়েছে উত্তাল যৌবন এবং যৌবনই মানুষের এক মাত্র সম্পদ নয়। সে তো পরিপক্কতা অর্জন করেনি, অভিজ্ঞতা অর্জন করেনি, সে উপলব্ধি অর্জন করেনি। আমি ৬৫ বছরের মানুষের কাছে ৬৫ বছরের সৌন্দর্য্য আশা করি। যারা বয়স লুকানোর চেষ্টা করেন তাদের মধ্যে আসলে সম্ভোক্তির বাসনা এখনো রয়েছে। ২৫ বছরের যুবকের কাছে আমি প্রধানত সম্ভোগ বা যৌনতা আশা করতে পারি। যৌবন হচ্ছে যৌনতার কাজ। আমার এখনো অনেক কাজ বাকি। আমি যদি সব কাজ শেষ করতে নাও পারি, তাহলে আমার কোন দু:খ থাকবে না। আমি সন্ধার গোধুলি দেখতে দেখতে গরুর পা থেকে যে ধুলোকণা উঠছে সেগুলো দেখতে দেখতে আস্তে আস্তে ঘরে ফিরবো। শুধু আকাশের দিকে তাকাবো এবং দেখবো কীভাবে অন্ধকার নেমে আসছে। কাজেই যৌবনকে আমি একমাত্র কর্ম সময় বলে মনে করি না।
** অনেকগুলো প্রশ্নের মধ্যে মাত্র তিনটি প্রশ্ন উল্লেখ করলাম। এটা ধৃষ্টতা হয়ে গেল কিনা বুঝতে পারছি না। 

