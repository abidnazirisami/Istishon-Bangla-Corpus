লেখক, প্রকাশক, পত্রিকা সম্পাদক, কলামিস্ট ও ব্লগার, কেউ কি নিরাপদ !


দেশের বর্তমান সার্বিক পরিস্থিতিতে নিরপেক্ষ ভাবে একজন পত্রিকার সম্পাদক হওয়া বা পত্রিকা চালানো যে কতটা দুরূহ বিষয় সেটা পত্রিকার সম্পাদক ও সংশ্লিষ্টরাই অনুধাবন করতে পারছেন | ৫৭ ধারার মত একটি কালো আইন আজ তাদের মাথার উপর বৈশাখী ঝড়ের কালো মেঘের মত আচ্ছাদিত হয়ে আছে | লেখক, প্রকাশক, পত্রিকা সম্পাদক, কলামিস্ট ও ব্লগার কেউই নিরাপদ নন, যে কোন মুহূর্তে ৫৭ ধারার ঝড় তাদের স্বাভাবিক জীবনকে ওলট পালট করে দিতে পারে | কোনটা ছাপাটা ভুল কোনটা অন্যায় সেটার বিচার আদালতে হবে মামলা হবে দোষী ব্যক্তি সাজা পাবে কিন্তু মামলার অজুহাতে জেলে পুরে মানুষের স্বাভাবিক কর্ম জীবনের গতিকে ওলট পালট করে দেবে এটা কোন ধরনের অন্যায় ?
সরকারে উন্নয়নের চিত্র আমাদের সবার অন্তরে আশার আলো জাগিয়েছে, বাংলাদেশের প্রতিটি মানুষ আজ জেনে গেছে বর্তমান সরকারের এই উন্নয়নের গতিধারা চলতে থাকলে বাংলাদেশকে পৃথিবীর বুকে একটি উজ্জ্বল সম্ভাবনাময়ী উন্নত দেশ হিসাবে প্রতিষ্ঠিত করতে বেশীদিন সময় লাগবে না, আজও ভাবতে ভালো লাগে বাংলাদেশ একটি ধর্মনিরপেক্ষ রাষ্ট্র, আজও বিশ্বাস করতে ভালো লাগে বাংলাদেশে জঙ্গি নাই | স্বপ্ন দেখতে কার না ভালো লাগে বলুন, আমরা তো গঙ্গা আর ভ্রম্মপুত্রের অববাহিকায় একটি অসাম্প্রদায়িক শঙ্কর জাতি হাজার বছর ধরে বসবাস করে আসছি, জাত ধর্ম, বর্ণের ব্যবধান ভুলেই তো আমার একটি অসাম্প্রদায়িক সমাজ গড়ে তুলে ছিলাম |
পোশাক রপ্তানি খাতে বিদেশীদের বিনিয়োগে আমার তো ভালই এগিয়ে যাচ্ছিলাম, পর্যটকদের সংখ্যাও বাড়ছিলো, পদ্মা সেতু, রাস্তাঘাট, কলকারখানা ও দেশের সার্বিক উন্নয়নে আমরা পৃথিবীর বুকে তাক লাগয়ে দিয়েছি |
হঠাৎ কেমন যেন সব ওলট পালট মনে হচ্ছে, ফটিকছড়ির জঙ্গলে জঙ্গিদের আস্তানা থেকে গলা বারুদও উদ্ধার হচ্ছিলো | তবে কি স্বপ্ন দেখা বন্ধ করে দিতে হবে ? কোনদিনই ভাবিনি বাংলা ভাইদের আবার এই বাংলাদেশে স্থান হবে, আই এস তো দুরের কথা | আজ কিনা এই আই এস জঙ্গিরাই শান্তিপ্রিয় বাংলাদেশের মাটিতে জায়গা করে নিয়েছে | মাদ্রাসা শিক্ষা ব্যবস্থা আমাদের ভারত বর্ষে পুরনো নিয়মেই চলে আসছে যদিও সাধারণ শিক্ষা ব্যবস্থার মাধ্যমেই ধর্মীয় শিক্ষা ব্যবস্থা চালু রাখা যেতো, তারপরও সংবিধান শুরু করতে হয় ধর্মের বাণী দিয়ে | আজ বুঝতে পারছি একটি অসাম্প্রদায়িক ধর্মনিরপেক্ষ রাষ্ট্রের স্বপ্ন দেখা কতটা দুরূহ পথটা কতটা বন্ধুর | আজ সহজ করে ধর্ম নিয়ে কিছুই আলোচনা করা যাবে না ৫৭ ধারাতেই আমার বিচার হবে |
ভিন দেশীয় চক্রান্তকারীরা আমাদের দেশের অতিথিদের হত্যা করে বাংলাদেশেকে একটি অকার্যকর রাষ্ট্র হিসাবে প্রতিষ্ঠিত করার ঘৃণ্য কাজে লিপ্ত হয়েছে | যুগের সাথে তাল মিলিয়ে আইনের পরিবর্তন করা হয় সেটাই নিয়ম হওয়া স্বাভাবিক, এমনকি অনেক ধর্মের নিয়ম কানুনও পরিবর্তন হয়েছে, মধ্যযুগে ইউরোপে খ্রিস্টান গির্জা এবং বিভিন্ন রাজতন্ত্র শাসন আমলে ১৬০০ শতাব্দীর আগে হাজার হাজার মানুষকে ধর্মের নামে হত্যা করা হয়েছে, উগ্র মহিলাদের ডাইনি আখ্যা দিয়ে ধর্মের নামে জ্বলন্ত আগুনে জনসম্মুখে ছুড়ে ফেলা হয়েছে, রাজা ও পোপের মাঝে যুদ্ধ হয়েছে, অসংখ্য মানুষ প্রাণ দিয়েছে, তারপর ইউরোপের মানুষদের মাঝে সভ্যতা ফিরে এসেছে, আজ ইউরোপের দেশ গুলো সভ্যতার নিশান উড়িয়ে হাজার বছরের দ্রাবিড় সম্প্রদায় থেকে উৎপত্তি অসাম্প্রদায়িক শঙ্কর জাতিকে পিছনে ফেলে এগিয়ে যাচ্ছে, এটা যে আমাদের জন্যে কতটা লজ্জার তা ভেবে দেখেছেন কেউ ?| আমাদের ভারত বর্ষে যখন হিন্দু বিধবা নারীদের স্বামীর চিতায় সহমরণে যেতে বা আত্মাহুতি দিতে বাধ্য করা হত তখন উনবিংশ শতাব্দীতে বাংলায় রেনেসাঁ বা নব জাগৃতির ইতিহাসের অগ্নিপুরুষ রাজা রাম মোহন রায় ব্রাক্ষ্মণ বংশের হয়েও হিন্দু ধর্মের একটি নিয়ম সতীদাহ প্রথা বিলুপ্ত করে ভারত বর্ষের সভ্যতাকে হাজার বছর সম্মুখে নিয়ে গিয়েছিলেন |
আজ সেই রাম মোহন রায়ের বাংলাতেই ৫৭ ধারার প্রচলন , জঙ্গিদের আস্ফালনে একটি অসাম্প্রদায়িক সমাজ ভেঙ্গে চুরে খান খান হয়ে যাচ্ছে |
৫৭ ধারা নিয়ে সহযোগী অধ্যাপক, ঢাকা বিশ্ব বিদ্যালয়ের আইন বিভাগের ডক্টর মুহাম্মদ মাহবুবুর রহমান একটি সুন্দর ব্যাখ্যা দিয়েছেন, ৫৭ ধরে আওতাভুক্ত বিষয়সমূহকে অত্যন্ত শিথিল ভাবে সংজ্ঞায়িত করা হয়েছে | ফৌজদারি আইনের মৌলিক সূত্র পরিপন্থী এরূপ সজ্ঞানের মাধ্যমে রাষ্ট্রের শাস্তি প্রদানের অপ্রয়োজনীয় ও বিপদজনক সম্প্রসারণ করা হয়েছে |
১৯৭৪ সালের বিশেষ ক্ষমতা আইনের ১৬ ধারায় prejudicial Report প্রকাশের জন্যে সর্বোচ্চ ৫ বছরের কারাদণ্ডের বিধান ছিল এই কুখ্যাত ও ব্যাপক ভাবে নিন্দিত ধারাটি সুদীর্ঘকাল যাবত গণমাধ্যমের জন্যে একটি বিরাট হুমকি হিসাবে বিবেচিত হতো | বিচারপতি জনাব শাহাবুদ্দিন আহমেদের সরকার এই ধারাটি বিলোপের মাধ্যমে বাংলাদেশে স্বাধীন গণমাধ্যমের বিকাশে প্রশংসনীয় ভূমিকা রাখেন | বর্তমানে বাংলাদেশের অধিকাংশ জাতিও পত্রিকা প্রতিদিন তাদের অন লাইন ভার্সন প্রকাশ করে | এরূপ বাস্তবতায় তথ্য ও যোগাযোগ প্রযুক্তি আইনের ৫৭ ধারা কার্যত সরকারের জন্যে বিশেষ ক্ষমতা আইনের বিলুপ্তি ১৬ ধারার ফৌজদারি ক্ষমতা, অধিকার শাস্তির সম্ভাবনা, প্রয়োগের সুযোগ সৃষ্টি করেছে |
১৮৬০ সালের দণ্ডবিধিতে সংজ্ঞায়িত ‘মানহানির অপরাধ জামিন-যোগ্য এবং এর সর্বোচ্চ শাস্তি ২ বছরের কারাদণ্ড | ২০১১ সালের পূর্ব পর্যন্ত মানহানির অপরাধ আমলে নিয়ে আদালত অভিযুক্তকে গ্রেফতারের পরোয়ানা জারি করতে পারতো | এরূপ বিধানের কারণে সাংবাদিক সমাজ সুদীর্ঘকাল যাবত অনাকাঙ্ক্ষিত হয়রানির স্বীকার হয়েছে | বর্তমানে সরকার ২০১১ সালের একটি সংশোধনীর মাধ্যমে গ্রেফতারি পরোয়ানার পরিবর্তে সমন জারীর বিধান করে | স্বাধীন গণমাধ্যমের বিকাশে সরকারের এই প্রশংসনীয় উদ্যোগটি তথ্য ও যোগাযোগ প্রযুক্তি (সংশোধন) অধ্যাদেশ, ২০১৩ এর কারণে অর্থ-হীনতায় পর্যবসিত হয়েছে | অনলাইনে প্রকাশিত যে কোন পত্রিকার যে কোন রিপোর্টারকে মানহানিকর বিবেচনায় সরকার ৫৭ ধারার প্রয়োগ করতে পারে | এ ক্ষত্রে উক্ত অপরাধ অজামিন-যোগ্য এবং উহার সর্বোচ্চ ও সর্বনিম্ন শাস্তি ৭ ও ১৪ বছর কারাদণ্ড | উপরন্তু, উক্ত অপরাধ আমলে নিয়ে আদালত অভিযুক্তকে গ্রেফতারের পরোয়ানা জারি করতে পারে |
এখানে যদি কারো ধর্মীয় অনুভূতিতে আঘাত লেগে থাকে তবে আমাকে ফাঁসিতে ঝুলিয়ে দেয়া হোক, তারপরও আমি বলবো ICT act ৫৭ ধারা একটি কালো আইন |
মাহবুব আরিফ (==কিন্তু==)

