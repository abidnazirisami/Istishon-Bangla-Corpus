একুশে ফেব্রুয়ারি এবং নতুন প্রজন্ম


২১ ফেব্রুয়ারি, ১৯৫২
ভাষার দাবিতে ফেটে পড়ল জনতা । রাষ্ট্রভাষা বাংলা চাই স্লোগানে ১৪৪ ধারা ভেঙে মিছিল হল । ঢাকা মেডিকেল কলেজের সামনে মিছিলে গুলি চালালো পুলিশ । শহিদ হলেন রফিক, জব্বার, সালাম,বরকত,শফিউর আরো নাম না জানা অনেকে । তাদের আত্মত্যাগে পেয়েছি মায়ের ভাষার যথার্থ সম্মান ।
সেই দিনের ৬২ বছর পরে...১৯ ফেব্রুয়ারি,২০১৪ ।
পড়ানো প্রায় শেষ, ছাত্র বলল-
"ভাইয়া শুক্রবার কি আসবেন?" ( আমি শুক্রবারেও পড়াই মাঝে মাঝে )
আমিঃ নাহ । এই শুক্রবার বাড়ি যাচ্ছি । তাই আসব না ।
ছাত্রঃ ও । আমি ভাবছি একুশে ফেব্রুয়ারির জন্য আসিবেন না ।
আমিঃ বলত একুশে ফেব্রুয়ারি কি ?
ছাত্রঃ শহিদ দিবস ।
আমিঃ এই দিনটি আমরা পালন করি কেন ?
ছাত্রঃ উমমমম...এই দিন...এই দিন শহিদ মিনার ভেঙে ফেলছিল তাই ।
(আমি বুঝলাম এই ছাত্রও সেই নতুন প্রজন্মের দলে চলে যাচ্ছে যারা সঠিক ইতিহাস জানে না । তাদের কাছে ইতিহাস হয়ে উঠছে 'বাংলাদেশ ও বিশ্ব পরিচিতি' পাঠ্যবইয়ের কিছু অধ্যায় যা মুখস্ত করে পরীক্ষায় নাম্বার পেতে হয়। )
বললাম - " শহিদ মিনার তৈরি করা হয়েছে কেন ?কাদের উদ্দেশ্যে? "
ছাত্রঃ ঐ যে ... উমমম... ঐ যে পাকিস্তানিরা যে বুদ্ধিজীবীদের হত্যা করেছিল তাদের জন্য ।
( নাহ আসলেই জানেনা।)
আমিঃ তোমার আপুকে ডাক । ( উদ্দেশ্য ওর বোন জানে কিনা দেখব । বোন কলেজে পড়ে, যথেষ্ট ভাল ছাত্রী ।)
ছাত্রঃ এই আপুউউউ,তোমাকে ভাইয়া ডাকে ।
'আপু'র আগমন।
আপুঃ ভাইয়া ডাকছিলেন ?
আমিঃ হ্যাঁ । আপু বলত একুশে ফেব্রুয়ারি কি ?
আপুঃ শহিদ দিবস ।
আমিঃ কেন শহিদ দিবস ? কারা শহিদ হয়েছিল ?
আপুঃ বাংলাকে রাষ্ট্রভাষার স্বীকৃতির দাবিতে সেদিন ছাত্র জনতা মিছিল বের করে । ১৪৪ ধারা ছিল সেদিন । মিছিল বের করায় পুলিশ গুলি চালায় । রফিক ,জব্বার, বরকত, সালাম শহিদ হয় ।
( বুঝলাম মেয়ে জানে । )
আমিঃ আপু তোমার ছোট ভাই ক্লাস সেভেনে পড়ে, অথচ এটা জানে না ।
আপু অবাক হয়ে কিছুক্ষণ তাকালো তার ভাইয়ের দিকে। বলল - " তুই এটা জানিস না ? "
ছাত্র লজ্জিত হয়ে মাথা নিচু করল ।
আমিঃ আপু তুমি ওকে একুশে ফেব্রুয়ারি, ২৬ মার্চ, ১৪ ডিসেম্বর, ১৬ ডিসেম্বর ... মোটামুটি বাংলাদেশের ইতিহাসের খুটিনাটি শিখাবা । কারণ আমাদের অস্তিত্বের শিকড় না জানলে এরা বড় হবে কোন দেশপ্রেম ছাড়াই ।
আপুঃ আচ্ছা ভাইয়া ।
আমিঃ আর তোমার ভাই কিংবা তার সমবয়সীরা যে জানে না তার দাইয় কিন্তু আমাদের । আমাদের দায়িত্ব এদেরকে ইতিহাস জানানো । বই পড়ে সব ইতিহাস জানা যায় না ।
আপুঃ ঠিক আছে ভাইয়া ।
আমিঃ আজ তাহলে যাই ।
বের হলাম ছাত্রের বাসা থেকে । হাঁটতে হাঁটতে ভাবতে থাকলাম এ দায় তো আমাদেরই । ভাষা সৈনিক, মুক্তিযোদ্ধারা তাদের কাজ করে গেছেন । তারা দিয়ে গেছেন দেশকে যা দেওয়ার । আমরা কী করেছি দেশের জন্য ? কিছুই করি নি । এমনকি নতুন প্রজন্মকে সঠিক ইতিহাস শেখানোর দায়িত্বটাও পালন করতে ব্যর্থ হচ্ছি । মাত্র ৬২ বছরেই সবকিছু ভুলে যাচ্ছে বাঙালি ?
(ঘটনা বাস্তব ও চরিত্রসমূহ সত্য ।)

