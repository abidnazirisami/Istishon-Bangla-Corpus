প্রসঙ্গ পাল্টাই, আসেন একটু গপ্প করি


রোজা রমজানের দিনে এমনিতেই কাহিল লাগে। তার উপর এবার রোজা পড়েছে জুলাই মাসে। সময় আর পার হতে চায় না।
বাসায় এসে ভাবছিলাম কি করা যায়। ব্লগে ঢুকে দেখি মুক্তিযোদ্ধা কোটা নিয়ে বিরাট হইচই শুরু হয়ে গেছে। গতকাল কি লিখতে কি লিখেছিলাম তাতেই চারপাশে আগুন লেগে গেছে। সবাই খুব সিরিয়াস ভাব নিয়ে নানান গাম্ভীর্য মার্কা আলাপ শুরু করেছে। কিছু বুঝে উঠতে না পেরে নিজের লেখাটাই আবার একবার পরলাম।
অবাক ব্যাপার। নিজের লেখার মাথা মুণ্ডু কিছু বুঝে উঠতে পারলাম না। কোন এক ছাগলের উচ্চমার্গের প্রলাপ বলে মনে হল। মাঝে মাঝে এইসব স্পর্শকাতর বিষয় নিয়ে খুব ইমোশনাল হয়ে হাবিজাবি কি সব লিখে ফেলি। নিজের লেখা নিয়ে নিজেই পরে লজ্জায় পরে যাই।
এখানেই আমার সমস্যা। বেশিক্ষণ সিরিয়াসনেস ধরে রাখতে পারি না। হা হা হা। 
তারচেয়ে আসেন আপনাদের সাথে কয়েক দিন আগের একটা অভিজ্ঞতা শেয়ার করি-
সেদিন বাসায় এসেছি একটু আগে। ঘরে ঢুকেছি এক ঘণ্টাও হয়নি। অথচ মনে হচ্ছে গত কয়েক শতাব্দী ধরে কানে কাছে একটা কথাই ঘুরেফিরে রিপিট হচ্ছে-
“অ্যাইই, এখনো বসে আছ কেন? যাও, আম কিনে আন। আম খেতে ইচ্ছা করছে।” বাসায় ঢুকে মাত্র ফেসবুকে বসলাম, একটু রিলাক্স করছি - তার মধ্যে ডিস্টার্ব। সারাদিন অফিসের পর বাসায় এসে এই সব অত্যাচার ভাল লাগে? মেজাজটা ধুম করে খারাপ হয়ে গেল।
“ধ্যাত্তেরি” বলে বিছানা থেকে লাফ দিয়ে উঠলাম। কোন কথা না বলে মুখ-চোখ যথাসম্ভব কালো করে, গজ গজ করতে করতে বাসা থেকে বের হয়ে এলাম। গেট দিয়ে বের হওয়ার সময় পেছন থেকে আওয়াজ আসল-
“ আম তো চেন না। এবার ভাল দেখে মিষ্টি আম নিয়ে এসো। আগের গুলা অর্ধেকই টক ছিল। আর আসার সময় জিরা নিয়ে এসো।”
কীইইই? আজকে আমের একদিন কি আমার একদিন। তিরিক্ষী মেজাজ নিয়েই দোকানে গেলাম। দেখি শালা কত আম আছে বাজারে। সব আম আজকে আমি একাই কিনে ফেলব। বাসায় আমের গোডাউন দিব। আমি চিনি না মিষ্টি আম কোনটা, না? আমার চাইতে ভাল আম কিনেছে কেউ?
শ্যামলী মেইন রোডেই রাস্তার এপাশে-ওপাশে সিজনাল ফলের অনেকগুলা দোকান। হাতের কাছে যেটা পেলাম সেই দোকানেই গেলাম। দোকানে গিয়ে আম নেড়ে-চেড়ে দেখতে দেখতে দোকানিকে জিগ্যেস করলাম-
“কি আম এইগুলা মামা?”
“ হিমসাগর। কড়া মিষ্টি। নিয়া যান। নব্বই টাকা কেজি।”
“ ধুর মামা, কি কন দাম কমান।”
“ আইচ্ছা একদাম আশি টাকা। কয় কেজি নিবেন?”
“ এক কেজি দেন। মিষ্টি দেখে দিয়েন”
দোকানি মামা আম নিয়ে প্যাকেট করছে, এমন সময় একলোক ঝড়ের বেগে দোকানের সামনে এসে হৈচৈ শুরু করল,
“ মামা, আপনি এইটা কি করলেন? আপনারে বললাম, মিষ্টি আম দেন আর আপনি এমন আম দিলেন যে খাওয়াই যায় না। আমার ওয়াইফ প্যাকেট থেকে আম বের করেই বলে দিল যে এই আম টক। খেয়ে দেখি আসলেই তাই। বেশীরভাগ আমই টক। আমি আপনারে একশো বার বললাম, বেছে বেছে মিষ্টি আমগুলা দ্যান। আর আপনি এই রকম একটা কাজ করলেন?”
ভীড় জমে যাচ্ছে দেখে দোকানদার হাত কচলাতে কচলাতে বলল, “মামা, রাগ কইরেন না। আসেন, আপনারে এইবার একদম গ্যারান্টি মিষ্টি আম বাইছা দিতাছি।”
সেই লোক তারপরও রাগে ঝন ঝন করতে থাকল। কিন্তু দোকানদার মারাত্মক চালু। এইসবের মধ্যেও সে নব্বই টাকায় একই হিমসাগর ভদ্রলোকের গলায় ঝুলিয়ে দিল।
আরও খানিক্ষন দৃশ্য দেখে আমিও প্যাকেট ভর্তি আম নিয়ে বাসায় রওনা দিলাম। মনে মনে ভাবছিলাম, বেচারা, না বুঝে আম কিনে বাসায় বউয়ের ঝাড়ি খেয়েছে। হি হি। বেচারার ঝাড়ি খাওয়ার দৃশ্যটা কল্পনা করে হাসি পেল। বউয়ের পেইন তাহলে সবাই খায়।
বাব্বা, আম কেনা কি যে সে কথা? সবাই আসলে দেখে কিনতে পারে না। আমি তো একবার দেখেই বুঝতে পারি কোনটা মিষ্টি আর কোনটা টক। আসল কথা, এসবের জন্য আসলে প্রতিভা লাগে। সবাইকে আল্লাহ্‌ এসব প্রতিভা দেন না। সবই কপাল। আফসোসের ব্যাপার হল প্রতিভার দাম কেউ দিতে চায় না।
আজ হঠাৎ একটা ঘটনা ঘটায় নিজের একটা প্রতিভা সম্পর্কে জানতে পারলাম। ভাবতে ভালই লাগছে। মুডটা খারাপ ছিল। ভাল হয়ে গেল।
এদিক সেদিক নানান কথা ভাবতে ভাবতে, হাতে আমের ঠোঙ্গা নিয়ে দুলতে দুলতে হাসি মুখে বাসায় আসলাম।
গেট দিয়ে ঢোকার সময় আমার বউ চিলের মত চিৎকার করে উঠল – “ জিরা আন নাই?”
আমি আস্তে করে আম হ্যান্ডওভার করে আবার জিরা আনতে বের হয়ে গেলাম। ধুর, এই জীবন আর রাখা যাবে না। সারাজীবন কামলা খাটা লাগবে। কাজ আর শেষ হবে না।
জিরা নিয়ে ফেরত এসে দেখি গেট খোলাই আছে। বাসার ভেতরে ঢুকে দেখি হুলুস্থুল অবস্থা। আব্বা, আম্মা সবাই মিলে আম ছিলছে আর উঁ-আঁ করছে। কি ব্যাপার? দোকানদার এবারো টক আম দিয়েছে। Shit man! মামা, এইভাবে ধরা খাওয়াইল?

