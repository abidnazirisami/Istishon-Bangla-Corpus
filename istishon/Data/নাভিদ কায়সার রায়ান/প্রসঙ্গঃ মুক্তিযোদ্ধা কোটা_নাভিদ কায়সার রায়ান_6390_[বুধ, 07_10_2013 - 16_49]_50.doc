প্রসঙ্গঃ মুক্তিযোদ্ধা কোটা


এই সব আঁতেল মার্কা সাবজেক্ট নিয়ে কথা বলতে আমার কখনোই ভাল লাগে না। কারণ দুই-এক লাইন লিখলেই সবাই আমার বিদ্যার দৌড় বুঝে যায়। বুদ্ধিজীবীরা তখন আমার প্যান্ট ধরে টানাটানি শুরু করে। নানা রকম প্রশ্ন ছুটে আসে চারপাশ থেকে। যেসব প্রশ্নের বেশিরভাগেরই উত্তর আমার জানা নেই। তাছাড়া আন্দাজের উপরে কথা বলাটাও আমার অভ্যাস না। কিন্তু কি করবো, আড্ডাবাজী আমার রক্তে মিশে আছে। হোক সেটা ব্লগে বা চায়ের টেবিলে। আমি নাহয় প্রসঙ্গটা ধরিয়ে দিলাম। খারাপ কি?
এ দেশের স্বাধীনতার ইতিহাসে মুক্তিযোদ্ধাদের অবদান নিয়ে নতুন করে বলার কিছু নেই। গরীব দেশের এই বীর সন্তানেরা যুদ্ধে ঝাঁপিয়ে পড়ার সময় তাদের জীবনের বিনিময়ে শুধু চেয়েছিলেন একটি নতুন পতাকা। কোন খেতাব বা আর্থিক সুবিধা পাওয়ার আশা তাদের ছিল না। কারণ দেশের অবস্থাই তখন বেহাল। টাকা নাই, পয়সা নাই, চারদিকে হাহাকার।
দেশ স্বাধীন হওয়ার পর অনেক কিছু বদলেছে। আমরা জাতি হিসেবে চেষ্টা করেছি এই বীর সন্তানদের প্রাপ্য সম্মানটা দিতে। (যদিও আমার মনে হয়না সেক্ষেত্রে আমরা বিন্দু মাত্র সফল হয়েছি!কেন? সেটা নিয়ে আরেকদিন আলাপ করবো।) খেতাবের ব্যবস্থা হয়েছে, মুক্তিযোদ্ধাদের জাতীয় ভাবে সম্মানিত করার জন্য নানান আয়োজন করা হয়েছে। এমনিতেই আমরা গরীব। তারপরও মুক্তিযোদ্ধাদের জন্য ভাতার ব্যবস্থা করা হয়েছে। ভাতার পরিমাণ খুবই সামান্য। প্রতিমাসে পাঁচ শত টাকা মাত্র। তাও আবার সবার জন্য না। যাদের বার্ষিক আয় ১২০০০ টাকার উপর তাদের জন্য। এই লেখার শেষে কিছু তথ্য পাবেন।
যে তথ্যটা এখানে পাবেন না সেটা হল, চুরি-বাটপারি-দুই নাম্বারি এখানেও চালু আছে।
পাশাপাশি সরকারি চাকরিতে মুক্তিযোদ্ধা বা তাদের সন্তানদের জন্য বিশেষ সুবিধা হিসেবে "কোটা" পদ্ধতি চালু হয়েছে। জীবনে যারা বেকারত্বের অভিশাপে পড়েছে একমাত্র তারাই জানে চাকরী কি জিনিষ। আর সেখানে সরকারি চাকরী? এখন যে অবস্থা, বেকারদের জন্য সরকারি চাকরী ঠিক সোনার হরিণের পর্যায়ে নেই। এটা এখন প্লাটিনামের হরিণ হয়ে গেছে। সেই প্লাটিনামের হরিণ নিয়ে শুরু হয়েছে ছিনিমিনি খেলা।
এই কোটা নিয়ে বেশ কিছুদিন ধরে শুরু হয়েছে কামড়া-কামড়ি। একজন মুক্তিযোদ্ধার সন্তান হিসেবে ব্যাপারটা আমার জন্য লজ্জাজনক। কারণ অনেকে তাচ্ছিল্যের স্বরে বলে বসছে, “ শালা তো, মুক্তিযোদ্ধার কোটাধারী। মাথায় ব্রেইন বলে কিছু নাই। হুদাই সরকারি সুবিধা পায়।” অন্যদিকে যারা মুক্তিযোদ্ধার সন্তান, তারা নিজের সম্মান বাঁচাতে গর্জে উঠে বলছে “যুদ্ধের সময় চোরের মত পালিয়ে গিয়েছিল আর এখন মুখে বড় বড় কথা!”
যারা আমার মত বেকুব তারা এই দুই দলের কথাতেই অকাট্য যুক্তি খুঁজে পাই। কি করব, না করব ঠিক বুঝে উঠতে পারি না।
নিজের মেধা সম্পর্কে আমার কোন সন্দেহ নেই। আর লোকজনের ফালতু কথায় কান দেয়ার সময় আমার নেই। তারপরও তাচ্ছিল্যের সুরে বলা কথাগুলো শুনে গা টা জ্বলতে থাকে।
মনে পড়ল পড়ালেখা শেষ করার পর একটা সরকারী চাকরীর পাওয়ার চেষ্টা করেছিলাম। প্রশ্ন সহজ ছিল। সামান্য প্রিপারেশনেই রিটেনে টিকে গেলাম। ভাইভা দেয়ার মাস খানেক পর জানতে পারলাম, আমার Department থেকে যে দুজন টিকেছে তাদের মধ্যে আমি একজন। আব্বা-আম্মা খুব খুশী। আমিও চান্সে কয়দিন খুব ভাব নিয়ে ঘুরলাম।
কিন্তু আমি শেষ পর্যন্ত আর সেখানে জয়েন করিনি। কারণ সহকারী প্রকৌশলী পোস্টে বেতন খুব কম। এতো ফকিন্নি মার্কা বেতনে আমার চলবে না। আর ঘুষ টুষ খাওয়া আমাকে দিয়ে হবে না। তাছাড়া পোস্টিং ও নাকি হবে ঢাকার বাইরে। মাত্র ইউনিভার্সিটি থেকে বেরিয়েছি। গায়ে তখন জোসই আলাদা। ঢাকায় এতো ফুর্তি রেখে আমি যাবো ঢাকার বাইরে? অসম্ভব! অতএব, সরকারী চাকরী করা আমার হল না।
বিলিভ মি ওর নট, আমি তখনও জানতাম না আব্বার মুক্তিযোদ্ধার সার্টিফিকেট আছে। জেনেছি অনেক পরে। সেটা ব্যাবহার করার আর কোন প্রয়োজন পড়েনি।
কিন্তু কোটা প্রসঙ্গে কেউ যদি বলে “মুক্তিযোদ্ধাদের এতো সুবিধা দেয়ার কি আছে?”
তখন সত্যিই আমার গায়ে খুব লাগে। মনে হয় আমার বোকাসোকা বাপটা কি এসব শোনার জন্য যুদ্ধে গিয়েছিল? কি দিয়েছে এই দেশ তাকে?
ভোটের রাজনীতিতে সুবিধা পাওয়ার জন্য যারা এই বিতর্কিত কোটা পদ্ধতি প্রণয়ন করেছে তাদের মুখে আমি জুতা মারি।যে কোন সরকারী চাকরিতে নিয়োগ হোক মেধার ভিত্তিতে এই দাবি করি।
আমার এক ছোট ভাই আরেফিন অল্প কথায় খুব সুন্দর করে একই প্রসঙ্গে কিছু কথা লিখেছে। আপনাদের সাথে সেটা শেয়ার করলাম-
আমরা এমন একটা জাতীয় সংসদ দেখতে চাই যেখানে ৫৫% সংসদ সদস্য কোটা থেকে আসবে আর জাতীয় নিরবাচনে ৪৫%সংসদ সদস্য হবে।
একটা জিনিস বুঝলাম না কোটার মত একটা বিতর্কিত পদ্ধতি কে সাপোর্টকারীদের কিসের এত অহমিকা ???!!!
মুক্তিযদ্ধাদের প্রতি শ্রদ্ধা ভক্তি সবসময়-ই আমার আছে। যিনি মুক্তিযোদ্ধা তাকে দেশের সর্বোচ্চ ফ্যাসিলিটি দেয়া হউক। উনার সন্তানকে পড়াশুনা শেষ করা পর্যন্ত যতটুকু সুযোগ সুবিধা দরকার ততটুকু সরকার বহন করুক...।
... মুক্তিযোদ্ধা আর মুক্তিযোদ্ধা কোটা- দুইটা কখনই এক হতে পারে না। আপনারা যারা মুক্তিযোদ্ধার সন্তান বা নাতিনাতনি আপনাদের নিজেদের সম্মানার্থেই এই কোটাকে বর্জন করা উচিত। আপনাদের বাপ দাদারা ছিলেন সাহসী ও দেশপ্রেমিক। উনারা নিজের জীবন বাজি রেখে দেশের জন্য যুদ্ধ করেছেন। আপনারা কেন কোটার মত একটা সস্তা জিনিষকে পুজি করে অপবাদ নিয়ে সারা জীবন কাটিয়ে দিবেন ??? কোটা তাদের জন্যই প্রযোজ্য যাদের সমাজে চলার মত শক্তি থাকে না, স্কুল কলেজ এর গ্রেইস পেয়ে পাস করা স্টুদেন্টদের মত। আপনারা হলেন দেশের সর্বশ্রেষ্ঠ বাবার সন্তান। আপনাদের সাথে এই কোটার মত সস্তা বস্তাপচা জিনিস যায় না।
আর দেশে যদি কোটা পাওয়ার দাবিদার হয় তাহলে একমাত্র উপজাতিরা পেতে পারে। কারন তারা দেশের অনেক সুযোগ সুবিধা থেকে বঞ্ছিত ও তা ১-২% হলেই যথেষ্ট।
যোগ্যতার মাপকাঠি হউক মেধা। কোটার মত কোন ভিক্ষার ঝুলি নয়।
নিজেকে সম্মান করতে শিখুন, তাহলে অন্যকে ও সম্মান দিতে পারবেন।
যোগ্যকে মূল্যায়ন করুন। দেশ ও জাতিকে এগিয়ে নিয়ে যান।
নেট ঘেটে যা পেলামঃজাতীয় ই-তথ্যকোষ
মুক্তিযুদ্ধ বিষয়ক মন্ত্রণালয় সংক্রান্ত তথ্য

