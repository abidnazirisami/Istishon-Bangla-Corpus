আমার আজ আর ফেরা হবে না


 
মাঝে মাঝে আর ঘরে ফিরতে ইচ্ছা করে না
মনে হয় কোন এক অচেনা গাছের নিচে
বসে থাকি চুপচাপ,
একটা কবিতা পড়ি
অথবা সূর্যাস্ত দেখি
হয়তো আজ সূর্যোদয় হবে অন্যভাবে।
আজকাল অফিস থেকে আর ঘরে ফিরতে ইচ্ছা করে না
মনে হয় যে কোন একটা বাসে চড়ে বসি
কেউ যদি জিজ্ঞেস করে - কোথায় যাবেন
বলবো, আমি জানি না
পথের শেষ প্রান্তে আমাকে নামিয়ে দিয়ো বন্ধু
আজ আমার আর ঘরে ফেরা হবে না।
ইদানিং খুব পালিয়ে যেতে ইচ্ছা করে
কারো কাছ থেকে নয়
নিজের কাছ থেকেই
নিজেকে বড্ড ক্লান্ত মনে হয়
বহুদিন মাটিতে মিশিয়েছি রোদ্দুর কোমল যতনে
বহুদিন তৃষ্ণার্ত ধুলায় বান ডেকেছে আমার বয়ে যাওয়া ঘামে
এই ব্যস্ততা, খেয়ে পড়ে দিনান্তে বেঁচে থাকা
আমাকে দিয়ে হবে না।
এবার আমাকে যেতে হবে
অসংখ্য তারার মৃত্যুকে সাথে নিয়ে
কোন এক নতুন দিগন্তের সন্ধানে
আমাকে ফিরতে হবে।
আর কোন কবিতা নয়
এবার আমাকে ফিরে যেতে হবে
আজ এখনই এই মুহূর্তে!
পথের শেষ প্রান্তে তুমি আমাকে নামিয়ে দিয়ো বন্ধু
আজ আমার আর ঘরে ফেরা হবে না।

