প্রসঙ্গঃ কতিপয় অনলাইন নিউজ পোর্টালের _যৌন সংবাদ_ বাণিজ্য 


বাংলাদেশের অনলাইন নিউজের জগতে গত কয়েক বছরে বেশ বড় ধরণের একটা বিপ্লব যে ঘটে গেছে সেটা অস্বীকার করার কোন উপায় নেই। দেশে ইন্টারনেট ইউজার বাড়ার সাথে সাথে পাল্লা দিয়ে বাড়ছে অনলাইন নিউজ পোর্টালের সংখ্যা। স্বাভাবিকভাবে মনে হতেই পারে যে দেশ এগিয়ে যাচ্ছে। সাধারণ নাগরিক হিসাবে আমার তো খুশি হওয়া উচিৎ। কারণ যত বেশি নিউজ পোর্টাল, তত বেশি টাটকা সংবাদ। কিন্তু খুব একটা খুশি হতে পারছি না। কেন খুশি হতে পারছি না সেই বিষয়েই এই পোস্টের অবতারনা।
তাৎক্ষনিক সংবাদ আমি চাই কিন্তু সেই সংবাদটা বস্তুনিষ্ঠ এবং সময়োপযোগী হবে সেটাও চাই। আজকাল নিউজ পোর্টালগুলো সংবাদ পরিবেশনের জন্য যে হারে কামড়া-কামড়ি শুরু করেছে তাতে করে এই বস্তুনিষ্ঠ এবং সময়োপযোগী সংবাদের বড়ই অভাব। সেই অভাবকে পূরণ করবার জন্য নিউজ পোর্টালগুলো যে সমস্ত বিষয়ের উপর জোড় দিচ্ছে তাতে আমার যথেষ্ট পরিমান আপত্তি আছে। নিজেদের নিউজ পোর্টালকে হিট খাওয়ানোর জন্য যেইসব সংবাদের সমারোহ তাঁরা প্রদর্শন করছে তাতে করে নিউজ পোর্টাল খুলে বসার উদ্দেশ্য নিয়েই সন্দেহ জাগে। 
আপনাদের জন্য এইবেলা একটা কুইজ; ধরে নিন আপনি একটি নিউজ পোর্টালের গর্বিত মালিক। নিজের নিউজ পোর্টাল হিট খাওয়ানোর জন্য আপনি কোন ধরণের সংবাদ বেছে নিবেন?
অপশন-১ # প্রাচ্য এবং পাশ্চাত্যের ধ্রুপদী সঙ্গীতের বিবর্তন বিষয়ক সংবাদ।অপশন-২ # গণতন্ত্র নামক প্রাতিষ্ঠানিক রাজতন্ত্রের রাজপুত্র এবং রাজকন্যাদের রাজত্ব নিয়ে দাড়িয়াবান্ধা খেলার সংবাদ।অপশন-৩ # স্বপ্নে পাওয়া টিকটিকির ঝোল দিয়ে চিকেন ফ্রাইড রাইস রান্নার রেসিপি শেখার সংবাদ।অপশন-৪ # কনকনে শীতের রাতে লেপ ছাড়াই শরীর গরম করার যৌন সুরসুরি উদ্রেক করা সংবাদ।
আপনি যদি অপশন ১,২ কিংবা ৩ সিলেক্ট করেন তাহলে বলতে বাধ্য হচ্ছি, বাঙালিদের মানসিকতা সম্বন্ধে আপনার কোন ধারণাই নেই। আর যদি ৪ নম্বর অপশন সিলেক্ট করেন তাহলে বলব, আপনাকেই খুঁজছে বাংলাদেশ। এতদিন ছিলেন কোথায়?
ফালতু প্যাচাল বাদ দিয়ে মূল প্রসঙ্গে আসি। সবগুলো নিউজ পোর্টাল তো আর Bdnews24.com কিংবা Banglanews24.com এর মত সুপরিচিত এবং হিট নিউজ পোর্টাল না। তাই নিজেদের নিউজ পোর্টালগুলোকে হিট খাওয়ানোর জন্য বাকিরা সবথেকে সহজ যেই পদ্ধতি অবলম্বন করে থাকেন সেটা হচ্ছে যৌন সুরসুরি মার্কা নিউজের পরিমান বাড়িয়ে দেন। নিজেদের প্রচার ও প্রসার বাড়াতে এমনটা তাঁরা করতেই পারেন। এতে অনেকেরই আপত্তি নেই কিন্তু আমার আছে। এইসব নিউজ যদি ছাপাতেই হয় তাহলে যৌনবার্তা.কম নামে একটা ওয়েবসাইট খুলে ফেললেই হয়। নিশিরাইতে আমরাও কিছু বিনোদন পেলাম, নিউজ পোর্টালগুলোরও কিছু মারমার কাটকাট বিজনেস হল। 
ভাবছেন বানিয়ে বলছি? মোটেই তা নয় জনাব। আপনাদেরকে এখনই প্রমাণ দিচ্ছি। শুরু করছি Timesworld24.com দিয়ে।

মানবাধিকার সংবাদ ক্যাটাগরিতে গিয়ে মানবাধিকার বিষয়ক সংবাদ দেখে তো আমার চোখে পানি চলে আসল। প্রথম ১৩ টা সংবাদের ৯ টাই যৌন সুরসুরি মার্কা সংবাদ। আপনারাও দেখুন।

পরের ১২ টা সংবাদের মধ্যে ৮ টাই ধর্ষণ বা এই জাতীয় সংবাদ। তারমানে ২৫ টা সংবাদের মধ্যে ১৭ টাই যৌনতা সম্বন্ধীয় সংবাদ। প্রচার বাড়ানোর জন্য কি চেষ্টা রে বাবা।

এইবার চলুন আরেকটি অনলাইন নিউজ পোর্টাল bd24live.com এর ওয়েবসাইট থেকে চক্কর দিয়ে আসি।

এক্সক্লুসিভ ক্যাটাগরিতে গিয়ে পেজ ওপেন করতেই দেখি যৌন বিষয়ক খবরের উপস্থিতি। ৯ টা সংবাদের ৪ টাই যৌন বিষয়ক সংবাদ।

এইবার আমাদের সুপরিচিত একটি পত্রিকার অনলাইন ওয়েবসাইট থেকে ঘুরে আসা যাক। dinkal24.com নিউজ পোর্টালটি যে কাদের প্রতিনিধিত্ব করে সেটা কি আর বলে দিতে হবে?

তাঁদের অপরাধ পৃষ্ঠায় গিয়ে মনে হল বাংলাদেশে সম্ভবত ধর্ষণ ছাড়া অন্যান্য অপরাধ কমই ঘটে।

এইবার আসা যাক আমাদের স্পেশাল অনলাইন নিউজ পোর্টাল Hello Today–র ওয়েবসাইটে। বাংলাদেশের নিউজ পোর্টালগুলোর মাঝে যদি প্রতিযোগিতার আয়োজন করা যায় যে কোন নিউজ পোর্টাল সবথেকে বেশি যৌনতা সম্বন্ধীয় নিউজ করে; তাহলে চোখ বন্ধ করে Hello Today-কে গোল্ড মেডেল দেওয়া যাবে। 

আমার কথা বিশ্বাস হচ্ছে না? তাহলে নিজেরাই দেখুন। এই নিউজ পোর্টালে চোখ বুলালে আপনার মনে হবে ধর্ষণ আর যৌন হয়রানি ছাড়া পৃথিবীতে আর কোন অপরাধই ঘটে না। প্রথমে অপরাধ সেকশনের প্রথম পৃষ্ঠায় যাই। ১০ টা সংবাদের ১০ টাই যৌনতার আবেশে ভরপুর।

২য় পৃষ্ঠাতেও স্কোর ১০ এ ১০।

৩য় পৃষ্ঠায় স্কোরটা একটু কমে গেছে। ১০ এ ৮।

এইরকম ১৭ পৃষ্ঠা আছে। ৩ পৃষ্ঠা দেখার পর বাকি পৃষ্ঠাগুলোতে চোখ বুলাতে আর রুচি পেলাম না। কি আছে সে তো বোঝাই যাচ্ছে। 
আমার এই বিশ্লেষণ অনেকেরই হয়ত পছন্দ হচ্ছে না। এই জাতীয় খবর আমরা যে পরিমান আগ্রহ নিয়ে পড়ি তাতে এর বিরুদ্ধে লিখলে সেটা পছন্দ না হওয়াটাই স্বাভাবিক। কে চায় অনলাইনে কেবল কাটখোট্টা জিনিস পড়তে? এক-আধটু সুড়সুড়ি না পেলে কি জমে নাকি? তাই এইসব নিউজের ব্যাপারে যতই আমরা সুশীলতা দেখাই না কেন; আমরাই এইসব নিউজ পোর্টালগুলোর সবথেকে বড় পৃষ্ঠপোষক। কি, মানতে পারছেন না? একটা উদাহরণ দেই, তাহলেই সব পরিষ্কার হয়ে যাবে।
Mediatimes24.com অনলাইন নিউজ পোর্টালটির দুইটা সংবাদের দিকে নজর দিন। ১৮ জুলাই প্রকাশিত প্রথম সংবাদটির শিরোনাম “হুমায়ুন আহমেদ স্মরণে চ্যানেল আই এর চারদিনব্যাপী আয়োজন”। এই সংবাদটি পড়েছেন মাত্র ১৭২ জন পাঠক। 

আর ৩০ জুলাই প্রকাশিত ২য় সংবাদটি যার শিরোনাম “ঢাকায় ৫২ হাজার টাকায় সানি লিওন” পড়েছেন মাত্র (!) ২৩৬৮ জন। 

শুধু তাই নয়। আমি নিশ্চিত করে বলতে পারি আমার এই লেখাটিতে ভালই হিট পড়বে। কারণ, আমি পোস্টের শিরোনামে "যৌন সংবাদ বাণিজ্য" শব্দগুলো উল্লেখ করেছি। একারণেই এইসব নিউজ পোর্টালগুলোকে দোষ দিতে আমি রাজি নই। কারণ এরা সমাজের কথাই বলে। সমাজের মানুষের চাহিদাকেই প্রাধান্য দেয়। সমাজকে যদি বদলাতে চাই তাহলে আগে নিজেদেরকে বদলাতে হবে। এইসব নিউজের ব্যাপারে আমরা যদি নিজেদের মানসিকতাকে পরিবর্তন করতে পারি তাহলেই এইসব নিউজ পোর্টালগুলো নিজেরাই ঠিক হয়ে যাবে। আমি সেই সুদিনের প্রতীক্ষায় প্রহর গুনছি। 

