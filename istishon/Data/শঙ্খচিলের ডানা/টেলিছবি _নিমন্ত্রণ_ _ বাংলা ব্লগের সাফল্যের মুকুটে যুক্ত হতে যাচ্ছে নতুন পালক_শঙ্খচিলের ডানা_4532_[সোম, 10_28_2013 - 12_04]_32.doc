টেলিছবি _নিমন্ত্রণ_ _ বাংলা ব্লগের সাফল্যের মুকুটে যুক্ত হতে যাচ্ছে নতুন পালক


 
২০১২ সালের কথা। নাগরিক ব্লগে একটা গল্প লিখেছিলাম “শেষ নিমন্ত্রণ” নামে। গল্পটা ব্লগে প্রকাশ হওয়ার মাসখানেক পর একদিন সন্ধ্যায় মোবাইলে একটা ফোন আসল। ফোনদাতা নিজেকে পরিচয় দিলেন নূর নবী দুলাল নামে। তিনি একজন সৌখিন চলচ্চিত্র নির্মাতা। আমার গল্পটা থেকে টেলিছবি বানাতে ইচ্ছুক। আমার আপত্তি আছে কি না জানতে চাইলেন। এমন প্রস্তাবে আপত্তি করবার প্রশ্নই আসে না। সানন্দে অনুমতি দিলাম। সেই থেকে অপেক্ষা করছিলাম কবে শুটিং শুরু হবে। বিভিন্ন ঝামেলার কারণে শুটিং বিলম্বিত হচ্ছিল। অবশেষে সপ্তাহখানেক আগে আবারও দুলাল ভাই ফোন দিলেন। জানালেন সব তৈরি। ২৪-২৬ অক্টোবর এই তিনদিন শুটিং হবে চট্টগ্রামে। শুটিং দেখার নিমন্ত্রণ জানালেন। অফিসে প্রচণ্ড ব্যস্ততা চলছে। তারপরেও একদিন ছুটি ম্যানেজ করে ছুটলাম চট্টগ্রামের উদ্দেশ্যে। 
এর আগে কখনও একটা শুটিং ইউনিট এর সাথে থেকে শুটিং দেখার সুযোগ হয়ে উঠে নি। এইবার সেই সুযোগ পেয়ে ভালোভাবেই কাজে লাগিয়েছি। এবং অসাধারণ কিছু স্মৃতি নিয়ে ঢাকায় ফিরেছি। আপনাদের সাথে সেই অভিজ্ঞতা বিনিময়ের জন্যই লিখতে বসলাম। 
"নিমন্ত্রণ" এর কাহিনী সংক্ষেপঃ 
নন্দিনী ভালোবাসে রবীন্দ্রনাথকে এবং ভালোবাসে তার স্বামী শামসকেও। কিন্তু শামস মানসিকভাবে সুস্থ নয়। সহ্যের শেষ সীমায় পৌঁছে নন্দিনী আশ্রয় নেয় সাইক্রিয়াটিস্ট নওশাদের কাছে। নন্দিনীর সাথে বিপত্নীক নওশাদের গড়ে ওঠে এক উদ্দেশ্যপূর্ন সম্পর্ক। ওদিকে, শামস কি ধরে ফেলে নন্দিনীর এই নতুন সম্পর্কের কথা?
সায়েন্টিফিক সেমিনার শেষে দেশে ফিরে নওশাদ যাচ্ছে নন্দিনীর নিমন্ত্রন রক্ষা করতে। কিন্তু নন্দিনীর বাড়ির গলির অন্ধকারময়তা থেকে শুরু করে, রহস্য আবৃতা নারী- নন্দিনীর ফার্মের দারোয়ান- নওশাদকে দূবর্ল করে ফেলে আতঙ্কে। এই আতঙ্ক চূড়ান্ত ভয়ে রূপ নেয়, যখন নওশাদ নন্দিনীর ঘরে নন্দিনীর বদলে মুখোমুখি হয় শামসের। শামসের রহস্যের সাথে প্রশ্ন হিসেবে যোগ হয় শামসের জোরালো দাবী- তবে কি নন্দিনীও পাগল?
নওশাদের মানসিক দ্বন্দ্ব দর্শকের দিকে ছুঁড়ে দেয় চূড়ান্ত প্রশ্ন- এটি কি আসলে নিমন্ত্রন নাকি নিপুণ কোন ফাঁদ???
টেলিছবিতে অভিনয় করেছেন শতাব্দী ওয়াদুদ, সানজিদা প্রীতি, নাসির উদ্দিন খান, আবুল হাসনাত প্রমুখ। টেলিছবির চিত্রনাট্য তৈরি করেছেন তানভীর পিয়াল এবং পরিচালনা করেছেন নূর নবী দুলাল। প্রযোজনা প্রতিষ্ঠান  মিডিয়া কারিগর এর ব্যানারে নির্মিত হচ্ছে টেলিছবিটি। গতানুগতিক কাহিনী এবং লোকেশনের জালে যখন বাংলা নাটক এবং টেলিছবি আবদ্ধ হয়ে পড়ছে, তখন দর্শকদের বৈচিত্র্য দেওয়ার জন্যই এগিয়ে এসেছে মিডিয়া কারিগর ভিন্নধর্মী গল্প দ্বারা নির্মিত টেলিছবি নিমন্ত্রণ নিয়ে। 
ইষ্টিশনের যাত্রিদের জন্য শুটিং চলাকালীন তোলা কিছু ছবি শেয়ার করার লোভ সামলাতে পারছি না। প্রথমেই পরিচালক সহ টিম মেম্বারদের ছবি।
সবাই প্রস্তুত? রেডি থ্রি, টু, ওয়ান; অ্যাকশন – 

লাইটিং বেশ ভালই ছিল। 

মনিটরে মনোযোগী পরিচালক।

একই ফ্রেমে বন্দী ৪ জন (বাম থেকে ডানে) সহকারী পরিচালক ডাঃ আতিকুল হক, পরিচালক নূর নবী দুলাল, কাহিনীকার ফাহমিদুল হান্নান রূপক এবং চিত্রনাট্যকার তানভীর পিয়াল। 

শুটিং এর ব্যস্ততার ফাঁকেই খাওয়ার কাজটা সেরে নিচ্ছে সবাই।

নওশাদ চরিত্রে শতাব্দী ওয়াদুদ এর অভিনয় ছিল বরাবরের মতই দুর্দান্ত। নতুন হলেও শামস চরিত্র নিয়ে তাঁর সাথে পাল্লা দিয়ে অভিনয় করেছেন নাসির উদ্দিন খান। বাংলাদেশী মিডিয়া খুব ভালোমাপের একজন অভিনেতা পেতে যাচ্ছে সেটা নিশ্চিত করেই বলা যায়। সানজিদা প্রীতি তাঁর সু-অভিনয় দিয়ে খুব চমৎকার ভাবেই নন্দিনী চরিত্রটি ফুটিয়ে তুলতে পেরেছেন। চরিত্রের দাবী অনুযায়ী বিভিন্ন সময়ে তাঁর মুখের অভিব্যক্তি ছিল একদম পারফেক্ট।
এতক্ষণ আপনারা শুটিং ইউনিটের ছবি দেখলেন। এইবার আপনাদের জন্য রয়েছে টেলিছবির বিশেষ মুহূর্তের স্পেশাল কিছু ছবি। 






মূল গল্পে চরিত্র ছিল তিনটি। গল্প থেকে টেলিছবিতে রূপান্তরের জন্য কয়েকটি চরিত্র বাড়ানো হয়েছে এবং কাহিনীতে কিছু টুইস্ট আনা হয়েছে। তাই নিশ্চিতভাবেই বলা যায় পুরোটা সময় জুড়ে দর্শক একটা সাসপেন্সের চাদরে আবৃত থাকবেন এবং শেষ দৃশ্যের চমকে বলতে বাধ্য হবেন “এটা কি হল?”
আর কিছু বলতে চাইছি না। বাকিটা না হয় পর্দাতেই দেখলেন। টেলিছবির শুটিং প্রায় ৮০ ভাগ সম্পন্ন হয়েছে। আগামী মাসেই বাকি কাজটুকু শেষ করে পোস্ট প্রোডাকশনে যাবেন পরিচালক। টেলিছবির বিভিন্ন আপডেট পেতে চাইলে আপনারা চোখ রাখতে পারেন  নিমন্ত্রণ এর অফিসিয়াল ফেসবুক পেইজ এ। 'নিমন্ত্রণ'র অনলাইন পার্টনার 'ইস্টিশন ব্লগ'।
নিমন্ত্রণ শেষ পর্যন্ত যদি সম্প্রচার হয় তাহলে সেটা হবে অনলাইনে লেখালেখির জয়। এ তো কেবল শুরু। বাংলা ব্লগ জগত অন্তত গল্পের ক্ষেত্রে যে একটা পর্যায়ে পৌঁছাতে পেরেছে সেটা অস্বীকার করবার কোন উপায় নেই। ব্লগগুলোতে তাই এখন গল্পের জয় জয়কার। সেদিন আর দূরে নয় যেদিন পরিচালকেরা ভালো কাহিনীর জন্য ব্লগগুলোতে হুমড়ি খেয়ে পড়বে। আমি সেই দিনের অপেক্ষায় প্রহর গুনছি।


