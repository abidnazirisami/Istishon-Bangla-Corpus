টিকফা চুক্তি; হুমকির সম্মুখীন বাংলাদেশের সম্ভাবনাময় ফার্মা সেক্টর


ধরে নিন, আপনার টাইফয়েড জ্বর হয়েছে। ডাক্তার আপনাকে ৭ দিনের জন্য ৭ টা Azithromycin ট্যাবলেট প্রেসক্রাইব করলেন। একেকটা ট্যাবলেট এর দাম ৩০ টাকা। আপনার পকেটে আছে ১০০ টাকার একটা নোট। আপনি ৯০ টাকা দিয়ে তিনটা ট্যাবলেট কিনে বাসায় গেলেন। ৪ দিনের মাথায় আপনি আবার ওষুধের দোকানে আসলেন বাকি ৪ টা ওষুধ কিনবার জন্য এবং অবাক হয়ে লক্ষ্য করলেন একেকটা ট্যাবলেট এর দাম ৩০ টাকা থেকে বেড়ে ৩৫০ টাকা হয়ে গেছে। আপনার তখন মনের অবস্থা কেমন হবে?
যেহেতু রোগমুক্তির জন্য এন্টিবায়োটিক এর কোর্স কমপ্লিট করতেই হবে তাই আপনি বেশি দামে হলেও ওষুধ কিনতে বাধ্য। আপনি ধনী হলে কোন সমস্যা নেই। ৩০ টাকার ওষুধ ৩০০০ টাকা হলেও আপনি কিনতে পারবেন। কিন্তু আপনি যদি হন একজন রিকশাওয়ালা, একজন দিনমজুর কিংবা সংসারের ঘানি টেনে চলা একজন মধ্যবিত্ত পরিবারপ্রধান; তাহলে ওষুধের কোর্স কমপ্লিট করা আপনার জন্য কি কঠিন এমনকি ক্ষেত্রবিশেষে অসম্ভব হয়ে যাবে না? প্রিয় পাঠক, এমন ঘটনা বাস্তবে রূপ নেওয়ার সম্ভাবনা আছে বহুল আলোচিত TICFA চুক্তি বাস্তবায়িত হলে।
TICFA নিয়ে ব্লগ, ফেসবুক কিংবা অন্যান্য সোশাল মিডিয়াগুলোতে কম আলোচনা হচ্ছে না। আজকের পত্রিকায় দেখলাম সরকার অবশেষে এই চুক্তির খসড়া অনুমোদন করেছে। এখন যুক্তরাষ্ট্রের সঙ্গে আলোচনার মাধ্যমে সময় ঠিক করে এই চুক্তি সই করা হবে। কি আছে এক চুক্তিতে? বাণিজ্যসচিব মাহবুব আহমেদ জানান, টিকফা চুক্তি স্বাক্ষর এখন সময়ের ব্যাপার। তিনি মনে করেন, এর খসড়ায় এমন কোনো শর্ত নেই, যা বাংলাদেশের সংবিধানের ২৮, ৩৪ ও ৩৮ অনুচ্ছেদ এবং ২০০৬ সালের শ্রম আইনের পরিপন্থী। মজার ব্যাপার হচ্ছে এই চুক্তি সংবিধানের ১৪৫(ক) ধারার পরিপন্থি। বাংলাদেশের সংবিধানের ১৪৫(ক) ধারা অনুসারে বিদেশের সাথে চুক্তি জাতীয় সংসদে আলোচনা করা বাধ্যতামূলক হলেও টিকফা নিয়ে চরম গোপনীয়তা বজায় রেখে চলছে সরকার। সংবিধানের ১৪৫(ক) ধারায় স্পষ্ট করে বলা আছেবিদেশের সহিত সম্পাদিত সকল চুক্তি রাষ্ট্রপতির নিকট পেশ করা হইবে এবং রাষ্ট্রপতি তাহা সংসদে পেশ করিবার ব্যবস্থা করিবেন

অতীতের তিক্ত অভিজ্ঞতা থেকে আমরা জানি এই ধরণের গোপনীয়তা বজায় রাখার মানেই হচ্ছে আবারও কোন জাতীয় স্বার্থবিরোধী চুক্তির খেসারত দিতে যাচ্ছে বাংলাদেশের জনগণ। টিকফা চুক্তিতে কি আছে তা এখনও আমরা জানি না, আমাদের সমস্ত বিশ্লেষণ এর ভিত্তি হচ্ছে ২০০৫ সনের লিক হয়ে যাওয়া টিফা চুক্তির খসড়া (কম-বেশি দুইটা চুক্তি একই ধরেই পর্যালোচনা করা হচ্ছে)।
আমি টিকফা’র বিস্তারিত আলোচনায় যাব না। টিকফার সাথে ফার্মা সেক্টরের সম্পর্ক নিয়ে আলোচনা করব। পেশায় একজন ফার্মাসিস্ট হওয়াতে বাংলাদেশের ওষুধশিল্প সম্বন্ধে কিছুটা হলেও জানাশোনা আছে। গার্মেন্টস সেক্টরের পরেই বাংলাদেশের সবথেকে সম্ভাবনাময় খাত হচ্ছে ফার্মা সেক্টর। বর্তমানে বাংলাদেশে ওষুধশিল্পের আভ্যন্তরীণ বাজার ৯৪৪১ কোটি টাকা। IMS এর ডাটাকে বাংলাদেশের ফার্মা কোম্পানিগুলো standard হিসাবে ধরে নিলেও আসল মার্কেট সাইজ আরও বেশি হয়ে থাকে। সে হিসাবে বাংলাদেশের ফার্মা মার্কেটের আয়তন এই মুহূর্তে ১০ হাজার কোটি টাকারও বেশি। অর্থাৎ সবগুলো ওষুধ কোম্পানি মিলে একবছরে ১০ হাজার কোটি টাকারও বেশি ওষুধ বিক্রি করে। গার্মেন্টস সেক্টরের পরে এই সেক্টরেই কর্মসংস্থান সবথেকে বেশি। 
আমাদের দৈনন্দিন এবং জীবন রক্ষাকারী ওষুধের শতকরা ৯৭ ভাগই আমাদের দেশীয় কোম্পানিগুলোই প্রস্তুত করছে। এই সেক্টরে আমরা স্বয়ংসম্পূর্ণতা অর্জনের দ্বারপ্রান্তে পৌঁছে গেছি বলা যায়। কেবলমাত্র Horomoe, Vaccnine এবং Anti-cancer কিছু ড্রাগ আমরা বাইরে থেকে আমদানি করে থাকি (৩%)। আশার কথা হচ্ছে কিছু কিছু দেশীয় কোম্পানি এই ওষুধগুলোও প্রস্তুত করা শুরু করেছে এবং করতে যাচ্ছে। আমাদের দেশীয় ওষুধের গুনগত মান অনেক ভালো বলেই বিশ্বের ৮০ টির অধিক দেশে আমাদের দেশীয় কোম্পানির তৈরি করা ওষুধ রপ্তানি হচ্ছে। আর এসবই সম্ভব হয়েছে দুইটি কারণে।
১. Drug Control Ordinance 1982
২. Doha Declaration 2001
১৯৮২ সালের Drug Ordinance Act এর মাধ্যমে আমার বিদেশি ওষুধ কোম্পানিগুলোর একচেটিয়া মনোপলি বানিজ্য থেকে মুক্তি পেয়েছি। দেশীয় কোম্পানিগুলো ক্রমান্বয়ে নিজেদের যোগ্যতা দিয়ে সেইসব বিদেশি কোম্পানিগুলোর জায়গা দখল করেছে। তাই অনেক প্রভাবশালী ফার্মা কোম্পানি বাধ্য হয়েছে বাংলাদেশ থেকে তাঁদের ব্যবসা গুটিয়ে নিতে। কোন কোন বিদেশী কোম্পানি টিকে থাকার স্বার্থে বাধ্য হয়েছে দেশীয় কোম্পানির সাথে বা অন্য আরও দুই তিনটি বিদেশী কোম্পানির সাথে একীভূত হতে। এই আইনের ফলেই দেশীয় ফার্মা কোম্পানিগুলো আমাদের ফার্মা সেক্টরকে একটা শক্ত ভিত্তির উপর দাঁড় করাতে সক্ষম হয়েছে। 
আর দেশীয় ফার্মা কোম্পানিগুলো সেই শক্ত ভিত্তিকে পরিপূর্ণভাবে কাজে লাগাতে সক্ষম হয়েছে Doha Declaration 2001 এর মাধ্যমে। দোহা ঘোষণা ২০০১ অনুযায়ী বিশ্ববাণিজ্য সংস্থার আওতায় বাণিজ্যবিষয়ক মেধাসম্পদস্বত্ব চুক্তি অনুসারে স্বল্পোন্নত সদস্য হিসেবে বাংলাদেশ ২০১৬ পর্যন্ত ওষুধের ক্ষেত্রে মেধাসত্ত্ববিষয়ক বিধিনিষেধ থেকে ছাড় পেয়েছে এবং এই সুবিধা গ্রহণ করে বাংলাদেশের ফার্মাসিউটিক্যাল কোম্পানিগুলো বিভিন্ন পেটেন্ট করা ওষুধ উৎপাদন এবং রপ্তানি করতে পারছে। এই সুযোগ দেওয়া হয়েছে শুধুমাত্র LDC ভুক্ত দেশগুলোকে। আর LDC ভুক্ত দেশগুলোর মধ্যে একমাত্র বাংলাদেশই ওষুধ শিল্পে বহুদূর এগিয়ে গেছে। তাই এই সুবিধার সুফল বাংলাদেশের থেকে বেশি আর কেউ নিতে পারছে না। এই সুবিধার জন্যই বিদেশী পেটেন্ট করা ওষুধ আমরা অনেক কমমূল্যে দিতে পারছি মার্কেটে। দেশীয় কোম্পানিগুলোর কারণে বিদেশী কোম্পানিগুলোও বাধ্য হচ্ছে ওষুধের দাম কমিয়ে বিক্রি করতে। এতে কিন্তু তাঁদের কোন লস হচ্ছে না। লাভ কম হচ্ছে এই যা। মেধাসত্ত্ববিষয়ক বিধিনিষেধ বিষয়ক এ সময়সীমা প্রয়োজনে আরও বাড়ানো হতে পারে। ইতোমধ্যে এই সময়সীমা ২০২১ সাল পর্যন্ত বাড়ানোর ব্যাপারে চেষ্টা চলছে।
মূল প্রসঙ্গে আসা যাক। TICFA হলে তাঁর প্রভাব ফার্মা সেক্টরে উপর কিভাবে পড়বে চলুন সেটা দেখি। আগেই বলেছি টিকফা নিয়ে সরকার যেহেতু চোর-পুলিশ খেলছে আমাদের সাথে তাই টিফা চুক্তিই আমাদের একমাত্র ভরসা। এই চুক্তির ১৫ নম্বর অনুচ্ছেদে বলা আছে,Recognizing the importance of providing adequate and effective protection and enforcement of intellectual property rights [obligations contained in the Agreement on Trade-Related Aspects of Intellectual Property Rights (TRIPS) and other intellectual Property rights conventions. adherence 

অর্থাৎ,বাণিজ্য সম্পর্কিত মেধাসত্ত্ব অধিকার এবং অন্যান্য প্রচলিত মেধাসত্ত্ব আইনের যথাযথ এবং কার্যকরী রক্ষণাবেক্ষণ ও বাস্তবায়ন করতে হবে।

টিকফা চুক্তির ফলে বাংলাদেশের ওষুধ শিল্প ও পাবলিক হেলথ এর উপর যে সকল বিরূপ প্রভাব পড়তে পারে সংক্ষেপে তা হচ্ছে ঃ 
১। মেধাসত্ত্ব আইন কার্যকর হলে বাংলাদেশের ওষুধ কোম্পানিগুলো অনেক ওষুধ তৈরি করতে পারবে নাঃ 
পেটেন্ট আইনের ফলে পেটেন্টেড ওষুধ বানাতে পারবে না বাংলাদেশ, ফলে বাংলাদেশের অনেক ওষুধ কোম্পানির উৎপাদন বন্ধ হয়ে যেতে পারে, ওষুধ শিল্প হুমকির মুখে পড়তে পারে।বাংলাদেশ ওষুধ শিল্পে রপ্তানি সম্ভাবনা হারাবে। আমাদের কয়েকগুণ বেশি দামে বিদেশি কোম্পানির পেটেন্ট করা ওষুধ খেতে হবে। তাছাড়া ওষুধের পেটেন্ট আগে দেয়া হতো সাত বছরের জন্য, এখন বিশ্ববাণিজ্য সংস্থার TRIPS আইনে তা আরও বাড়িয়ে ২০ বছর করা হয়েছে। অর্থাৎ আবিষ্কারক কোম্পানি সুদীর্ঘ ২০ বছর ধরে নিজের ইচ্ছামতো দামে ওষুধটির একচেটিয়া ব্যবসা করে অবাধে মুনাফা লুট করবে। TICFA বাস্তবায়িত হলে বাংলাদেশ TRIPS মানতে বাধ্য থাকবে। 
২। বাংলাদেশের ওষুধ শিল্প জায়ান্ট ফার্মা কোম্পানিগুলোর পেটেন্ট, কপিরাইট, ট্রেডমার্ক ইত্যাদির লাইসেন্স খরচ বহন করতে গিয়ে অভূতপূর্ব লোকসানের কবলে পড়বেঃ 
পেটেন্ট অধিকারী জায়ান্ট ফার্মা কোম্পানিকে পেটেন্ট/ কপিরাইট/ ট্রেডমার্ক লাইসেন্স দিয়ে ওষুধ উৎপাদনের অনুমতি নিতে হবে বাংলাদেশের ওষুধ কোম্পানিগুলোকে, ফলে উৎপাদন খরচ কয়েকগুণ বেড়ে যাবে। বাংলাদেশের ওষুধ শিল্প ক্ষতিগ্রস্ত হবে কেননা দেশীয় ওষুধ কোম্পানিগুলো নিজ দেশেই তাদের ওষুধ বিক্রি করতে গিয়ে বিদেশি কোম্পানির সঙ্গে অসম প্রতিযোগিতার মুখে পড়বে। ফলে অনেক মাঝারি ও ক্ষুদ্র ওষুধ কোম্পানি বন্ধ হয়ে যাবে। 
৩। হুমকির মুখে পড়বে জনস্বাস্থ্যঃ
ট্রিপস চুক্তির ফলে ওষুধের দাম জ্যামিতিকহারে বাড়বে এটা নিশ্চিত, ফলে সবচেয়ে বেশি ক্ষতিগ্রস্ত হবে নিম্ন আয়ের মানুষ কেননা দরিদ্ররা ওষুধ কিনতে গিয়ে হিমশিম খাবে। অনেক জীবন রক্ষাকারী ওষুধের মাত্রাতিরিক্ত চড়া দামের কারনে ওষুধের অভাবে মরবিডিটি এবং মর্টালিটি বেড়ে যাবে ফলে আমাদের জনস্বাস্থ্য মারাত্মক হুমকির মুখে পড়বে। 
এই যে পেটেন্ট বা মেধাসত্ত আগ্রাসন এর মূল লক্ষ্য হচ্ছে গবেষণা ও টেকনোলজিকে কুক্ষিগত করে তৃতীয় বিশ্বের দেশগুলোকে বহুজাতিক কোম্পানিগুলোর বাজারে পরিনত করা। Anticancer, Antiretroviral, সহ অনেক জীবন রক্ষাকারী ড্রাগ এর উপর প্যাটেন্ট আরোপ বাংলদেশসহ এশিয়া আর আফ্রিকার কোটি কোটি গরিব মানুষের পাবলিক হেলথ ধ্বংস করে দিবে। 
একটা উদাহরণ দিলেই পরিষ্কার হবে পেটেন্ট এর নামে পশ্চিমা বহুজাতিক কোম্পানি কিভাবে অবাধ লুণ্ঠনের ধান্ধা করে। ভারতে ২০০৬ সাল থেকেই Novartis ক্যানসার নিরাময়ে ব্যবহূত গ্লিভেক নামের ওষুধটির উপর মেধা সত্ত্বের দাবি জানিয়ে আসছে এবং ভারতীয় ওষুধ কোম্পানিগুলো ওই ওষুধটি নকল করে বাজারজাত করছে বলে অভিযোগ করে। কিন্তু ভারতের সুপ্রিম কোর্ট Novartis এর মেধাসত্ত্বের দাবিকে বেআইনি ঘোষণা করে সাফ জানিয়ে দিয়েছে, Novartis যে ওষুধটির স্বত্ব দাবি করছে,সেটির মধ্যে ‘নতুনত্ব বা নব-আবিষ্কারের কোনো বিষয়’ নেই। তাই ভারতীয় আইনে Novartis সেটির স্বত্ব পেতে পারে না। ভারতের আইন অনুযায়ী, প্রচলিত ওষুধের চেয়ে খুব বেশি উন্নত বা আলাদা নয় এমন কোনো নতুন ওষুধ স্বত্ব পেতে পারে না। ভারতের ওষুধ কোম্পানি Cipla Ltd. ও Netco Pharma Ltd. গ্লিভেক ওষুধটি তৈরি করে Novartis-র চেয়ে প্রায় দশ গুণ কম দামে বিক্রি করে। Novartis এর মতলব ছিল এই ওষুধের সত্ত্ব আদায় করে নিয়ে ভারতের কোম্পানিগুলার ওষুধ উৎপাদনের অধিকার কেড়ে নিয়ে ভারতের বিশাল বাজারে নিজে চড়া দামে এই ওষুধ বিক্রি করে অবাধে মুনাফা লুটা। কিন্তু ভারতের আদালত এই মতলববাজি আইনের মারপ্যাঁচেই রুখে দিয়েছে। এর মাধ্যমে ভারতের দরিদ্র জনগণের কম দামে জীবন রক্ষাকারী ওষুধ কেনার অধিকার সুরক্ষিত হল সাথে সাথে তাদের ওষুধ শিল্পও বহুজাতিকের অবৈধ আগ্রাসন থেকে রক্ষা পেল। উল্লেখ্য ভারত কিন্তু TICFA চুক্তিতে স্বাক্ষর করে নি। তাই এমন শক্তিশালী অবস্থান নেওয়া তাঁদের পক্ষে সম্ভব হয়েছে। TICFA চুক্তিতে স্বাক্ষর করলে বাংলাদেশ চাইলেও বহুজাতিক কোম্পানিগুলোর বিরুদ্ধে এমন অবস্থান নিতে পারবে না। 
আরও একটা উদাহরণ দেওয়া যেতে পারে আফ্রিকা থেকে। Pfizer, GlaxoSmithKlin এর মত বড় বড় কোম্পানীগুলো শুধুমাত্র অধিক মুনাফা লাভের জন্য উন্নয়নশীল দেশের এক কোটি এইডস রোগীকে মৃত্যুর মুখে ঠেলে দেয়। তারা WTO চুক্তির আয়ত্তাধীন TRIPS কে ব্যবহার করে লাইফ সেভিংস এই ড্রাগসের পেটেন্ট আইন কার্যকর করে। ফলে বছরে যেই ওষুধের খরচ ১৫০০০ ডলার (একই ওষুধ ভারতের Yusuf Khwaja Hamied ৩৫০ ডলারে দিতে সক্ষম), সেই খরচ মেটানো সম্ভব হয় নি দরিদ্র আফ্রিকানদের। মুনাফাখোরদের এই উচ্চমূল্যই এই লোকদের মৃত্যুর কারন। কোটি লোক মারার এই ভয়াবহ চিত্র উঠে এসেছে Dylan Mohan Gray পরিচালিত Fire in the Blood মুভিতে। অনেকেই মতেই এটি শতাব্দীর সবচেয়ে নৃশংসতম অপরাধ।
অনেক প্রতিকূলতাকে পাশ কাটিয়ে এতদিনে আমাদের ফার্মা সেক্টর তাঁর ভিতটাকে দাঁড় করাতে সক্ষম হয়েছে। এখন সময় সেই ভিত্তিটাকে মজবুত করার। তাঁর আগেই যদি TICFA বাস্তবায়ন হয় তাহলে এতদিনের পরিশ্রমে গড়া আমাদের ফার্মা সেক্টর ধ্বসে পড়ার আশঙ্কা থেকেই যায়। এই সেক্টরে কাজ করছে হাজার হাজার মানুষ। একজন মানুষের উপার্জনে একটা সংসার চলে। তাই সামাজিক স্থিতিশীলতা সর্বোপরি ফার্মা সেক্টরের উন্নতির স্বার্থেই এই মুহূর্তে আমাদের টিকফা কোন প্রয়োজন নেই। এই ব্যাপারটা সরকারের কর্তাব্যক্তিরা যদি বুঝেও না বুঝতে চান তাহলে বলব, গোল্ডফিসের মতন স্মৃতিশক্তির অধিকারী বাংলাদেশীরা আপনাদের ক্ষমা করতে পারলেও ইতিহাস আপনাদের কখনোই ক্ষমা করবে না। 
এই লেখাটা তৈরি করার জন্য যিনি আমাকে সবথেকে বেশি সাহায্য করেছেন তিনি হচ্ছেন ঢাকা বিশ্ববিদ্যালয়ের ক্লিনিক্যাল ফার্মেসি এবং ফার্মাকোলজি বিভাগের প্রভাষক Zobaer Al Mahmud। তাঁর প্রতি আন্তরিক কৃতজ্ঞতা প্রকাশ করছি।
References:
১. যুক্তরাষ্ট্রের সঙ্গে অবশেষে টিকফা সই হচ্ছে
২. IMS 1st Quarter, 2013
৩. Drug Control Ordinance 1982
৪. Doha Declaration 2001, Extension of transition period for Least-Developed Countries (LDCs)
৫. US-Bangladesh TIFA (draft)

