দুলাভাই, পুরুষাঙ্গ কি_



আমার চেহারা দেখে আমাকে যতটা না শান্তশিষ্ট ও গোবেচারা মনে হয়, বাস্তবে আমি তার থেকেও দুই কাঠি বেশি ফাজিল। আমার চরিত্রের ব্যাপারে এই ঐতিহাসিক মুল্যায়ন আমার নিজের করা না। আমার স্কুলফ্রেন্ড রোজীর করা। (বেচারির সাথে ম্যালাদিন যোগাযোগ নাই। যেখানেই থাকুক, সে ভাল থাকুক।) এই মুল্যায়নের সাথে আমি ১০০% একমত না হলেও খুব বেশি দ্বিমতও পোষণ করি না। তার কারন প্রাইমারী স্কুলে রোজী আর তার বান্ধবীদের সাথে শিউলি ফুল কুড়ানো নিয়ে আমরা ছেলেরা কম ক্যাচাল করি নি। আমাদের স্কুলে শিউলি গাছ ছিল একটা। প্রতিদিন সকালে এসে ছেলে আর মেয়েরা কাড়াকাড়ি করতাম কারা সেই ফুলগুলো নিয়ে সবার আগে বড় আপাকে উপহার দিতে পারবে তা নিয়ে। যেদিন মেয়েরা আগে ফুলগুলোর অধিকার নিয়ে রাখত সেদিন আমার উপর দায়িত্ব পড়ত সেগুলো নিয়ে আসার। আমিও কখনো চুরি করে, কখনো আইসক্রিমের লোভ দেখিয়ে আর কখনো ঝগড়া করে সেগুলো নিয়ে আসতাম। আমাকে অবমূল্যায়নের জন্য তাই রোজী এবং তার বান্ধবীদেরকে খুব একটা দোষ দিতে পারি না।
আমার এই চারিত্রিক অধঃপতনের (?) জন্য যেই মানুষটি সবথেকে বেশি দায়ী সে হচ্ছে আমার ছোট মামা। আমার মায়েরা বেশি না, মাত্র ১১ জন ভাইবোন। আমার মা সবার বড়। তাই ছোট মামার সাথে আমার বয়সের পার্থক্য ছিল এত কম। আমি তার খুবই ভক্ত ছিলাম। সে যা বলে তাই আমার জন্য ছিল শিরোধার্য। জীবনে অনেক কিছুর প্রথম অভিজ্ঞতা আমার হয়েছে তার কল্যাণে। এই যেমন, বাস্তবে আমি একজন নন-স্মোকার। কিন্তু তেজপাতার তৈরি সিগারেট খেতে কেমন লাগে সেই অভিজ্ঞতা কিন্তু আমার হয়েছিল আমার মামার কল্যানেই। যদিও সেই অভিজ্ঞতা মোটেই সুখকর ছিল না। আম্মার হাতে বেদম পিটুনি খেয়ে সেই যে সিগারেট খাওয়ার অভ্যাস গেল তা আর কোনদিন আয়ত্তে আনতে পারলাম না।
তারপর ধরুন চুইংগামের বহুমাত্রিক ব্যবহারের প্রথম পাঠও আমার মামাই আমাকে শিক্ষা দিয়েছিল। চুইংগাম চুলে লাগালে যে চুল কেটে ফেলা ছাড়া কোন গতি নেই সেটাও প্রথম জেনেছি তার কাছ থেকে। বলাই বাহুল্য আমি খুব ভাল ছাত্র ছিলাম। বান্ধবীদের চুলে চুইংগামের প্র্যাক্টিক্যাল এপ্লিকেশন করতে দেরী করি নি। সেই জন্য কম ঝামেলাও পোহাতে হয় নি। ভাল ছাত্র হবার কিছু সুবিধা যে আছে সেটা তখনই বুঝেছিলাম। টিচারদের মাইর না খেয়ে শুধু ঝাড়ির উপর দিয়ে পার পেয়েছিলাম। ঘুষি দেওয়ার সময় মুঠির ভিতর দিয়ে বুড়ো আঙ্গুলটাকে বের করে রাখলে প্রতিপক্ষ যে বেশি ব্যাথা পায় সেই জ্ঞ্যানও আমার মামাই আমাকে প্রথম সাপ্লাই দিয়েছিল। অবশ্য এইটা তেমন কাজে লাগাতে পারি নি। কারন মারামারিতে আমি বরাবরই কাঁচা ছিলাম।
এইরকম অনেক ঘটনাই আছে। বলতে শুরু করলে ইতিহাস হয়ে যাবে। মূল ঘটনায় আসি। তখন সম্ভবত ক্লাস থ্রি তে উঠেছি। ফাইনাল পরীক্ষার পর বার্ষিক ছুটিতে ময়মনসিংহে নানাবাড়ি বেড়াতে গিয়েছি। তখন নতুন নতুন পত্রিকা পড়া শিখেছি। খুব দ্রুত পড়তে পারি না। কষ্ট করে বানান করতে পারি শুধু, বুঝি খুব কম। একদিন নানাবাড়ির ছাদে আমি আর আমার ছোট মামা বসে পত্রিকা দেখছি আর কষ্ট করে পড়ার চেষ্টা করছি। একটা খবরে আমাদের চোখ আটকে গেল। যতদূর মনে পড়ে খবরের শিরোনামটা ছিল অনেকটা এরকম মহিলার হাতে সন্ত্রাসীর পুরুষাঙ্গ কর্তন।
 মহিলা, হাতে, সন্ত্রাসী, কর্তন ইত্যাদি তো বুঝলাম কিন্তু এই পুরুষাঙ্গ জিনিসটা কি সেটা তো বুঝলাম না। আমি আর মামা অনেক গবেষণা করেও সেটা বের করতে পারলাম না। কি করা যায়? অবশেষে আমি মামাকে বললাম – “মামা, আব্বু তো উকিল, তিনি বলতে পারবেন। তুমি গিয়ে জিজ্ঞেস কর।“ মামা রাজী হল।
আমার বাবা-মা, নানা-নানু, মামা-খালা সবাই তখন ড্রয়িংরুমে বসে আড্ডা দিচ্ছিলেন। আমার মামা সোজা গিয়ে আব্বাকে জিজ্ঞেস করল- “দুলাভাই, পুরুষাঙ্গ কি?” 
পাঠক, আমি তখন অনেক ছোট ছিলাম। সব কিছু পরিষ্কার মনে নেই। কিন্তু কিছু কিছু ঘটনা থাকে যেগুলো মস্তিষ্কের নিউরনে এমনভাবেই গেঁথে যায় যে তা চাইলেও ভোলা যায় না। এটি তেমনই এক ঘটনা। আমার স্পষ্ট মনে আছে এই প্রশ্ন করার সাথে সাথে রুমের সবার মুখের অঙ্গভঙ্গি দেখার মত হয়েছিল। আব্বার মুখের অবস্থাও হয়েছিল সেইরকম। শ্বশুরের সামনে তিনি কি যে উত্তর দিবেন তা ভেবে পাচ্ছিলেন না। আমার নানা এই অবস্থা থেকে আব্বাকে উদ্ধার করেছিলেন হো হো করে হেসে উঠে। মুহূর্তেই অন্যরাও হেসে দিল। হাসতে হাসতেই নানা বলেছিলেন, “জামাই, তোমার শ্যালককে কিছু একটা বলে বিদায় করে দাও।“ আব্বা পরে উত্তর দিবেন এই বলে আমাদেরকে বাইরে যেতে বলেছিলেন।
নানা মারা গেছেন ৫ বছর হতে চলল। খালাদের সবার বিয়ে হয়ে গিয়েছে। মামারা ব্যস্ত তাদের সংসার নিয়ে। আমরাও ব্যস্ত চাকরি আর পড়াশোনা নিয়ে। নানাবাড়ি যাওয়াও হয় খুব কম। কিন্তু সেই সময়গুলোকে অনেক মিস করি। মানুষের জীবনের শ্রেষ্ঠ সময় নাকি তার শৈশব। প্রতি মুহূর্তেই সেটা অনুভব করি।
প্রিয় ইষ্টিশনবাসী, ধরে নিন আমরা সবাই আমাদের শৈশবে ফিরে গেছি। এখন আমি আপনাদেরকে উক্ত প্রশ্নটা করেছি। খুব জানতে ইচ্ছে করছে আপনারা কি উত্তর দিতেন? 

