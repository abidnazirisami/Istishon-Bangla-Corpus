কবিতা তোমায় দিলাম আজকে ছুটি 


 সব কিছু ভেঙে পড়ে 
আমার আকাশটাকে আমি ধরে রাখতে পারি না
চরম ক্লান্তিতে সে ভেঙে পড়তে চায় বার বার।
সবুজ স্বপ্নগুলোর লালচে বেগুনি আবরণ দিয়ে আমি ঢেকে রাখতে চাই আকাশটাকে।
আকাশটা সাড়া দেয় না।
ধ্যানমগ্ন বুদ্ধের মূর্তির মত একরাশ অভিমান নিয়ে নিয়ে সে আমার দিকে তাকায়।
সেই দৃষ্টিতে আমি বার বার ভেঙে পড়ি। 
ভেঙে পড়ি শেষ বিকেলের বৃষ্টির মত।
ভেঙে পড়ি মৌন পাহাড়ের বিবর্ণ স্বপ্নের মত।
ভেঙে পড়ি সাইক্লোপস এর একচোখা আহত দৃষ্টির মত।
ভেঙে পড়ি ইনকা রাজপুত্রের সোনালী তীরের রুপালী ফলার মত।
ভেঙে পড়ি প্রেমিকার বিষের পেয়ালায় যত্ন করে রাখা কাঠবাদামের খোসার মত। 
আমি ভাঙতেই থাকি
আমার ভাঙন থামে না।
ইচ্ছেঘুড়ি-১ 
আমি নক্ষত্র পতনের সাক্ষী হতে চাই।
আমি আবেগের নদীগুলোকে বাঁধ দিয়ে শুকিয়ে হত্যা করতে চাই।
আমি অস্থিরতার শেষ বিন্দুতে দাঁড়িয়ে সর্বনাশের ষোলকলা পূর্ণ করতে চাই।
আমি দুর্নিবার অপরাহত রাইফেল হাতে নিয়ে তোমার প্রতীক্ষায় প্রহর গুণতে চাই।। 
ইচ্ছেঘুড়ি-২ 
তুমি আমার দিকে তাকিও না
বরং আমিই তোমার দিকে তাকাই
তোমার অসহ্য সুন্দর লাবণ্যময় ত্বক চুইয়ে পড়া দীর্ঘশ্বাসের বাষ্পে সাঁতার কেটে
একটুখানি পবিত্র হই।
তুমি আমায় করুণা করো না
বরং আমিই তোমায় একটু করুণা করি
তোমার বিষণ্ণতার চাদরে মোড়া শুভ্র চুলের নিলাভ আভার ঝলসানিতে পা ভিজিয়ে
একটুখানি বিবর্ণ হই। 
তুমি আমায় ক্ষমা করো না
বরং আমিই তোমায় ক্ষমা করে দেই
তোমার নিদ্রাতুর নয়নের দমবন্ধ করা রক্তকঠিন কাতর আহবানে সাড়া দিয়ে
একটুখানি প্রদীপ্ত হই।
ব্যাচেলর কাব্য
তুমি যদি না থাকতে
তীব্র যন্ত্রণায় অভুক্ত পাকস্থলী তারস্বরে চিৎকার করে বলত
"feed me please" 
তুমি যদি না থাকতে
৬ তলার বেলকনিতে বসে তারা গুণতে গুণতে কাটাতে হত
কত বিনিদ্র রজনী ।
তুমি যদি না থাকতে
সুকান্তের সেই অভিমানী পূর্ণিমার চাঁদ হয়ে যেত
গোলগাল ঝলসানো রুটি ।
তুমি যদি না থাকতে
ধোঁয়া উঠা ভাতের ডেকচি কিংবা ঝলসানো তিতির পাখির মাংস হানা দিত
আমার স্বপ্নের করিডোরে ।
প্রিয় ডিম (Egg),
তুমি যদি না থাকতে
আজ রাতের জঘন্য তরকারিটা
আমি গলা দিয়ে নামাতেই পারতাম না ।
স্বপ্নালুতা 
মাঝে মাঝেই অবাক হয়ে ভাবি;
এই আমি কি ভুলেই যাব
বৃষ্টি মুখর সন্ধ্যাবেলায়
তোমার চোখের মাদকতায়
নীড় হারা এক পাখির মত
হারিয়ে যাওয়ার দাবী...?
ভ্রান্তি
আমি ভালোবাসার টানে জগত জুড়িয়া উড়িয়া বেড়াই।
আমি ভালোবাসার লাগি আকুল হইয়া বিনিদ্র প্রহর গুনি।
আমি মরীচিকার পিছনে পাগলপারা হইয়া ছুটিয়া বেড়াই।
হায়,
ভালোবাসা আমার চারিপাশে ভ্রমণ করিয়া পরশ বুলাইয়া যায়।
আমি তাহা দেখিয়াও দেখি না।
আমি তাহা বুঝিয়াও বুঝি না।
মাথাব্যথা
তুমি বিস্ফোরিত হও, প্রবল উচ্ছ্বাসে
তোমার নিউরনগুলো ডানা মেলুক ব্ল্যাকহোলের অতল অন্ধকারে
তোমার সুপ্ত কলরব ভেঙে ফেলুক বিষাদের মানচিত্র
তোমার নিদ্রাতুর কোষগুলো আঁচড় কাটুক নিষাদের অর্গলে।। 
তুমি গর্জে উঠ,
উগড়ে দাও সব ক্রোধ আর ঘৃণা
তোমার অলিগে গলিতে ভেসে বেড়াক
কোলাহল আর নিস্তব্ধতার যুগল বীণা
তোমার ক্লান্তিরা থমকে দাঁড়াক, অসীমের প্রতীক্ষায়
আমি একলা পথিক হেটে যাব, তোমার সুস্থতার অপেক্ষায়।।
প্রিয় মাথা, তুমি আজ এত ব্যাথা দিচ্ছ কেন বল তো?
নিঃশব্দতা
নিস্তব্ধতার পাখিরা ডানা মেলতে চায়
আমি তাঁদের শৃঙ্খল পড়িয়ে রাখি;
আমার মনের আকাশে তাই নিঃশব্দের আনাগোনা।
আলাপন 
তোমার চারধারে খেলা করে রোদ্দুর
আমার চারপাশে ব্যাথার সমুদ্দুর
অস্তিত্বে আজ ধুম্রজালের কাঁপন।।
তোমার ইশারায় বিষাদ যায় উড়ে
আমার হাহাকার বেদনা খুঁজে ফিরে
নীরবতায় আজ ব্যর্থতার আলাপন।।
স্বগতোক্তি-১ 
সত্যি বলছি, আমি আসলেও এমন নই;
কিন্তু যখন তুমি আমাকে এমন ভাব তখন সেটা আমায় খুব কষ্ট দেয়।
সত্যি বলছি, আমি এমন কিছু বোঝাতে চাইনি কখনোই;
কিন্তু যখন তুমি এমনটাই বুঝে নাও তখন সেটা আমায় খুব কষ্ট দেয়।
সত্যি বলছি, আমি আমার অনুভূতিকে লাগাম পড়াতে চেয়েছি সবসময়;
কিন্তু যখন তুমি বলবে আমার অনুভুতি লাগামছাড়া হয়ে গেছে তখন সেটা আমায় খুব কষ্ট দেয়।
সত্যি বলছি, তোমার আকাশ সবসময় রৌদ্রোজ্জ্বল থাকুক সেটাই চেয়েছি;
কিন্তু যখন তুমি বল তোমার আকাশ বেদনার নীল মেঘে ঢেকে গেছে তখন সেটা আমায় খুব কষ্ট দেয়।
সত্যি বলছি, আমি আমাকে নিয়ে ব্যস্ত থাকতে চাইনা কখনোই;
কিন্তু তুমি যখন বল তোমার জন্য আমার কোন সময় নেই তখন সেটা আমাকে খুব কষ্ট দেয়।।
স্বগতোক্তি-২ 
ইদানীং সবকিছুই কেমন জানি ক্ষয়ে ক্ষয়ে যাচ্ছে।
আমার ভাবনার খেরোখাতা
আমার বিস্কিটের প্যাকেট
আমার টিনের সানগ্লাস
আমার রৌদ্রোজ্জ্বল ধূমায়িত চায়ের কাপ
আমার অবারিত অলস বিকেল
আমার রুপালী রাত্রির মিটমিটে জোনাকিপোকা
আমার ক্ষয়িষ্ণু জুতার লাল রিবন
আমার স্বপ্নের ছোট্ট বার্বি পুতুল
আমার অতৃপ্ত যন্ত্রণার অবাধ্য শঙ্খচিল
আমার ঘুমভাঙ্গা শহরের বিষণ্ণ কান্না ।।।
সব, সবকিছুই কেমন জানি ক্ষয়ে ক্ষয়ে যাচ্ছে।
আমি নিজেও কি ক্ষয়ে যাচ্ছি ???
আত্মপোলদ্ধি 
কেন আমার কপালটাই এত খারাপ?
কেন আমার সাথেই এমন ঘটবে?
কেন আমাকেই মানুষ ভুল বুঝবে?
কেন আমাকেই বার বার কষ্ট পেতে হবে?
কেন আমার সরলতাকে মানুষ দুর্বলতা হিসাবে ধরে নিবে?
কেন আমার ভাললাগাকে কেউ মূল্যায়ন করবে না?
কেন আমাকেই একা রাস্তায় পথ চলতে হবে?
কেন আমার দুঃখগুলো কেউ বুঝতে চাইবে না?
আমি আমার নিজের বোকামির উপর বিরক্ত।
আমি আমার নিজের অস্থিরতার উপর ক্ষুব্ধ।
আমি আমার নিজের সরলতার উপর হতাশ।
আমি আমার নিজের ভালোমানুষির উপর ত্যক্ত-বিরক্ত। 
I love to hate myself.
I hate to like myself.
Need a break.
ফেসবুক-ব্লগ তোমায় দিলাম আজকে ছুটি
একাকীত্ব চেপে ধরেছে আমার টুটি।।
স্বাগতম হে একাকীত্ব -
স্বাগতম হে নিঃসঙ্গতা -
মনের মাঝে বেশি ভাব চলে আসলে মাঝে মাঝেই ফেসবুকে সেটার উদ্গিরন ঘটাই। এইগুলোকে কাব্যের খাতায় ফেলা যায় কি না জানি না। আসলে আমি কবিতা বুঝিই না। তারপরেও, শখ বলে কথা। সমালোচনা আশা করছি। গল্প লেখা কিছুটা হলেও শিখতে পেরেছি। কবিতার ব্যাপারে আপনাদের মতামত চাইছি। আমার কাব্য জীবন দীর্ঘ হোক।

