সেই ঢাকা; এই ঢাকা # ১ম পর্ব (মানচিত্র)



ছোটবেলা থেকেই ঢাকা আমার কাছে এক বিস্ময়ের নাম। পরিচিতদের কাছে ঢাকার গল্প শুনে, টেলিভিশনে ঢাকার ছবি দেখে মনের ভিতর তীব্র এক আকাঙ্খা তৈরি হয়েছিল ঢাকা শহর দেখবার। সপ্তম শ্রেণীতে পড়বার সময় প্রথম ঢাকায় আসি নানার সাথে ঘুরতে। চিড়িয়াখানায় ঘুরতে গিয়ে সেবার হারিয়ে গিয়েছিলাম। সে এক বিশাল কাহিনী তাই আর ওদিকে যাচ্ছি না। এরপর বিভিন্ন সময় ঢাকায় আসা যাওয়া হয়েছে। চাকরি জীবন শুরু করার সুবাদে তিন বছর হল ঢাকায় স্থায়ী হয়েছি।
এই শহরটাকে অনেকেই পছন্দ করেন না। না করাটাই স্বাভাবিক। নাগরিক সমস্যা কত প্রকার ও কি কি সেটা এই নগরের অধিবাসীদের চাইতে ভাল আর কেউই জানে না। অস্বীকার করব না, এত সমস্যার পরেও, এই যান্ত্রিক নগরটাকে আমি বেশ পছন্দ করি। ঢাকার বিষয়ে অনেক কৌতূহলী ছিলাম আগে থেকেই। সেই কৌতূহল থেকেই দেখার ইচ্ছে হল ঢাকা শহরটা আগে কেমন ছিল। প্রাচীন ঢাকার সাথে বর্তমান ঢাকার তুলনা করার জন্য গুগল মামার সাহায্য নিলাম। ফলাফল দেখার পর হাফ লিটার দুঃখ এবং একমুঠো হতাশার সাথে তিন আঙ্গুলের এক চিমটি দীর্ঘশ্বাসও আমার মনের আকাশে উড়তে শুরু করল। আহা, কিভাবে ধ্বংস করে চলছি আমরা আমাদের প্রিয় এই শহরটাকে। 
অনেক কথা হল, চলুন সময়ের সাথে সাথে ঢাকার পরিবর্তনগুলো ধারাবাহিকভাবে একনজর দেখে নেই। ১ম পর্বে বিভিন্ন আমলে ঢাকা শহরের মানচিত্রের ছবিগুলো দিলাম। শুরুতে যেই ছবিটি দেওয়া হয়েছে তাতে ৬০০ সাল থেকে ১৯৮০ সাল পর্যন্ত ঢাকা শহরের আয়তন বৃদ্ধির ব্যাপারটা স্পষ্ট করা হয়েছে। আবারও দিলাম ছবিটা। নিজেই তুলনা করে দেখুন। 

ঢাকা জনপদ হিসাবে অনেক প্রাচীন। এর গোড়াপত্তন কবে হয় সেটার সঠিক ইতিহাস কেউই বলতে পারে না। তবে ৭৫০-১১৪০ খ্রিষ্টাব্দে পাল বংশের শাসনামলে বৃহৎ কামরূপ রাজ্যের একটা অংশ ছিল ঢাকা সেটার প্রমাণ ইতিহাসে আছে। কামরূপ রাজ্যের রাজধানী ছিল ঢাকার অদূরের বিক্রমপুর। ঢাকা তখন বিক্রমপুর থেকে শাসিত হত।
মুঘল আমলে ১৬০৮ সালে যখন ঢাকাকে প্রথম রাজধানী বানানো হয় তখন থেকেই ঢাকার গুরুত্ব বৃদ্ধি পেতে থাকে। মুঘল শাসন আমলের আগে ঢাকার আয়তন কতটুকু ছিল সেটা নিচের মানচিত্র দেখলে বুঝতে পারবেন। হালকা সবুজ রঙ করা অংশটুকু দ্বারা Pre-Mughal Dhaka কে চিহ্নিত করা হয়েছে। লক্ষ্মীবাজার, তাঁতিবাজার, বাংলাবাজার ইত্যাদি জায়গাগুলো তখন ঢাকা শহরের অন্তর্ভুক্ত ছিল।

মুঘল আমলে ঢাকা শহর দ্রুত বাড়তে থাকে। একদিকে নওয়াবগঞ্জ ছাড়িয়ে রায়েরবাজার এবং অন্যদিকে সদরঘাট ছাড়িয়ে যাত্রাপুর পর্যন্ত এর সীমা বিস্তৃত হয়।

সর্বপ্রথম ঢাকা শহরের মানচিত্র অঙ্কন করেন British Geographar James Rennel. ১৭৭৬ সালের অঙ্কিত এই মানচিত্রটি সংরক্ষিত আছে ভারতের Hyderabad State Library তে। এই ছবিতে দেখা যায় ঢাকা শহর তেজগাঁও পর্যন্ত বিস্তৃত হয়েছে কিন্তু তখনও দেওয়ানবাজার এবং তেজগাঁও এর মাঝামাঝি প্রচুর জায়গা ফাঁকা পড়ে আছে। এই ফাঁকা জায়গাগুলোতে জার্মান এবং ফরাসী কুঠি ছিল দেখা যাচ্ছে। 

এরপর ঢাকার যে মানচিত্র পাওয়া যায় সেটি ১৮৫০ সালের। দেখা যাচ্ছে ঢাকা শহর আরও বিস্তৃত হয়েছে। রমনা তখন রমরমা। মজার ব্যাপার হচ্ছে ধানমণ্ডিতে কিংবা পল্টনে কিন্তু তখনও সেইভাবে জনবসতি দেখা যাচ্ছে না। 

আর্কাইভ থেকে এর ৯ বছর পর অর্থাৎ ১৮৫৯ সালের আরেকটি মানচিত্রের সন্ধান পাওয়া যায় যেখানে দেখা যায় যে পল্টনও ঢাকা শহরের ভিতরে চলে এসেছে। 

এই ছবিটি ততটা স্পষ্ট নয়। নিচের ছবিটি দেখলে স্পষ্ট ধারণা পাবেন। এটিও ১৮৫৯ সালের ঢাকার মানচিত্র।

বঙ্গভঙ্গের সময় অর্থাৎ ১৯০৫-১৯১১ সালে ঢাকার আয়তন আরও বৃদ্ধি পেয়েছে। অন্তর্ভুক্ত হয়েছে কাকরাইল, গেন্ডারিয়া, নারিন্দা এবং গণকটুলি। যাত্রাবাড়ী কিন্তু তখনও মূল শহরের অন্তর্ভুক্ত হয় নি।

এর কিছুদিন পরের অর্থাৎ ১৯১৪ সালের ঢাকা শহরের একটা বিশদ মানচিত্র পাওয়া যায় যেটি এঁকেছিলেন ক্ষীরোদকুমার দে। নির্দিষ্ট করে বললে এটি অঙ্কনের তারিখ ০১.০৮.১৯১৪।

এর ঠিক ১০ বছর পর ঢাকা শহরের আরও একটি বিশদ মানচিত্র অঙ্কিত হয়। কে এঁকেছিলেন জানতে পারি নি। এই মানচিত্রে ঢাকাকে দ্রুত বর্ধনশীল একটি নগর হিসাবেই দেখা যাচ্ছে। ওই সময়ে ধানমণ্ডিতে স্বল্প আকারে বসতি স্থাপন শুরু হয়েছিল। এছাড়াও ঢাকা শহর শাহবাগ ছাড়িয়ে আরও অনেকদূর পর্যন্ত বিস্তৃত হয়েছিল।

এবার একলাফে ১০০ বছর পেরিয়ে ২০১৩ সালে চলে আসলাম। এখন ঢাকা কেবলই একটি নগর নয়, এটি একটি মহানগর। ২০২০ সাল নাগাদ এটি পরিণত হবে বিশ্বের চতুর্থ বৃহত্তম মহানগরীতে। 

আজ এ পর্যন্তই। পরের পর্বে ঢাকার বিভিন্ন স্থাপনার সেকাল-একাল নিয়ে আপনাদের সামনে হাজির হওয়ার আশা রাখছি। 

