অরণ্যের দিনরাত্রি # ২য় পর্ব # দুলাহাজরা সাফারি পার্ক @ কক্সবাজার 


২০১১ সালের কথা। অফিশিয়াল মিটিং করতে গেলাম চট্টগ্রাম। মিটিং এর পরেরদিন ছিল ফিল্ড ভিসিট। ঠিক করলাম কক্সবাজারের চকোরিয়া আর পেকুয়া থানায় যাব। খুব ভোরে চট্টগ্রাম থেকে রওনা হয়ে প্রথমে গেলাম পেকুয়া তে। সেখানে কাজ করে আসলাম চকোরিয়া তে। চকোরিয়ার কাজ শেষ হতে হতে প্রায় বিকেল হয়ে গেল। কাজ শেষ। আগেই ধান্দা করেছিলাম এই চান্সে কক্সবাজার থেকে ঘুরে আসব। স্যারকে উল্টা-সিধা বুঝিয়ে রাজী করালাম যে রাতে কক্সবাজার থাকব। তাই আমার হাতে অনেক সময়। বাংলাদেশের একমাত্র সাফারি পার্ক দুলাহাজরার কথা আগেই শুনেছিলাম। ঠিক করলাম এই সুযোগ। এইবার দেখতে না পারলে আর সম্ভব নাও হতে পারে। আমাদের চকোরিয়ার রিপ্রেসেনটেটিভ কে বললাম যে দুলাহাজরা দেখতে চাই। সে তো একপায়ে খাড়া। খাড়া না হয়েও উপায় নেই। যেহেতু আমাদের রিপোর্টের ভ্যালু অনেক বেশি তাই আমরা যখন কোথাও ফিল্ড ভিসিটে যাই তখন আমদেরকে তেল দেওয়ার কিংবা খেদমত করার সুবর্ণ সুযোগ তারা ছাড়তে চায় না। অতএব একটা আনকোরা বাইক চলে আসল আমাকে দুলাহাজরা নিয়ে যাওয়ার জন্যে।
রিপ্রেজেনটেটিভের নাম ছিল সৈকত। কঠিন চালু মাল। আর্মিতে ছিল এককালে। প্রেমিকার বিয়ে হয়ে যাচ্ছে শুনে চাকরি ছেড়ে চলে এসেছিল যাতে মেয়ের বিয়ে ঠেকানো যায়। এই কাজে সে সফল। সেই সাথে আরো সফলতা আছে। আর্মির আইডি কার্ড তার কাছে এখনো আছে। সেটার ব্যবহার সে প্রায়ই করে। কিভাবে? যখন ট্রাফিক তার কাছে লাইসেন্স চায় তখন সে আইডি দেখিয়ে বলে সে আর্মিতে চাকরি করে। এখন দুই মাসের ছুটিতে আছে। একবছর এইভাবেই চালাচ্ছে। এখনকার খবর জানি না। 
বাংলাদেশের অন্যতম সুন্দর একটি রাস্তা হচ্ছে সাতকানিয়া টু কক্সবাজার রাস্তা। দুইপাশে জঙ্গল আর প্রচুর গাছপালা। রাস্তাটাও জোস। নিজেই দেখুন। 



কক্সবাজার থেকে দুলাহাজরার দূরত্ব ৪০ কিমি। আর চকোরিয়া থেকে ১৫-২০ কিমি। চকোরিয়া থেকে চারপাশের দৃশ্য বাইকে করে দেখতে দেখতে যেতে দারুন লাগছিল।

কিছু মাচা চোখে পড়ছিল যেগুলো দেখে বোঝা যায় এখানে লোকজন থাকে। 

আমরা চলে আসলাম দুলাহাজরা তে। আওয়ামীলীগ ক্ষমতায় আসার পর এর নাম বদলে হয়েছে বঙ্গবন্ধু শেখ মুজিব সাফারি পার্ক। আমি দুলাহাজরাই বলব। কেউ মাইন্ড খাইলে নিজ দায়িত্তে খাইবেন। 

গেইটের পাশের দেয়ালে অনেক প্রাণীর মূর্তি বানানো আছে। যেটা সবথেকে বাস্তব লেগেছে সেটা দেখুন। 

শেষ বিকেলের দিকে দর্শনার্থী ঢুকতে দেওয়া হয় না। কিন্তু সৈকত কঠিন চালু। সে খুঁজে তার এক পরিচিত লোক বের করে ফেলল। সেই লোককে বাইকের পেছনে তুলে আমরা দুলাহজরার ভিতরে যাত্রা শুরু করলাম। কিছুদূর যাবার পর চোখে পড়ল চমৎকার একটা লেক। 

লেকের অপর পাশে দেয়াল ঘেরা এলাকা। জায়গাটায় কুমির থাকে। আমরা দেখলাম দুইটা কুমির ঘুমাচ্ছে। গাইড বলল "স্যার, এইগুলান ভড়ং ধইরসে। খালি দেওয়াল টপকাইয়া নামেন। কপ কইরা কামড়াইয়া ধইরা আপনেরে নিয়া পানিতে নাইমা যাইব।"
বিয়াফক ডরাইলাম। এত শান্ত চেহারা দেখে বোঝাই যায় না কুমিরগুলা এত মিচকা শয়তান। আপনাদের কি মনে হয়?

আমরা জঙ্গলের রাস্তা ধরে বাইক নিয়ে ছুটলাম। সরু রাস্তা। দুইপাশে বন অনেক নিচে নেমে এসেছে।

কিছুক্ষণ পর আমরা এসে পৌঁছলাম একটা মিনি চিরিয়াখানায়। চলেন আমরা কিছু চিড়িয়া দেখি। প্রথমে শকুন। দেখতে খারাপ না। 

এরপর মেছো বিড়াল। কি সুইট আর কিউট দেখতে।


ময়ূরও আছে কিন্তু অন্ধকারের জন্য আপনারা ভাল দেখতে পারবেন না মনে হয়। 

আবার বাইক যাত্রা। এইবার একটা বিশাল টাওয়ারের নিচে এসে থামলাম। 

টাওয়ারের উপর উঠে নিচে তাকালে মাথা পুরাই ঘুরায়। দেখেন আমি কত্ত উপরে। 

পূর্বদিকে তাকিয়ে চোখে পড়ল অরণ্যের শেষ প্রান্তে পাহাড়ের অবয়ব। 

আরেকটু জুম করে দেখা যাক। পরে জেনেছি ওইগুলো বান্দরবনের পাহাড়। অরণ্য যেখানে শেষ সেখান থেকে বান্দরবন শুরু। 

পশ্চিমদিকে তাকিয়ে আমি মুগ্ধ। কারন সূর্যাস্তের শেষ আলোয় এই গহীন অরণ্যকে অনেক রহস্যময় লাগছিল। 

নিচে নেমে আবার বাইক ছুটে চলল। এবার আমরা খুব দ্রুত এমন একটা জায়গা পার করলাম যেখানটায় বুনো হাতি চলাচল করে। ভয় যেমন করছিল তেমনি রোমাঞ্চও হচ্ছিল। 

এইবার আমরা আবার চিড়িয়াখানা পরিদর্শন করলাম। প্রথমে হরিণ। 

তারপর সিংহ মামা। 

এবং বাঘ মামা। এই বাঘ মামা আবার স্পেশাল। কিছুদিন আগেই তিনি একজন অবৈধ অনুপ্রবেশকারীকে দিয়ে তার লাঞ্চ সেরেছেন। সাফারি পার্কের বৈশিষ্ট্য হচ্ছে এখানকার প্রাণীরা লোহার গরাদের পাশাপাশি মুক্ত জায়গাও পায় বিচরনের জন্য। 

আরো দেখলাম পানিতে ডুবে থাকা জলহস্তী 

এবং ভালুক। 

অনেক ঘুরে ক্লান্ত। বিশ্রাম করার জন্য স্পেশাল ঘরের ব্যবস্থা আছে। 

আমাদের সাফারি পার্ক ভ্রমণ আপাতত শেষ। যাবার আগে দুলাহাজরার কিছু তথ্য দিয়ে যাই। 
২২২৪ একর আয়তনের এই সাফারি পার্ক কক্সবাজারের চকোরিয়া থানায় অবস্থিত। চট্টগ্রাম থেকে এর দূরত্ব ১০৭ কিমি। এই বনে আছে ১৬৫ প্রজাতির ৪০০০ এর বেশি প্রানী। কিছু প্রাণী সংগ্রহ করা হয়েছে বাইরের দেশ থেকে আর বাকিগুলো সংগ্রহ করা হয়েছে ঢাকা চিড়িয়াখানা থেকে। এছাড়া দেশের বিভিন্ন স্থানে পাওয়া বিপন্ন প্রাণীগুলোর নিরাপদ আবাস এই দুলাহাজরা। যারা এখনো যান নি, তারা সুযোগ করে ঘুরে আসুন। টাকা এবং পরিশ্রম দুটোই উশুল হয়ে যাবে। 
১ম পর্ব # বর্ষীজোড়া ইকো পার্ক, মৌলভীবাজার 

