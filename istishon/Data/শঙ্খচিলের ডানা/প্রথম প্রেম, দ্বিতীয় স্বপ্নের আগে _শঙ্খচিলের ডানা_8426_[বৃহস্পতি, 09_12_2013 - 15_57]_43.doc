প্রথম প্রেম, দ্বিতীয় স্বপ্নের আগে 


এই অসময়ে বন্যা হবে তা কেউ ভাবে নি। কিন্তু তাই হয়েছে। আবিরদের শহরটা আশপাশ থেকে অনেক উঁচু। শহরের আশেপাশে পানি জমেছে। কিন্তু যে হারে বৃষ্টি হচ্ছে তাতে দু-একদিনের মাঝেই শহরটাও ডুবতে শুরু করবে। আবিরের মায়ের চিন্তার শেষ নেই। মাত্রই বাসার কাজে হাত দিয়েছেন। বৃষ্টিতে মাঝপথে কাজ বন্ধ রাখতে হয়েছে। এখন পানি উঠলে তো সমস্যা আরো বাড়বে। আবিরের তাতে কিছু যায় আসে না। তার ভালই লাগছে। তাদের শহরের মাঝ দিয়ে বয়ে চলা মরা নদীটা যৌবন ফিরে পেয়েছে। তার ইন্টারমিডিয়েট জীবন পার করা কলেজের ঠিক পাশ দিয়েই নদীটা বয়ে গেছে। মূল রাস্তা থেকে একটা ব্রিজের উপর দিয়ে নদী পার হয়ে কলেজে যেতে হয়। প্রতিদিন বিকেলে আবির এই ব্রিজে এসে দেখে পানি কতটা বাড়ল। আজও তার ব্যাতিক্রম হয় নি। আজকেও সে ব্রিজের রেলিঙে এসে বসেছে।
আজ নদীতে অনেক স্রোত। দেখলেই কেমন জানি মাথা ঘুরে যায়। আবির সাঁতার জানে না। কিন্তু সে পানি খুব পছন্দ করে। কেন জানি সাঁতারটা শেখা হয়ে উঠে নি। নিচের দিকে তাকিয়ে হঠাত খেয়াল করল একটা শুশুক ভেসে উঠেছে। আরেকটু ভাল করে দেখতে গিয়েই আবির খেয়াল করল সে পানিতে পড়ে গেছে। পানিতে হাবুডুবু খেতে খেতে সে অনুভব করল যে স্রোত তাকে টেনে নিয়ে যাচ্ছে। লোকজনের চিৎকারও তার কানে আসলো। আবির বুঝল আজকেই তাঁর মৃত্যু ঘটতে যাচ্ছে। প্রচণ্ড আফসোস হল তার সাঁতার না শেখার জন্যে। মায়ের সাথে দেখা না করে আসার জন্য গভীর দুঃখবোধ তাকে আচ্ছন্ন করল। সেই সাথে মৃত্যুভয় তো আছেই।
ডুবতে ডুবতেই আবির খেয়াল করল একটা মেয়ে নদীর পার ধরে দৌড়ে আসছে আর চিৎকার করে কিছু বলছে। আরে তার দিকেই তাকিয়ে চিৎকার করছে মনে হচ্ছে। হঠাত সে খেয়াল করল তার শরীরে দড়ির মত কিছু একটা এসে পড়ল। আরে এটা তো একটা দড়িই। আবির প্রাণপণে দড়িটা চেপে ধরল আর সাথে সাথেই দড়িতে টান অনুভব করল। কিছুক্ষণ পরেই দেখা গেল আবির নদীর পাড়ে শুয়ে আছে। তাঁর উদ্ধারকারীনির দিকে তাকিয়ে আবির মুগ্ধ হয়ে গেল। মানুষ এত সুন্দর কিভাবে হয় ?
ধড়মড় করে ঘুম থেকে জেগে উঠল আবির। তার সারা শরীর ঘামে ভিজে গেছে। উফফ, কি ভয়ংকর স্বপ্নটাই না সে দেখল। আজ নিয়ে তিনদিন একই স্বপ্ন দেখার পিছনে কি কোন মানে আছে ?
****
বাসার ছাদে উঠে দাঁত ব্রাশ করতে করতে আবির তার স্বপ্নটার ব্যাপারেই ভাবছিল। আচ্ছা এটা কি কোন কিছুর ইঙ্গিত? তার জীবনে কি কোন ভালবাসার মানুষ আসতে যাচ্ছে যে কি না সবসময় তাকে আগলে রাখবে? সম্ভবত। তন্বীর কথা মাথায় আসল তার। তন্বী তার দূরসম্পর্কের মামাতো বোন। ইদানিং তন্বীর ব্যবহার তার কাছে অদ্ভুত লাগছে। তার সাথে তন্বীর আচরণ, কথাবার্তা খুবই রহস্যময়। এই যেমন –
“আবির ভাই, আমার চুলগুলো কেমন? সিল্কি না?”
“হ্যা, সিল্কি এবং সুন্দর।“
“আপনি একটা গাধা। হাত দিয়ে স্পর্শ না করলে কিভাবে বুঝবেন আমার চুলগুলো সিল্কি? স্পর্শ করে বলুন।“
“আবির ভাই, আপনি তো প্রেম করে বিয়ে করবেন।“
“তোমার এই কথা কেন মনে হল?”
“কেন আপনি জানেন না যে ঠোঁটে তিল থাকলে প্রেম করে বিয়ে হয়? আপনার ঠোঁটে তিল আছে। তার মানে আপনি অবশ্যই প্রেম করে বিয়ে করবেন।“
“কি জানি।“
“আমিও কিন্তু প্রেম করে বিয়ে করব। আমার ঠোটেও তিল আছে। আছে না?”
“কই নেই তো?”
“অবশ্যই আছে। ঠোঁটের ভিতরের দিকে। ঠোঁট ধরে দেখুন না। তা না হলে কি দেখতে পাবেন নাকি? গর্দভ কোথাকার।“
“আবির ভাই, আমার মনটা খুব খারাপ।“
“কেন?”
“আমার হাত নাকি খুব শক্ত। আর শক্ত হাতের মেয়েদের স্বামী নাকি খুব খারাপ হয়?”
“কে বলেছে?”
“আমি রেডিও ফুর্তিতে শুনেছি।“
“আরে এইসব ভুয়া কথা।“
“আপনি আমার হাতটা ধরে দেখুন না আসলেও আমার হাত শক্ত কি না। আমার ভয় হচ্ছে তো।“
“দেখ মামি দেখলে কিন্তু খারাপ ভাববে।“
“আপনি একটা ভীতুর ডিম। ছেলেদের সাহসী হতে হয়। ভীতু হয় মেয়েরা। আম্মু দেখলে দেখবে। আপনি আমার কাজিন। আমার হাত আপনি দেখতেই পারেন। এখন কথা না বাড়িয়ে দেখুন আসলেও আমার হাত শক্ত কি না।“
“আচ্ছা আবির ভাই, আমি যদি কোনদিন আপনার দুই হাত ধরে বলি যে আপনাকে ছাড়া আমি বাঁচব না আপনি কি আমাকে ফিরিয়ে দিবেন?”
“ধুর ছাই এইসব কি বলছ?”
“আরে বলেন না ফিরিয়ে দিবেন নাকি।“
“জানি না। আগে বল তারপর চিন্তা করে দেখব।“
আবির একপ্রকার নিশ্চিত যে তন্বী তাকে ভালবাসে। তা না হলে এইরকম আচরণ কোন মেয়ে নিশ্চয়ই কোন ছেলের সাথে করবে না। মেয়ে মানুষ, বলতে লজ্জা পাচ্ছে বলে হয়ত ইঙ্গিতে বোঝাচ্ছে। ঠিক আছে, আজ আবিরই নিজে থেকে তন্বীকে তার ভালবাসার কথা বলবে। ক্যাম্পাস জীবন পার হতে চলল এখনো আবির প্রেম করে নি। আসলে প্রেম ভালবাসার ব্যাপারে তার আগ্রহ এমনিতেই কম। অবশ্য তন্বীর মত এইভাবে কেউ তার সাথে মিশে নি। সে কাউকে মিশবার সুযোগ দেয় নি। তন্বী সেই সুযোগটা করে নিয়েছে। অতএব এই মেয়েটাকে ভালবাসাই যায়। আবির ঠিক করল নাস্তা করেই সে তন্বীদের বাসায় যাবে এবং তার ভালবাসার কথা তন্বীকে বলবে। ভিতরে ভিতরে আবির প্রচণ্ড উত্তেজনা অনুভব করল। এই উত্তেজনার উত্তাপে পুড়ে ছারখার হওয়াটাই মনে হয় ভালবাসা। কি জানি?
****
আবিরের বাসার পাশেই একটা পুকুর আছে। সেই পুকুরের বাঁধানো ঘাটে পানিতে পা ডুবিয়ে সে বসে আছে আর ভাবছে ভালবাসার উপরে কোন অনুভুতি এই পৃথিবীতে নাই। তার মন এক অদ্ভুত ভাল অনুভূতিতে আচ্ছন্ন হয়ে আছে। আজকের ঘটনাই ধরা যাক-
“তন্বী, সম্ভবত আমি তোমাকে ভালবাসি।“
“সম্ভবত?”
“না, আসলেও ভালবাসি। তুমি?“
“জানি না।“
“জানি না মানে কি? আমার সাথে তুমি যা করেছ তাতে কি এটা বোঝা যাচ্ছে না যে তুমি আমাকে ভালবাস?”
“জানি না আবির ভাই। এটা ঠিক যে আপনাকে আমার ভাল লাগে। কিন্তু আমি কি আপনাকে বলেছি যে ভালবাসি? কি করলাম মানে? আমি আপনার কাজিন আপনার সাথে তো আমি এগুলো করতেই পারি তাই না?”
“তুমি আমাকে অফার দিলে আমি তোমাকে ফিরিয়ে দিব কিনা এইটাও কি বলা যায়?”
(তন্বী চুপ)
“তন্বী তোমার আপত্তি না থাকলে আমি তোমাকে বিয়ে করতে চাই।“
“আমার আপত্তি নেই তবে আমার বাসার লোকজনের রাজী হতে হবে।“
“ঠিক আছে, চল মামীর কাছে।“
“কি বলছেন? Are you crazy?”
“হ্যাঁ, ক্রেজি। আমি কাল ভার্সিটিতে চলে যাব। তাই যা করার এখুনি করব। চল।“
দুরু দুরু বুকে আবির তার মামীর সামনে গিয়ে দাঁড়ালো।
“মামী আপনার মেয়েকে বিয়ে করতে চাই। আপনার কোন আপত্তি আছে?”
“কি বলছ? তোমার কি মাথা ঠাণ্ডা আছে?”
“জী আছে। আপনার আপত্তি না থাকলে বলুন। আমি আজই বাসায় কথা বলব। তারপর যা করার আপনারা অভিভাবকরাই করবেন।“
“দ্যাখো তোমার ব্যাপারে আমার কোন আপত্তি নাই। তুমি ভাল ছেলে। তোমাদের সবাই আমাদের পরিচিত। আমার মেয়ে তোমার সাথে ভাল থাকবে সেটা আমি জানি। তোমার ফাইনাল পরীক্ষা সামনে। পরীক্ষা শেষ কর। তারপর আমরা এই ব্যাপার নিয়ে কথা বলব।“
“ঠিক আছে। কিন্তু কথা দিন এর মাঝে তন্বীকে বিয়ে দিবেন না।“
“ঠিক আছে কথা দিলাম।“
তন্বী আবিরকে বাসার গেট পর্যন্ত এগিয়ে দিতে আসল।
“আবির ভাই, আমিও সম্ভবত আপনাকে ভালবাসি।“
“সম্ভবত?”
“(হেসে দিয়ে) না, আসলেও ভালবাসি।“
“আমার জন্য অপেক্ষা করবে তো?”
“অবশ্যই। আঙ্কেল-আন্টি কি কি পছন্দ করেন তার একটা লিস্ট দিয়ে যাবেন কিন্তু যাবার আগে?”
“কেন?”
“আশ্চর্য, তাদের পুত্রবধূ হয়ে যাব আর জানব না তাদের কি পছন্দ অপছন্দ?”
“ঠিক আছে দিব।“
“আবির ভাই একটু চোখ বন্ধ করেন তো।“
“কেন?”
“আহা করেন না।“
চোখ বন্ধ করতেই আবির মিষ্টি একটা গন্ধ পেল। এটা যে তন্বীর পারফিউমের গন্ধ সেটা সে জানে। হঠাত সে অনুভব করল কেউ একজন তাকে জড়িয়ে ধরেছে। কিছু বুঝে উঠার আগেই আবির অনুভব করল তাঁর ঠোঁটগুলো একজোড়া কোমল ঠোঁটের কঠোর আলিঙ্গনে বাঁধা পড়েছে। কয়েক সেকেন্ড মাত্র। আবির চোখ খুলে দেখল তন্বী দৌড়ে বাসার ভেতর ঢুঁকে যাচ্ছে। যাবার আগে একবার পেছনে ফিরে আবিরের দিকে তাকিয়ে ভেংচি কাটল। তারপর বাসার ভেতর ঢুঁকে গেল।
****
পরীক্ষা শেষ হলে যেই কাজটা খুব ভাল হয় তা হচ্ছে ঘুম। আবির পরীক্ষা শেষ করে কালই বাসায় এসেছে। এখন সে পরিপূর্ণ বেকার। কিছুদিন বিরতি দিয়ে চাকরি খোঁজা শুরু করতে হবে। এই সুযোগে তন্বীর সাথে প্রেমটাও ভালভাবে করা যাবে। মোবাইল দিয়ে প্রেম করে আসলে সাধ মিটে না। বাইরে কথাবার্তা শুনে আবিরের বিরক্তি ধরে গেল। ধুর ছাই ঘুমে ডিস্টার্ব হলে মেজাজ খারাপ হয়ে যায়। কিছুক্ষণ পরেই আবিরের মা ভেতরে আসলেন।
“নবাবজাদা, উঠ। আর কত ঘুমাবি। নাস্তা খেয়ে তারপর আবার ঘুমা। আমাকে থালা-বাসন পরিষ্কার করতে হবে।“
“উঠছি। আচ্ছা মা, কার সাথে এত কথা বললে?”
“তোর হাসান মামা এসেছিল। তন্বীর তো গতরাতে এঙ্গেজমেন্ট হয়ে গেছে। ছেলে কম্পিউটার ইঞ্জিনিয়ার। তন্বীর নিজের পছন্দের ছেলে। ছেলে পক্ষের কোন দাবী নেই। ভালই হয়েছে কি বলিস?”
আবিরের মাথা পুরাই জ্যাম হয়ে গেল। কি থেকে কি হয়ে গেল সে কিছুই বুঝতে পারছিল না। নাস্তা না করেই সে মুখটা কোনমতে ধুয়ে সোজা গিয়ে হাজির হল তন্বীদের বাসায়। সরাসরি সে মুখোমুখি হল তার মামীর।
“মামী, এটা কি হল ?”
“দ্যাখো আবির আমাদের কিছুই করার ছিল না।“
“কি বোঝাতে চাইছেন? আপনি না নিজে আমার সাথে কমিটমেন্ট করলেন যে তন্বীকে আমাকে ছাড়া কারো সাথে বিয়ে দিবেন না।“
“আবির, আমি এখনো তোমাকে পছন্দ করি। বিয়েটা আমার ইচ্ছাতে কিংবা তোমার মামার ইচ্ছাতে হয় নি। হয়েছে তন্বীর নিজের ইচ্ছায়। অনেকদিন ধরেই তারা দুইজন দুইজনকে চিনে ও পছন্দ করে। মেয়ের ইচ্ছের বিরুদ্ধে তো আমরা কিছু করতে পারি না।“
আবিরের মনে হল কেউ যেন তাকে ১০ তলা ছাদ থেকে ফেলে দিয়েছে। সে তাঁর কানকেও বিশ্বাস করতে পারছে না। এসব সে কি শুনছে? পরশু রাতেও তো তন্বীর সাথে তার কথা হল।
“মামী, আমি তন্বীর সাথে কথা বলতে চাই।“
“ভিতরে যাও, ও বাসায়ই আছে।“
“তন্বী, এসবের মানে কি?”
“আবির ভাই, আমি সরি যে আমার জন্য আপনি কষ্ট পেলেন। আপনাকে ভেবেছিলাম যে আরো আগেই জানাব কিন্তু আমি নিজেও গতকাল পর্যন্ত সিদ্ধান্তহীনতায় ছিলাম। আর আপনিও কষ্ট পাবেন তাই বলি নি।“
“তুমি না বলেছ যে তুমি আমাকে ভালবাস? বল নি?”
“হ্যাঁ, আমি এখনো আপনাকে ভালবাসি। আজীবন ভালবেসে যাব। কিন্তু ভালবাসলেই বিয়ে করতে হবে এমন কি কোন কথা আছে? আমার মনে হয়েছে আমার আশিক কেই বিয়ে করা উচিৎ। আসলে আমি জানিনা ভুল করছি না। ভুল করলে পরে হয়ত বুঝব। আমাকে পারলে মাফ করে দিবেন। অভিশাপ দিতে চাইলে দিতে পারেন আমি কিছু বলব না।“
“না, তোমাকে অভিশাপ দিব না। শুধু একটা কথা বল। আশিক কে তুমি ভালবাস?”
“হ্যাঁ, বাসি। আপনার মত তাকেও ভালবাসি। আসলে মানুষের মনে ভালোবাসার প্রকোষ্ঠের অভাব নেই। তাই একসাথে অনেককেই ভালোবাসা যায়। আপনাকে আমি ঠকাইনি। আশিককেও না। আমাকে ক্ষমা করবেন।“
“ভাল থেকো তন্বী। আমার কিছুই বলার নেই।“
পুকুরপাড়ে এসে বসল আবির। অনেকক্ষণ ধরেই কান্না আটকে রেখেছিল সে। আর পারল না। তার চোখ ফেটে পানির ফোয়ারা বের হয়ে আসলো। সেই ফোয়ারার পানিতে পুকুরের পানির উচ্চতা হয়ত বাড়ে নি কিন্তু বিশাল পুকুর তার অশ্রুগুলোকে পরম মমতায় গ্রহন করল। বেচারা অনেক কষ্ট পেয়েছে। এভাবেই না হয় একটু শান্ত হোক।
২ বছর পর
আবিরের মনটা খুব ভাল। ঠিক দেড় বছরের মাথায় সে প্রমোশন পেয়েছে। এটা তাদের বহুজাতিক কর্পোরেট অফিসে একটা রেকর্ড। আজ সবার সামনে তাকে executive of the year ঘোষণার পাশাপাশি প্রমোশন পত্র দেওয়া হয়েছে। সবাই দাঁড়িয়ে তালি দিয়েছে। অল্প সময়েই সে সবার মন জয় করতে পেরেছে। পরশু তার রংপুরে মিটিং। সিনিওর এক্সিকিউটিভ হিসাবে তার প্রথম মিটিং। এতক্ষণ ধরে সে প্রেজেন্টেশন এর স্লাইডগুলো তৈরি করেছে। এখন একটা ব্রেক দরকার।
সিগারেটটা ধরিয়ে আবির জানালার পাশে গিয়ে দাঁড়ালো। ৮ তলার জানালা থেকে রাতের ঢাকা দেখতে তার ভালই লাগে। সিগারেট এর অভ্যাসটা গত দুই বছরে তার হয়েছে। এর আগে কোনদিন সে সিগারেট খায় নি। এর আগে সে অবশ্য কখনো ভাবেও নি এত বড় একটা কর্পোরেট হাউজে কাজ করবে। সময় মানুষকে কতই না বদলে দেয়। এসব ভাবছিল এমন সময় তার মোবাইলটা বেজে উঠল-
“হ্যালো”
“আবির ভাই, আমি তন্বী বলছি। চিনতে পারছেন?”
“না চিনতে পারার কোন কারন নেই। কেমন আছ তন্বী?”
“ভাল নেই আবির ভাই। আমি অসুস্থ। অনেক অসুস্থ।“
“কেন, কি হয়েছে?”
“আপনি শোনেন নি?”
“কি শুনব?”
“আমার বাচ্চাটা পেটে থাকা অবস্থায় ৬ মাস বয়সে মারা গেছে। আমি এইতো এক সপ্তাহ আগে রিলিজ পেলাম হাসপাতাল থেকে।“
“খুবই দুঃখের ব্যাপার। শক্ত থাক। দোয়া করি এরপর যেন এমন দুর্ঘটনা না ঘটে।“
“আবির ভাই। একটা কথা জিজ্ঞেস করি। আপনি কি আমাকে অভিশাপ দিয়েছিলেন? আমার মনে হচ্ছে আপনার অভিশাপেই আমার এই অবস্থা। আমি এটার যোগ্য অবশ্যই।“
“তুমি কি এটা জানতেই ফোন দিয়েছ?”
“না এমনিতেই আপনার খোঁজ নিতে।“
“তন্বী শোন। যাকে ভালোবাসা যায় তাঁকে অভিশাপ দেওয়া যায় না। কারন মনের প্রকোষ্ঠের কোন এক জায়গায় হয়ত কিছুটা ভালবাসা জমা হয়ে থাকে যা কি না অভিশাপ দিতে বাঁধা দেয়। তোমার এই ভাবনা তোমার মনের অপরাধবোধ থেকে জন্ম নেওয়া। আর কিছু না। এসব নিয়ে চিন্তা করো না। hope for better future. আমি কাল রংপুর যাচ্ছি। তাই কথা বলতে পারছি না। ভাল থেকো।“
আবির ফোনটা রেখে দিল। সামনে পুরোটা জীবন পড়ে আছে। এখন তন্বীকে নিয়ে ভাবার সময় তার নেই। সে আসলে একটা বোকা। একটা স্বপ্নের ভুল ব্যাখা নিজে থেকে দাঁর করিয়েছিল। এই ভুল সে আর করবে না। তবে প্রতি রাতেই সে নতুন আরেকটা স্বপ্ন দেখার স্বপ্ন নিয়ে ঘুমাতে যায়। এইবার যদি সে দ্বিতীয় স্বপ্নটা দেখে তবে সেই স্বপ্নের ভুল ব্যাখা আর সে করবে না। এইরকম ভুল জীবনে একবারই করা যায়। বারবার না।

