ভালোবাসার ঘ্রাণ # ১ম পর্ব


হাতঘড়ির দিকে তাকাল সৈকত। বিকেল তিনটা বাজতে ১০ মিনিট। তাঁর কপালে চিন্তার ভাজ পড়ল। সে নিশ্চিত ফয়সাল ভাই এর কপালের চিন্তার ভাঁজটার দৈর্ঘ্য তাঁর কপালের ভাঁজের থেকেও বড়। হবেই না কেন? তিনটা বাজতে চলল এখনও দুপুরের লাঞ্চ এসে পৌঁছায় নি। তাঁর নিজের পেটের ভিতরেই যেহেতু তৃতীয় বিশ্বযুদ্ধ শুরু হয়ে গেছে তাহলে অডিটোরিয়ামের মেয়েগুলোর অবস্থা যে খুব একটা ভাল নয় সেটা বোঝার জন্য স্পেশালিষ্ট হওয়ার প্রয়োজন নেই। সবারই যে ক্ষুধা পেয়েছে সেটা মুখ দেখেই বলে দেওয়া যায়। ভাগ্যিস প্রোগ্রামটা মেয়েদের নিয়ে হচ্ছে। ছেলেরা থাকলে পুরা হৈচৈ হাঙ্গামা হয়ে যেত এতক্ষণে।
স্থান খুলনা সরকারী মহিলা কলেজ অডিটোরিয়াম। সংসদীয় বিতর্কের উপর একটা কর্মশালায় অংশ নিতে ঢাকা থেকে রাতের ট্রেনে করে খুলনা এসেছে সৈকত। এই প্রথম তাঁর খুলনায় আসা। পাতলা একটা জ্যাকেট আর একটা ব্যাকপ্যাকে ল্যাপটপটা নিয়ে সে চলে এসেছে ফয়সাল ভাই এর ফোন পাবার পরই। ফয়সাল ভাই তাঁদের বিতর্ক সংগঠনের সভাপতি। সারা দেশে তাঁদের সংগঠনের পক্ষ থেকে বিতর্কের উপর বিভিন্ন রকম কর্মশালার আয়োজন করা হয়ে থাকে বছর জুড়েই। সেটার ধারাবাহিকতায়ই আজকের এই প্রোগ্রাম। খুলনা বিভাগের বিভিন্ন মহিলা কলেজের মেয়েদের নিয়ে Women Debate Workshop হচ্ছে আজ। সকাল থেকেই প্রোগ্রাম চলছে। দুপুরে লাঞ্চ ব্রেক ছিল দেড়টায়। কিন্তু এখন পর্যন্ত খাবার আসে নি। এত চমৎকার প্রোগ্রামটা যদি খাবারের কারণে ভেস্তে যায় তাহলে এর থেকে বড় দুঃখের আর কি হবে? এমনি এমনি কি আর ফয়সাল ভাই এর কপালে চিন্তার ভাঁজ পড়েছে?
পকেটে কাপাকাপি শুরু হতেই চিন্তার জগত থেকে বাস্তবে ফিরে এল সৈকত। মোবাইলটা ভাইব্রেশনে দেয়া। হাতে নিয়েই দেখল তাঁর অনুমান নির্ভুল, ফয়সাল ভাই এর ফোন।
“ওরে সৈকত রে, কেস তো খুবই খারাপ। এখন কি করা যায় বল তো? আর কিছুক্ষণ গেলে প্রোগ্রাম তো প্রোগ্রাম, মাইর তো একটাও মাটিতে পড়বে না।“
“ব্যাপার না ভাই। আমি ফার্মাসিস্ট মানুষ। আমি মলম বানিয়ে দিব আর আপনি সেটা মাখবেন। ব্যথা চলে যাবে।“
“ফাজলামো করিস না। এমনিতেই বিপদে আছি। শালার রায়হানের বাচ্চা যে কই গেল। কত করে বলে দিলাম খাবারের অর্ডার দেওয়ার সময় পই পই করে বলে দিবি যেন দেড়টার আগেই খাবার দিয়ে দেয়। অথচ এখনও খাবারের চিহ্নও নেই।“
“রায়হানকে দোষ দিয়ে কি লাভ বলুন? ও তো আর ইচ্ছা করে এসব করে নি। বেচারা নিজেও তো ছুটাছুটি করছে। বাদ দিন, যা হবার হয়ে গেছে। এখন কি করতে হবে সেটা বলুন।“
“তুই একটু স্টেজে আয়। কিছু একটা পারফর্ম কর। আরও আধা ঘন্টা সময় নষ্ট কর। এর মাঝেই খাবার এসে যাবে ইনশাল্লাহ।“
“কি বলছেন? আমি না একটু আগেই একটা প্যারোডী গান গেয়ে আসলাম।“
“সে জন্য কি আর কিছু করা যাবে না? আয় বাপ আয়। মেয়েগুলো তোকে পছন্দ করেছে। তুই আসলে চিল্লাফাল্লা হবে না। তুই একটু সময় ব্যয় কর। আমি ওদিকে খাবারের খোঁজ নিচ্ছি।“
“ঠিক আছে, কি আর করা। আপনার সন্মান মানে আমদের সন্মান। না হয় একটু কষ্ট করলাম।“
“বাঁচালি রে ভাই। তবে আসার আগে তোর ওই বদখৎ মার্কা মেরুন কালারের জ্যাকেটটা খুলে আয়। কি বিচ্ছিরি কালার রে বাবা। তোর মত স্মার্ট ছেলেরা এসব কালার পড়ে?”
“কি করব? আপনি হুট করে কল দিয়ে বললেন চলে আয়। আমিও তাড়াহুড়া করে হাতের কাছে যেটা পেয়েছি সেটাই টান দিয়ে নিয়ে এসেছি ট্রেন ধরব বলে। আচ্ছা সীটে রেখে আসছি।“
****
সৈকত স্টেজে উঠার সাথে সাথেই হলঘরের গুঞ্জন থেমে গেল। সবাই তাঁর দিকে তাকিয়ে আছে। কি যে করবে তাঁর মাথায় আসছে না। সবাইকে ব্যস্ত রাখা দরকার। ঠিক এমন সময় তাঁর মাথায় আইডিয়াটা খেলে গেল। একটা কবিতা আবৃত্তি করা যায়। সে নিশ্চিত এই কবিতার প্রতিক্রিয়া সব মেয়েকেই ব্যস্ত রাখবে।
“প্রিয় উপস্থিতি। আপনাদেরকে আমি এখন একটা কবিতা শোনাব। আমার নিজের লেখা কবিতা। বাংলাদেশের সকল মেয়েদের উদ্দেশ্যে এই কবিতা উৎসর্গীকৃত। আমি খুব খুশি হব আপনারা যদি কবিতাটিকে ব্যক্তিগতভাবে না নেন। এটি কেবলই একটি কবিতা। আশা করছি আপনাদের ভাল লাগবে।"
রমণী,
তোমারা বুঝি এমনই?
ইচ্ছে হলে নাচাও গাও
ইচ্ছে হলে হারিয়ে যাও
ইচ্ছে হলে জড়িয়ে ধর
ইচ্ছে হলে ছুঁড়ে মার
ইচ্ছে হলে প্রাণ দিয়ে দাও
ইচ্ছে হলে মন তুলে নাও
ইচ্ছে হলেই পাল্টে হও
অন্য কারও ঘরণী
রমণী, তোমরা বুঝি এমনই?
চারপাশে মৃদু ফিসফাস শুরু হয়ে গেল। সৈকত বুঝতে পারল তার ট্রিক কাজে দিয়েছে। সে আবৃত্তি করে চলল। 

ছেলেগুলো সব বোকার বোকা
মাথায় ঢুকেছে প্রেমের পোকা
তোমরাও তাই সুযোগ পেয়ে
মানিব্যগগুলো খেয়ে খেয়ে
পার করে দাও জীবনই
রমণী, তোমরা বুঝি এমনই?
বাবা চিঠি দেন, টাকা লাগবে কত?
আমি চিঠি দেই, পাঠান আরও কয়েকশত
আর তুমি চিঠি দাও, তো হয়ে যাক আজ
প্রীতমের বিরিয়ানী
রমণী, তোমরা বুঝি এমনই?
মৃদু ফিসফাস এবার মৃদু গুঞ্জনে পরিণত হল। সৈকত দেখতে পারছে অনেক মেয়েই না-সুচক ভঙ্গিতে মাথা নাড়ছে। হুম, কাজ হচ্ছে। 
বাবা ফোনে বলেন, কম ঘুরবি
মা ফোনে বলেন, বেশি পড়বি
আর তুমি ফোনে বল
এই, প্লীজ, চল
সকালে ইবলিশ চত্বর
দুপুরে সিলসিলা
বিকেলে টি-বাঁধ
আর সন্ধ্যায় রেস্টুরেন্ট নিউ আগমনী
রমণী, তোমরা বুঝি এমনই?
মৃদু গুঞ্জন সরব গুঞ্জনে রূপ নিল। সৈকত খুশি মনে কবিতার শেষ প্যারাতে চলে এল। 

জীবন ছুটে চলে সাম্পানের মত
নক্ষত্ররা ছুটে চলে পালকের মত
তুমিও ছুটে চল
কখনো হয়ে বনলতা সেন
কখনো হয়ে হেলেন অফ ট্রয়
আবার কখনোবা হয়ে রবীন্দ্রনাথের নন্দিনী
রমণী, তোমরা আসলেও এমনই।। 
বেশ কয়েকজন তো দাঁড়িয়ে প্রতিবাদ শুরু করে দিল। খাবারের ব্যাপারটা যে সবাই ভুলে গেছে সেটা বোঝাই যাচ্ছে। একেই বলে টেকনিক। একবার শুধু মেয়েদের ইগোতে নাড়া দিতে পারলেই হয়। বাকি কাজ তারাই করবে। সৈকত হাসিমুখে স্টেজ থেকে বিদায় নিল। 
স্টেজের পিছনে আসতেই ফয়সাল ভাই সৈকতকে জড়িয়ে ধরল।
“এমন যুগান্তরি আইডিয়া তোর মাথায় কিভাবে আসে বল তো? যেই কবিতা আবৃত্তি করলি সেটার ইফেক্ট কিন্তু ভালই পড়েছে রে। মেয়েরা তো খাবারের কথা ভুলে তোর পিণ্ডি চটকাচ্ছে। হে হে, আজ মনে হয় তোকে আর অডিটোরিয়াম থেকে বের হতে দিবে না কেউ। মাইর একটাও মাটিতে পড়বে না।“
“আপনাদের সন্মান রক্ষা করতে এত বড় ঝুঁকি নিলাম এখন যদি আপনার না বাঁচান তাহলে তো আমি শেষ।“
“আরে ব্যাপার না। আচ্ছা এই কবিতা লিখলি কবে? ইবলিশ চত্বর, সিলসিলা, টি-বাঁধ এগুলোই বা কোথায়?”
“লিখেছি ফান করে। আর জায়গাগুলো সব রাজশাহী বিশ্ববিদ্যালয়ের ক্যাম্পাসে। পাশ করে বের হবার আগে একবার আসুন রাজশাহী। সব ঘুরে দেখাব।“
“খাবার চলে এসেছে। যা খেয়ে নে। ওয়েলডান কিড।“
“কিড বলছেন? সময়মত বিয়ে করলে এতদিনে আপনার মত একটা ছেলের বাপ হয়ে যেতাম।“
“হা হা, তুই ফান করলি; আমিও করলাম। যা খেয়ে নে।“
 ****
প্রচণ্ড ক্ষুধার্ত থাকার কারণেই কি না সবাই খুব তৃপ্তির সাথে খাওয়া শেষ করল। সৈকত এতক্ষণ স্টেজের পিছনেই ছিল। এবার সে দর্শকদের সারিতে চলে আসল। চারপাশে না তাকিয়েও সে বুঝতে পারছিল অসংখ্য চোখ তাকে দেখছে। মৌচাকে ঢিল মারার পর মৌমাছির তাড়া খেলে যেমন অনুভূতি হয় তার ঠিক তেমনই অনুভূতি হচ্ছে। নিজের সীটে বসে জ্যাকেটটা হাতে নিতেই তার কেমন জানি একটা অচেনা অনুভূতি হল। অদ্ভুত সুন্দর একটা গন্ধ তাঁকে ঘিরে ধরল। জ্যাকেটটা গায়ে জড়িয়ে চোখ বন্ধ করে বসল সৈকত। অদ্ভুত,অচেনা কিন্তু অসম্ভব মিষ্টি এই গন্ধটার মধ্যে কেমন যেন একটা মাদকতা আছে। তার মনে হচ্ছে চোখ খুললেই এই ঘ্রাণটা চলে যাবে। সৈকত বুঝতে পারছে না এই গন্ধ কোত্থেকে এল। কেউ কি তাঁর সীটে বসেছিল? কিন্তু তা কিভাবে হয়? তাঁর জ্যাকেট ছিল এই সীটে। এইসব ভাবতে ভাবতে জ্যাকেটের পকেটে হাত ঢুকিয়েই স্থির হয়ে গেল সৈকত। তাঁর স্পষ্ট মনে আছে জ্যাকেটের দুইটা পকেইই ফাঁকা ছিল। কিন্তু ডান পকেটে কিছু একটা আছে। ধীরে ধীরে সে হাতটা বের করে আনল। একটা চিরকুট। আরে, এই চিরকুট আসল কোথা থেকে? .......(চলবে) 
ভালোবাসার ঘ্রাণ # ২য় পর্ব

