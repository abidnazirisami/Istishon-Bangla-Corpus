স্বপ্নগ্রহণ # ২য় পর্ব



গভীর ঘুমে নিমগ্ন থাকা অবস্থায় মোবাইল বেজে উঠলে নওশিন চরম বিরক্ত হয়। মেডিকেলের ছাত্রী হওয়ায় ঘুমের সময় এমনিতেই কম পাওয়া যায়। পরীক্ষার আগে বিভিন্ন দুঃস্বপ্নের কারণে ঘুমিয়ে তৃপ্তি পাওয়া যায় না। যেই সময়টুকু ঘুমের জন্য বরাদ্দ থাকে সেই সময় যদি ফোন দিয়ে কেউ ঘুম ভাঙায় তাহলে তাকে কাঁচা চিবিয়ে ফেলার ইচ্ছেটা অবশ্যই দোষনীয় নয়। ফোন বন্ধ রাখা সম্ভব না কারণ তাহলে আব্বু-আম্মু টেনশনে পড়ে যাবেন। এছাড়াও ইমারজেন্সি প্রয়োজন দেখা দিতেই পারে। কি আর করা, ডাক্তারি যেহেতু পড়তে হচ্ছে এইটুকু কষ্ট মনে হয় সারাজীবনই বয়ে বেড়াতে হবে।
তবে ইফতি’র জন্য ৭ খুন মাফ। সে রাত তিনটায় ফোন দিলেও নওশিন বিরক্ত হয় না। ইফতি যদি ঝাড়ি দেয় তাহলে সেটাও নওশিনের কানে মধু বর্ষণ করে। ইফতি’র শাসন নওশিন খুব উপভোগ করে। কারণ ছাড়া ইফতি কখনোই শাসন করবে না। এমন একজনকের অপেক্ষাতেই তো ছিল সে। তার সমস্ত এলোমেলোতাকে পরম মমতা নিয়ে কেউ গুছিয়ে দিবে। যদিও কিছুটা ভয় ছিল নিজের আমিত্বকে আবার বিসর্জন দিতে হয় কি না। সেটা হয় নি। পূর্ণেন্দু পত্রি’র একটা কবিতায় সে পড়েছিল, ভালবাসলে নারীরা নাকি হয়ে যায় নরম নদীর মত। আর পুরুষেরা হয় জ্বলন্ত কাঠ। অস্থিরতার আগুনে সবকিছু তারা জ্বালিয়ে পুড়িয়ে ছারখার করে দিতে চায়। তাদের সম্পর্কের ক্ষেত্রে ব্যাপারটা পুরোপুরি উল্টো হয়ে গেছে। নওশিন যেমন অস্থির, ইফতি তেমনই শান্ত। 
৪ বছরের সম্পর্কে দিন যতই যাচ্ছে ভালোবাসার গভীরতা ততই বাড়ছে। মেডিকেলে যে সে এখনও পড়তে পারছে তার পিছনে ইফতি’র ইন্সপিরেশন অস্বীকার করা অসম্ভব। এমন একজন ভালোবাসার মানুষের জন্যই তো শত সেক্রিফাইসেও মন ভরে না। রাতের বেলায় ইফতি’র ফোন তাই কখনোই নওশিনকে বিরক্ত করে না; বরং ভালোবাসায় তৃপ্ত করে।
“পিচ্চি ডার্লিং, এই তারাভরা রাতে একা একা ঘুমাও কিভাবে? আমাকে না তোমার অরোরা চেনাবার কথা।“
“অরোরা চিনাতে হলে তোমাকে নিয়ে উত্তর কিংবা দক্ষিণ মেরুতে যেতে হবে। সিলেট উইমেন্স মেডিকেলের ছাদে বসে তো আর অরোরা দেখা যাবে না। তবে হ্যাঁ, তোমাকে কালপুরুষ চিনাতে পারব।“
“আরে ধুর, সম্পর্কের প্রথম দিন থেকে এক কালপুরুষের কথা জানিয়ে যাচ্ছ। আকাশে কি আর কোন নক্ষত্র নেই।“
“দেখ, আমাকে খোঁচাবে না। আমি অনেক তারকা চিনি। তোমাকে চিনাবার সুযোগ দিয়েছ? ৪ বছর হয়ে গেল আমাদের পরিচয়; ২ বছর হয়ে গেল প্রেম; অথচ তোমাকে দেখতেই পারলাম না আজ পর্যন্ত। ফেসবুকে তোমাকে দেখে আর আঁশ মিটছে না। রিয়েল লাইফে দেখতে চাই।“
“আহা, এত অস্থির হচ্ছ কেন? খুলনা আর সিলেটের দূরত্ব তো আর কম নয়। আমি তো বলেছিই কোন এক সকালে হঠাত চলে আসব সিলেট। তোমার হোস্টেলের নিচে দাঁড়িয়ে চিৎকার করে বলব, আমি এসেছি পিচ্চি ডার্লিং। তোমার অবগুণ্ঠন উন্মোচন কর। প্রসারিত দিগন্তের মাথায় উঁকি দেওয়া সূর্যের প্রথম কিরণ যখন তোমার ওষ্ঠে চুম্বন করবে, আমি তীব্র হাহাকার নিয়ে বলে উঠবো, যেখানে আমার চুমু খাওয়ার কথা সেখানে সূর্য কেন আসবে? কেন? কেন? 
“এই যে আবার শুরু করলে। কাব্য তো ভালই জান। আমার জন্য আজকে কি লিখেছ?”
“এই যাহ্, ভুলে গেছি। ব্যাপার না। এখনই কবিতা বানাচ্ছি একটা।“
“প্রতি শনিবার রাতে আমার জন্য নতুন কবিতা লেখার কথা। ঝটপট বল। কবিতা বলতে না পারলে তোমার খবর আছে।“
তোমার জন্য মডেমে ভরেছি টাকা
তোমার জন্য পকেট করেছি ফাঁকা
তোমার জন্য লিখেছি প্রেমের কাব্য
তোমার প্রেমে হয়েছে এ মন দ্রাব্য।
কেমন হয়েছে?
“ফাজলামো করছ? আমার জন্য তোমার পকেট ফাঁকা হয়ে যাচ্ছে? যাও তোমার সাথে আর কথা নাই। ফোন রাখলাম।“
“রাখতে চাইলে রাখ। শেষের কথাটা না শুনলে কিন্তু মিস করবে।“ 
“কি কথা?”
“নওশিন, পরশু একটা বিশেষ দিন। মনে পড়ে?”
“তোমার আমার পরিচয়ের ৪ বছর পূর্ণ হচ্ছে। এবং তোমার জন্মদিন।“
“হ্যাঁ, এবং জন্মদিন সেলিব্রেট করবার জন্য আমি সিলেট আসছি। খুশি তো?”
*****
অধিক শোকে নাকি মানুষ পাথর হয়ে যায়। অধিক আনন্দে তাহলে কি হয়?
নওশিন সেটা জানে না। জানার ইচ্ছেও তার নেই। সে যে কতটুকু আনন্দিত সেটা সে নিজে না বুঝলেও বুঝতে পারল মরিয়ম। আনন্দের প্রথম ধাক্কাটা তার উপর দিয়েই গেল কি না। মরিয়ম পড়ছিল। সে কেবল দেখল নওশিন লাফ দিয়ে ঘুম থেকে উঠেই তাকে জড়িয়ে ধরেছে। 
“ও আসছে রে মরিয়ম। ও আসছে।“
এই ও টা যে কে সেটা মরিয়ম খুব ভালভাবেই বুঝতে পারছে। তার বিরক্তি আসে না। কারণ সে জানে নওশিন কতদিন ধরে এই দিনটার জন্য অপেক্ষা করছে।
নওশিনের আনন্দের দ্বিতীয় ধাক্কাটা গেল রিনি’র উপর দিয়ে। বেচারি ঘুমাচ্ছিল। হোস্টেলে এত রাতে জোড়ে দরোজা ধাক্কা দেওয়া এবং চেঁচামেচির উপর রুবিনা ম্যাডামের কড়া নিষেধাজ্ঞা আছে। কিসের কি। এই রাত দুপুরে সেই কাজটাই করল নওশিন। রিনিকে ঘুম থেকে জাগিয়ে ইফতি’র সিলেটে আসবার খবরটা না শুনানো পর্যন্ত সে শান্তি পাচ্ছিল না। মুখে যদিও রিনি বলল, “সকালবেলাও খবরটা দিতে পারতি।“ কিন্তু এই দিনটার জন্য নওশিনের প্রতীক্ষার কথাটা তারও তো অজানা নয়। এই আবেগটুকুর জন্য নওশিনের মধ্যরাত্রির পাগলামিটুকুকে মাফ করে দেওয়াই যায়। 
*****
বিমানবন্দর স্টেশন থেকে জয়ন্তিকা এক্সপ্রেসে উঠবার পর থেকেই ইফতির মনে হচ্ছে কেউ তার উপর চোখ রাখছে। কিন্তু আশেপাশে কাউকে দেখে তো তেমন মনে হচ্ছে না। কে জানে রাত জাগার কুফল কি না। অপূর্বটা সারা রাত ঘুমাতে দেয় নি। নিকুঞ্জের বাসায় বন্ধুরা রাত জেগে টুয়েন্টি নাইন খেলেছে। শেষ রাতের দিকে ঘুমাতে হয়েছে। নির্ঘুম রাতের প্রভাব যদিও খুব একটা পড়ে নি। জার্নির সময় কেন জানি তার ঘুম আসে না। 
ভার্সিটিতে ধুমিয়ে ক্লাস চলছে। এই মুহূর্তে ক্লাস মিস দেওয়া ঠিক হচ্ছে না। কিন্তু কিছুই করার নেই। অনেক আগে থেকেই প্ল্যান এইবারের জন্মদিন নওশিনের সাথে সিলেটে কাটাবে। খুলনা থেকে আগের দিনই ঢাকায় এসেছে ইফতি। রাতটা কাটিয়েছে অপূর্বের বাসায়। সকালের ট্রেনে চেপে এখন সে ছুটছে সিলেটের পানে। 
এই নিয়ে দ্বিতীয়বার সিলেট যাত্রা। প্রথমবার গিয়েছিল ভর্তি পরীক্ষার সময়। ইচ্ছে করলে বাসে যাওয়া যেত। কিন্তু তাহলে লাউয়াছড়া অরণ্য আর দিগন্তবিস্তৃত চা বাগানের ভিতর দিয়ে ট্রেনযাত্রাটা মিস হত। বাবা তাকে নিয়ে দেশের বিভিন্ন জায়গায় ঘুরেছেন ছোটবেলায়। কিন্তু কেন জানি তিনি সিলেট আসতে চাইতেন না। বড় আম্মাও সিলেট ভ্রমণের ব্যাপারে খুব একটা আগ্রহী ছিলেন না। এইবার তাই সে কাউকে জানায়নি যে সিলেট যাচ্ছে। সিলেটের যে কয়টা দর্শনীয় জায়গা ঘুরা সম্ভব এই সুযোগে সে ঘুরে নিবে। সাথে নওশিনকে নিতে পারলে ভাল। বেচারি পড়াশোনার যেই চাপে আছে তাতে করে মনে হয় না ঘুরবার সুযোগ পাবে।
আশুগঞ্জ স্টেশনে ইফতির পাশের সিটের যাত্রী নেমে গেলেন। হঠাত খুব সুদর্শন মধ্যবয়স্ক এক ব্যক্তি দুই সারি সামনের আসন থেকে উঠে তার পাশের আসনে বসলেন। এই লোকটাকে দেখার পরই সকালের অনুভূতির কথা মনে পড়ে গেল ইফতি’র। কেউ যেন তার উপর নজর রাখছে। আচ্ছা এই লোকই না তো?
মাধবপুর স্টেশন পর্যন্ত ভদ্রলোক কোন কথাই বললেন না। চোখের উপর মেলে থাকা ম্যাগাজিনের উপর থেকে দৃষ্টি না সরালেও ভদ্রলোক যে তাকে মাঝেমাঝেই দেখছেন সেটা সে স্পষ্ট বুঝতে পারছে। এত অস্বস্তি এর আগে কখনোই হয় নি ইফতির। ভদ্রলোক কি চাইছেন?
সম্ভবত তার মনের কথা বুঝতে পেরেই সহযাত্রী কথা বলে উঠলেন, 
“আমি ইনামুল হক। লন্ডন থাকি। ১০ বছর পর দেশে ফিরছি। তোমার নামটা জানতে পারি? ও হ্যাঁ, তুমি করে বলছি বলে কিছু মনে করো না। তুমি বয়সে আমার অনেক ছোটই হবে।“
লোকটার সহজ ভাষ্য শুনে এক নিমেষেই ইফতি’র সমস্ত অস্বস্তি দূর হয়ে গেল। কেমন জানি খুব আপন মনে হচ্ছে লোকটাকে। সে হেসে দিল।
“না না, আপনি তুমি করেই বলুন। আমি ইফতি। দেশের বাড়ি খুলনায়। খুলনা বিশ্ববিদ্যালয়ে বিবিএ তে পড়ছি।“
“খুলনা কোথায় তোমাদের বাসা? নিরালায়?”
“হ্যাঁ, আপনি গিয়েছেন কখনও খুলনায়?”
“অনেকবার। যদিও গত ২০ বছরে একবারও যাওয়া হয় নি। তোমার বাবা মা কি করেন?”
“আব্বু ডাক্তার। খুলনা মেডিকেলের কার্ডিওলজির প্রফেসর। মা মারা গেছেন ছোটবেলাতেই। মায়ের কোন স্মৃতি নেই তাই আমার। বড় ফুফু’ই কোলেপিঠে করে মানুষ করেছেন। তাই বড় ফুফুকেই আম্মা বলে ডাকি। তিনি শিক্ষকতা করেন।“
“রিয়েলি সরি। তোমার চাচা মামারা কি করেন? কিছু মনে করছ না তো? বেশি ব্যক্তিগত প্রশ্ন করে ফেললাম মনে হয়?”
“সমস্যা নেই। আমার কোন চাচা নেই। আর নানাবাড়ির খবর আমি জানি না। কোনদিন যাই নি। বড় আম্মা বলেছেন বাবাকে বিয়ে করবার জন্য মা তার বাসা ছেড়েছিলেন। আমার নানাভাই সেই কারণে আম্মাকে পরিত্যাগ করেছিলেন। এর বেশি কিছু আমি জানি না। আব্বু কিংবা ফুফু আমাকে আর কিছুই বলেন নি।“
ভদ্রলোক চুপ হয়ে গেলেন। আবারও তন্ময় হয়ে ম্যাগাজিনে চোখ বুলালেন। ইফতি সিট থেকে উঠে ট্রেনের দরোজায় গিয়ে দাঁড়াল। ট্রেন এখন লাউয়াছড়া পার হচ্ছে। ইশশ, কি সুন্দর জঙ্গল। মনে হচ্ছে এখুনি লাফিয়ে নেমে গভীর অরণ্যে হারিয়ে যেতে। শ্রীমঙ্গল আর বেশি দূরে নেই। চা-বাগানের রাজত্ব আর কিছুক্ষণের মাঝেই শুরু হবে। 
শ্রীমঙ্গল স্টেশনে ট্রেন থামার পর শোনা গেল সামনের স্টেশনের লাইনে সমস্যা হয়েছে। ঠিক হতে ঘণ্টাখানেক সময় লাগবে। এই সুযোগে শহরটা ঘুরে দেখার লোভ সামলাতে পারল না ইফতি। শ্রীমঙ্গল সত্যিই অনেক সুন্দর। নওশিনকে বিয়ে করলে হানিমুনটা এখানেই করবে সিদ্ধান্ত নিতে খুব একটা দেরী হল না তার। কাছের চা বাগানটায় রিক্সা নিয়ে গিয়েছিল। ফিরবার পথে বিজিবি ক্যাম্পের কাছে রাস্তায় দাঁড়িয়ে থাকতে দেখল সে ইনামুল হক কে।
“আঙ্কেল, আমার সাথে চলুন। স্টেশনে গিয়ে চা খাওয়া যাবে।“
“স্টেশনে একটুপর গেলেও সমস্যা নেই। ট্রেন আরও এক ঘণ্টা লেট করবে। তারচেয়ে আমার সাথে চল। শুনলাম কাছেই একটা চায়ের দোকান আছে যেখানে সাতরঙা চা পাওয়া যায়। খাওয়ার চেয়ে দেখার ইচ্ছেই বেশি।“
ইফতি’র আপত্তির কোন কারণ নেই। লোকটাকে তার ভালই লাগছে। ইনামুল হক ইফতি’কে নিয়ে চায়ের দোকানে ঢুকলেন। দোকানের নাম “নীলকণ্ঠ চা ঘর”। বেশ বড় জায়গা নিয়ে দোকানের অবস্থান। কাউন্টারের পিছনে অনেক বিখ্যাত লোকের ছবি যারা কি না এই দোকানে চা পান করেছেন। দোকানের সামনে অনেকটা ফাঁকা জায়গায় বেশ কিছু চেয়ার রাখা আছে। দুইটা সাতরঙা চায়ের অর্ডার দিয়ে ইনামুল হক আর ইফতি দুইটা চেয়ার দখল করে বসলেন।
“ইফতি, তোমার বাবার নাম কি আহসান আল সাবের আর ফুফু’র নাম কি খালেদা রহমান?”
চায়ের কাপে দ্বিতীয়বার চুমুক দিতে গিয়ে থমকে গেল ইফতি। সে সত্যিই অবাক। 
“জী, কিন্তু সেটা আপনি কিভাবে জানলেন?”
“তোমাকে কিছু কথা বলবার ছিল। খুব মনোযোগ দিয়ে শোন। কিভাবে গ্রহণ করবে জানি না। কিন্তু এটাই সত্যিই।“ 
ইনামুল হক একটা দীর্ঘশ্বাস ফেললেন।
“কিছু কথা তোমার কাছে গোপন করা হয়েছে। এবং সেটা ইচ্ছাকৃতভাবেই। এর জন্য আমরা সবাই দায়ী। তোমার মা মারা যান নি। তিনি বেঁচে আছেন। আমি ইনামুল হক, তোমার একমাত্র মামা। আমি এবং তোমার ফুফু, আমরা দুজন তোমার বাবা মায়ের বিচ্ছেদের করুণ সাক্ষী। সরি ইফতি, আমি চেষ্টা করেছিলাম কিন্তু বিচ্ছেদ ঠেকাতে পারি নি। আমি সত্যিই সরি।“ ... (পরের পর্বে সমাপ্ত) 
স্বপ্নগ্রহণ # ১ম পর্ব

