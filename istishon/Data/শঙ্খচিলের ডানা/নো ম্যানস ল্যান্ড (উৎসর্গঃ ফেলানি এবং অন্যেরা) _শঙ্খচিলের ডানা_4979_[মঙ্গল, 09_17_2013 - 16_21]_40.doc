নো ম্যানস ল্যান্ড (উৎসর্গঃ ফেলানি এবং অন্যেরা) 



ভোর ৫:৪৫; রাধানগর সীমান্ত ফাঁড়ি, উত্তর দিনাজপুর, পশ্চিমবঙ্গ, ভারত
বিএসএফ এর জওয়ান দলজিত সিং এর মেজাজ খুব খারাপ হয়ে আছে। অব্জারভেশন টাওয়ারে সারারাত ধরে ডিউটি দেওয়াতে এমনিতেই সে ক্লান্ত তার উপর রাতে বাড়ি থেকে ফোনটা পাওয়ার পর থেকেই তার মনের এই অস্থির অবস্থা। তার সুন্দরী স্ত্রী কিরণের ব্যাপারে কানাঘুষা অনেকদিন থেকেই তার কানে আসছিল কিন্তু সে পাত্তা দেয় নি। স্ত্রীকে খুবই ভালোবাসে দলজিত। ভালোবেসেই তারা ঘর বেধেছিল। ৫ বছরের সংসারে তার নিজেকে কখনোই অসুখী মনে হয় নি। এটা ঠিক যে সে পরিবারে সময় দিতে পারে না। কি করার আছে তার, সীমান্তরক্ষীদের জীবন তো এমনই। আজ এই সীমান্তে তো পরদিন ১০০০ কিলোমিটার দূরের আরেক সীমান্তে। বছরে দুইমাসের বেশি ছুটি তো সে পাবে না। পাঞ্জাবের যেইখানে তার বাড়ি সেখানে চাইলেই তো আর যাওয়া যায় না। বাকি ১০ টা মাস কিরণের অনেক খারাপ কাটে তা ঠিক কিন্তু তাই বলে কিরণ এত বড় বিশ্বাসঘাতকতা করবে সেটা তার কল্পনাতেও আসে নি। বিশ্বাসঘাতকতা কিরণ একাই করে নি। তার বাচ্চা বয়সের বন্ধু কিষেণ আরো বেশি বেইমানী করেছে। কিষেণকে সে দায়িত্ত দিয়েছিল তার পরিবারকে দেখে রাখার জন্য। আরে সেই কিষেণই কিনা কিরণকে নিয়ে পালিয়ে গেল। এই লজ্জা সে কোথায় রাখবে? সে না হয় পশ্চিমবঙ্গের এই প্রান্তে নিজেকে লুকাতে পারছে কিন্তু তার বাবা-মা কোথায় যাবে? সব কিছু তছনছ করে দিতে মন চাইছে দলজিতের। হাতের বন্দুকটা কথা বলতে চাইছে। কাউকে গুলি করতে পারলে তার শান্তি লাগতো।
ঠিক এই সময়ই সীমান্তের দিকে কিছুটা নড়াচড়ার আভাস পেল দলজিত। মাত্রই ভোর হয়েছে। বাইনোকুলারটা চোখে দিয়ে তাকাতেই সব স্পষ্ট দেখা গেল। লুঙ্গি পরিহিত এক বাঙ্গাল গরু নিয়ে বর্ডারে ঘুরাঘুরি করছে। বোঝাই যাচ্ছে গরুকে ঘাস খাওয়াবার জন্য নিয়ে এসেছে। সামনে কোরবানির ঈদ। এই ঈদে বাংলাদেশে অনেক গরু জবাই হবে। ঈদ আসলে দলজিতরা খুশি হয়। কারন এই মুসলামানগুলো যখন ভারত থেকে গরু নিয়ে যায় তখন ভালই কমিশন দেয় তাদেরকে। কমিশনের বেশিরভাগ বখরা যদিও কর্তাব্যক্তিরা পায় কিন্তু তারাও খারাপ পায় না। কিন্তু আজ দলজিতের কিচ্ছু ভাল লাগছে না। তার মন চাইছে এই হারামজাদার মাথার খুলি গুলি করে ফুঁটা করে দিতে। তাহলে তার মন যদি কিছুটা শান্ত হয়। কিরণকে তো আর এখন পাওয়া যাবে না। যদিও উপর মহলের নির্দেশ আছে দেখামাত্রই কাউকে গুলি না করতে কিন্তু দলজিত জানে গুলি করে কাউকে মেরে ফেললেও তাকে কেউ কিচ্ছু বলবে না। আজ পর্যন্ত কাউকেই কেউ কিছু বলে নি। শুধু দরকার একটা অজুহাত। ওই বাঙ্গালটা সীমান্তের আরেকটু ভেতরের দিকে আসলেই হবে।
দলজিত বন্ধুক তাক করে নিশ্চুপ দাড়িয়ে থাকল। উত্তেজনার সময় তার মাথা ঠাণ্ডা হয়। তার বর্তমান মানসিক অস্থিরতা দূর করার জন্য কিছু একটা করতে হবে। কিন্তু ওই বাঙ্গালটাও কম চালাক না। সীমান্তের এই অংশটাতে কাঁটাতারের বেড়া নেই কিন্তু সে ঠিকই নিজেদের সীমান্তেই গরুকে ঘাস খাওয়াচ্ছে। ঠিক এই সময় গরুটা সম্ভবত দলজিতের মনের ইচ্ছা বুঝতে পেরেই ছুট দিল ভারত সীমান্তের দিকে। এইতো চাই। হ্যাঁ, ওইতো বাঙ্গালটাও গরুটাকে ধরতে দৌড় দিয়েছে। আমাদের সীমানায় আয় শুধু তারপর দেখছি। দলজিতের হাতের টিপ ভাল। মুভিং টার্গেটকে গুলি করার ক্ষেত্রে ট্রেনিং অবস্থা থেকেই তার সুনাম আছে। এই টার্গেটটাকেও সে ফেলে দিতে পারবে এই আত্মবিশ্বাস তার আছে। ওইতো বাঙ্গালটা এখন ভারত সীমান্তে ঢুঁকে পড়েছে। গরুটার রশিও ধরে ফেলেছে। যা করার এখুনি করতে হবে। তা না হলে ব্যাটা আবার নিজেদের সীমানায় ফিরে যাবে। দলজিত হাত ট্রিগারেই ছিল। সে নিঃশ্বাস বন্ধ করে ট্রিগার টিপে দিল।
ভোর ৫:৪৫; আজমপুর সীমান্ত; ঠাকুরগাঁও; বাংলাদেশ
সালামের মনটা আজ বেশ ভাল। গতরাতে তার খুব ভাল ঘুম নি। কিন্তু ঘুম না হওয়াটাও যে এত আনন্দের হতে পারে সেটা সে আগে বুঝতে পারে নি। ঘুমের মাঝে সারা রাত সুরাইয়া এসে তাকে বিরক্ত করেছে। গতকাল বিকেলে তার দীর্ঘদিনের অপেক্ষার পালা শেষ হয়েছে। অনেকদিন ঘুরাবার পর সুরাইয়া তার প্রেমের প্রস্তাবে সারা দিয়েছে। এখন একটাই কাজ করার আছে। সালামের বাবাকে সুরাইয়ার বাবার কাছে পাঠিয়ে বিয়ের প্রস্তাব দেওয়া। সালাম জানে সুরাইয়ার বাবা এই প্রস্তাব মেনে নিবেন। সে ছেলে হিসাবে খারাপ না। নিজের ব্যবসা আছে। অন্য সবার মত সে নিজেও গরুর ব্যবসা করে। এছাড়া বাজারে নিজের দোকান আছে। বাবার একমাত্র ছেলে। সবচেয়ে বড় কথা, সুরাইয়া তাকে ভালোবাসে। আর কি লাগে?
এত সকালে গরু নিয়ে সাধারনত কেউ বের হয় না। এই কারনেই সালাম এখন বের হয়েছে। সামনে কোরবানির ঈদ। গরুগুলোকে খাইয়ে মোটাতাজা না রাখতে পারলে হাটে বেশি দামে বেচা যাবে না। ইদানিং বর্ডারে কড়াকড়ি বেড়েছে। আর ওইপাশের ইন্ডিয়ানগুলো খুব সুবিধের না। সুযোগ পেলেই এইপাশে এসে গরু নিয়ে চলে যায়। বিএসএফ কিছু তো বলেই না বরং আরো সহায়তা করে। শালা নিমকহারামের দল। এমনিতে গরু আনতে গেলে কমিশন নিতে ছাড়ে না। আর এখন তাদের জাতভাইদেরকে দিয়ে গরু চুরি করিয়ে সেইগুলো আবার দ্বিতীয়বারের মত তাদের কাছে বিক্রি করে। সকালে এই ঝামেলা নেই তাই সে আর পাশের বাড়ির রোকন দুইজন মিলে ভোরে বের হয়েছে গরুগুলোকে ঘাস খাওয়াবে বলে। রোকন পিছনে আসছে। বেচারা ঘুমাচ্ছিল, তার জ্বালায় পড়ে ঘুমটা গেল।
শান্ত গরুটা হঠাত করেই কেন পাগলামো শুরু করল সালাম সেটা বুঝতে পারল না। দেখল তার হাত থেকে গরুর দড়িটা ছুটে যাবার পর। শালার গরুটা শুরু থেকেই কেমন যেন পাগলা কিসিমের। আরে বিপদ এ তো দেখছি বর্ডারের দিকে দৌড়াচ্ছে। সালাম মনে মনে শঙ্কা অনুভব করল। বিএসএফ-কে কোন বিশ্বাস নেই। শালারা চান্স পেলেই গুলি করে দেয়। এইতো গত মাসেই মোখলেসকে মেরে ফেলল। লাশ ফেরত দিয়েছিল দুইদিন পর। গরুটা যেভাবে ছুট লাগিয়েছে তাতে বর্ডার পার না হয়ে তো মনে হচ্ছে থামবে না। এক মুহূর্ত চিন্তা করে সালাম গরুটার পিছনে ছুট লাগাল। যেভাবেই হোক গরুটাকে ফিরাতে হবে। হাটের দিন গরুটার জন্য ভাল দাম পাওয়া যাবে। এর পিছনে সে টাকাও কম খরচ করে নি।
দৌড়াতে দৌড়াতে সীমানা পিলার ক্রস করে সালাম ভারতে ঢুঁকে পড়ল এবং শেষ পর্যন্ত গরুটার দড়ি ধরতে পারল। এক্ষুনি ফেরত না গেলে বিপদ। গরুটাকে টেনে দেশের দিকে দ্রুতপায়ে হাঁটা দিল সালাম। তার বুক ধুকধুক করছে। হঠাত তীব্র আঘাতে চোখে অন্ধকার দেখল সালাম। তার হাত থেকে গরুর রশিটা আবার ছুটে গেল। তবে এবার গরুটা তাদের বাড়ির দিকেই ছুট দিয়েছে। সালাম পড়ে গেল মাটিতে। শরীরটা ভিজে গেছে রক্তে। সালাম বুঝে গেল তার আশংকাই সত্য হয়েছে। সে মরতে রাজি আছে কিন্তু তার লাশটা মোখলেসের মত দুইদিন বিএসএফ এর কাছে পড়ে থাকুক তা সে চায় না। অনেক কষ্টে হেঁচড়াতে হেঁচড়াতে কিছুদূর এগোবার পর সে থেমে গেল। সালাম বুঝল সে মারা যাচ্ছে। তার মনে শুধু একটাই কষ্ট। সুরাইয়াকে আর বউ করে ঘরে তুলতে পারল না সে। চোখ বন্ধ হয়ে গেল তার। নিশ্চুপ লাশটা বাংলাদেশে আর ভারতের মধ্যকার নো ম্যানস ল্যান্ডে পড়ে রইল।
সকাল ৬:১৫; আজমপুর সীমান্ত; ঠাকুরগাঁও; বাংলাদেশ
গুলির শব্দ শুনতে শুনতে অভ্যাস হয়ে গেছে রহিম মিয়ার। তার বাড়িটা বর্ডার সংলগ্ন হওয়ায় গুলির শব্দ প্রায়ই শুনতে হয়। কিন্তু আজ সকালে গুলির শব্দ শোনার সাথে সাথেই বুকটা কিসের আশংকায় যেন কেঁপে উঠেছিল। সালাম আজ সকালে গরু নিয়ে বের হয়েছে। তার কিছু হয় নি তো? আল্লাহ্‌র কাছে মনের অজান্তেই দোয়া করছিল যেন তার এই আশংকা যেন সত্যি না হয়। কিন্তু যখন রোকনকে “ও চাচা, ও চাচা গো” চিৎকার করতে শুনলো তখুনি বুঝতে পারলেন যে আল্লাহ্‌ তার এইবারের দোয়া শুনেন নি। নাহ, তিনি অজ্ঞান হয়ে পড়েন নি। সীমান্তের লোকেরা এইসব মৃত্যু দেখে এবং শুনে অভ্যস্ত। তিনি নিজেও অনেক দেখেছেন এবং শুনেছেন। কিন্তু একমাত্র ছেলেকে হারানোর সংবাদ শুনে তিনি আর দাড়িয়ে থাকতে পারেন নি। রোকন যখন কাঁদতে কাঁদতে তাকে ধরে বর্ডারে নিয়ে আসল তখনও তিনি ঘোরের মাঝেই ছিলেন।
সীমান্তে দাঁড়িয়ে রহিম মিয়া সামনে তাকান। ওই যে, তার বাজান পড়ে আছে। আজ সকালেও তিনি ডেকে ঘুম থেকে উঠে নামাজ পড়িয়েছেন ছেলেকে। রেগুলার নামাজ পড়ে না বলে কিছু গালমন্দও করেছেন। তার ছেলেটা খুব ভাল। মা-মরা ছেলেটা তার বাপের খুব যত্ন নেয়। আজকাল তো ছেলেরা বড় হলে আর বাপকে চিনেই না। বাবা ঠিকমত খেয়েছে কি না সেটা জেনে তারপর সে খেতে যায়। রহিম মিয়ার বয়স হয়েছে তাই বাজারের দোকানটাতে সালামই বসে। ছেলেটাকে সেলিম আলীর মেয়ে সুরাইয়ার সাথে বিয়ে দিবেন বলে মনস্থির করেছিলেন তিনি। একটা গুলিতে সব শেষ হয়ে গেল। সব। তার ছেলে আর তাকে বাপজান বলে ডাকবে না। সময়মত না খাওয়া দাওয়া করলে আর কখনো শাসন করবে না। ওইতো কত কাছে তার ছেলেটা একাকী পড়ে আছে। ছেলেটার মাথা কোলে নিতে খুব ইচ্ছে করছে রহিম মিয়ার কিন্তু তিনি পারছেন না সেখানে যেতে। লাশটা তো পড়ে আছে নো ম্যানস ল্যান্ডে। ওইপারে বন্দুক হাতে বিএসএফ বসে আছে। বিজিবির সাথে মিটিং না হলে লাশ পাওয়া যাবে না। রহিম মিয়ার চোখ দিয়ে অশ্রু ঝরতে থাকে। 
বিকেল ৩:৩০; প্রেস ব্রিফিং রুম, সচিবালয়, ঢাকা
পররাষ্ট্র মন্ত্রী আব্দুল আহাদ টাইয়ের নটটা ঠিক করে নিলেন। আগামীকাল দিল্লীতে বাংলাদেশ ও ভারতের পররাষ্ট্র মন্ত্রীদের বৈঠক হবে। তিনি আজ প্রেস ব্রিফিং এর পরেই চলে যাবেন। যাবার আগে সংবাদ সন্মেলনের জন্য তিনি প্রস্তুত। আজকালকার সাংবাদিকরা অনেক স্মার্ট এবং ফাস্ট। তাই সাবধানে কথা না বললে বিপদ। এমনিতেই সীমান্ত হত্যা নিয়ে ইদানিং খুব কথা হচ্ছে। এইমাত্র শুনলেন আজ সকালেও নাকি ঠাকুরগাঁ সীমান্তে একজন মারা গেছে। এইটা নিয়ে কথা হবেই বোঝা যায়। একটা দীর্ঘশ্বাস ফেলে তিনি ব্রিফিং রুমে ঢুকে নিজের চেয়ারে বসলেন। সীমান্ত হত্যা নিয়ে কথা বলতে আর কত ভাল লাগে। চেষ্টা তো তারা কম করছেন না, কিন্তু কোন কাজই হচ্ছে না। তাই অনুমিতভাবেই প্রেস ব্রিফিং এর শুরুতেই তিনি প্রশ্নের সন্মুখীন হলেন।
“স্যার, আপনি কি শুনেছেন আজ সকালেও একজন বাংলাদেশী বিএসএফের গুলিতে মারা গেছে? এ ব্যাপারে আমাদের সরকারের বক্তব্য কি?”
“দেখুন সীমান্ত হত্যা কখনোই আমাদের কাম্য নয়। আমরা এর তীব্র প্রতিবাদ জানাই।“
“এর আগেও তো আমরা প্রতিবাদ জানিয়েছি। কিন্তু কোনবারেই কোন কাজ হচ্ছে না। একমাস আগের বিজিবি-বিএসএফ এর মহাপরিচালক পর্যায়ের বৈঠকে বলা হয়েছিল সীমান্ত হত্যা বন্ধ হবে। সেটার কোন বাস্তবায়ন নেই। এটা কি আমাদের পররাষ্ট্রনীতির পরাজয় নয়?”
“দেখুন দুই-একটা মৃত্যু দিয়ে তো আর পররাষ্ট্রনীতি ব্যর্থ বলা যায় না কিংবা সরকারকে ব্যর্থ বলা যায় না। আমরা আলোচনা চালিয়ে যাচ্ছি। এই সরকারের আমলে সীমান্ত হত্যা অনেক কমেছে আগের তুলনায়। আশা করি সামনে সেটা শুন্যের কোঠায় নেমে আসবে। ধৈর্য ধরতে হবে আমাদের।“
“স্যার আমরা আর কত ধৈর্য ধরব? আমাদের প্রতিবাদে জোর নেই কেন? একজন নিরপরাধ মানুষকে গুলি করে হত্যা করা আমরা কিভাবে মেনে নিব?”
“দেখুন এখন ঈদের সময়। গরু পাচার করতে গেলে এমন হতেই পারে। গরু পাচার না করলেই হয়। তারপরেও আমরা প্রতিবাদ জানিয়েছি। আগামীকাল দিল্লীতে আমি এই বিষয়টা তুলব। কড়া ভাষায় আমরা প্রতিবাদ জানাব।“
“আমরা শুনেছি সে গরু পাচার করতে নয়, ঘাস খাওয়াতে নিয়ে গিয়েছিল। লাশটা এখনো নো ম্যানস ল্যান্ডে পড়ে আছে। তার বাবা লাশের অপেক্ষায় আছে। স্যার লাশটা তার বাবার কাছে পৌছাতে এত দেরী হচ্ছে কেন? এই ব্যাপারটা কি সমাধান করা যায় না?”
“আমরা প্রয়োজনীয় ব্যবস্থা নিয়েছি। আশা করছি দ্রুতই লাশ হস্তান্তর করা যাবে। দুঃখিত আপনাদের আর সময় দিতে পারছি না। আমার প্লেনের সময় হয়ে গেছে। দিল্লী থেকে ফিরে আপনাদের বিস্তারিত জানাব।“
তাড়াহুড়া করে মন্ত্রী সাহেব উঠে গেলেন। ইদানিং সংবাদ সন্মেলনে আসতেই তার ভয় লাগে। নেত্রী বলেছেন কথা কম বলতে তাই বেশিকিছু বলতেও পারেন না। আর সাংবাদিকগুলোও কেমন জানি। সবসময় তৈরি হয়েই আছে খুঁত ধরার জন্য। কিছু বলাও যায় না এদেরকে। কখন আবার কি লিখে দেয়। সামনে নির্বাচন। এখন থেকেই তো প্রস্তুতি নিতে হবে। আরে বাবা, যার কপালে যেভাবে মরন লেখা আছে সে তো সেভাবেই মরবে। তা বিএসএফ এর গুলি খেয়েই হোক আর গাড়ির নিচে চাপা পড়েই হোক। এই নিয়ে এত মাতামাতি করার কি আছে? কেন আগের সরকারের আমলে কি সীমান্তে মানুষ মারা যায় নি? কই তখন তো পত্রিকাওয়ালারা এত লেখালেখি করে নি। সব শালা সরকারের পিছনে লেগেছে। পত্রিকার কাটতি বাড়াবার ধান্দা আর কি। এর পরেরবার তিনি আর সাংবাদিকদের ডাকবেন না। শুধু শুধু ঝামেলা বাড়াবার কোন মানে হয় না।
“ফারুক, গরুর খবর কি?”
আহাদ সাহেব তার পিএস ফারুকের দিকে তাকিয়ে জিজ্ঞেস করলেন।
“স্যার, বর্ডারে অর্ডার দেওয়া আছে। ভাল গরু পেলেই পাঠিয়ে দিবে। চিন্তা করবেন না স্যার। আপনি দিল্লী থেকে ঘুরে আসুন। আপনি এসে দেখবেন গরু হাজির। মহাসড়কে তো অনেক জ্যাম, তাই গরু পৌছাতে একটু দেরী হবে হয়ত। ভাববেন না স্যার, আমি দেখছি ব্যাপারটা।“
বিলাসবহুল সরকারী গাড়িতে করে আহাদ সাহেব চললেন এয়ারপোর্টের দিকে। এইবার তিনি বুদ্ধিমানের মত কাজ করেছেন। সবাই ঢাকা থেকে কিনলেও তিনি বর্ডার থেকে গরু কিনবেন। কারন সেখান থেকে পাচারকারীরা নাকি খুব ভাল কোয়ালিটির গরু নিয়ে আসে। তার মেয়ের খুব শখ বিশাল সাইজের গরু কোরবানী দেওয়ার। এইবার মেয়েটার শখ না পূরণ করলেই নয়।
বিকেল ৫:০০; প্রধান কার্যালয়; দৈনিক ভোরের আলো; ঢাকা
কনফারেন্স রুমে মিটিং চলছে। প্রতিদিন বিকেলেই মিটিং হয়। পরেরে দিন সম্পাদকীয় কিসের উপর হবে সেটা এই মিটিঙয়েই ঠিক হয়। সম্পাদক মইনুল হোসেন তার নির্দিষ্ট চেয়ারে বসে আছেন। এইসব সম্পাদকীয় লেখার সময় তার নেই। তিনি একটা গাইডলাইন বলে দেন আর তার সহকারী সেটা লিখেন। মইনুল সাহেবের মনটা বেশ ভাল আজ। রাতে একটা গোল টেবিল বৈঠকে বসতে যাচ্ছেন তিনি। এই টাইপের বৈঠকগুলোতে অংশ নিতে তার ভালই লাগে। সাংবাদিক সমাজে স্ট্যাটাস বহুগুণে বেড়ে যায়। কিছু বিশেষজ্ঞকে দাওয়াত দিয়ে নিয়ে আসতে পারলে হাইলাইট বেশি হয়। আগে কম টাকায় বিশেষজ্ঞরা আসতেন। এখন তারা বেশি পেমেন্ট চান। টিভি চ্যানেলগুলো বেশি হওয়াতে এই সমস্যা হয়েছে। সব চ্যানেলেই শুধু টকশো আর টকশো। কি যে দিনকাল পড়ল।
কনফারেন্স রুমের চেয়ারগুলো ভরে গেছে। সবাই উপস্থিত।
“আগামীকাল আমরা কি নিয়ে সম্পাদকীয় করতে পারি?”
“স্যার, আজ ঠাকুরগাঁ সীমান্তে আরো একজন বাংলাদেশী বিএসএফ এর গুলিতে নিহত হয়েছেন। বাংলাবার্তা ৩৬৫.কম এই নিয়ে নিউজ করেছে। লাশটা নো ম্যানস ল্যান্ডে পড়ে থাকায় লোকটার পরিবার লাশটা দাফন করতে পারছে না। গত মাসে বিএসএফ এর মহাপরিচালক বলেছিলেন সীমান্তে আর হত্যাকান্ড ঘটবে না। তার পরেও এক মাসে তিনজন মারা গেল। এই সম্পাদকীয় লেখার পাশাপাশি আমরা কাভার স্টোরী করতে পারি।“ প্রধান বার্তা সম্পাদক বললেন।
“দেখুন, এইসব পুরাতন ইস্যু নিয়ে লেখার কোন মানে হয় না। আমাদের তো একটা খবরের ফরম্যাট তৈরি করে রাখাই আছে। কে মারা গেল তার নাম, মারা যাওয়ার স্থান আর সর্বমোট কতজন মারা গেল এই ব্যাপারগুলো বদলে দিয়ে শেষ পৃষ্ঠায় নিউজ করলেই হবে। দিল্লীতে পররাষ্ট্র মন্ত্রীদের বৈঠকের পর ভেবে দেখব এই নিয়ে কি করা যায়।“
“স্যার, এটা তো খুবই গুরুত্বপূর্ণ ইস্যু। এই ব্যাপারে জনমত গড়ে তোলার এখনই সময়। কাল যদি আমাদের পত্রিকায় রিপোর্ট যায় তাহলে দিল্লীর মিটিঙয়ে এই বিষয় নিয়ে জোড় দাবি তোলা যাবে।“
“এখন এত জনমত গড়ে তোলার সময় নেই। সরকার এমনিতেই আমাদের পত্রিকার উপর ক্ষ্যাপা, আপাতত তাদের নতুন করে খেপিয়ে লাভ নেই।“
“কিন্তু স্যার...”
“কোন কিন্তু নেই। অনেক ইস্যু আছে নিউজ করার। অন্তর্বর্তীকালীন সরকারের রূপরেখা নিয়ে একটা গোলটেবিল বৈঠক করব আজ রাতে। কাল এটার উপর সম্পাদকীয় এবং কাভার স্টোরী হবে। ক্লিয়ার?”
‘জী, স্যার।“
“ঠিক আছে। আমি এখন বেরুচ্ছি। তত্ত্বাবধায়ক সরকারের প্রাক্তন এক উপদেষ্টা রাজি হচ্ছেন না গোলটেবিলে বসতে। উনার আরো বেশি পেমেন্ট লাগবে। আমি তাকে রাজী করাতে যাচ্ছি। আপনারা আপনাদের কাজ চালিয়ে যান।“
লিফট দিয়ে নিচে নামতে নামতে মইনুল হোসেন হিসাব করছিলেন। মাসে দুইটা গোলটেবিল বৈঠক করতে পারলে তার ইনকাম ভালই হয়। এই মাসে একটা মাত্র বৈঠক হচ্ছে। সামনে ঈদ। নাহ, এই মাসটাতে লস হয়ে গেল।
সন্ধ্যা ৬:৩০; পার্টি অফিস; বাংলাদেশ জনতা পার্টি; ঢাকা
পার্টি মহাসচিব আহসান মির্জা বসে বসে ভাবছিলেন ৭ টার সংবাদ সন্মেলনে কি কি বলা যায়। পার্টির কার্যক্রমে গতি নেই। একটা ভাল ইস্যু খুজে পাচ্ছেন না যেটার উপর ভিত্তি করে জ্বালাময়ী একটা ভাষণ দিয়ে কর্মীদের বুকে আগুন ধরিয়ে দিবেন। একটা হরতাল দিতে পারলে খুব ভাল হত। কিন্তু গত হরতালের অভিজ্ঞতা ভাল না। ১ মাস জেল খাটতে হয়েছে। এখন বয়স হয়েছে, জেল খাটতে ভাল লাগে না। যদিও জেল খাটাটা কাজে দিয়েছে। সামনের নির্বাচনে পার্টি ক্ষমতায় গেলে তিনিই হবেন সবথেকে প্রভাবশালী ব্যাক্তি। কিন্তু আপাতত কিছু একটা করা দরকার। নেত্রী দেশের বাইরে থেকে ঘুরে এসেছেন কিছুদিন আগে। আজ সংবাদ সন্মেলনে সফরের বর্ণনার পাশাপাশি সামনের দিনগুলোতে দলের কার্যক্রমের ব্যাপারে কিছু বলবেন তিনি। শীত আসছে। মাঠ গরম করার এখনই পারফেক্ট সময়। আহসান সাহেব অফিসে ঢুকতে দেখলেন পার্টির বিদেশ বিষয়ক সম্পাদক জগদীশ রায়।
“আরে বাবু আসেন। দুই একটা ইস্যু বলেন না যেইটা নিয়ে সংবাদ সন্মেলনে আওয়াজ তুলতে পারি। দল তো ঝিমিয়ে পড়ল।“
“গরম একটা ইস্যু আপনাকে দিতে পারি। আজ সকালে বিএসএফ একজন বাংলাদেশীকে গুলি করে মেরেছে। এখনো তার লাশ স্বজনরা নিতে পারে নি। সরকার দেশের সীমান্ত রক্ষায় সম্পূর্ণ ব্যর্থ এই বলে কিন্তু আওয়াজ তোলা যায়। চাইলে ভারতীয় আগ্রাসনের কথা তুলে একটা হরতালও কিন্তু দেওয়া যায়। অনেক দিন ধরে হরতাল হচ্ছে না। কি বলেন?”
“এটা বললে তো সমস্যা। আমাদের আমলে তো আরো লোক মারা যেত। আমাদের আমলকে যদি রেফারেন্স হিসাবে ব্যবহার করে সাংবাদিকেরা?”
“আরে পাবলিক হচ্ছে বড় গাধা। কিচ্ছু মনে রাখে না। মনে রাখলে কি আর আমরা দুই দল পাল্টাপাল্টি ক্ষমতায় আসতে পারতাম?”
“এই ব্যাপারটা আমরা সংবাদ সন্মেলনে তুলতে পারি কিন্তু হরতাল দিতে পারি না। ঠিক আছে আমরা বলব যেই সরকার লাশের নিরাপত্তা দিতে পারে না তাদের সরকারে থাকার অধিকার নেই। আচ্ছা তত্ত্বাবধায়ক সরকার ইস্যু নিয়ে একটা হরতাল দিব নাকি?”
“এইটা আরো কিছুদিন পরে দিতে হবে। ঈদ যাক।“
“এক কাজ করা যায়। আমাদের নেত্রীর পরিবারের উপর ষড়যন্ত্রের প্রতিবাদে ঈদের পর হরতাল দিতে পারি। নেত্রীও খুশি হবে, কর্মীরাও উজ্জীবিত হবে।“
“দেওয়া যায় তবে পাবলিক এই হরতাল খাবে কি না সেই বিষয়ে সন্দেহ আছে।“
“আরে রাখেন পাবলিকের কথা। আগে নিজের কথা ভাবেন। কতদিন ক্ষমতার বাইরে আছেন সেই হিসাব আছে?”
“ঠিক আছে চলেন, বাকিরা আসলে হরতালের একটা সম্ভাব্য তারিখ ঠিক করে ফেলি।“
আহসান সাহেবের মনটা খুশি হয়ে গেল। যাক সংবাদ সন্মেলনটা পার করে দেওয়া যাবে ভালোভাবেই।
রাত ১১:০০; আজমপুর সীমান্ত; ঠাকুরগাঁও; বাংলাদেশ
রহিম মিয়া নিশ্চুপ দাঁড়িয়ে আছেন বর্ডারে। সীমান্তের এই অংশে দ্রুতই কাঁটাতারের বেড়া দেওয়া হবে। বাতিগুলো স্থাপন করা হয়েছে। উজ্জ্বল আলোর বন্যায় ভেসে যাচ্ছে চারপাশ। একে একে সবাই চলে গেছে। কিন্তু তিনি এখনো আগের মতই বসে আছেন। সকালে সেই যে এসেছিলেন আর যান নি। ছেলেকে একা ফেলে রেখে কিভাবে যাবেন রহিম মিয়া? ওইপাশে বিএসএফ আর এইপাশে বিজিবি পাহারা দিচ্ছে কিন্তু তার বাজানের লাশটা কেউ এনে দিচ্ছে না। তাঁর ভয় হয়, তিনি চলে গেলে পরে হয়ত তাঁর বাজানকে আর পাবেন না। রহিম মিয়া দুই দেশের পররাষ্ট্রনীতি বুঝেন না; বুঝেন না রাজনৈতিক দলগুলোর ইস্যু তৈরি করার নোংরা খেলা। মুখোশের আড়ালে মিডিয়ার স্বার্থপর চরিত্রও তিনি বুঝেন না। কেবল বুঝেন তাঁর বাজান আর তাঁকে বাপজান বলে ডাকবে না। কেবল বুঝেন তিনি চাইলেও নিঃশ্বাস ফেলা দুরত্তে পরে থাকা তাঁর বাজানের শীতল দেহকে তিনি জড়িয়ে ধরতে পারবেন না।
অশ্রুগুলো অনেক আগেই শুকিয়ে গিয়েছিল। আবার তারা বাঁধ ভাঙ্গা প্লাবনের মত রহিম মিয়ার চোখে ফেরত আসল। চারপাশের নিস্তব্ধতা ভেঙ্গে আবার হাউমাউ করে উঠলেন রহিম মিয়া-
“ও আমার বাজান রে।“ 

