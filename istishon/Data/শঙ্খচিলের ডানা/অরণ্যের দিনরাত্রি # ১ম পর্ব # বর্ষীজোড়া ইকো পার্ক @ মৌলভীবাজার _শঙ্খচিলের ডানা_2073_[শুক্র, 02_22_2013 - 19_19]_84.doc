অরণ্যের দিনরাত্রি # ১ম পর্ব # বর্ষীজোড়া ইকো পার্ক @ মৌলভীবাজার 


পাহাড়, সমুদ্র এবং অরণ্য; এই তিনটার মাঝে কোনটা আমার বেশি পছন্দ? নিজেকে এই প্রশ্ন অসংখ্যবার করেছি। কেন জানি না, সমুদ্র আমাকে ততটা টানে না যতটা না পাহাড় এবং অরণ্য টানে। সেই টানের কারণে সুযোগ পেলেই দেশের বিভিন্ন অরণ্যে ছুটে বেড়াই। ইষ্টিশনের যাত্রীদেরকেও আমি আমরা চলার সঙ্গী হিসাবে পেতে চাই। তাই ধারাবাহিকভাবে দেশের অরণ্যগুলোর ছবিসহ বর্ণনা আপনাদের সাথে শেয়ার করব যেন আপনারা বুঝতে পারেন আমাদের দেশেই কত অসহ্য সৌন্দর্য লুকিয়ে আছে। 
বাংলাদেশের প্রচলিত সব অরণ্যের খবর আমরা প্রায় সকলেই জানি। জানি না সে সকল অরণ্যের কথা যেগুলো নিয়ে খুব বেশি লেখালেখি হয় না। বর্ষীজোড়া ইকোপার্ক ঠিক সেইরকমই একটি অরণ্য। প্রথম পর্বে আপনাদের পরিচয় করিয়ে দিব বর্ষীজোড়া ইকোপার্ক এর সাথে। 
বর্ষীজোড়া ইকোপার্ক এর অবস্থান মৌলভীবাজার শহর থেকে মাত্র দুই কিলোমিটার ভিতরে। ৮৮৭ একর আয়তনের এই ইকোপার্কের উত্তরে বর্ষীজোড়া, দক্ষিণে বিমান বাহিনীর রাডার স্টেশন ও প্রেমনগর চা বাগান, পূর্বে দেওরা ছড়া চা বাগান এবং পশ্চিমে জগন্নাথপুর অবস্থিত। ২০০৬ সালের জুলাই মাসে এটিকে ইকোপার্ক ঘোষণা করা হলেও ১৯১৬ সালে এটিকে রিজার্ভ ফরেস্ট ঘোষণা করা হয়েছিল। মিশ্র চিরহরিৎ প্রকৃতির এই বনে একসময় মায়াহরিণ, চিতাবাঘ ও উল্লুক দেখা গেলেও এখন তা বিলুপ্ত। তবে এখনও বানর, হনুমান, শিয়াল, মেছোবাঘ, কাঠবিড়ালি সহ বিভিন্ন প্রজাতির প্রাণী; ঘুঘু, শালিক, কাঠঠোকরা, বাবুই সহ বিভিন্ন প্রজাতির পাখি এবং শাল, গর্জন, শিমুল, সেগুন সহ বিভিন্ন প্রজাতির উদ্ভিদ দেখা যায়।
এই মাসের অফিসিয়াল ট্যুরে সিলেট গিয়েছিলাম। সেখান থেকেই অফিসের কাজে মৌলভীবাজার যেতে হয়। বর্ষীজোড়া ইকোপার্ক এর কথা আগেই শুনেছিলাম। তাই ইচ্ছে ছিল ঘুরে দেখার। যেদিন ঢাকা চলে আসব সেদিন খুব ভোরে পার্কের উদ্দেশ্যে যাত্রা করি। জোনাল ম্যানেজার দেলোয়ার ভাই বাইক নিয়ে সকাল সাড়ে সাতটায় এসে হাজির। অতএব আমাদের যাত্রা হল শুরু।

ইকোপার্কের অবস্থান যেহেতু শহরের ভিতরেই তাই দেখতে দেখতেই আমরা পার্কের প্রবেশপথে চলে আসলাম। গেটটা বেশ চমৎকার। 

গেট দিয়ে ঢোকার পর প্রথমেই চোখে পড়ল পার্কের ম্যাপ।

ইট বিছানো রাস্তা ধরে আমাদের বাইক ছুটে চলল। 

কিছুদূর যাবার পর একটা তেমাথায় এসে আমরা পৌঁছলাম। কোন দিকে যাওয়া যায়? প্রথমে বাম দিকে যাবার সিদ্ধান্ত নিলাম।

দুপাশের অরণ্য যেমন ঘন হয়ে আসছিল তেমনি রাস্তাও সরু হয়ে আসছিল।

একদম শেষ মাথায় গিয়ে আমাদের চোখে পড়ল বিশাল ইউক্যালিপটাসের জঙ্গল।


গাছগুলো এতই বিশাল যে সূর্যের আলো অরন্যে প্রবেশ করার অনুমতি পাচ্ছিল না।

বাইক থামিয়ে আমরা পাহাড়ের উপর উঠে গেলাম। জঙ্গলের ভিতর এক টিলা থেকে আরেক টিলায় যাবার রাস্তা দিয়ে হাঁটার মজাই ছিল অন্যরকম।

হঠাত করেই আমরা পাহাড়ের উপর একটা বিশ্রামাগার আবিষ্কার করলাম। ক্লান্ত পথিকদের বসার জন্য এই বন্দোবস্ত দেখে ভালই লাগলো। পাহাড়ে উঠতে গিয়ে কিছুটা ক্লান্ত হয়েছিলাম। এখানে বসে কিছুক্ষণ বিশ্রাম করে নিলাম। 

যেহেতু শীতের শেষভাগে এসেছি তাই পুরো অরণ্য জুড়েই ছিল ঝড়া পাতার রাজত্ব। গাছগুলো প্রস্তুতি নিচ্ছিল বসন্তকে বরণ করে নেওয়ার।

আমরা ফিরে আসলাম সেই তেমাথায়। এবার ডানদিকের রাস্তা ধরে যাত্রা করলাম।

এই রাস্তাটা ছিল মাটির। চারপাশের অরণ্য বেশ ঘন হয়ে আমাদের চেপে ধরতে চাইছিল।

এই রাস্তার শেষপ্রান্তে আমরা একটা ওয়াচ টাওয়ারের সন্ধান পেলাম।

ওয়াচ টাওয়ার থেকে চারপাশটা দারুণ লাগে। বন যেখানে শেষ হয়েছে সেখান থেকে শুরু হয়েছে পাহাড়ের রাজত্ব।

আমাদের শখ হল গভীর বনে প্রবেশ করার। অতএব আবারো বাইক থামিয়ে জঙ্গলে ঢুকলাম। 

গভীর অরণ্য আসলেও অসাধারণ।

কিছু কিছু জায়গায় তো সূর্যই দেখা যাচ্ছিল না।

নাম না জানা বিভিন্ন ফুল আমাদের চোখে পড়ল। 


আরে, দর্শনার্থীদের জন্য টয়লেটের ব্যবস্থাও আছে দেখছি। কিন্তু ভুলেও সেদিকে যাবেন না। কারণ এতটাই নোংরা যে দৌড়ে পালাবার পথ পাবেন না।

টিলার উপর ছোট ছোট ফরেস্ট ক্যাম্প আছে যেগুলো আমরা খালিই দেখলাম। খুব সকাল বলেই হয়ত কেউ আসে নি।

আমরা ফিরে চললাম। এক পাহাড়ে মাটির সিড়ি দেখে কিছুটা কৌতূহল হল। জয়তু কৌতূহল। দেখা যাক উপরে কি আছে।

ওয়াও, দারুণ একটা গেস্ট রুম। তালা দেয়া অবশ্যই। এখানে রাত কাটাতে পারলে ভালই লাগবে। মাথায় রাখলাম, বিয়ের পর হানিমুনের জন্য জায়গাটা মন্দ না।

আজকের মত আমদের যাত্রার এখানেই সমাপ্তি। সামনের পর্বে অন্য কোন অরণ্যের সন্ধান নিয়ে আবার আপনাদের সামনে হাজির হব। সে পর্যন্ত, ভাল থাকবেন সবাই। 

