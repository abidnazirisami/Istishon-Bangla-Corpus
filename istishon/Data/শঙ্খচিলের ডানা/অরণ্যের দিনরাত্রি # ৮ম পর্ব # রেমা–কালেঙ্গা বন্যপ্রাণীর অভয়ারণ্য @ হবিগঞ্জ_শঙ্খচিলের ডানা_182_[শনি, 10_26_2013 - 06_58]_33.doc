অরণ্যের দিনরাত্রি # ৮ম পর্ব # রেমা–কালেঙ্গা বন্যপ্রাণীর অভয়ারণ্য @ হবিগঞ্জ


রেমা-কালেঙ্গা অভয়ারণ্যের নাম প্রথম দেখেছিলাম একটা শ্রীমঙ্গলের একটা রেস্ট হাউজের লিফলেটে। লিফলেটে শ্রীমঙ্গল রাত্রিযাপন করে আপনি কোথায় কোথায় ঘুরতে পারেন তাঁর একটা লিস্ট ছিল। রেমা-কালেঙ্গার নাম ছিল সেখানে। অরণ্য যেহেতু পছন্দ করি তাই ঢাকায় ফিরেই খোঁজ নিয়ে বেশ কিছু তথ্য পেলাম যা কি না আমাকে ভ্রমণে উৎসাহিত করার জন্য যথেষ্ট ছিল। 
রেমা–কালেঙ্গা অভয়ারণ্য বাংলাদেশের সবচেয়ে বড় পাহাড়ি প্রাকৃতিক বনাঞ্চল এবং বন্যপ্রাণীর অভয়ারণ্য। এটি একটি শুকনো ও চিরহরিৎ বন এবং সুন্দরবনের পর বাংলাদেশের সবচেয়ে বড় প্রাকৃতিক বনভূমি। এছাড়াও এটি দেশের দ্বিতীয় বৃহত্তম বণ্যপ্রাণী অভয়ারণ্য এবং জীব ও উদ্ভিদবৈচিত্র্যে দেশের সবচেয়ে সমৃদ্ধ বনাঞ্চল।
১৭৯৫.৫৪ হেক্টর আয়তনের এ বনভূমি বিস্তার লাভ করতে শুরু করে ১৯৪০ সালের দিকে। তবে রেমা-কালেঙ্গা অভয়ারণ্য হিসেবে স্বীকৃতি পায় ১৯৮২ সালে। পরবর্তীতে ১৯৯৬ সালে এ বনের সম্প্রসারণ করা হয়। বনবিভাগের কালেঙ্গা রেঞ্জের চারটি বিটের (কালেঙ্গা, রেমা, ছনবাড়ী আর রশিদপুর) মধ্যে রেমা, কালেঙ্গা আর ছনবাড়ী বিস্তীর্ণ জঙ্গল নিয়ে রেমা-কালেঙ্গা বন্যপ্রাণী অভয়ারণ্য গঠিত। এটি বেশ কয়েকটি পাহাড়-টিলা নিয়ে গঠিত। এখানকার পাহাড়গুলোর সর্বোচ্চ উচ্চতা সমুদ্রপৃষ্ঠ থেকে প্রায় ৬৭ মিটার।
রেমা-কালেঙ্গা অভয়ারণ্য হবিগঞ্জ জেলার চুনারুঘাট উপজেলায় অবস্থিত। এটি মৌলভীবাজার জেলার শ্রীমঙ্গল উপজেলার খুব কাছে এবং ভারতের ত্রিপুরা সীমান্ত সংলগ্ন। রাজধানী ঢাকা থেকে সড়ক পথে এর দূরত্ব প্রায় ১৩০ কিলোমিটার। রেমা-কালেঙ্গা অভয়ারণ্যে যাওয়া যায় দু’ভাবে। ঢাকা থেকে সিলেটগামী বাস কিংবা ট্রেনে চড়ে নামতে হবে শায়েস্তাগঞ্জ। সেখান থেকে সিএনজি/বেবি টেক্সি/বাইক চেপে আসতে হবে কালেঙ্গা। কালেঙ্গা যাওয়ার অন্য পথটি ঢাকা থেকে বাস কিংবা ট্রেনে শ্রীমঙ্গল, সেখান থেকে জিপে চড়ে কালেঙ্গা। শ্রীমঙ্গল থেকে গেলে জঙ্গলের ভেতরের দীর্ঘ পথটি এক কথায় অসাধারণ। সৌভাগ্যক্রমে দুটি পথেই চলাচলের সৌভাগ্য হয়েছে আমার। কালেঙ্গা তাই তাঁর সম্পূর্ণ সৌন্দর্য নিয়েই আমার সামনে প্রকাশিত হয়েছে। সেই সৌন্দর্যের ভাগীদার করার জন্যেই আজ আপনাদের আমি সেখানে নিয়ে যাব।
শুরুতেই প্রথম মানচিত্রে আপনাদের রেমা-কালেঙ্গা অভয়ারন্যের অবস্থান দেখাচ্ছি। সবুজ রেখা দিয়ে জঙ্গল এর সীমানা চিহ্নিত করা হয়েছে। সাদা রেখা দিয়ে বাংলাদেশ আর ভারতের সীমানা আলাদা করা হয়েছে। নীল রেখা দিয়ে যাত্রাপথ দেখানো হয়েছে। 

আমরা কালেঙ্গার উদ্দেশ্যে যাত্রা শুরু করেছিলাম চুনারুঘাট থেকে বাইকে চেপে। প্রথমদিকে রাস্তা বেশ ভালই ছিল। চুনারুঘাট বাজার থেকে প্রায় ৬ কিলোমিটার যাওয়ার পর প্রথম রেমা-কালেঙ্গার আহ্বান চোখে পড়ল। 

রাস্তার দু’পাশের বিস্তীর্ণ সবুজ ধানক্ষেত চোখের জন্য খুবই তৃপ্তিদায়ক ছিল। 

অবশ্য এই তৃপ্তি খুব বেশিক্ষণ ছিল না। অচিরেই আমরা পাকা রাস্তা ছেড়ে কাচা রাস্তায় প্রবেশ করলাম। সকালে বৃষ্টি হওয়াতে রাস্তায় প্রচুর কাঁদা ছিল। তাই মাঝে মাঝেই আমাদেরকে বাইক থামিয়ে হেঁটে যেতে হয়েছে। 

অবশেষে দূর থেকে চোখে পড়ল রেমা-কালেঙ্গার অফিসিয়াল প্রবেশপথ। 

পুরো জঙ্গলের মানচিত্র দেওয়া আছে প্রবেশপথে। অনেকক্ষণ চেষ্টা করেও কিছুই বুঝতে পারলাম না। তাই বুঝবার আশা বাদ দিয়ে জঙ্গলে প্রবেশের প্রস্তুতি নিলাম। গেটটা খুব একটা আকর্ষণীয় না। একটা টিকেট কাউন্টার আছে কিন্তু কেউ নেই। তাই ২০ টাকা প্রবেশ ফি না দিয়েই আমরা জঙ্গলে প্রবেশ করলাম। 

জঙ্গলে প্রবেশ করেই মনটা ভাল হয়ে গেল। প্রকৃতির কাছাকাছি হতে কার না ভাল লাগে? ব্যাপার আসলে অন্যখানে। একদম নিস্তব্ধ চারপাশ। লাউয়াছড়াতে গেলে লোকজনের কোলাহলের কারণে আপনি এমন নিস্তব্ধতার মজা অনুভবই করতে পারবেন না। বিশাল সব গাছ আমাদেরকে স্বাগত জানাল। 

কিছুদুর যাওয়ার পর টিলার উপর সুন্দর একটা বাংলো ঘর চোখে পড়ল। কোন লোকজনের চিহ্নও চোখে পড়ল না। 

টিলা থেকে নেমে সামনে হাঁটা দিলাম। কিছুদুর অগ্রসর হতেই একটা বাঁশ ও খড় দিয়ে বানানো বসার জায়গা চোখে পড়ল। খুবই সুন্দর। 

খড়ের ঘরটা পেরিয়ে হাতের ডান পাশে আরেকটা টিলার উপর বিজিবির ক্যাম্প। প্রচণ্ড পানির তেষ্টা পেয়েছিল। একজন জওয়ানকে অনুরোধ করায় তিনি পানির বন্দোবস্ত করে দিলেন। 

পানি পান শেষে আমরা আবারও জঙ্গলের ভিতর দিয়ে এগিয়ে চললাম সামনের দিকে। 

কিছুদূর যেতেই, এ কি? জঙ্গল শেষ হয়ে গেল নাকি? চারপাশে তো ধানক্ষেত ছাড়া আর কিছুই চোখে পড়ছে না। এই জঙ্গল তো শুনেছিলাম অনেক বড়। কিছুটা হতাশ হলাম। তারপরেও এগিয়ে চললাম। দেখি সামনে কি আছে। রাস্তায় এমন ছোটখাটো কাঠের সাঁকো পড়েছিল। 

বাহ, অনেকদিন পর মাটির ঘর দেখলাম। সুন্দর। 

আমাদের বুঝতে ভুল হয়েছিল। আসলে এতক্ষণ জঙ্গল শুরুই হয় নি। এইবার আমরা মূল জঙ্গলে প্রবেশ করলাম। 

যারা ট্র্যাকিং পছন্দ করেন তাঁদের জন্য একটা মানচিত্র দেওয়া আছে। রেমা-কালেঙ্গা বন্যপ্রাণী অভয়াশ্রমে আছে আধা ঘণ্টা, এক ঘণ্টা ও তিন ঘণ্টার তিনটি ট্রেইল। 

প্রতিটি ট্রেইলই ছবির মতো সুন্দর আর সাজানো। 

অভয়ারণ্যের ভেতরে আছে সুউচ্চ একটি পর্যবেক্ষণ টাওয়ার। টাওয়ারের মাথাটি বনের উঁচু উঁচু গাছগুলোর মাথা ভেদ করে আকাশে উঁকি মেরেছে। 

হাঁটতে হাঁটতে টাওয়ারের পাদদেশে পৌঁছলাম। 

টাওয়ারে দাঁড়িয়ে দেখা যায় বনের ভেতরের দূরদূরান্তের দৃশ্যাবলি। টাওয়ারের নিচেই আছে আঁকাবাঁকা একটি লেক। 


টাওয়ার থেকে নেমে লেকের ধারে গিয়ে বসলাম। সুন্দর বসার জায়গা আছে। সেখান থেকে লেকটাকে দারুন লাগে দেখতে। 


লেক এবং টাওয়ারের অবস্থান সহজে যেন বুঝতে পারেন সেই জন্যে গুগল মামার কল্যাণে পাওয়া আরও একটা মানচিত্র দিলাম। 

মানচিত্রে নীল দাগ দিয়ে হাঁটার ট্রেইল চিহ্নিত করা হয়েছে। হাঁটা শুরু করলাম। যতই এগুছি অরণ্য ততই যেন চেপে ধরতে চাইছে। চারপাশের নিঃশব্দের মাঝে ঝিঁঝিঁর ডাক ছাড়া আর কোন শব্দ শোনা যাচ্ছিল না। মাঝে মাঝে নাম না জানা পাখিদের কলরব শুনতে পাচ্ছিলাম। এমন গহীন বনে কথা বললেই মনে হয় যেন বনের পবিত্রতা নষ্ট করছি। তাই আপাতত চুপ গেলাম। আপনারাও চুপচাপ আমার সাথে বনের সৌন্দর্য দেখুন। 








প্রায় আধা ঘণ্টা হেঁটেছিলাম। পুরো ট্রেইল হাঁটতে গেলে ৪ ঘণ্টার মত লাগে। এত সময় ছিল না তাই অনিচ্ছাসত্ত্বেও ফিরে চললাম। তবে আমার কল্পনাতেও ছিল না কি অপূর্ব বিস্ময় আমার জন্য অপেক্ষা করে আছে ফিরবার পথে। সময় বাঁচানোর জন্য ফিরবার পথে আমরা জঙ্গলের ভিতর দিয়ে বিকল্প রাস্তা ধরলাম। আমাদের এক্সিট রুট লাল রেখা দিয়ে নিচের মানচিত্রে দেখানো হয়েছে। 

ফিরবার রাস্তাটা ছিল আরও সুন্দর। আমার জীবনে এত চমৎকার রাস্তায় আগে ভ্রমণ করি নি। অরণ্যের বুক চিরে আঁকাবাঁকা চড়াই উৎরাই পেরিয়ে আমরা এগিয়ে চললাম। 

চারপাশে বিশাল বিশাল সব গাছ। 

কিছু কিছু জায়গায় আমাদেরকে বিভিন্ন বাঁধা পার হতে হয়েছে নিজেদের মত করে। 

রাস্তা যে সব জায়গায় প্রশস্ত ছিল তা নয়। খেতের আইল দিয়েও আমাদেরকে চলতে হয়েছে মাঝে মাঝে। 

একটা চমক অপেক্ষা করছিল আমাদের জন্য। জঙ্গল শেষ হওয়ার পর হঠাত লেবুর গন্ধ লাগল নাকে। আরে বাহ, এ তো দেখি বিশাল জায়গা নিয়ে লেবু বাগান। 

তবে এর থেকেও বড় চমকটা ছিল পরে। চলতে চলতে আমরা যে কখন ভারতের সীমান্তে চলে এসেছি বুঝতেও পারি নি। ওয়াচ টাওয়ার আর ফ্লাডলাইট দেখে বুঝতে পারলাম যে আমরা বর্ডারে চলে এসেছি। একদম হাত ছোঁয়া দূরত্বে ছিল কাঁটাতারের বেড়া। 

এরপর শুধুই চা-বাগানের গল্প। চা-বাগানের অপূর্ব সুন্দর রাস্তা ধরে আমরা অবশেষে আমরা শ্রীমঙ্গলের রাস্তায় উঠলাম। সমাপ্তি ঘটল আমাদের রেমা-কালেঙ্গা ভ্রমণের। 

রেমা-কালেঙ্গা বন্যপ্রাণী অভয়াশ্রমে আছে নানা রকম বিরল প্রাণীর বসবাস। পাঁচ প্রজাতির কাঠবিড়ালির মধ্যে বিরল প্রজাতির মালায়ন বড় কাঠবিড়ালির বসবাস একমাত্র এ বনেই। এ বনের বাসিন্দা তিন প্রজাতির বানর—কুলু, রেসাস আর লজ্জাবতী’র দেখা মেলে এ অভয়ারণ্যে। এ ছাড়াও মুখপোড়া হনুমান, চশমা হনুমান, উল্লুক, মায়া হরিণ, মেছোবাঘ, বন্যশুকর, গন্ধগোকুল, বেজি, সজারু ইত্যাদি। এ বনের আঠারো প্রজাতির সাপের মধ্যে উল্লেখযোগ্য হলো কোবরা, দুধরাজ, দাঁড়াশ, লাউডগা ইত্যাদি।
রেমা-কালেঙ্গা বন্যপ্রাণী অভয়াশ্রমে আছে প্রায় ২০৫ প্রজাতির পাখি। এর মধ্যে উল্লেখযোগ্য হলো—ভীমরাজ, টিয়া, হিল ময়না, লাল মাথা কুচকুচি, সিপাহি বুলবুল, বসন্তবৌরি, শকুন, মথুরা, বনমোরগ, পেঁচা, মাছরাঙা, ঈগল, চিল ইত্যাদি।
বাংলাদেশের আদিবাসী সম্প্রদায়ের জীবনধারাও দেখা যেতে পারে এখানে। রেমা-কালেঙ্গা বনের ভেতরেই আছে চারটি আদিবাসী সম্প্রদায়ের বসবাস। ত্রিপুরা সম্প্রদায়ের কয়েকটি পাড়া আছে এ বনের ভেতরেই। এ ছাড়াও সাঁওতাল, তেলুগু ও উড়ং আদিবাসীরও বসবাস আছে এখানে।
আমার চোখে অবশ্য তেমন পাখি বা প্রাণী চোখে পড়ে নি। তাই ইচ্ছে আছে আরেকবার সময় নিয়ে এখানে ঘুরতে আসব। পুরো ট্রেইলটা হাঁটব এ মাথা থেকে ও মাথা। কেউ কি আমার সঙ্গী হতে ইচ্ছুক? 
১ম পর্ব # বর্ষীজোড়া ইকো পার্ক, মৌলভীবাজার
২য় পর্ব # দুলাহাজরা সাফারি পার্ক, কক্সবাজার
৩য় পর্ব # রাতারগুল জলাভূমির বন, সিলেট
৪র্থ পর্ব # যমুনা ইকো পার্ক, সিরাজগঞ্জ
৫ম পর্ব # সাতছড়ি জাতীয় উদ্যান, হবিগঞ্জ
৬ষ্ঠ পর্ব # লাউয়াছড়া জাতীয় উদ্যান, মৌলভীবাজার
৭ম পর্ব # মাধবকুণ্ড ইকো পার্ক, মৌলভীবাজার

