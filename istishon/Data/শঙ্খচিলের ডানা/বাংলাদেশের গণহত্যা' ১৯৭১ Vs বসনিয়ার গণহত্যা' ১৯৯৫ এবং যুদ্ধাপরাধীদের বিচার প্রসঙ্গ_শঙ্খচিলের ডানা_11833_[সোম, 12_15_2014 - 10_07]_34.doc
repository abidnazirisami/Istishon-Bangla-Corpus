বাংলাদেশের গণহত্যা' ১৯৭১ Vs বসনিয়ার গণহত্যা' ১৯৯৫ এবং যুদ্ধাপরাধীদের বিচার প্রসঙ্গ


পৃথিবীতে যতগুলো স্বাধীন দেশ আছে তাঁদের সবার স্বাধীনতা অর্জনের ইতিহাস একরকম নয়। কোন কোন দেশ স্বাধীনতা অর্জন করেছে পারস্পরিক আলোচনার মাধ্যমে। কোন কোন দেশ স্বাধীনতা অর্জন করেছে গণভোটের মাধ্যমে। আবার অনেকেই স্বাধীনতা অর্জন করেছে সশস্ত্র রক্তক্ষয়ী আন্দোলনের মাধ্যমে। রক্তক্ষয়ী আন্দোলনের মাত্রা আবার সব দেশের জন্য একরকম ছিল না।
কিছু কিছু দেশে দখলদারী দেশ বা জাতিগোষ্ঠীর দ্বারা সংঘঠিত হয়েছে হত্যাকান্ড। আবার খুব অল্প কিছু দেশেই হয়েছে গণহত্যা বা জেনোসাইড। এইরকম দুইটি দেশ হচ্ছে ইউরোপের বসনিয়া-হার্জেগোভিনা এবং দক্ষিণ এশিয়ার বাংলাদেশ। গণহত্যা সংগঠনে এবং বিভিন্ন ঘটনা পরিক্রমায় এই দুই দেশের রয়েছে অনেক মিল। অমিলও আছে। আসছি সে কথায়। বিশ্ব মিডিয়া বসনিয়ার হত্যাকান্ডকে অভিহিত করে থাকে দ্বিতীয় বিশ্বযুদ্ধ পরবর্তী সবথেকে নৃশংস গণহত্যা হিসাবে। আসলেও কি তাই? চলুন দুই দেশের ইতিহাস সহ গণহত্যার মিল-অমিলগুলো দেখে নেই।
১৯৮০ সালে প্রাক্তন যুগোস্লাভিয়ার রাষ্ট্রপ্রধান মার্শাল জোসেফ টিটোর মৃত্যুর পর দেশটি ভাঙ্গতে শুরু করে এবং শেষ পর্যন্ত স্লোভেনিয়া, ক্রোয়েশিয়া, বসনিয়া, সার্বিয়া, মন্টিনিগ্রো এবং মেসিডোনিয়া এই ছয়টি দেশে বিভক্ত হয়। (পরবর্তীতে ২০০৯ সালে কসভো সার্বিয়া থেকে স্বাধীনতা অর্জন করে।) এই ভাঙ্গনের প্রক্রিয়াটি চলে প্রায় ১৫ বছর ধরে। টিটোর মৃত্যুর পর Slobodan Milosevic নামক একজন সার্বিয়ান এই অঞ্চলের ক্ষমতার রঙ্গমঞ্চে প্রবেশ করে। জাতিগতভাবে সার্বিয়ানরা ছিল অর্থোডক্স খ্রিস্টান। অনেক আগে থেকেই সার্বিয়ানদের সাথে জাতিগত দ্বন্দ্ব ছিল ক্যাথোলিক খ্রিস্টান ক্রোট এবং মুসলিম বসনীয়দের সাথে। ১৯৯১ সালে স্লোভেনিয়া এবং ক্রোয়েশিয়া যুগোস্লাভিয়া থেকে স্বাধীনতা ঘোষণা করে এবং অতি দ্রুত স্বাধীনতা অর্জন করে। সেই একই ধারাবাহিকতায় ১৯৯২ সালের এপ্রিল মাসে বসনিয়াও স্বাধীনতা ঘোষণা করে। যুক্তরাষ্ট্র এবং ইউরোপীয় ইউনিয়ন বসনিয়াকে স্বীকৃতি দেয়। যুগোস্লাভিয়ার (বর্তমান সার্বিয়া) তৎকালীন রাষ্ট্রপ্রধান Slobodan Milosevic এই স্বাধীনতা ঠেকাতে বসনিয়ার রাজধানী সারায়েভো আক্রমন করে। বসনিয়ার মোট জনসংখ্যার ৪৪% ছিল বসনিয়াক, ৩১% ছিল সার্ব এবং ১৭% ছিল ক্রোট। বসনিয়ার সার্বরা ছিল মূলত বহিরাগত। সার্বিয়ান বাহিনী এই অজুহাত দাড় করায় যে তারা বসনিয়ার নির্যাতিত সার্বদের রক্ষার জন্যই আক্রমণ করেছে। যদিও সেটা ছিল পুরাই ভুয়া কথা। মূলত তাঁরা Ethnic Cleansing এর লক্ষ্য নিয়ে আক্রমণ করে যা কি না পরবর্তীতে গণহত্যায় রুপ নেয়।
দীর্ঘদিন ধরে আন্দোলন চলার পর ১৯৪৭ সালে ব্রিটিশরা ভারতীয় উপমহাদেশ ছেড়ে যায়। যাবার আগে তাঁরা উপমহাদেশকে হিন্দু ও মুসলিম অধ্যুষিত ভারত ও পাকিস্তান নামক দুটি দেশে ভাগ করে দিয়ে যায়। ১০০০ মাইল দূরের ভূখণ্ড হওয়া সত্ত্বেও শুধু মুসলিম প্রধান হবার কারণে বাংলাদেশ পূর্ব পাকিস্তান নামে পাকিস্তানের অন্তর্ভুক্ত হয়। পাকিস্তান আন্দোলনে বাঙ্গালীরা অংশগ্রহণ করা সত্ত্বেও দেশ ভাগ হবার পর থেকেই পূর্ব পাকিস্তানের উপর শোষণ চালানো শুরু করে পশ্চিম পাকিস্তানী শাসকগোষ্ঠী। ফলশ্রুতিতে পূর্বে শুরু হয় অসহযোগ আন্দোলন যা কি না কালের পরিক্রমায় ২৬ শে মার্চ ১৯৭১ সালে স্বাধীনতা আন্দোলনে রুপান্তরিত হয়। পাকিস্তানের জনসংখ্যার শতকরা ৫৫ ভাগই ছিল বাঙালী। কিছু বিহারী মুসলমান ছিল পূর্ব পাকিস্তানে যারা কি না ভারতের বিহার থেকে দেশ বিভাগের সময় পূর্ব পাকিস্তানে চলে আসে আর বাঙ্গালীরাও তাদেরকে সাদরে ঠাই দেয়। কিন্তু এরাই করে চরম বিশ্বাসঘাতকতা। পূর্বের উপর পশ্চিমের আক্রমণের এটাও একটা অজুহাত ছিল যে পাকিস্তানীরা বিহারীদের বাঙ্গালীদের অত্যাচার থেকে বাঁচাতে চায়। তাঁদের ত্রাণকর্তা হিসাবে আবির্ভূত হন জেনারেল ইয়াহিয়া খান যার স্বপ্ন ছিল হিন্দুয়ানী বাঙ্গালী মুসলমানদেরকে জাতিগত বিশুদ্ধতা এবং খুনের মাধ্যমে প্রকৃত (!) মুসলমানে পরিবর্তিত করা।
১৯৯২ সাল থেকে ১৯৯৫ সাল পর্যন্ত সার্বিও আগ্রাসনে প্রায় দুই লক্ষ বসনিয়ান মুসলমান মারা যায়। প্রথমদিকে আমেরিকা সহ অন্যান্য রাষ্ট্র এই হত্যাকান্ডকে বসনিয়ার আভ্যন্তরীণ সমস্যা বলে পাশ কাটিয়ে যায়।
ঠিক একইভাবে পূর্ব পাকিস্তানে সংগঠিত গণহত্যাকে পাকিস্তানের আভ্যন্তরীণ সমস্যা বলে পাশ কাটিয়ে যায় আমেরিকা সহ অন্যান্য রাষ্ট্র। এই সুযোগে ইয়াহিয়া বাহিনী মার্চ’১৯৭১ থেকে ডিসেম্বর’১৯৭১ সময় পর্যন্ত ৯ মাসে ৩০ লক্ষ বাঙ্গালীকে হত্যা করে।
সার্বদের হাতে ধর্ষণের স্বীকার হয় ৫০,০০০ বসনিয়ান মুসলিম নারী।
পাকিস্তানী সেনাবাহিনী আর তাঁদের দোসরদের হাতে ধর্ষিত হয় ২ লক্ষেরও বেশি বাঙ্গালী নারী।
বসনিয়ার যুদ্ধে উদ্বাস্তু হয়েছিল ২০ লক্ষ নারী-পুরুষ।
বাংলাদেশের স্বাধীনতা যুদ্ধে উদ্বাস্তুর সংখ্যা ছিল প্রায় ১ কোটি যা কি না বসনিয়ার বর্তমান সর্বমোট জনসংখ্যার (৩৮,৩৯,৭৩৭) দ্বিগুণ এর থেকেও বেশি।
বসনিয়ার গণহত্যার নিদর্শন অনেক গণকবরের সন্ধান পাওয়া গেছে যুদ্ধের অনেক পরে।
ঠিক যেমন বাংলাদেশে অনেক গণকবরের সন্ধান পাওয়া গেছে যুদ্ধের অনেক বছর পর।
বসনিয়ার গণহত্যার মূল হোতা ছিল Slobodan Milosevic.
বাংলাদেশে গণহত্যার মূল হোতা ছিল ইয়াহিয়া খান।
মীরজাফররা যুগে যুগে প্রতিটি দেশেই জন্মগ্রহণ করে। বসনিয়াতে যারা Slobodan Milosevic কে গণহত্যায় সাহায্য করে মীরজাফরের ভূমিকা পালন করেছিল তাঁদের প্রধান দুইজন হচ্ছে Radovan Karadžić এবং Ratko Mladić.
আর বাংলাদেশে যেই রাজাকারগুলো মীরজাফরের ভূমিকায় অবতীর্ণ হয়েছিল তাঁদের মধ্যে প্রধান তিনজন হচ্ছে গোলাম আজম, মতিউর রহমান নিজামী এবং আলী আহসান মোহাম্মদ মুজাহীদ।
আরেকটা বিশাল মিল আছে যা শুনলে আপনি নিশ্চিতভাবেই খুব অবাক হবেন। সেটা হচ্ছে বসনিয়া গণহত্যার হোতা মিলোসোভিচের ফরেন ল'ইয়ার ছিলেন ব্যারিস্টার Toby Cadman, এবং আমাদের দেশের যুদ্ধাপরাধীদেরকে বাঁচাবার দায়িত্বও নিয়েছেন এই ব্যারিস্টার Toby Cadman।
অতএব দেখতেই পাচ্ছেন বসনিয়া এবং বাংলাদেশের গণহত্যার ঘটনাপ্রবাহে কত মিল। এটাও পরিষ্কার যে হত্যা, ধর্ষণ এবং নৃশংসতার কথা বিবেচনা করলে বাংলাদেশের গণহত্যার ব্যপকতা বসনিয়ার গণহত্যার থেকেও অনেক বেশি। কেবল বসনিয়ার গণহত্যাই নয়, একক দেশ হিসাবে বিবেচনা করলে পাকিস্তানী বাহিনী এবং তাঁদের এদেশীয় দোসরদের ১৯৭১ সালের নৃশংসতা দ্বিতীয় বিশ্বযুদ্ধের জার্মান বাহিনীর নৃশংসতার থেকেও অনেক অনেক গুণ বেশি।
এত কিছুর পরেও, বসনিয়ানরা আমাদের থেকে অনেক দিক থেকে এগিয়ে আছে। কিভাবে জানেন? 
(১) বসনিয়ানরা Slobodan Milosevic কে বিচারের কাঠগড়ায় দাড় করাতে পেরেছে, আমরা ইয়াহিয়া খান কিংবা তাঁর সহকর্মী কোন পাকিস্তানীকে বিচারের আওতায় আনতে পারি নি। Milosevic ২০০৬ সালের ১১ মার্চ বিচার চলাকালীন মারা যায়।
(২) ১৯৯৫ সালে সংগঠিত গণহত্যার ঠিক ৬ বছরের মাথায় বসনিয়ানরা তাঁদের দেশের যুদ্ধাপরাধীদের বিচার প্রক্রিয়া শুরু করে। আর সেই বিচার প্রক্রিয়া শুরু করতে আমাদের ৪০ বছর অপেক্ষা করতে হয়েছে।
(৩) অনেক দিন পালিয়ে থাকার পর বসনিয়ানরা তাঁদের দেশের রাজাকার Radovan Karadžić এবং Ratko Mladić কে গ্রেফতার করে বিচারের কাঠগড়ায় দাড় করিয়েছে। আর আমাদের দেশের রাজাকাররা পালিয়ে যায় নি। তাঁরা এই দেশেই বুক ফুলিয়ে গাড়িতে জাতীয় পতাকা লাগিয়ে ঘুরেছে আর আমরা সেটা চেয়ে চেয়ে দেখেছি। 
(৪) Radovan Karadžić এবং Ratko Mladić এর মুক্তির দাবীতে বসনিয়াতে হরতাল হয় নি, গাড়ি ভাংচুর হয় নি। তাঁদেরকে মুক্ত করার জন্য কেউ কোটি কোটি টাকা খরচ করে বিদেশী লবিস্ট নিয়োগ করে নি। দেশে দেশে নিজের দেশের বিরুদ্ধে অপপ্রচার করে নি। আর আমরা জামায়াত নেতাদের মুক্তির দাবীতে কোনটাই করতে বাকি রাখি নি। জাতি হিসাবে এর থেকে বড় লজ্জার আর কি হতে পারে?
শেষ কথাঃ
অনেক জল্পনা-কল্পনা শেষে বাংলাদেশের যুদ্ধাপরাধীদের বিচারের রায় কার্যকর হওয়া শুরু হয়েছে। কাদের মোল্লার ফাঁসি হয়েছে। গোলাম আজম বিচারের রায় মাথায় নিয়ে মৃত্যুবরণ করেছে। আরও অনেকের ফাঁসির রায় হয়ে গেছে, কার্যকর হওয়ার প্রক্রিয়া চলছে। যদিও রায় কার্যকরের ধীরগতি নিয়ে আমার আক্ষেপ আছে, তারপরেও ৮ বছর আগের সময়ের সাথে তুলনা করলে অনেক সান্ত্বনা পাই। তখন কি আমরা বিশ্বাস করতে পারতাম যে এইসব যুদ্ধাপরাধীদের বিচারের সম্মুখীন করা সম্ভব হবে? তাই এত সব হতাশার পরেও আমি স্বপ্ন দেখি রাজাকারমুক্ত বাংলাদেশের। বিশ্বাস করি যুদ্ধাপরাধী আর তাঁদের গেলমান মুক্ত বাংলাদেশের মিষ্টি বাতাসের সুবাস আমি নিতে পারব প্রাণ ভরে। কল্পনা করি সামনের বিজয় দিবসে আমার প্রিয় বাংলাদেশে অস্তিত্ব থাকবে না কোন দেশদ্রোহী মীরজাফরের। আমরা সেই জাতি যারা ফিনিক্স পাখির মত ধ্বংসস্তূপের ভেতর থেকে গর্বের সাথে মাথা তুলে দাড়াই। আর একবার দাঁড়িয়ে গেলে কারো ক্ষমতা নেই যে আমাদের রুখতে পারে। যতই ষড়যন্ত্র হোক না কেন, যতই টাকার খেলা চলুক না কেন, যুদ্ধাপরাধীদের বিচার এই বাংলার মাটিতে হবেই হবে ইনশাল্লাহ। 
লেখাটা ২ বছর আগে নাগরিক ব্লগে প্রকাশিত হয়েছিল। সমসাময়িক বিবেচনায় বিজয় দিবসকে সামনে রেখে লেখাটা ইষ্টিশনে প্রকাশ করা হল। 

