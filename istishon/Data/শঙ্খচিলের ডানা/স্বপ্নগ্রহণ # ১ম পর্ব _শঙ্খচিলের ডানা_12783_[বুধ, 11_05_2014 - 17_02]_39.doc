স্বপ্নগ্রহণ # ১ম পর্ব 



“হ্যালো, গ্রামীণফোন কাস্টোমার কেয়ার সেন্টার থেকে নওশিন বলছি। আপনাকে কিভাবে সাহায্য করতে পারি স্যার?” 
চোখ ফেটে বের হয়ে আসা কান্নাটাকে অনেক কষ্টে দমন করে কণ্ঠে মধু ঢেলে কথাগুলো বলল নওশিন। আজ ঈদের দিন অথচ তাকে কি না অফিস করতে হচ্ছে। যদিও চাকরিটা নেওয়ার সময়ই সে জানত এমনটা ঘটবে। কিন্তু তারপরেও মনকে প্রবোধ দিতে খুব কষ্ট হচ্ছে। এই প্রথম বাড়ির বাইরে পরিবারের সদস্যদের ছাড়া ঈদ। এই প্রথম বান্ধবীদের হৈ-হুল্লোড় ছাড়া ঈদ। এই প্রথম কোনরকম ঘোরাঘুরি ছাড়া চার দেয়ালের ভিতর বন্দী ঈদ। কষ্ট লাগাটাই স্বাভাবিক। 
ব্যাপারটা একটু খুলেই বলা যাক। ছোটবেলা থেকেই নওশিন খুব জেদি একটা মেয়ে। বাবা মায়ের ইচ্ছা মেয়েকে মেডিকেলে পড়াবেন। ইন্টারমিডিয়েট পাশ করবার পর তাই বাসা থেকে জোরালো চাপাচাপি শুরু হয়ে গেল মেডিকেলে ভর্তির জন্য। এদিকে নওশিনের মেডিকেলে পড়বার বিন্দুমাত্র ইচ্ছে নেই। এস্ট্রোনমি তাকে খুব টানে। মানবদেহের ২০৬ খানা হাড্ডির বৈশিষ্ট্য খোঁজার থেকে নির্মেঘ আকাশে কালপুরুষ আর লুদ্ধক নক্ষত্রপুঞ্জ খোঁজা তার কাছে বেশি থ্রিলিং লাগে। মানুষের মস্তিষ্কের জটিল বর্ণনা তাকে যতটা আতঙ্কিত করে, মিল্কিওয়ে গ্যালাক্সির গোলকধাঁধা ঠিক ততটাই আন্দোলিত করে। দুঃখের বিষয় বাংলাদেশে এস্ট্রোনমি পড়বার কোন জায়গা নেই। আর মেডিকেলে পড়বার তার কোন ইচ্ছেও নেই। অতএব মেডিকেলের ভর্তি ফর্মটা কিনেও আর পূরণ করা হয়ে উঠে নি। 
রিঅ্যাকশন মারাত্মক। আচ্ছামত আব্বু-আম্মু তাকে ঝাড়লেন। মেডিকেলে না পড়লে তাঁরা যে তাদের মেয়ের পড়াশোনার খরচ যোগাতে ইচ্ছুক নন সেটা বলতেও দ্বিধা করলেন না। নওশিনও জেদের বশে বলে দিল যে নিজের পড়াশোনার খরচ সে নিজেই জোগাড় করবে। খালাতো ভাই শাতিল এর মাধ্যমে গ্রামীণফোনের কল সেন্টারে পার্ট টাইম জব ম্যানেজ করাটা খুব একটা কঠিন হয় নি। সে এমনিতেই অনেক স্মার্ট। কথা বলাটাও যে একটা আর্ট সেটা নওশিনের সাথে ৫ মিনিট কথা বললে যে কেউই বুঝতে পারবে। এমন মেয়েকেই তো খুঁজছে কল সেন্টারগুলো। তবে নিয়োগের সময়ই বলে দেওয়া হয়েছিল সামনের ঈদে ছুটি পাওয়া যাবে না। তখন তো এক কথায়ই রাজী। এখন সে বুঝতে পারছে পরিবারের বাইরে ঈদ করাটা কতটা কষ্টের। 
নওশিনের শিক্ষক বাবা যথেষ্ট বুদ্ধিমান মানুষ। নিজের মেয়েকে তিনি ভালই চিনেন। তাই মেয়ের চাকরির ইচ্ছেতে কোন বাঁধা দেন নি। জানেন মেয়ে নিজেই ঠেকে শিখবে। সেটার দরকারও আছে। মেয়েকে মেডিকেলে পড়ানোটা তার স্বপ্ন। যত কষ্টই হোক, যত ত্যাগ স্বীকার করতেই হোক না কেন, এই স্বপ্ন তিনি পূরণ করেই ছাড়বেন। সেটার জন্য আবেগের নদীতে বাঁধ দিতে মোটেও দ্বিধা করবেন না।
নওশিনের যথেষ্ট শিক্ষা হয়েছে। আজই শেষ। এই মাসের বেতনটা হাতে পেয়েই সে রিজাইন দিবে। ৩ মাসের চাকরীতে যে কয় টাকা জমেছে সেটা দিয়ে মা, বাবা আর ছোট ভাইটার জন্য শপিং করে বাসায় ফিরবে। এই বছর যেহেতু আর সুযোগ নেই তাই সামনের বছর আবারও মেডিকেলে পরীক্ষা দেওয়ার প্রস্তুতি নিতে হবে। এস্ট্রোনমি পড়বার সুযোগ যেহেতু দেশে নেই, সে ডাক্তারিই পড়বে। সেই সাথে সুযোগ পেলে এস্ট্রোনমি নিয়ে পড়াশোনাটা নিজের মত করে চালিয়ে যাবে। একমাত্র মেয়ে, তাই বাবা মায়ের আজন্ম লালিত স্বপ্নটা পূরণ করবার জন্য না হয় সে নিজের স্বপ্নটা বিসর্জন দিলই। কতজনই তো দিচ্ছে। জীবন কি আর কোনকিছুর জন্য থেমে থাকে?
“নওশিন, আপনাকে ঈদের শুভেচ্ছা। ঈদ মোবারক।”
“ধন্যবাদ স্যার, আপনাকেও ঈদ মোবারক। কিভাবে সাহায্য করতে পারি আপনাকে?” 
“আমার সাথে কিছুক্ষণ গল্প করে।”
“জী, মানে?”
“দেখুন, আজ তো ঈদের দিন। কতজনকেই ঈদের শুভেচ্ছা জানালাম। হঠাত করেই মনে হল, যারা ইচ্ছে থাকা সত্ত্বেও পরিবারের সাথে ঈদের ছুটি কাটাতে পারছেন না তাঁদেরকে শুভেচ্ছা জানানো উচিৎ। সেই চিন্তা করেই আপনাদের কল সেন্টারে ফোন দেওয়া। এটুকুই, অন্য কিছু না। আপনি রিসিভ করেছেন তাই শুভেচ্ছাটা আপনিই পেলেন।” 
“ওহ, আবারও ধন্যবাদ স্যার। আসলে শুধু শুভেচ্ছা জানাবার জন্য তো আর কেউ ফোন দেয় না আমাদেরকে তাই আপনার কথাটা আÍস্থ করতে একটু কষ্ট হচ্ছে এই যা। আপনার সময় কেমন কাটছে স্যার।”
“দয়া করে স্যার স্যার বলাটা বন্ধ করুন। আমি ইফতেখার। বন্ধুরা ইফতি বলে ডাকে। আপনিও ইফতি নামেই ডাকতে পারেন। আমার সময় ভালই কাটছে। আপনার কেমন কাটল?”
ভদ্রলোকের কথায় বাসার কথা আবারও মনে পড়ে গেল নওশিনের। এইবার কান্নাটাকে আর আটকে রাখা গেল না। যদিও কণ্ঠে তার লেশমাত্রও ধরা পড়ল না।
“এইতো কেটে যাচ্ছে। ফোন দেওয়ার জন্য আপনাকে অসংখ্য ধন্যবাদ ইফতি। আপনার আর কোনও প্রয়োজন না থাকলে মনে হয় রাখতে পারি। বুঝতেই পারছেন অনেকেই তাঁদের প্রয়োজনে আমাদেরকে ফোন দিতে পারেন। নাম্বার ব্যস্ত থাকলে তারা হয়ত প্রয়োজনীয় সেবাটুকু পাবেন না।”
“সরি, বুঝতে পারছি। আপনি যে আমার সাথে এখন স্বতঃস্ফ’র্তভাবে কথা বলতে পারবেন না সেটা জানি। আবারও ঈদ মোবারক নওশিন। আশা করছি পরের ঈদ আপনার প্রিয় মানুষগুলোর সান্নিধ্যেই কাটবে। ভাল থাকুন।”
“আপনিও ভাল থাকবেন ইফতি। গ্রামীণফোনের কাস্টমার কেয়ারে ফোন দেওয়ার জন্য আপনাকে ধন্যবাদ।”
কেন জানি হঠাত করেই মনটা খুব ভাল হয়ে গেল নওশিনের। কত অদ্ভুত চিন্তাভাবনার মানুষই না আছে আমাদের চারপাশে। আমরা তাঁদেরকে দেখেও দেখি না। আরেকটা ফোন এসেছে দেখে ব্যস্ত হয়ে পড়ল নওশিন। ইফতির ব্যাপারটা কিন্তু তার মাথায়ই থেকে গেল।
 *****
ফোনটা রেখে কিছুক্ষণ নওশিনের কথা ভাবল ইফতি। মেয়েটা যদিও স্বাভাবিক কণ্ঠেই কথাগুলো বলেছে কিন্তু মনের ভিতর জমে থাকা কষ্টটাকে পুরোপুরি আড়াল করতে পারে নি। কণ্ঠের আদ্রতাটুকুও মুছে ফেলা সম্ভব হয় নি। কাঁদছিল নাকি? হয়তবা, কে জানে? 
ইফতির হাতে আজ অনেক কাজ। আজ ঈদের দিন। একইসাথে তার জন্মদিনও। আজ সে বিভিন্নজনকে ঈদের শুভেচ্ছা জানাবে বলে ঠিক করেছে যাদেরকে সচরাচর কেউই শুভেচ্ছা জানানোর কথা ভাবে না। শুরু করবে গৌরাঙ্গ বাজারের ট্রাফিক পুলিশকে শুভেচ্ছা জানিয়ে। এরপর যাবে সদর হাসপাতালে। হাসপাতালে ভর্তি রোগী এবং তাদের আÍীয়দেরকে শুভেচ্ছা জানানোর পর যাবে এতিমখানায়। সেখান থেকে জেলা কারাগারে। যদিও কয়েদিদের সাথে দেখা করতে পারবে কি না এখনও নিশ্চিত না তবে চেষ্টা করবে। আপাতত এইটুকুই প্ল্যান। এখনও কোন সঙ্গী পাওয়া যায় নি। ঈদের দিন সঙ্গী পাওয়ার সম্ভাবনাও নেই। কি আসে যায়। একা একা সময় কাটাতেই তার ভাল লাগে। নিজেকে সবাই সময় দিতে জানে না, সে জানে। 
“ইফতি, কোথায় যাচ্ছিস বাবা? তোর ছোট ফুফির বাসায় দাওয়াত দাওয়াত আছে। দুপুরের আগেই চলে আসিস।”
গেটের সামনে গিয়ে বাবার কথায় ফিরে তাকাল ইফতি। 
“বাবা, তুমি তো আমার আজকের দিনের প্রোগ্রাম জানই। তোমরা যেও। আমি সম্ভবত সময় দিতে পারব না।”
আহসান সাহেব চুপিচুপি একটা দীর্ঘশ্বাস ফেললেন। ইফতি ছোটবেলা থেকেই এমন। ছেলে তার অনেক লক্ষ্মী। তারপরেও, সদ্য ইন্টারমিডিয়েট পাশ করা একটা ছেলের কাছ থেকে এতটা স্থিরতা আশা করা যায় না। এই বয়সের ছেলেরা হইহুল্লোড় করবে, আড্ডা দিবে, ক্রিকেট খেলবে। ইফতি বন্ধুদের সাথে আড্ডা দেয় না বললেই চলে। বাসায় থাকলে কেবল বই পড়ে আর তার সাথে দাবা খেলে। বয়সের তুলনায় ছেলেটা অনেক বেশি ম্যাচিওর। সংসারে মা না থাকলে ছেলেরা হয়ত এমনই হয়। তাঁর বড় বোন ইফতিকে কোলেপিঠে করে মানুষ করেছেন। কোনদিনও মায়ের অভাব বুঝতে দেন নি। ইফতিও তাঁকে আম্মা বলেই ডাকে। তারপরেও মা তো মাই। মায়ের অভাব কি আর ফুফুকে দিয়ে পূরণ হয়? দীর্ঘশ্বাসটা চেপে তিনি বাসায় ঢুকলেন। অতিথি এসেছে, তাঁদেরকে সময় দিতে হবে। 
 ***** 
সারা দিন বিভিন্ন জায়গায় ছুটাছুটি শেষে বাসায় ফিরে খেতে ইচ্ছে করল না ইফতির। নিজের রুমে ঢুঁকে শুয়ে পড়তে না পড়তেই বড় ফুফি প্রবেশ করলেন।
“কিরে, খাবি না।”
“খেতে ইচ্ছে করছে না আম্মা।”
“বাইরে কারও বাসায় খেয়ে এসেছিস?”
“শিপারদের বাসায় গিয়েছিলাম। খালাম্মা জোর করে খাইয়ে দিলেন।” 
“ঠিক আছে, ঘুমা তাহলে।”
ইফতির বড় ফুফু খালেদা আক্তার খুব কঠিন প্রকৃতির মহিলা। অন্তত সবাই তাই জানে। শহরের সবথেকে নামী সরকারী প্রাথমিক বিদ্যালয়ের প্রধান শিক্ষিকা তিনি। স্কুলের পিওন থেকে শুরু করে ছাত্রছাত্রী এবং শিক্ষক-শিক্ষিকারা সবাই তাঁকে জমের মত ভয় করে। সেই ভয়ে শ্রদ্ধার মিশ্রণটুকুও কিন্তু কম নয়। কিন্তু তাঁর ভিতরেও যে কোমল একটা মন আছে সেটা ইফতির চেয়ে ভাল আর কে জানে? কোনদিন মায়ের অভাব বুঝতে দেন নি। ছোটবেলা থেকেই ইফতি তাঁকে আম্মা বলেই ডাকে। জীবনের প্রথম উপার্জন দিয়ে আম্মাকে একটা শাল কিনে দেওয়ার ইচ্ছে আছে তার। 
ইফতি প্রচণ্ড ক্লান্ত। কাপড় ছেড়ে ঘুমানোর প্রস্তুতি নিচ্ছে এমন সময় মোবাইলটা বেজে উঠল। রিসিভ করবে না ভাবতে ভাবতেই কেন জানি কলটা রিসিভ করল সে।
“হ্যালো।”
“ইফতেখার বলছেন?”
“জী, বলছি।” 
“আমি নওশিন। আজ সকালে গ্রামীণফোন কাস্টমার কেয়ারে ফোন দিয়ে আমাকে শুভেচ্ছা জানিয়েছিলেন। মনে পড়ছে?”
“হ্যাঁ, মনে পড়ছে। আমি সত্যিই সারপ্রাইজড। কি মনে করে ফোন দিলেন?”
“আসলে, এভাবে কেউ ঈদের শুভেচ্ছা জানায়নি আমাকে। আপনাকে ভালোভাবে ধন্যবাদ দিব সেই উপায়টাও ছিল না। তাই এখন শুভেচ্ছা ব্যাক করতে ফোন দিলাম। কিছুটা অস্বস্তি যে হচ্ছে না তা না। আপনি আমার পরিচিত নন। আমার ফোন পেয়ে আমার ব্যাপারে আপনি কি ভেবে বসেন সেটা তো আর জানি না। আপনি কি ব্যস্ত?”
“না, ব্যস্ত নই। তবে ক্লান্ত। কিন্তু শত ক্লান্তি থাকলেও আপনার সাথে এখন কথা বলাই যায়। আপনি যে আমার কথা মনে রেখে শুভেচ্ছা জানাবেন সেটা সত্যিই ভাবি নি। আর এতটা অপ্রস্তুত হওয়ার কিছু নেই। আমি কিছুই মনে করি নি। খুশি হয়েছি। তারপর কেমন আছেন বলুন?”
ঠিক ৪ বছর আগে এভাবেই ইফতির সাথে নওশিনের পরিচয় হয়েছিল। কে জানত এই ছোট্ট পরিচয়টুকু তাদের জীবনটাকে আমুল বদলে দিবে? ... (চলবে) 

