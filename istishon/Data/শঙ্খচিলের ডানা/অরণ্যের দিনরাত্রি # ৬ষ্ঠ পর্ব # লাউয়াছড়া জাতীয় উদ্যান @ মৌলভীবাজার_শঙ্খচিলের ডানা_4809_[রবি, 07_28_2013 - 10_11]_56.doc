অরণ্যের দিনরাত্রি # ৬ষ্ঠ পর্ব # লাউয়াছড়া জাতীয় উদ্যান @ মৌলভীবাজার


মা-বাবার একমাত্র ছেলে ছিলাম। বড় এক ভাই ছিল যে কি না জন্মের পর বেশিদিন বাঁচে নি। তাই বাবা মায়ের আমার ব্যাপারে ভয় একটু বেশিই ছিল। চোখে চোখে রাখত সবসময়। কিন্তু ওই যে কথায় বলে, অভাগা যেদিকে তাকায় সেদিকেই সাগর শুকায়। আমি ছিলাম মারাত্মক রকমের চঞ্চল। এক জায়গায় স্থির থাকতে পারতাম না। এখনো চরিত্রে স্থিরতা নামক বস্তুটির অনেক অভাব অনুভব করি। ঘুরে বেড়ানো মজ্জাগত হয়ে গেছে। আর চাকরিটাও পেয়েছি একদম মনের মত। পেশাগত কারনেই প্রতি মাসেই আমাকে ৪-৫ দিনের জন্য ঢাকার বাইরে যেতে হয়। তাই কোম্পানির খরচেই ঘোরাঘুরিটা হয়ে যাচ্ছে। একেই বলে কপাল।
আমি খেয়াল করেছি সমুদ্র আমাকে ততটা টানে না যতটা না টানে পাহাড় আর অরন্য। এর কারন সম্ভবত এই ছোট বেলায় বিভূতিভূষণের "আরণ্যক" আর "চাঁদের পাহাড়" আমাকে ভয়াবহ রকমের আকৃষ্ট করেছিল। তাই পাহাড় আর অরণ্যে ঘুরতে খুব ভাল লাগে। অনেক জায়গায়ই গিয়েছি। এই দেশে এমন অনেক স্থান আছে যার কথা আমরা জানিই না। যার সৌন্দর্য এখনো তথাকথিত প্রকৃতিপ্রেমীদের দ্বারা ধর্ষিত হয় নি। আজ লিখব লাউয়াছড়া জাতীয় উদ্যান নিয়ে। বলে রাখা ভালো, এখানকার প্রকৃতি অনেকাংশেই ধর্ষিত হয়েছে এবং হচ্ছে আমাদেরই দ্বারা। 
মৌলভীবাজার শহর থেকে ১৬ কিমি দূরে শ্রীমঙ্গল। অফিসের ট্যুরে শ্রীমঙ্গল পৌঁছেছি। কাজ সন্ধ্যায়। জোনাল ম্যানেজারকে বললাম কোথায় যাওয়া যায়। তিনিই বললেন স্যার চলেন লাউয়াছড়া যাই। তার বাইকের পিছনে চেপে বসলাম। বাইক এগিয়ে চলল। চা বাগানের জন্য শ্রীমঙ্গল বিখ্যাত। দুপাশের উঁচুনিচু চা বাগানের রাস্তা ধরে আমরা এগিয়ে চললাম।


কিছুদূর এগুতেই চোখে পড়ল রাবার বাগান। এর আগে কখনো রাবার বাগান দেখি নি। এই চান্সে দেখা হয়ে গেল।

শ্রীমঙ্গল থেকে লাউয়াছড়া প্রায় ৮ কিমি। কাছাকাছি আসতেই দূর থেকে চোখে পড়ল লাউয়াছড়ার আমন্ত্রন।

আমরা প্রবেশ করলাম লাউয়াছড়া অরণ্যে। অরন্যের মাঝের পিচঢালা পথটাকে অসম্ভব সুন্দর লাগছিল। দুপাশে অরণ্যের নিস্তব্ধটা হঠাত করেই যেন আমাদের ঘিরে ধরল। ঝি ঝি ডাক ছাড়া আর কোন শব্দ নেই চারপাশে।

হঠাত বাইকের ব্রেক। কারন কি? আর কিছুই না। এক বানর আমাদের পথ আটকেছে। বাইক থেকে নেমে ছবি তোলার জন্য ক্যামেরাটা বের করা মাত্রই সে লাফ দিয়ে গাছে উঠে আমাদের ভেংচাতে লাগলো। শালার সাহস তো কম না। আমিও পালটা ভেংচি দিলাম। আমার ভেংচিটা মনে হয় খারাপ হয় নি। কারন আমার ভেংচি কাটা দেখে বেচারা আর সাহস পেল না। গাছের মগডালে উঠে গেল। 

আবার বাইক স্টার্ট দিয়ে কয়েক মিনিটের মাঝেই আমরা চলে এলাম লাউয়াছড়া। ঢুকতে গিয়ে দেখি টিকিট করা লাগে। করলাম টিকেট। 

বনে ঢোকার পরপরই একটা সাইনবোর্ড চোখে পড়ল। তবে এই সাইনবোর্ডের লেখা কয়জন যে মেনে চলে সে বিষয়ে আমার যথেষ্ট সন্দেহ আছে।

শুরুতেই পায়ে চলা পথ।

পথের দুইপাশে উঁচু উঁচু গাছ। বেশিরভাগই আফ্রিকান টিকওক আর মান্দার। এই আফ্রিকান টিকওকের আরেক নাম ক্লোরোফরম ট্রি। একটা কথা প্রচলিত ছিল যে এই গাছের নিচে বেশিক্ষণ থাকলে কেউ অজ্ঞান হয়ে যাবে। পরে জানা গেছে এই তথ্য ভুল। গাছটা বিশাল। একটু দেখে নিন।

আরো কিছুদূর হেটে গেলে ঢাকা-সিলেট রেললাইন। কিছুক্ষন থাকলে ট্রেনের দেখা পেয়েও যেতে পারেন। 

আমরা অরণ্যের গভীরে ঢুকতে থাকলাম। একটাই পায়ে চলা পথ। তার চারপাশে গহীন অরন্য।

কিছু কিছু জায়গায় বন এতটাই ঘন যে সূর্যের আলোকেও কষ্ট করে ঢুকতে হয়।

জায়গায় জায়গায় ফুটে রয়েছে নাম না জানা পাহাড়ী ফুল।

রাস্তার একপাশ দিয়ে ঢুকে অন্যপাশ দিয়ে বের হতে হয়। বের হবার পথে এমন দুএকটা পানির ছড়া পার হতে হয়।

লাউয়াছড়া বনের কিছু তথ্য আপনাদের জন্য। মিশ্র চিরহরিৎ এই বনভূমির আয়তন ১২৫০ হেক্টর। আগে এর নাম ছিল পশ্চিম ভানুগাছ সংরক্ষিত বন। ১৯৭৪ সালের বন্যপ্রাণী সংরক্ষণ আইন অনুযায়ী এই বনের একটি অংশকে ১৯৯৬ সালে জাতীয় উদ্যান হিসাবে ঘোষণা করা হয়।
বন থেকে বের হবার পর ফিরে যাবার আগে জোনাল ম্যানেজার বলল “স্যার, চলেন আপনাকে একটা জায়গা দেখিয়ে নিয়ে আসি।“ কমলগঞ্জ এর রাস্তা ধরে আরো ২ কিমি যাবার পর একটা চা বাগানের পাশে এসে থামল বাইক। দেখি লেখা ফুলবারি টি এস্টেট।
“স্যার, মাগুরছড়ার নাম শুনেছেন?”
“কে শোনে নি?”
“এইটাই সেই মাগুরছড়া। ওই যে ছোট্ট পুকুরের মত দেখছেন, ওইটাই সেই কুপ যেটা কি না বিস্ফোরিত হয়েছিল। বিদেশী বিশেষজ্ঞরা বলেছিল আগামী ১০০ বছরে এখানে কোন গাছপালা জন্মাবে না। কিন্তু আমাদের দেশটা এতটাই উর্বর যে ১০ বছরেই সব আগের মত সবুজ হয়ে গেছে।“

আমি অবাক দৃষ্টিতে তাকিয়ে রইলাম। আমরা এখনো মাগুরছড়া বিস্ফোরণের ক্ষতিপূরণ পাই নি। তার বদলে দেশের বাকি গ্যাসক্ষেত্রগুলোকেও বিদেশীদের হাতে তুলে দেওয়ার আনুষ্ঠানিকতা চলছে। হে বঙ্গ জননী, তুমি সবকিছুই দিয়েছ আমাদের। দাওনি কেবল যোগ্য দেশপ্রেমিক নেতৃত্ব। তার অভাবে প্রতিমুহূর্তেই আমরা পিছিয়ে যাচ্ছি। আরো যে কত লুণ্ঠন আমাদের কপালে আছে তা সময়ই বলে দিবে।
যেভাবে যাবেন
ষ্ট্যান্ডার্ড পরিবহন ৩৫০ টাকা (শ্যামলী/ হানিফ/ এনা)।
নরমাল বাস (শুধু সায়েদাবাদ থেকে) ২০০ টাকা (মিতালী/ তাজ)।
সায়েদাবাদ বা মহাখালী থেকে সকাল ৭টার মধ্যে রওনা দিতে পারলে শ্রীমঙ্গল পৌঁছতে সর্বোচ্চ দুপুর ১টা। বাসষ্ট্যান্ডের কাছেই নূর ফুডস্। দুপুরের ডাল-ভাত ১০০ টাকায় খেয়ে ১০ টাকা ভাড়ায় ১টা রিক্সা নিয়ে ১০ মিনিটে সোজা "ভানুগাছ বাসষ্ট্যান্ড।" লাউয়াছড়া বাসে গেলে ভাড়া ১০ টাকা। কমন সিএনজিতে গেলে ২০ টাকা। রিজার্ভ গেলে ১০০ টাকা। সময় ১৫ মিনিট।
সন্ধ্যার আগে শ্রীমঙ্গল ফিরে এসে বাস ধরে রাত ১১ টার মধ্যে ঢাকা। 
যাবার আগে একটা বোনাস ছবি দিয়ে যাই। সাতরঙা চা এর নাম শুনেছেন নিশ্চই। শ্রীমঙ্গলে "নীলকণ্ঠ চা ঘর" নামে একটা চায়ের দোকান আছে যেখানে সাতরঙা চা পাওয়া যায়। লাউয়াছড়া ভ্রমন শেষ করে এককাপ চা পান করে ভ্রমণের ক্লান্তি দূর করতে পারেন। তবে জানিয়ে রাখি; এই চা খেতে কিন্তু একদমই ভাল না।

১ম পর্ব # বর্ষীজোড়া ইকো পার্ক, মৌলভীবাজার
২য় পর্ব # দুলাহাজরা সাফারি পার্ক, কক্সবাজার
৩য় পর্ব # রাতারগুল জলাভূমির বন, সিলেট
৪র্থ পর্ব # যমুনা ইকো পার্ক, সিরাজগঞ্জ
৫ম পর্ব # সাতছড়ি জাতীয় উদ্যান, হবিগঞ্জ

