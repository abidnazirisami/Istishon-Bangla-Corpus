অপ্রাপ্তির কাব্য 


তোমাকে দেখার ইচ্ছে ছিল
কপালে লাল টিপ দিয়ে সেই শাড়িটা পড়ে তুমি আসবে
আমার কাঁধে মাথা রেখে ভালোবাসার মুগ্ধ দৃষ্টিতে বলবে
“এই, তুমি এত বিষণ্ণ কেন?”
তোমাকে পাশে পাওয়ার ইচ্ছে ছিল
ক্লান্ত রাস্তার অদম্য কোলাহল অতিক্রমের কালে
আলতো হাতে রাস্তা পার করে দিয়ে তুমি বলবে
“এই, তুমি এত অস্থির কেন?”
তুমি এসেছিলে
সেই লাল টিপটাই তোমার কপালে চুমু দিচ্ছিল
সেই লাল-সাদা স্ট্রাইপের শাড়িটাই তোমাকে আলিঙ্গন করছিল
সেই মায়াবী কিন্তু বিষণ্ণ প্রতিমূর্তিই তোমার আবর্তে ঘুরপাক খাচ্ছিল। 
দুঃখ একটাই
এক পলকের জন্যও তোমাকে সামনাসামনি দেখতে পারলাম না
এক বারের জন্যও বলতে পারলাম না কেন আমি এত বিষণ্ণ
এক মুহূর্তের জন্যও বোঝাতে পারলাম না কেন আমি এত অস্থির।
কিছু কিছু প্রাপ্তির মাঝেও বিষাদ খেলা করে
কিছু কিছু অপ্রাপ্তির মাঝেও স্বপ্নেরা উড়ে বেড়ায়
আমার স্বপ্নগুলো না হয় অপ্রাপ্তির কাছেই আত্মসমর্পণ করুক।।।
ঢাকা : ৩ রা বৈশাখ, ১৪২০ 

