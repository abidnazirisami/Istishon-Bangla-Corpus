হাওরের দিনরাত্রি (ঈদ স্পেশাল) 


 
এই ঈদের ছুটিতে অনেকেই হয়ত অনেক জায়গায় ঘুরতে যাওয়ার জন্য প্ল্যান করেছেন। যারা ঘুরতে ইচ্ছুক তাঁদের জন্যই আজ স্পেশাল পর্ব। কক্সবাজার, কুয়াকাটার থেকেও অন্যরকম এক সৌন্দর্যের চাদরে ঢেকে আছে আমাদের দেশের হাওরাঞ্চল। এই সৌন্দর্য আস্বাদন করতে না পারলে আপনার জীবনটাই বৃথা। কেন সেটা বলব তাঁর আগে হাওরের কিছু ছবি আপনাদের সাথে শেয়ার করি।



বাংলাদেশের ৪ টি জেলা কিশোরগঞ্জ, সুনামগঞ্জ, হবিগঞ্জ এবং নেত্রকোনা নিয়ে এই সুবিশাল হাওরাঞ্চল। আমাদের দেশটা কতটা সুন্দর বিশেষ করে হাওরাঞ্চল কতটা নয়নাভিরাম হতে পারে তা আমরা কয়জন জানি? সৌন্দর্য খুঁজতে আমরা সিলেট আর চট্টগ্রাম কিংবা দেশের বাইরে ছুটি। কিন্তু আমাদের হাতের কাছেই কত সৌন্দর্য ডানা মেলে বসে আছে তা চিন্তাও করি না। 


বৃষ্টিতে হাওর অসাধারণ সুন্দর। 


আর পূর্ণিমার রাতে যদি হাওরে মাছ ধরতে বের হন তবে মনে হবে বুঝি পরীর দেশে চলে গেছেন। একজন প্রত্যক্ষদর্শীর বর্ণনা শুনুন,
ঐ এলাকায় আশ্বিন-কার্তিক মাসের পূর্নিমা রাতে অন্যদের সাথে একবার মাছ ধরতে বেরিয়েছিলাম। ছোট্ট ডিঙ্গি নৌকা। নৌকার মাথায় হ্যাজাক লাইট বসানো। হ্যাজাক লাইটের এক পাশ এমনভাবে ঢেকে দেয়া যেন ফোকাসটা হাওড়ের পানির নির্দিষ্ট একটা জায়গায় পড়ে। অত্যন্ত দক্ষ হাতে নৌকা বাইতে হয়। বৈঠার আঘাতে শান্ত পানিতে যেন কোনরূপ ঢেউ বা শব্দ না হয়। একজন নৌকা বাইতে থাকে। অপরজন কোচ বা টেঁটা হাতে নিয়ে নিঃশব্দে দাঁড়িয়ে থাকে। পানিতে ভেসে থাকা লতা গুল্মের ডগার হালকা নড়াচড়া দেখে শিকারী নৌকার মাঝিকে সেদিকে যেতে ইশারা দেয়। সুবিধাজনক দূরত্বে এলেই চোখের পলকে কোচ বা টেঁটা ছুড়ে মেরে বড় বড় মাছ শিকার করে।
শিকারীদের সাথে নৌকায় সারা রাত পার করে খুব ভোরে বাড়ী ফিরেছিলাম সেদিন। পূর্নিমা রাতে সারা রাত হাওড়ে কাটানোর মত রোমাঞ্চ জীবনে আর আসেনি।

হাওরে ঘুরতে বের হলে চারদিকে পানির রাজত্ব দেখে সমুদ্রের মাঝে এক দিকভ্রান্ত নাবিক হিসাবে নিজেকে কল্পনা করলে আপনাকে মোটেও দোষ দেওয়া যাবে না। 


উপগ্রহ থেকে তোলা নিচের ছবিটি দেখে কি মনে হয়? বিশাল সমুদ্রের মাঝে এক দ্বীপ মনে হচ্ছে না? ছবিটি কিশোরগঞ্জ জেলার ইটনা থানার।

যেভাবে যাবেন
ঢাকা থেকে বাস অথবা ট্রেনে কিশোরগঞ্জ যেতে পারেন। কমলাপুর রেলস্টেশন থেকে সকাল আটটায় আন্তঃনগর "এগারসিন্দুর প্রভাতি" (বুধবার সাপ্তাহিক বন্ধ) এবং সন্ধ্যা ছয়টা বিশে আন্তঃনগর "এগারসিন্দুর গোধূলি" সরাসরি কিশোরগঞ্জ এর উদ্দেশ্যে ছেড়ে যায়। ভাড়া পড়বে ১২৫ টাকা (প্রথম শ্রেণী) এবং ৫০ টাকা (সাধারন)। বাসেযেতে চাইলে আপনাকে মহাখালি কিংবা গোলাপবাগ/সায়েদাবাদ বাস কাউন্টারে যেতে হবে। মহাখালি থেকে ২০ মিনিট পরপর "অনন্যা" ও "অনন্যা ক্লাসিক" কিশোরগঞ্জের উদ্দেশ্যে ছেড়ে যায়। ভাড়া পড়বে ১৯০ টাকা। গোলাপবাগ থেকে "অনন্যা সুপার" এবং "যাতায়াত পরিবহন" ৪৫ মিনিট পর পর ছেড়ে যায়। ভাড়া ২০০ টাকা। আর সায়েদাবাদ থেকে "ঈশা খাঁ পরিবহন" ছাড়ে আধা ঘণ্টা পর পর। বিআরটিসির এসি বাসেও যেতে পারেন কমলাপুর থেকে। ভাড়া পড়বে ২০০ টাকা। তবে বাসে যেতে চাইলে অনন্যা সুপারে যাওয়াই ভাল। সার্ভিস যেমন ভাল, সময়ও লাগবে অপেক্ষাকৃত কম। সাড়ে তিন থেকে চার ঘণ্টা।
আরেকটা বাস আছে "হাওর বিলাস" নামে। এই বাসটা মহাখালি হতে ছাড়ে এবং সরাসরি চামড়া ঘাটা পর্যন্ত যায়। ভাড়া কত তা মনে নেই। এখন সম্ভবত ২০০ টাকা।
কিশোরগঞ্জ শহর থেকে চামড়া নদীবন্দর ২৫ কিলোমিটার দূরে। চামড়া ঘাট নামেই এটি পরিচিত এবং করিমগঞ্জ থানার অন্তর্ভুক্ত। শহরের একরামপুর বাসস্ট্যান্ড থেকে আধা ঘণ্টা পর পর বাস ছাড়ে চামড়া ঘাটের উদ্দেশ্যে। বাসে না গিয়ে ইজি বাইকেও যেতে পারেন। সেটাই সব থেকে ভাল উপায়। চামড়া ঘাট হচ্ছে হাওরের প্রবেশদ্বার। এখান থেকে আপনি নদীপথে হবিগঞ্জের আজমিরিগঞ্জ, বানিয়াচং; সুনামগঞ্জের শাল্লা, ধর্মপাশা, জামালগঞ্জ; কিশোরগঞ্জের ইটনা, মিঠামইন, নিকলি অষ্টগ্রাম এবং নেত্রকোনার মোহনগঞ্জ, মদন, খালিয়াজুরি থানায় যেতে পারেন। এই সবকয়টি থানা মিলেই আমাদের হাওরাঞ্চল। এইসব থানা ছাড়াও ভৈরব নদীবন্দর ও সিলেটেও আপনি যেতে পারবেন চামড়া নদীবন্দর থেকে।
গুগল আর্থের সৌজন্যে চামড়া নদীবন্দরকে "Birds view" তে কেমন দেখায় চলুন একটু দেখে নেই।

হাওরাঞ্চলের কয়েকটা থানায় যাবার সৌভাগ্য হয়েছে। সেগুলোর মাঝে মিঠামইন থানাটাই সবথেকে সুন্দর ও পরিষ্কার পরিচ্ছন্ন। চামড়া বন্দর থেকে ছয় ঘণ্টার দূরত্ব। বিশাল বেড়িবাঁধ দিয়ে শহরটাকে বন্যার হাত থেকে রক্ষা করা হয়েছে। সেই বাঁধের উপর দাঁড়ালে আপনার মনে হবে আপনি সমুদ্রের মাঝে ছোট একটা দ্বীপে দাঁড়িয়ে আছেন। আর পূর্ণিমার রাতে সেখানে গেলে … থাক আর বললাম না। সবাইকে ঘুরে দেখার আমন্ত্রন রইল।
হয়ত বলতে পারেন ৪ টা জেলা নিয়ে আমাদের হাওরাঞ্চল তারপরেও আমি কেন কিশোরগঞ্জ দিয়ে যেতে বলছি আপনাদের। তার কারন হচ্ছে হাওরাঞ্চলের যোগাযোগ ব্যবস্থা খুবই দুর্গম। আর দুর্গম বলেই হাওরের প্রকৃতি এখনো ধর্ষিত হয় নি। চামড়া নদীবন্দর কিশোরগঞ্জে হওয়াতে এখান দিয়েই হাওরাঞ্চলে যাতায়াত অপেক্ষাকৃত সহজ। কিশোরগঞ্জ শহরে থাকার জন্য কিছু ভাল হোটেল আছে যেমন- হোটেল গাংচিল, হোটেল উজান ভাটি ও হোটেল ক্যাসেল সালাম। কিন্তু হাওরাঞ্চলের কোন থানাতেই থাকার ভাল হোটেল নেই। হাওরাঞ্চলে ভ্রমণের এটাই সবথেকে বড় সমস্যা। এই ব্যাপারটা ম্যানেজ করেই আপনাদের আসতে হবে। যদি তা পারেন তাহলেই আমাদের দেশের প্রকৃতির ভিন্ন সৌন্দর্য আপনাকে ধরা দিবে।
ছবি কৃতজ্ঞতাঃ Kishoreganj FNF এবং Razaie Rafin Sarkar

