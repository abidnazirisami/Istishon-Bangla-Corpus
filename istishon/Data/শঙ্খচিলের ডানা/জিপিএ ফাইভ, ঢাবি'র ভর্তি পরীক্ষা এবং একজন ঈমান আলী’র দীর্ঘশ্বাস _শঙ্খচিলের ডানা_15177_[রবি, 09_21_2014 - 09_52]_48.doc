জিপিএ ফাইভ, ঢাবি'র ভর্তি পরীক্ষা এবং একজন ঈমান আলী’র দীর্ঘশ্বাস 


দেশে বিগত কয়েকবছর ধরে মেধার বিস্ফোরণ ঘটেই চলেছে। এর পিছনে প্রধান কারণ এসএসসি পরীক্ষায় জিপিএ ফাইভ এর সুনামি। এই সুনামিতে আপাতদৃষ্টিতে সবাই ব্যাপক খুশি। সরকার খুশি, কারণ পাশের হার বাড়ছে। ছাত্রছাত্রীরা খুশি, কারণ অগা-মগা সবাই জিপিএ ফাইভ পাচ্ছে। অভিভাবকরাও খুশি, কারণ তাদের জমানায় নিজেদের পাশ করতেই খবর হয়ে যেত আর তাদের ছেলেমেয়েরা অবলীলায় পাশ করে যাচ্ছে। আম পাবলিক তো আরও খুশি, কারণ দেশে মেধাবী শিক্ষার্থীর সংখ্যা বাড়ছে।
সমস্যা হচ্ছে, আমি খুশি হতে পারছি না। এমন না যে আমি খুব নেগেটিভ মানসিকতার লোক, সরকারের সব কাজেই সমালোচনা করতে ভালোবাসি। কারণ হচ্ছে আমি ঘরপোড়া গরু তাই সিঁদুরে মেঘ দেখলেই দৌড় দেই। এই মেধার বিস্ফোরণের সাথে সাথে সত্যিকার অর্থেই যদি ছাত্রছাত্রীদের মেধার বিকাশ ঘটত তাহলে আমার থেকে বেশি খুশি হয়ত কেউই হত না। কিন্তু আসল ব্যাপার তো ভিন্ন।
কি, মনে হচ্ছে বেশি বকছি? ঠিক আছে, প্রমাণ করে দিচ্ছি যে আমার দাবী সঠিক। তার আগে, চলুন বিগত বছরগুলোতে এসএসসি পরীক্ষার ফলাফল একটু বিশ্লেষণ করা যাক।
মাধ্যমিক স্তরে জিপিএ পদ্ধতি প্রথম বাস্তবায়ন ২০০১ সালে। সেই বছর এসএসসি পরীক্ষা দিয়েছিল ৭,৮৬,২২০ জন শিক্ষার্থী। পাশের হার ছিল ৩৫.২২% এবং জিপিএ ফাইভ পেয়েছিল সারা বাংলাদেশে মাত্র ৭৬ জন শিক্ষার্থী। 
২০০১ সালের আগের বছরগুলো ছিল Board Stand কিংবা Star Marks এর জমানা। একেক বোর্ডে ২০ জনের বেশি স্ট্যান্ড করতে পারত না। সেই হিসাবে তৎকালীন ৬ টা বোর্ডে সর্বোচ্চ ১২০ জন স্ট্যান্ড করবার গৌরব অর্জন করতে পারত। ২০০১ সালে যেই ৭৬ জন জিপিএ ফাইভ পেয়েছিল তারাই এককথায় সারা দেশ মিলিয়ে স্ট্যান্ড করেছিল। এবং জিপিএ ফাইভ ছিল চূড়ান্ত মেধার বহিঃপ্রকাশ।
পরের বছরগুলোতে পাশের হারের উঠানামা থাকলেও জিপিএ ফাইভ পাওয়া ছাত্রছাত্রীর সংখ্যা বাড়তে লাগলো। ২০০২ এবং ২০০৩ সালে পাশের হার ছিল যথাক্রমে ৪০.৬৬% ও ৩৫.৯১% এবং জিপিএ ফাইভ এর সংখ্যা ছিল ৩২৭ ও ১,৩৮৯। 
২০০৪ সালে চতুর্থ বিষয় এর নাম্বার যোগ করবার বিধান চালু হয়। ফলে জিপিএ ফাইভ এর সংখ্যা ১,৩৮৯ থেকে একলাফে ৮,৫৯৭ তে পৌঁছায়। পাশের হার বেড়ে দাঁড়ায় ৪৮.০৩%।
২০০৫ সাল থেকে মেধার বিস্ফোরণ এর প্রাথমিক পর্যায় শুরু হয়। বাংলাদেশের ইতিহাসে পাশের হার প্রথমবারের মত শতকরা ৫০ ভাগ অতিক্রম করে ৫২.৫৭% এ পৌঁছায়। সেইসাথে জিপিএ ফাইভ প্রাপ্ত ছাত্রছাত্রীর সংখ্যাও প্রায় দ্বিগুণ বেড়ে ১৫,৬৪৯ জনে পৌঁছে। 
পরের বছরগুলোতেও জিপিএ ফাইভ এর সংখ্যা ক্রমান্বয়ে বাড়তেই থাকে। ২০০৬ সালে ২৪,৩৮৪ জন শিক্ষার্থী জিপিএ ফাইভ পায়। পাশের হার ছিল যথাক্রমে ৫৯.৪৭%। ২০০৬ সাল ছিল বিএনপি’র নেতৃত্বাধীন তৎকালীন ৪ দলীয় জোট সরকারের শাসনের সর্বশেষ বছর। শাসনকালের শেষ বছরে স্বাভাবিকভাবেই বিএনপি চেয়েছিল শিক্ষায় তাদের সাফল্যের হার বেশি দেখাতে। নিন্দুকেরা বলেন সেই ইচ্ছের প্রতিফলনেই আগের বছরের তুলনায় প্রায় ১০,০০০ শিক্ষার্থী জিপিএ ফাইভ বেশি পেয়েছিল। 
২০০৭ সালের শুরুতে বাংলাদেশে ক্ষমতার দৃশ্যপটে আবির্ভূত হয় সেনা সমর্থিত তত্ত্বাবধায়ক সরকার। তত্ত্বাবধায়ক সরকারের প্রথম বছরে পাশের হার ছিল ৫৭.৩৭%। জিপিএ ফাইভ পেয়েছিল ২৫,৭৩২ জন। পরের বছর অর্থাৎ ২০০৮ সালে মেধার বিস্ফোরণ এর দ্বিতীয় পর্যায় শুরু হয়। পাশের হার প্রায় ১৩% বেড়ে দাঁড়ায় ৭০.৮১% এবং জিপিএ ফাইভপ্রাপ্ত শিক্ষার্থীর সংখ্যা প্রায় ১৬,০০০ বেড়ে দাঁড়ায় ৪১,৯১৭ জনে।
২০০৯ সালে আওয়ামী লীগের নেতৃত্বাধীন ১৪ দলীয় জোট ক্ষমতার মসনদে আরোহণ করে। প্রথম বছর বলেই হয়ত খুব বেশি কিছু তারা দেখাতে পারে নি। এই বছর পাশের হার কিছুটা কমলেও (৬৭.৪১%) জিপিএ ফাইভ প্রাপ্ত শিক্ষার্থীর সংখ্যা বেড়ে দাঁড়ায় ৪৫,৯৩৪ জনে।
বিএনপি’র আমলে সারা দেশ দুর্নীতিতে ছেয়ে গিয়েছিল এই কথা স্বয়ং খালেদা জিয়াও মনে হয় অস্বীকার করতে পারবেন না। তবে নকলমুক্ত পরীক্ষা আয়োজন করে তারা ঠিকই প্রশংসা কুড়িয়েছিল। সম্ভবত আওয়ামী লীগ সরকার ভাবল এই জায়গাটাতে বিএনপি’কে পরাজিত না করলে ইজ্জত থাকছে না। শুরু হল উদারভাবে পরীক্ষার্থীদের পরীক্ষার খাতা মুল্যায়ন। যেই ছেলেটা হয়ত পাশ করবার যোগ্যতাও রাখে না সেই ছেলেটাই ৮০% এর বেশি নাম্বার পাওয়া শুরু করল। চারপাশে শুরু হল মেধার জলোচ্ছ্বাস (বিস্ফোরণ স্টেজ অতিক্রম হয়ে গেছে এরই মাঝে)। ফলাফল, ২০১০ সালে পাশের হার ছিল ৭৮.৯১%। জিপিএ ফাইভ পেল আগের বছরের চেয়ে ১৭ হাজারেরও বেশি শিক্ষার্থী। ৬২,১৩৪ জন। 
পরের দুইটা বছর এই ধারা অব্যাহত থাকল। ২০১১ ও ২০১২ সালে পাশের হার যথাক্রমে ৮২.১৬% ও ৮৬.৩২% এ উন্নিত হল। জিপিএ ফাইভ এর সংখ্যাও বাড়ল। ৬২,৭৮৮ এবং ৬৫,২৫২ জন। 
গত বছর ছিল মহাজোট সরকারের বিগত শাসনামলের শেষ বছর। এই বছরে এসএসসি পরীক্ষার ফলাফলে বিশেষ করে জিপিএ ফাইভের সংখ্যায় একেবারে যাকে বলে সুনামি বয়ে গেল। পাশের হার প্রায় ৯০ শতাংশের কাছাকাছি উঠে আসল (৮৯.০৩%)। জিপিএ ফাইভের সংখ্যা কত বাড়ল জানেন? মাত্র (!) ২৬,০০০। এই বছর জিপিএ ফাইভ পেয়েছিল সর্বমোট ৯১,২২৬ জন শিক্ষার্থী। 
এইবার ২০১৪ সালের ঘটনা। অনেক নাটকীয়তার পর একপ্রকার বিনা নির্বাচনেই আওয়ামী লীগ নেতৃত্বাধীন মহাজোট সরকার আবারও বাংলাদেশের ক্ষমতা গ্রহণ করল। এই সরকার নিয়ে চারদিকে নানা সমালোচনা। সমালোচকদের দাঁতভাঙা জবাব দেওয়ার জন্য পরীক্ষার চমৎকার ফলাফলের চেয়ে উত্তম অস্ত্র আর কিই বা হতে পারে। 
২০১৪ সালের এসএসসি’র ফলাফলের পর দেখা গেল পরীক্ষায় অংশগ্রহণকারী ১০,৮৭,৮৭০ জন শিক্ষার্থীর মধ্যে শতকরা ৯০ ভাগেরও বেশি (৯২.৬৭%) পাশ করেছে যা বাংলাদেশের ইতিহাসে অনন্য রেকর্ড। জিপিএ ফাইভ পেয়েছে ১,২২,৩১৩ জন। অর্থাৎ শেষ দুই বছরে জিপিএ ফাইভ প্রাপ্ত শিক্ষার্থীর সংখ্যা বেড়েছে প্রায় দ্বিগুণ। ২০০১ সালের মহামূল্যবান জিপিএ ফাইভ এখন মুড়ি-মুড়কির মত দেদারসে বিলানো হচ্ছে। যার ইচ্ছে কুড়িয়ে নাও। আগের বছর যদি জিপিএ ফাইভের সুনামি হয়ে থাকে তাহলে এই বছরের রেজাল্টকে কি বলা যায়? আপনারাই ঠিক করুন।
এইসব পরিসংখ্যানকে যদি একটা গ্রাফে প্রতিস্থাপন করা যায় তাহলে ছবিটা কেমন দাঁড়ায় দেখুন।
প্রতিবছর পরীক্ষার্থীদের শতকরা কতজন জিপিএ ফাইভ পেয়েছে এইবার চলুন সেটা দেখা যাক। ২০০১ সালে মোট পরীক্ষার্থীর ০.০০৯৬৬৬৫% জিপিএ ৫ পেয়েছিলো। অর্থাৎ সোনার ছেলে/মেয়ে ছিল লাখে মাত্র ১০ জন। ২০০৪ সালে ছিল প্রতি ১০০ তে ১ জন। আর ২০১৪ সালে সেই সংখ্যা বেড়ে দাঁড়িয়েছে ১০০ তে প্রায় ৯ জন। অর্থাৎ ১০ বছরে জিপিএ ফাইভের সংখ্যা বেড়েছে ১০ গুন। বসুন্ধরার জমির দামও মনে হয়ে ১০ বছরে এত বাড়ে না। আসেন, আনন্দে হাততালি দেই।
জিপিএ ফাইভের এই ঊর্ধ্বমুখী বিচরণ দেখে আপনি আহ্লাদে আপ্লুত হতেই পারেন। কেউ আপনাকে না করছে না। দেশ এগিয়ে যাচ্ছে। এমন খুশির খবরে মিষ্টি না খেলে কি হয়। আপনাদের জন্য তাই মিষ্টিমুখের সু-বন্দোবস্ত আছে। কুমিল্লার বিখ্যাত রসমালাই। নরমাল দাম ২৪০ টাকা কেজি। তবে পরীক্ষার রেজাল্ট যেদিন বের হয় সেদিন দাম কেজিপ্রতি ৩৫০ টাকাও ছাড়িয়ে যায়। আপনাদের জন্য একদম ফ্রি।
এতক্ষণ আমরা জিপিএ ফাইভের নাচানাচি দেখলাম। এই নৃত্যে অংশ নিতে আমারও আপত্তি ছিল না। সমস্যাটা বাঁধল অন্য জায়গায়। যেই হারে জিপিএ ফাইভের সংখ্যা মানে মেধাবীর সংখ্যা বাড়ছে সেই হারে তাদের তো এতদিনে ক্যালটেক বা নাসা না হোক, অন্তত হার্ভার্ড কিংবা অক্সফোর্ড ইউনিভারসিটিতে চান্স পাওয়ার কথা। কিন্তু বেশিরভাগ তো বাংলাদেশের পাবলিক ইউনিভার্সিটিগুলোতেই চান্স পাচ্ছে না। সমস্যাটা কোথায়? 
বিশ্ববিদ্যালয়ের ভর্তি পরীক্ষাগুলোতে পাশ করতে হলে আপনার যেই জিনিসটা থাকতেই হবে সেটি হচ্ছে বেসিক নলেজ। এই জিনিস ছাড়া আপনি এসএসসি কিংবা এইচএসসি’র ফাঁড়া কাঁটাতে পারলেও ভর্তি পরীক্ষার ফাঁড়া মোটেও কাঁটাতে পারবেন না তা সে যতই ভাল ছাত্র হোন না কেন? ভালো ছাত্র বলাটা হয়ত ঠিক হবে না, ভাল রেজাল্টওয়ালা বললেই জুতসই হয়। জিপিএ ফাইভের সুনামিতে ভেসে যারা এসএসসি এবং এইএসসি’র গণ্ডি পেরিয়েছে তাদের বেশিরভাগই এই বেসিক নলেজের অভাবেই ভর্তি পরীক্ষায় ব্যর্থ হচ্ছে। কি এইবারও বিশ্বাস হচ্ছে না? নাহ, আপনাদের নিয়ে আর পারা গেল না। চোখে আঙুল দিয়ে না দেখালে আর চলছে না।
ঢাকা বিশ্ববিদ্যালয়ের “ক” ইউনিটের ভর্তি পরীক্ষার রেজাল্টের দিকে একটু নজর দেওয়া যাক। ২০০৯ সালে ভর্তি পরীক্ষায় পাশ করেছিল শতকরা ৪৬.২ ভাগ ছাত্রছাত্রী। এরপর থেকে পাশের এই হার কমছেই। পরের বছরগুলোতে পাশের হার ছিল যথাক্রমে ৪৫.০৫% (২০১০), ৪১.০১% (২০১১), ৩৯.৪৫% (২০১২), ৩১.৮৮% (২০১৩) এবং ২০১৪ সালে রেকর্ড ব্রেকিং ২১.৫%। অথচ ২০০৯ থেকে থেকে এসএসসি পরীক্ষায় পাশের হার কিন্তু ক্রমান্বয়ে বাড়ছেই যথাক্রমে ৬৭.৪১% (২০০৯), ৭৮.৯১% (২০১০), ৮২.১৬% (২০১১), ৮৬.৩২% (২০১২), ৮৯.০৩% (২০১৩) এবং ২০১৪ সালে রেকর্ড ব্রেকিং ৯২.৬৭%। 
কি মাথা ঘুরে যাচ্ছে? গ্রাফে দেখলে মনে হয় বুঝতে সুবিধা হবে।
গ্রাফটা দেখলেই হেমন্ত মুখোপাধ্যায়ের সেই অমর গানটির কথা মনে পড়ে যায়,
আজ দুজনার দুটি পথ ওগো
দুটি দিকে গেছে বেঁকে।
তোমার ও পথ আলোয় ভরানো জানি
আমার এ পথ আঁধারে আছে যে ঢেকে।
জিপিএ ফাইভ আর DU-A ইউনিটের পাশের হার সত্যিই দুই দিকে বেঁকে গেছে। এইভাবে চলতে থাকলে এই জাতির সামনে আঁধারের রাজ্যে ঝাঁপ দেওয়া ছাড়া আর কোন গতি চোখে পড়ছে না।
শুধু তাই নয়। ২০১০ সাল থেকে ২০১৪ সাল পর্যন্ত ৫ বছরে জিপিএ ফাইভপ্রাপ্ত শিক্ষার্থীর সংখ্যা ৬২,১৩৪ থেকে বেড়ে হয়েছে ১,২২,৩১৩ জন। অথচ এই সময়টায় ২০১০ সালে শতকরা ৫১ ভাগ, ২০১১ সালে ৫২ ভাগ, ২০১২ সালে ৫৫ ভাগ এবং ২০১৩ সালে ৭০ ভাগ এবং ২০১৪ সালে শতকরা ৭৫ ভাগ জিপিএ ফাইভ অর্জনকারী ছাত্রছাত্রী ভর্তি পরীক্ষায় অকৃতকার্য হয়েছে। এই সময়টুকুতে জিপিএ ফাইভ এর শতকরা হার এবং জিপিএ ফাইভ প্রাপ্ত শিক্ষার্থীর ঢাকা বিশ্ববিদ্যালয়ের ভর্তি পরীক্ষায় কৃতকার্য হওয়ার হারকে যদি গ্রাফে প্রতিস্থাপন করি তাহলে সেটা আমাদেরকে নিচের দৃশ্য প্রদর্শন করে।
এখন যদি বিজ্ঞানী আইজ্যাক নিউটন জীবিত থাকতেন এবং বাংলাদেশে বসবাস করতেন তাহলে গতিবিদ্যার সূত্রটিকে তিনি নিশ্চিত নিচের মত করে লিখতেন,
বাংলাদেশের ছাত্রছাত্রীদের ঢাকা বিশ্ববিদ্যালয়ের “ক” ইউনিটের ভর্তি পরীক্ষায় পাশের হার তাদের এসএসসি পরীক্ষায় প্রাপ্ত জিপিএ ফাইভের সংখ্যার বর্গের ব্যস্তানুপাতিক। 
কি, গলা শুকিয়ে যাচ্ছে তাই না? সেটাই স্বাভাবিক। একটা টি-ব্রেক হয়ে যাক। এলাচি পাতার চা পান করেছেন কখনও? না করে থাকলে এইবেলা করে নিন। চাঁদপুরে এই চা পাওয়া যায়।
টি ব্রেকের পর আশা করছি আপনাদের শুষ্ক গলা সিক্ত হয়েছে। এখন আপনাদের ঈমান আলী’র গল্প শোনাব। ঈমান আলী একজন রিক্সাওয়ালা। ময়মনসিংহ শহরের গুলকিবাড়ি প্রাইমারী স্কুলের লাগোয়া একটা ছাপরায় তিনি থাকতেন। দুই ছেলে, এক মেয়ে নিয়ে তার অভাবের সংসার। আমার ছেলেবেলার একটা উল্লেখযোগ্য সময় কেটেছে গুলকিবাড়ির নানাবাড়িতে। আমাকে ঈমান আলী অত্যাধিক স্নেহ করতেন। রিক্সায় নিয়ে ঘুরে বেড়াতেন। পিচ্চি ছিলাম বলেই হয়ত।
ঈমান আলী’র দুই ছেলের একজনের নাম ছিল লাবু, আরেকজনের হাবিব (প্রকৃত নাম মনে পড়ছে না)। লাবু ভাই ছিলেন চরম ট্যালেন্টেড একটা ছেলে। ২০০২ সালে তাঁর সাথে আমার দেখা হয় ঢাকা বিশ্ববিদ্যালয়ের সূর্যসেন হলে। Accounting এ অনার্স করছিলেন তিনি। আর আমি ঢাকায় এডমিশন কোচিং নিয়ে ব্যস্ত। লাবু ভাইয়ের সাথে অনেকক্ষণ গল্প করেছিলাম। তিনি তাঁর জীবন সংগ্রামের বিভিন্ন কাহিনী শুনিয়েছিলেন আমাকে। একটা দারুণ কথা বলেছিলেন,
“আমার এই মাথাটা ছাড়া আর কিছুই সম্বল নাই রূপক। এইটা খাটিয়েই আমাকে উপরে উঠতে হবে।“
লাবু ভাই অনেক উপরে উঠেছেন। তাঁর বাবা এখন আর রিক্সা চালান না। ময়মনসিংহ শহরের আকুয়াতে পরিবার নিয়ে থাকেন। ছোট্ট একটা মুদি দোকান দিয়েছেন সেখানে। ইতোমধ্যে আমার নানাবাড়ি শিফট হয়ে আকুয়াতে এসেছে। দীর্ঘদিন পর নানাবাড়িতে গিয়েছি আর ঈমান আলী চাচার সাথে দেখা। আমাকে জড়িয়ে ধরে তাঁর সে কি কান্না। বলেন,
“বাবা তুমি এত বড় হয়ে গেছ। ভুলে যাও নাই তো আমাকে।“
সত্যি বলতে কি, তাঁর চেহারা ভুলেই গিয়েছিলাম কিন্তু ঘটনাগুলো মনে ছিল।
চাচা অনেক গল্প করলেন। তাঁর ছোট মেয়ে এইবার এইচএসসি পাশ করেছে। এসএসসি, এইচএসসি দুইটাতেই জিপিএ ফাইভ। বললাম,
“চাচা, লাবু ভাই এর মত আপনার মেয়েও আপনার মুখ উজ্জ্বল করবে দেখে নিয়েন।“
অদ্ভুত ব্যাপার, ঈমান আলি’র মুখে রাজ্যের অন্ধকার ভর করল। বললেন,
“ছেলেটা (লাবু ভাই) দুইটা স্টার পেয়েছিল। তাতেই নিশ্চিত ছিলাম ভাল কোথাও ভর্তি হয়ে ক্যারিয়ার গড়তে পারবে। মেয়েটাকে নিয়ে খুব একটা আশা করছি না। এত এত জিপিএ ফাইভের ভিড়ে ও কিভাবে চান্স পাবে? লাবু’টার মত ওর ব্রেইন এতটা শার্পও না।“ 
ঈমান আলী দীর্ঘশ্বাস ছাড়ে। একজন অশিক্ষিত, প্রাক্তন রিক্সাচালক ঈমান আলী যেটা বুঝতে পারেন আমাদের সরকারের কর্তাব্যক্তিরা কেন জানি সেটা বুঝতে পারেন না। এই যে জিপিএ ফাইভের সুনামি সেটা কি আদৌ আমাদের ছাত্রছাত্রীদের কোন উপকারে আসছে? আমি এইচএসসি পরীক্ষায় বাংলা প্রথম ও দ্বিতীয় পত্রে যথাক্রমে ৬৩ এবং ৬৭ পেয়েছিলাম। যেই শুনে সেই বলে এত নাম্বার কিভাবে পেয়েছিলাম? কারণ বাংলায় লেটার মার্কস পাওয়া আর সাইদির চন্দ্রাভিজান মোটামোটি সমার্থক ছিল। আমরা বিজ্ঞানের ছাত্ররা নাম্বার তুলতাম বিজ্ঞানের বিষয়গুলোতে। বাংলা-ইংরেজীর নাম্বার স্রষ্টার উপর ছেড়ে দিয়ে নিশ্চিন্ত থাকতাম। আর আজকাল ছেলেমেয়েরা মুড়ি-মুড়কির মত লেটার মার্কস পাচ্ছে। 
আমি মোটেও ঈর্ষান্বিত নই। ব্যাপার হচ্ছে তারা যদি জেনে-শুনে-বুঝে-লিখে এই নাম্বার পেত তাহলে কোন কথাই ছিল না। কতটুকু তারা শিখতে পারছে সেটা কিন্তু দেখার বিষয়। চাকরীতে প্রবেশের আগ পর্যন্ত রাজশাহী আর কিশোরগঞ্জ এই দুই জায়গায় বেশ কয়টা কোচিং এ ক্লাস নিয়েছি। প্রাইভেট পড়িয়েছি অনেককেই। একজন জিপিএ ফাইভ পাওয়া ছাত্র যদি ডাল্টনের সুত্র বলতে না পারে, মেন্ডেলিফের পর্যায় সারণীর সীমাবদ্ধতা বলতে না পারে, এভগেড্রো সংখ্যার মান না জানে, E=mc2 সুত্রের মানে বলতে না পারে, সম্প্রদানে চতুর্থী কারকের উদাহরণ বলতে না পারে, ডিফারেন্সিয়াল আর ইন্টিগ্রাল ক্যালকুলাসের মধ্যকার মৌলিক পার্থক্য বলতে না পারে, দ্বিপদ নামকরণের জেনাস এবং স্পেসিসের উৎস বলতে না পারে তাহলে তার জিপিএ ফাইভ পাওয়ার যৌক্তিকতা নিয়ে আমার মনে প্রশ্ন উঠাই স্বাভাবিক।
আমাদের সময় কেউ যদি দুইটা স্টার মার্কস পেত (৭৫০ নাম্বার থেকে বেশি), তাহলে সবাই নিশ্চিত থাকত উক্ত ছাত্র/ছাত্রী কোন না কোন পাবলিক ভার্সিটিতে চান্স পাবেই। কিন্তু আজ কেউ যদি দুইটা গোল্ডেন জিপিএ পায় তাহলেও কেউ বলতে পারবে না যে সে আদৌ কোথাও চান্স পাবে কি না। উদাহরণ চারপাশেই আছে। দেখে নিতে পারেন। 
শেষ কথা : It’s not a matter of fun. কেউ কি বুঝতে পারছেন আমাদের শিক্ষাব্যবস্থা ধ্বংস হতে চলেছে? ফেসবুকে প্রশ্নপত্র ফাঁস এবং উদারভাবে পরীক্ষার খাতা মূল্যায়নের মাধ্যমে জিপিএ ফাইভকে সহজলভ্য করে আমাদের ছাত্রছাত্রীদের মেধা এবং সৃজনশীলতাকে আমরা ধ্বংস করে দিচ্ছি। যেই ছেলেটার কঠিন পরিশ্রম করার মানসিকতা আছে সেও পরিশ্রম করা ছেড়ে দিচ্ছে। যেই ছেলেটার যোগ্যতা নেই সেও নিজেকে বিশাল জ্ঞানী ভাবছে। এডমিশন পরবর্তী ধাক্কায় তাদের কল্পনার ফানুশ ভেঙে পড়ার সাথে সাথে নিজেদের আত্মবিশ্বাসেও চিড় ধরছে। হতাশ একটা প্রজন্মের কাছ থেকে আপনি আর কিই বা আশা করতে পারেন। এবং এর জন্য আমরাই দায়ী। সম্ভবত নিজেদের মেধাকে গলা টিপে হত্যা করে নতুন একটা প্রজন্মের সৃজনশীলতাকে ধ্বংস করে দেওয়া কেবল আমাদের পক্ষেই সম্ভব। 
সংযুক্তিঃ গত ২৪.০৯.২০১৪ তারিখে এটিএন নিউজের News Hour Extra তে অতিথি হিসাবে এসেছিলেন বাংলাদেশ সরকারের মাননীয় শিক্ষামন্ত্রী জনাব নুরুল ইসলাম নাহিদ। টকশোটি'র মূল উপজীব্য ছিল এসএসসি/এইচএসসি পরীক্ষার পাশের হারের সাথে সাথে শিক্ষার মান বাড়ছে না কি কমছে। মাননীয় শিক্ষামন্ত্রী দাবী করেছেন শিক্ষার মান অনেক বেড়েছে। বাকি অতিথিদের ভাষ্য অনুযায়ী (যাদের মধ্যে ঢাকা বিশ্ববিদ্যালয়ের মাননীয় উপাচার্যও ছিলেন) শিক্ষার মান কিছুটা বেড়েছে। এর পিছনে অন্যতম কারণ প্রযুক্তির সহজপ্রাপ্যতা এবং ইন্টারনেটের সহজলভ্যতা। ফেসবুকে প্রশ্নপত্র ফাঁসের বিষয়টাও কিছুটা উঠে এসেছিল কিন্তু আর এগোয় নি। আমি মূর্খ মানুষ, আম পাবলিক। একটু কম বুঝি তাই কিছু বলার নেই। শুধু একটা নিউজ দেই।
২৩.০৯.২০১৪ তারিখে ঢাকা বিশ্ববিদ্যালয়ের খ ইউনিটের ভর্তি পরীক্ষার রেজাল্ট দিয়েছে। পাশের হার ফাটাফাটি। মাত্র ৯%। শিক্ষার মান কতটা বেড়েছে আশা করি বুঝতেই পারছেন। । 

