অরণ্যের দিনরাত্রি # ৩য় পর্ব # রাতারগুল জলাভূমির বন (Amazon of the East) @ সিলেট 



আমার পরিচিতদের প্রায় সকলেই আমার ঘোরাঘুরির নেশার ব্যাপারে ভালোভাবেই অবগত আছেন। ঘোরাঘুরির ক্ষেত্রে পাহাড় এবং অরণ্য সবসময়েই আমার অগ্রাধিকার তালিকায় থাকে। মাশাল্লাহ চাকরিটাও এমন যে চাই বা না চাই প্রতি মাসেই আমাকে ঢাকার বাইরে ৪-৫ দিনের একটা ট্যুর দিতেই হবে। একেক মাসে একেক জেলায় যাই। রথ দেখাও হয়, কলা বেচাও খারাপ হয় না। 
এই মাসে সিলেট গিয়েছিলাম। ১১ তারিখ মিটিং এর পর ১২ তারিখ ছিল জামায়াতের হরতাল। হরতালে দিনের বেলা কাজ করার কোন উপায় থাকে না। ফ্রি ফ্রি বসে না থেকে ভাবলাম রাতারগুল থেকে ঘুরে আসা যায়। গত বছর প্রথম Ratargul Swamp Forest এর নাম শুনি। এটি বাংলাদেশের একমাত্র জলাভূমির বন। এই জাতীয় বন সাধারণত দেখা যায় আমাজন অববাহিকায়। বিশ্বে যে অল্প কয়টি Fresh water swamp forest আছে রাতারগুল তাঁর মাঝে অন্যতম। Swamp forest বা জলাভূমির বনের বৈশিষ্ট্য হচ্ছে বর্ষাকালে এই বন পানিতে ভরে যায়। এই বনের গাছগুলো পানিতে মারা যায় না। বরং পানিতে আরও সবুজ হয়ে উঠে। এই ধরণের বনে ঢুকলেই আপনার মনে হবে গাছগুলোর শিকর বোধহয় পানিতেই জন্মেছে। প্রায় ২০-৩০ ফুট পানিতে ডুবে থাকে গাছগুলো। তাই এই ধরণের বন অন্য সকল বন থেকে আলাদা।
খুব সকালেই বাইকে করে রওনা দিলাম রাতারগুলের উদ্দেশ্যে। সাথে ছিলেন সারওয়ার নামের আমাদের এক কলিগ যিনি ঐ মার্কেটে (গোয়াইনঘাট) কাজ করেন। বাইকে করে প্রায় ২৫ কিলোমিটার যাওয়ার পর যখন রাতারগুলের কাছাকাছি পৌঁছুলাম তখন রাস্তা শেষ। শেষ মানে আর বাইক চালানো যাবে না। কি করা যায় ভাবছিলাম। যে জায়গায় বাইক থামিয়েছিলাম সেখানে একজনকে দেখলাম ধান শুকাচ্ছেন। জিজ্ঞেস করলেন যে আমরা কোথায় যেতে চাই। রাতারগুলের কথা বলতেই হেসে বললেন “ও, সুন্দরবন যাবেন। তাহলে আমার নৌকা দিয়ে যেতে পারেন। গত ১০ দিনের বৃষ্টিতে বনে পানি উঠেছে। নৌকা ছাড়া যাওয়া যাবে না।“ আরে, এ তো দেখি মেঘ না চাইতেই বৃষ্টি। আমরা ভাবছিলাম কোথায় নৌকা পাব আর সেই নৌকা কি না আমাদের সামনে উপস্থিত। অতএব, আমাদের যাত্রা হল শুরু। 

প্রথমে বেশ কিছুদূর বৃষ্টিভেজা কর্দমাক্ত রাস্তা ধরে হেঁটে যেতে হল। জুতা খুলে রেখে খালি পায়েই আমরা রওনা দিয়েছিলাম। ছবিতে যেই রাস্তা দেখছেন সেই রাস্তা কিছুদূর গিয়েই শেষ। দিগন্তের কাছে যেই জঙ্গল দেখেছেন সেটাই রাতারগুল আর বনের শেষে যেই পাহাড় দেখছেন সেটা ভারতের মেঘালয়ের পাহাড়। এতদূর থেকেও সেই পাহাড়ের গায়ের ঝর্না স্পষ্ট দেখা যাচ্ছিল। আমার ডিজিটাল ক্যামেরা খুলতে গিয়ে দেখি আগের রাতে চার্জ দেওয়া হয় নি। কি আর করা, মোবাইল ক্যমেরাই তখন ভরসা। কর্দমাক্ত রাস্তা পেরিয়ে অবশেষে আমরা নৌকার কাছে পৌঁছুলাম। 

নৌকা চলতে শুরু করল। অল্প সময়ের মধ্যেই আমরা রাতারগুলের কাছে পৌঁছে গেলাম।

যাত্রার পুরো সময় জুড়েই আকাশ জুড়ে আলোছায়ার খেলা চলছিল। যাত্রার শুরুতে মেঘলা আকাশ, আবার বনে প্রবেশ করার সময় ঝলমলে রোদ। সেই রোদ গায়ে মেখেই আমরা বনের প্রবেশমুখে চলে এলাম। প্রবেশমুখে দুইটা নৌকা বাঁধা ছিল। বোঝা গেল, আমাদের মত ভ্রমণপিপাসু লোকের অভাব নেই।

অতঃপর আমরা বনে প্রবেশ করিলাম। চারপাশের নিরবতা এতটাই বিমোহিত করেছিল যা কি না ভাষায় প্রকাশ করতে পারব না। নাম মা জানা পাখির ডাক ছাড়া আর কোন শব্দই কানে আসছে না। অদ্ভুত সেই অনুভূতি। চলুন এই সুযোগে রাতারগুলের সবুজ নিস্তব্ধ প্রকৃতির কিছু ছবি দেখে নেই।


শুনেছি এই জঙ্গলে প্রচুর সাপ আছে যেগুলো গাছের দালে থাকে। আমাদের সৌভাগ্য যে আমাদের কোন সাপের সামনে পড়তে হয় নি। 


হঠাত আকাশ কাল মেঘে ছেয়ে গেল এবং প্রচন্ড ভাতাস বইতে শুরু করল। বুঝতে পারলাম ঝড় আসছে। 

কিন্তু আমাদের কিছুই করার ছিল না। কারণ কেউই ছাতা বা রেইনকোট নিয়ে যাই নি সাথে করে। একটা শুকনো জায়গা দেখে নৌকাটা থামিয়ে আমরা বড় দেখে একটা গাছের আড়াল নিতে না নিতেই বৃষ্টি আমাদের উপর ঝাঁপিয়ে পড়ল।

বৃষ্টি থেকে বাঁচার চেষ্টা করে কোন লাভ হয় নি। দেখতে না দেখতেই সবাই ভিজে গেলাম। যেহেতু ভিজেই গেছি তাই খোলা জায়গায় বের হয়ে বৃষ্টি উপভোগ করা শুরু করলাম। এই মৌসুমে প্রথমবারের মত বৃষ্টিতে ভিজলাম। কিছুক্ষণের মাঝেই লক্ষ্য করলাম ঠান্ডায় কাঁপছি। তারপরেও যতক্ষণ বৃষ্টি ঝরল ততক্ষণ কাঁপতে কাঁপতেই এই বৃষ্টি উপভোগ করলাম। ঢাকায় তো আর এমনভাবে বৃষ্টি উপভোগ করার সুযোগ মিলবে না।

অতঃপর আমরা ফিরে চললাম। আরও কিছুক্ষণ থাকার ইচ্ছে ছিল কিন্তু বৃষ্টি সব ভণ্ডুল করে দিল। সব ভিজে গিয়েছিল। কাপড়, মোবাইল, মানিব্যাগ সব। ভাগ্যিস মোবাইলটা নষ্ট হয়ে যায় নি। তা হলে এইসব ছবি আপনাদের সাথে কিভাবে শেয়ার করতাম?
আমাদের রাতারগুল ভ্রমণ আপাতত শেষ। যাবার আগে রাতারগুলের কিছু তথ্য দিয়ে যাই। ৯৭২ একর আয়তনের এই বনের অবস্থান সিলেট জেলার গোয়াইনঘাট থানায়। এটি বাংলাদেশের একমাত্র এবং পৃথিবীর অল্প কয়েকটি স্বাদু পানির বনের মধ্যে অন্যতম। এটি গোয়াইন নদীর কাছে অবস্থিত এবং চেঙ্গির খাল নামক একটি খাল দিয়ে এখানে পানি আসে। বর্ষাকালে পুরো জঙ্গল ২০-৩০ ফুট পানিতে ডুবে যায়। বছরের অন্যান্য সময় এখানে ১০ ফুট বা তাঁর কম পানি থাকে। উপগ্রহ থেকে রাতারগুলকে কেমন দেখায় চলুন সেটা একনজর দেখে নেই।

বনের প্রধান বৃক্ষ হচ্ছে Pongamia pinnata (Koroch tree) । এছাড়া হিজল গাছও আছে প্রচুর পরিমানে। অনেক ধরণের পাখির অভয়ারণ্য এই বন। ভাগ্য ভাল থাকলে ঈগল কিংবা শকুনও আপনার চোখে পড়তে পারে। এছাড়া অনেক প্রজাতির সাপ, সরীসৃপ ও পতঙ্গও এখানে দেখা যায়।
বর্ষাকাল হচ্ছে রাতারগুলে ভ্রমণের সর্বোৎকৃষ্ট সময়। যারা দেশে থেকেই আমাজন জঙ্গলের স্বাদ পেতে চান, তাঁর দেরী না করে এখনই বেরিয়ে পড়ুন। নিশ্চিত করে বলছি, আপনাদের পয়সা পুরোমাত্রায় উশুল হয়ে যাবে।
বিঃদ্রঃ ১, ৮ ও ৯ নম্বর ছবি গুগল থেকে পাওয়া। 
অরণ্যের দিনরাত্রি # ১ম পর্ব # বর্ষীজোড়া ইকো পার্ক, মৌলভীবাজার
অরণ্যের দিনরাত্রি # ২য় পর্ব # দুলাহাজরা সাফারি পার্ক, কক্সবাজার

