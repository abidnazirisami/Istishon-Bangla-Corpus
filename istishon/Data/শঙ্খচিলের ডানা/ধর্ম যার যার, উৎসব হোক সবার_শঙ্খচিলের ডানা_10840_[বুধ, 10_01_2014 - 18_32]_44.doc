ধর্ম যার যার, উৎসব হোক সবার



ক্লাস নাইনে যখন পড়তাম তখন আমাদের বন্ধুদের মাঝে একটা সাধারণ ধারণা প্রচলিত ছিল। সেটা হচ্ছে কিশোরগঞ্জ শহরের হিন্দু মেয়েরা মুসলমান মেয়েদের তুলনায় অপেক্ষাকৃত বেশি সুন্দরী। ক্লাস নাইনে উঠা মানে লাইনে উঠা। মিচকা শয়তানী এই সময়টাতেই মাথায় বেশি ভর করে। তো একসাথে এত হিন্দু মেয়ে দেখার উপায় কি? 
দুর্গাপূজা ছিল এই ইচ্ছাপূরণের সবথেকে ভাল মাধ্যম। আমরা অধীর আগ্রহে অপেক্ষা করতাম কবে দুর্গাপূজা শুরু হবে। দুর্গাপূজার একটা ভাল দিক ছিল এই যে টানা ১০ দিন ধরে এই উৎসব চলবে। আর শেষ ৫ দিন তো বানের জলের মত লোকজন পূজামন্ডপে যাবে। একসাথে এত সুন্দরী দেখার সুযোগ কি আর হেলায় হারানো যায়? চিনিয়ে দেওয়ার জন্য হিন্দু বন্ধুরা তো ছিলই। 
আরও কিছু বিষয় ছিল। আমাদের বাসার সাথে লাগোয়া দুইটা বাসার বাসিন্দারা ছিলেন হিন্দু। একজন মাসী খুব ভাল দুধের নাড়ু বানাতে পারতেন। এই জিনিসটা আমার অসম্ভব পছন্দ ছিল। রমজানের মাসে আমরা তাদের বাসায় বেগুনি-পেঁয়াজু ইত্যাদি পাঠাতাম। আর অপেক্ষা করতাম কবে পূজা আসবে। সেটা দুর্গাপূজাই হোক, কালীপূজাই হোক আর লক্ষ্মীপূজাই হোক। দুধের নাড়ু যে বাসায় আসবে সেটা নিশ্চিত।
আরেকজন মাসী খুব ভাল খিচুড়ি রান্না করতেন। এই খিচুড়ির স্বাদ ছিল একদমই অন্যরকম। ব্যাচেলর লাইফ কাটানোর সুবাদে বিভিন্ন সময়ে বিভিন্ন জায়গায় বিভিন্ন স্বাদের খিচুড়ি খাওয়ার সুযোগ হয়েছে। ঈমানে বলছি, মাসীর রান্না করা খিচুড়ির মত স্বাদের খিচুড়ি এখন পর্যন্ত খাই নি। ভবিষ্যতের কথা বলতে পারছি না। এই মাসীর ছেলে পল্লব আমার সাথেই পড়ত। ঢাকা বিশ্ববিদ্যালয় থেকে ফার্মেসিতে পড়াশোনা করে এখন একটা মাল্টিন্যাশনাল কোম্পানিতে চাকরি করছে। বেচারা লক্ষ্মীপূজার দিন টানা হেঁচড়া করে তাদের বাসায় নিয়ে যেত। অতিথি আপ্যায়ন না করলে যে দেবী লক্ষ্মী ঘরে আসবেন না।
মাসী’র মেয়ে পাপড়ি দিদি’র যেদিন বিয়ে হয় সেদিনটার কথা কখনোই ভুলব না। আমাদের মহল্লার প্রথম হিন্দু বিয়ে। সবার সে কি উৎসাহ। মুসলমান বিয়েতে খাওয়া-দাওয়া হয় একবেলা। কিন্তু হিন্দু বিয়েতে খাওয়া হয় দুইবেলা। লগ্ন যেহেতু রাতেই হয় তাই রাতেও বেশ ভাল খানপিনার বন্দোবস্ত থাকে। সারা রাত জেগে আমরা সেদিন সেইরকম মজা করেছিলাম। মফস্বল শহর কিশোরগঞ্জে তখন বিউটি পার্লার কালচারটা শুরু হয় নাই। দিদির সাজগোজ আমাদের বাসাতেই হয়েছিল। দিদির ছোট বোনটা অনেক কিউট ছিল। আমার কৈশোরের প্রথম ক্রাশ বলে কথা (যদিও বয়সে আমার বছর দুয়েক বড় ছিল)। এখন বেচারি একটা কিউট মেয়ে সন্তানের জননী। 
আমাদের আড্ডাবাজীর প্রধান জায়গা ছিল কালীবাড়ি মন্দির। এখনও ঈদের ছুটিতে বন্ধুরা সবাই প্রথমে কালীবাড়িতেই একত্রিত হই। তারপর যাই গুরুদয়াল কলেজ ব্রীজে। তারপর অন্যকোথাও। সবচেয়ে জাঁকজমকপূর্ণ পূজামন্ডপ এই কালীবাড়িতেই হয়। আমরা ঘুরে ঘুরে র‍্যাংকিং করি। কাদের পূজামন্ডপ সবথেকে ভাল হয়েছে সেই নিয়ে চলে তুমুল তর্ক আর চায়ের কাপে উঠে ঝড়। ঝড় থামতে থামতে অনেক রাত হয়ে যায়।
আমাদের বাসার কাছে যেই মসজিদ সেই মসজিদের পাশেই হিন্দুদের মহল্লা। মসজিদের ইমাম হুজুর প্রায় ৪২ বছর ধরে ইমামতি করছেন এই মসজিদেই। একইসাথে তিনি কিশোরগঞ্জের সবচেয়ে পুরাতন কওমি মাদ্রাসা জামিয়া ইমদাদিয়ার শিক্ষক। একবারের জন্যও তার মুখ থেকে কোন সাম্প্রদায়িক উস্কানিমূলক বক্তব্য আজ পর্যন্ত শুনতে পাই নি। বরং হিন্দু মহল্লার লোকেরা নিজেরা ঝগড়াঝাঁটি করলে তাঁর কাছে এসেই নালিশ দেন। যেহেতু তিনি তাদের মহল্লারই সিনিওর বাসিন্দা। হুজুরও পরম স্নেহে তাদের সমস্যা মিটমাট করতে চেষ্টা করেন।
ঈদ এবং পূজা এই দুই সময়েই এই শহরে উৎসবের বান ডেকে যায়। কেউ দেখতে চায় না কার কি ধর্ম। সবাই উৎসবের আনন্দে বিভোর থাকতে চায় এবং থাকে। এমনিতেই কিশোরগঞ্জের মানুষ অনেক সংস্কৃতিমনা। না হয়ে উপায় আছে? রামায়ণের প্রথম মহিলা রচয়িতা চন্দ্রাবতীর বাড়ি এখানেই। ময়মনসিংহ গীতিকার ২২ টি পালার উৎস কিশোরগঞ্জের হাওরাঞ্চল (এই নিয়ে আরেকদিন বিস্তারিত লিখার ইচ্ছে আছে)। তাই, তালেবানি ইসলাম এইখানে কখনোই জাঁকিয়ে বসতে পারে নি। এবং আমাদের বিশ্বাস ছিল পারবেও না। কিন্তু, ঠিক সেই ব্যাপারটিই অবশেষে ঘটেছে।
গত ২৪/৯/২০১৪ তারিখে কিশোরগঞ্জ শহরে প্রথমবারের মত পূজামণ্ডপে হামলা চালিয়ে মূর্তি ভাঙা হয়েছে। ১৯৯২ সালে যখন ভারতে বাবরী মসজিদ ভাঙা হয় তখন কিশোরগঞ্জ শান্ত ছিল। ২০০১ সালে বিএনপি ক্ষমতায় আসার পর সারাদেশে যখন হিন্দুদের উপর হামলা চলছিল তখনও কিশোরগঞ্জে এর প্রভাব পড়ে নি। অথচ এখন আওয়ামী লীগ সরকার (যারা নিজেদের অসাম্প্রদায়িক দল হিসাবে দাবী করে) ক্ষমতায় থাকা অবস্থায় কিশোরগঞ্জে মূর্তি ভাঙার ঘটনা ঘটল। আমি নিজে ভীষণ লজ্জিত। কারণ এই আমিই এতদিন বড় গলায় সবার সাথে কিশোরগঞ্জের সাম্প্রদায়িক সম্প্রিতি নিয়ে গর্ব করে এসেছি। আমার সেই গর্ব আর অহংকার এক নিমেষে ভন্ডুল হয়ে গেল।
এই ঘটনার পর ভাবছিলাম সময়ের সাথে সাথে আমরা কেন রিভার্স মুডে সেই মধ্যযুগে ফিরত যাচ্ছি? এই প্রজন্ম অনেক আপডেটেড। এই প্রজন্ম অনেক কিছুই জানে। এই প্রজন্ম চাইলেই অনলাইন সমুদ্রে ডুব দিয়ে সকল অজানা তথ্য আবিষ্কার করতে পারে। তারপরেও এই প্রজন্ম কেন পা হড়কাচ্ছে? আসলে একদা যা ছিল শঙ্কার বিষয়, সেটিই সত্যি হতে চলেছে। খুব সূক্ষ্মভাবে আমাদের মাঝে সাম্প্রদায়িকতার বীজ বুনে দেওয়ার যেই প্রক্রিয়া শুরু হয়েছিল সেটিই আজ মহীরুহে পরিণত হয়েছে। কমছে পারস্পরিক সম্প্রীতি, বাড়ছে অবিশ্বাস। ধর্মের মূলনীতি মানার ব্যাপারে কেউ উৎসাহী নয়। ধর্ম নিয়ে পড়াশোনা করবার জন্য কেউ আগ্রহী নয়। কিন্তু নিজেকে ধার্মিক প্রমাণের ব্যাপারে উৎসাহের কমতি নেই। সভা সমাবেশে যেই ব্যক্তি চরম প্রগতিশীল, ঘরের চারদেয়ালের ভিতর সেই ব্যক্তিই চরম প্রতিক্রিয়াশীল। এই দ্বিমুখী নীতির প্রভাব পরিবার থেকে ছড়িয়ে পড়ছে সমাজে। আর প্রতিফলন স্পষ্ট হচ্ছে তরুণ তরুণীদের কথায় আর আচরণে। এই ব্যাপারটা ফেসবুকে ঘুরলে খুব স্পষ্টভাবে বোঝা যায়। দুইটা স্ক্রিনশট দিচ্ছি, দেখুন এবং চিন্তা করুন।
স্ক্রিনশট-১
স্ক্রিনশট-২
এই দুইটা স্যাম্পল। খুঁজলে প্রচুর পাবেন। একটা সময় এইসব সাম্প্রদায়িক মনোভাবাপন্ন ছেলে মেয়েদের সংখ্যা ছিল নগন্য। এখন এরাই সংখ্যাগুরু। এক হেফাজত নিয়ে আপনাদের এত চুলকানি। অথচ হেফাজতি কিংবা শিবসেনা মনোভাবাপন্ন ছেলেমেয়েরা কিন্তু আমাদের ঘরেই আছে। তাদেরকে কৌশলে সাম্প্রদায়িকতার দীক্ষা দেওয়া হচ্ছে। তারা নিজেরাও বুঝতে পারছে না, আমরাও বুঝতেও পারছি না। ফলাফল, অসাম্প্রদায়িক বাংলাদেশ ধীরে ধীরে সাম্প্রদায়িকতার দিকে মোড় নিচ্ছে। যেদিন এর বিস্ফোরণ ঘটবে সেদিন ঠেকাতে পারবেন? 
শ্রদ্ধেয় জাফর ইকবাল স্যার তাঁর কোন একটা লেখায় একবার লিখেছিলেন, আমেরিকার সবথেকে বড় শক্তি এর বৈচিত্র্যময়তায়। নানা দেশের, নানা ধর্মের, নানা বর্ণের মানুষ সেখানে গিয়ে স্থায়ী হয়ে দেশটাকে গড়ে তুলেছে। বৈচিত্র্যময়তা আমাদেরকে পরস্পরের প্রতি সহমর্মী হওয়ার শিক্ষা দেয়। অন্য ধর্মের, বর্ণের, গোত্রের মানুষের প্রতি শ্রদ্ধাশীল হতে শেখায়। অথচ আমরা আজ বৈচিত্র্য ধ্বংস করবার মিশনে নেমেছি। ইসলামিক স্টেটের জঙ্গিরা যেমন চায় সুন্নি মুসলমান ছাড়া আর সবাইকে কচুকাটা করতে, ভারতের রাষ্ট্রীয় সেবক সংঘ যেমন চায় মুসলমানদেরকে ভারত থেকে বের করে দিতে; তেমনি আমাদের মাঝেও অনেকেই চায় সংখ্যালঘু জনগোষ্ঠীকে বাংলাদেশ থেকে বিদায় করে দিয়ে একটি আদর্শ বাংলাস্তান বানাতে।
অথচ কেউই বুঝতে পারছে না, পরাশক্তিগুলো ঠিক এই অপেক্ষাতেই প্রহর গুনছে। একটা দেশে আগ্রাসন চালাতে হলে সেই দেশ ধর্মীয় জঙ্গিদের অভয়ারণ্য এই যুক্তির থেকে বড় অজুহাত আর কিই বা হতে পারে। অথচ আমরা চুপ মেরে আছি। বুঝতেই পারছি না আমাদের অনৈক্য আমাদের কতবড় সর্বনাশের দিকে টেনে নিয়ে যাচ্ছে।
বাংলাদেশীরা জাতিগতভাবে একবারই ঐক্যবদ্ধ হতে পেরেছিল (কিছু কুলাঙ্গার ছাড়া)। সেটা ১৯৭১ সালে। সেই ঐক্যের ফলাফল আমরা জানি। এখনও আমাদের সবার ঐক্য দরকার। নিজেদের দেশের স্বার্থেই। এই বিষয় নিয়ে ওয়ারিশ আজাদ নাফি’র স্ট্যাটাসের উদ্ধৃতি দেওয়ার লোভ সামলাতে পারছি না।
মিশরের তেহরির স্কয়ারে আন্দোলনের সময়ের কথা। পরিস্থিতি খুব খারাপ। সরকারি বাহিনী ফায়ার শুরু করেছে। মাগরিবের আজানের সময়ের কথা। মুসলমান বিদ্রোহীরা নামাজ পড়বে। কিন্তু সরকারি বাহিনীর গুলির মুখে কিভাবে? এগিয়ে এল খ্রিস্টান বিদ্রোহিরা। হাতে হাত রেখে খ্রিস্টান বিদ্রোহীরা মানব ঢাল তৈরি করল যার আড়ালে নিরাপদে মুসলিমরা নামাজ পড়ল। টুগেদার উই স্ট্যান্ড ...
একাত্তরের অগাস্টের কথা। কালিপুর একটা হিন্দু অধ্যুষ্যিত গ্রাম। সে গ্রামে তিন চার ঘর মুসলিম থাকে। ২৩ শে অগাস্ট পাক বাহিনী আক্রমন করলে মুসলমানরাও রেহাই পায়না। গ্রামে সবচেয়ে মজবুত ছিল সাহা বাড়ি। প্রচুর ধন সম্পত্তির মালিক সাহারা নিজস্ব অস্ত্র শস্ত্র কিনেছিল। সে বাড়িতে আশ্রয় নিল মুসলমানরা। উপরের ঠাকুরের ঘরে পাশে একটা ঘরে মুসলমানদের নামাজের ঘর করা হল। গ্রামের সবাই মিলে ঠেকিয়ে দিল পাক বাহিনীকে। টুগেদার উই স্ট্যান্ড...
বিহারের একটি প্রত্যন্ত গ্রাম সাগুনিয়া। এ মুসলিম প্রধান গ্রামে মাত্র তিন চার ঘর হিন্দু। এ হিন্দুদের কোনদিনই দূর্গাপূজা পালন করা হয়না। এত ব্যায়বহুল পূজার খরচ তিন চার ঘর দরিদ্র হিন্দুর পক্ষে বহন করা সম্ভব না। ২০০৮ সালে গ্রামের মুসলিমরা সবাই মিলে সিদ্ধান্ত নিল , এ বছর থেকে গ্রামে দূর্গাপুজা হবে , মুসলমানরা খরচ দিবে। হিন্দুরা অবাক। সেই থেকে সাগুনিয়া গ্রামে প্রতিবছর মুসলিমদের খরচে দুর্গাপুজা হয়। হিন্দুরাও মাগরিবের সময় সম্মান দেখিয়ে মন্দিরের ঘন্টা বাজান বন্ধ করে দিল। টুগেদার উই স্ট্যান্ড...
হিন্দুদের প্রধান ধর্মীয় উৎসব দুর্গাপূজা এখন চলছে। আজ অষ্টমী। বিজয়া দশমীর পরপরই মুসলমানদের অন্যতম প্রধান ধর্মীয় উৎসব ঈদ-উল-আযহা। যারা চাকরি করেন তারা এইবার একসাথে দুইটি ধর্মীয় উৎসবের জন্য ছুটি পেয়েছেন। এমন ঘটনা আবার কবে ঘটবে সেটা আমরা বলতে পারি না। আসুন, প্রতিজ্ঞাবদ্ধ হই। অসাম্প্রদায়িকতার যেই মশাল আমাদের পূর্বপুরুষেরা এই বাংলার বুকে জ্বালিয়ে গিয়েছিলেন, সেই মশাল আমরা নিভতে দিব না কোনমতেই।
ধর্ম যার যার
উৎসব হোক সবার।

