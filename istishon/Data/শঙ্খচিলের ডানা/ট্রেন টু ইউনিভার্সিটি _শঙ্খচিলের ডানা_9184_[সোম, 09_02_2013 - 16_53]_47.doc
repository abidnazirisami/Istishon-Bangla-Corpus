ট্রেন টু ইউনিভার্সিটি 



স্টেশনে ঢুকতে না ঢুকতেই ফাহিম দেখল ট্রেনটা ছেড়ে দিয়েছে। এক হাতে ব্যাগ আর অন্য হাতে পিতৃপ্রদত্ত প্রাণটা নিয়ে সে উসাইন বোল্টের গতিতে ছুটল। শাটল ট্রেনের গতি কখনোই লোকাল ট্রেনের গতিকে অতিক্রম করে না বলেই শেষ পর্যন্ত সে ট্রেনটা ধরতে পারল।
“এই যে, দোলার নাগর চইলা আইসে। দে, নাগররে তার জায়গাটা ছাইড়া দে।“
শাওনের কথা শুনে সুমিত তার ব্যাগটা সরিয়ে নিতে না নিতেই ফাহিম ধপ করে সিটে বসে পড়ল। সে এখনো হাফাচ্ছে। ওফ, আরেকটু হলেই ট্রেনটা মিস হত। আর ট্রেন মিস হওয়া মানেই টাকা খরচ করে বাস অথবা ম্যাক্সিতে করে ক্যাম্পাসে যাওয়া। বিশাল ঝামেলার কাজ। শাটল ট্রেনে বাদুড় ঝোলা হয়ে ক্যাম্পাসে যাওয়াটাও কম ঝামেলার কাজ না। কিন্তু এই ঝামেলার মাঝেও একটা আনন্দ আছে। শাটল ট্রেনের প্রাণোচ্ছল যাত্রা যে কখনো করে নি সে তা কোনদিনও বুঝবে না।
ও ফাহিম দে ছাইড়া দে
দোলার পিছু ছাইড়া দে
বেশি ঘুরলে পাত্তা পাবি না।
ওই যা, শাওনটা আবার শুরু করে দিল। শাওনের সাথে বাকিরাও সুর করে গান শুরু করল। দোলা তাদের বন্ধু এবং ক্লাসমেট। শুধুই কি ক্লাসমেট? ফাহিমের কাছে দোলা আরো বেশি কিছু। সে দোলাকে ভালবাসে কিন্তু বলার সাহস পাচ্ছে না। আজ বলবে চিন্তা করেই সে এসেছে। দোলা উঠবে ষোলশহর স্টেশন থেকে। গাড়িতেই বলবে নাকি ক্যাম্পাসে গিয়ে বলবে সেটা এখনো সিদ্ধান্ত নিতে পারছে না সে।
ফাহিমদের বগিটার নাম খাইট্টা খা। ট্রেনের সবগুলো বগিরই আকিকা দিয়ে নামকরন করা আছে। এই যেমন ভার্সিটি এক্সপ্রেস, ককপিট, উল্কা, ফাটাফাটি, ব্ল্যাক হোল, অলওয়েজ 69, ওরিয়ন, ওয়ারিওর, সাইক্লোপস ইত্যাদি। একেক বগিতে একেক গ্রুপের আড্ডা। অন্য গ্রুপের সেখানে প্রবেশ নিষেধ। এই নিয়ে যে ঝামেলা হয় না তা না। তবে সেগুলো মিটেও যাও। এইত গেল এপ্রিলেই বগির সিট দখল নিয়ে ছাত্রলীগের পোলাপানগুলোর মধ্যে ক্যাচাল হয়েছিল। ভার্সিটি প্রশাসন তখন সবগুলো বগির নাম মুছে ফেলেছিল। কিসের কি। কয়দিন পরেই যেই লাউ সেই কদু।
বগির ভিতর গায়ক কিংবা কবির অভাব নেই। ইতোমধ্যেই গান, কবিতা আর স্লোগান শুরু হয়ে গেছে। সমানতালে মন্তব্যও চলছে। ফাহিম চুপচাপ শুনতে লাগলো। আজ গলা মেলাতে ইচ্ছা হচ্ছে না।
জ্বালো, জ্বালো
আগুন জ্বালো
সিগারেটের মাথাতে
আগুন জ্বালো একসাথে।
……মারহাবা, মারহাবা।
ভাব দেখায়া লাভ নাই
তোমার পিছে কেউ নাই।
…..কেয়া বাত, কেয়া বাত।
সুমিতের ভালবাসা
হয়ে গেছে ঘাস
খেয়ে গেছে গরুবাবা
দিয়ে গেছে বাঁশ।
……সাবাস। কোপা শামসু, কোপায়া দে।

আমি আগের ঠিকানায় আছি
সময় করে এসো একদিন
না আসলেও ক্ষতি নাই
তোমার বান্ধবি এসে বসে থাকে প্রতিদিন।
……(শিস) চালায়া যা, চালায়া যা।
ষোলশহর আসতেই সবাই চুপ মেরে গেল। এখন তাদের গ্রুপের মেয়েগুলো ট্রেনে উঠবে। এদের সামনে অনেক কিছুই আবার বলা যায় না।
“এই, আমার জায়গা কই রাখসিস?“
ফাহিমের মনটাই খারাপ হয়ে গেল। দোলা আজ দিনটা শুরুই করল চিৎকার দিয়ে? ভালবাসার প্রস্তাব যখন সে দিবে তখন থাপড়া না খেলেই হয়।
“এই নে, বস। তোর জন্য জায়গা রাখতে পারি নাই। আমারটাতেই বস।“
ফাহিম উঠে গিয়ে ট্রেনের দরজার পাশে দাঁড়ালো। তার মন কিছুটা খারাপ।
*****
দোলা আড়চোখে ফাহিমের দিকে তাকালো। বেচারার মন খারাপ হয়েছে বোঝাই যাচ্ছে। দোলার মেজাজটাও খারাপ। তার কারন ফাহিম যে তাঁকে ভালোবাসে এটা সে ঠিকই বোঝে। সে নিজেও ফাহিমকে ভালোবাসে। কিন্তু এটা কেমন কথা যে ফাহিম এখনো তাকে বলছে না। সে কি বাঘ না ভাল্লুক? সে কি নিজে থেকে বলবে নাকি যে সেও ফাহিমকে ভালোবাসে? একটা ছেলে হয়েও ফাহিম তাকে বলার সাহস পাচ্ছে না ভেবেই তার মেজাজ খারাপ। কারন এভাবে চলতে থাকলে তাকেই আগ বাড়িয়ে ভালবাসার কথা জানাতে হবে। আর সেটা করলে ফাহিম ভাবে উঠে যাবে। এই সুযোগ সে ফাহিমকে মোটেও দিবে না। দেখি কতদিন বেচারা অপেক্ষা করতে পারে।
*****
স্টেশনে ট্রেনটা থামার পর সবাই হুড়মুড় করে নেমে পড়ল। শুধু ফাহিম আর দোলা রয়ে গেল।
“কিরে, নামবি না?”
“হুম, চল।“
“তোর ব্যাগে কি?”
“পরে বলব।“
ফাহিম আর দোলা কাটাপাহাড়ের রাস্তা ধরে হেঁটে চলল। ফাহিম ঠিক করেছে আজ সে বলবেই। দোলাও বুঝতে পারছে ফাহিম কিছু একটা বলবে তাকে। সে যা শুনতে চায় সেটাই কি ফাহিম বলবে? হে আল্লাহ, তাই যেন হয়। আর কতদিন আবেগের বাঁধ সে আগলে রাখবে?
কাটাপাহাড়ের মাঝামাঝি একটা পায়ে চলা পথ সোজা পাহাড়ে উঠে গেছে। পাহাড়ের অপর দিকে যেইখানে গিয়ে পথটা শেষ হয়েছে সেখানটা ফাহিমের অনেক প্রিয়। অল্প একটু সমতল জায়গা। তার তিন দিকে উঁচু পাহাড় আর এক দিকে ইউক্যালিপটাসের বাগান। ফাহিম দোলার হাত ধরে সেদিকে হাঁটা দিল।
“এই কোথায় যাচ্ছিস?”
“তোর জন্য একটা গিফট এনেছি। সেটা দিব।“
“গিফট দেওয়ার জন্য বুঝি পাহাড়ে যেতে হয়? তোর মাথায় কোন বদ মতলব নেই তো?”
“থাকতেই পারে। এখন কথা না বলে চল।“
জোড় কদমে দুইজন সেই পায়েচলা পথ পাড়ি দিয়ে পাহাড়ের অপর পাশে চলে এল। ছোট্ট ফাঁকা জায়গাটায় এসে দোলা বসে পড়ল।
“আমি আর কোথাও যাব না। কি দিবি দে।“
ফাহিম তার ব্যাগটা খুলে একজোড়া পায়েল বের করল।
“এই নে। এটা তোর জন্য।“
“ওয়াও। কিরে এত কিছু থাকতে পায়েল?“
“কাটাপাহাড়ের রাস্তা একা একা পার হতে আমার ভাল লাগে না।“
“তো?”
“আমার অনেক দিনের স্বপ্ন এই রাস্তাটুকু আমি আমার ভালবাসার মানুষের সাথে পাড়ি দিব যতদিন ক্যাম্পাসে থাকি ততদিন। আর আমার পাশে চলতে গিয়ে তার যেন বোরিং না লাগে সেই জন্য সে পায়েল পড়ে থাকবে। সে আমার হাত ধরে হাঁটবে আর আমি তার পায়েলের শব্দের মাঝে আমার অস্তিত্ব খুঁজে নিব।?”
“আমি কি তোর ভালোবাসার মানুষ?”
দোলার কণ্ঠের আচমকা পরিবর্তনে ফাহিম তার চোখের দিকে তাকাল। অদ্ভুত সুন্দর চোখগুলো টলটল করছে। অশ্রুবিন্দুগুলো পাপড়ির গোঁড়ায় আছে। যে কোন মুহূর্তে প্রান্ত স্পর্শ করবে।
“দোলা, তুই আমার চলার পথের সাথী হবি? আমি প্রমিজ করছি, যেদিনই তোর নূপুরগুলো ছিঁড়ে যাবে সেদিনই তোকে নতুন নূপুর বানিয়ে দিব। তোর পাগুলোকে আমি শূন্য থাকতে দিব না কখনো। কারন সেগুলো শূন্য থাকলে আমার অস্তিত্বই আমি খুঁজে পাব না। থাকবি আমার সাথে?“
দোলার চোখের অশ্রুবিন্দু আর ভেতরে থাকতে না পেরে পাপড়ির শীর্ষ স্পর্শ করার জন্য পাগল হয়ে উঠলো। কিছু বুঝে উঠার আগেই ফাহিম দোলার আলিঙ্গনে বাধা পড়ল।
“এত দেরী করলি কেন বলতে? আমি তো…..” 
দোলা কথা শেষ করতে পারল না। কারন তার আগেই তার ঠোঁটগুলো ফাহিমের ঠোঁটে বাঁধা পড়েছে। দোলা আরো শক্ত করে জড়িয়ে ধরল ফাহিমকে।

