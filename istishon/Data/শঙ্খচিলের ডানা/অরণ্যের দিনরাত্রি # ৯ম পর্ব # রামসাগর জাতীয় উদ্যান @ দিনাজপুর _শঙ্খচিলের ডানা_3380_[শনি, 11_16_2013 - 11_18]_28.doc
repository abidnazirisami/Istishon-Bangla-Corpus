অরণ্যের দিনরাত্রি # ৯ম পর্ব # রামসাগর জাতীয় উদ্যান @ দিনাজপুর 



বাংলাদেশের সবচেয়ে ছোট জাতীয় উদ্যান রামসাগর জাতীয় উদ্যান। মাত্র ২৭ হেক্টর আয়তনের এই উদ্যানের অবস্থান উত্তরবঙ্গের দিনাজপুর জেলা শহর থেকে প্রায় আট কিলোমিটার দূরে আউলিয়াপুর ইউনিয়নের তাজপুর গ্রামে। আকারে ছোট হলেও সৌন্দর্য আর বৈচিত্র্যে এ উদ্যানটির তুলনা নেই। বাংলাদেশের সবচেয়ে বড় দিঘি রামসাগরকে ঘিরেই এ উদ্যান।
আমার এই সিরিজটা বাংলাদেশের বিভিন্ন অরণ্যের বর্ণনা নিয়ে। রামসাগর জাতীয় উদ্যান কোন অরণ্যের পর্যায়ে না পড়লেও এই সিরিজে একে অন্তর্ভুক্ত করেছি কারণ এটি বাংলাদেশ সরকার স্বীকৃত জাতীয় উদ্যান। মূলত এটি একটি দিঘি এবং বাংলাদেশের সর্ববৃহৎ মনুষ্য সৃষ্ট দিঘি। এই দিঘির চারপাশে বন বিভাগ বিভিন্ন জাতের গাছ লাগানোতে অরণ্যের কিছুটা ছাপ পড়েছে। তাই রামসাগর ঘুরলে একইসাথে আপনি অরণ্য এবং দিঘির ফ্লেভার পাবেন। সেটা কিন্তু কম নয়। 
রামসাগরের নামকরণ করা হয়েছে রাজা রামনাথের নামে। তিনি ১৭৫০-১৭৫৫ সালের মধ্যে এই দিঘি খনন করান। সেসময়ে এ অঞ্চলে প্রচণ্ড খরা আর দুর্ভিক্ষ চলছিল। তাই প্রজাদের সেচ সুবিধা, জলকষ্ট দূরীকরণ আর খাদ্যাভাব পূরণের লক্ষ্যে কাজের বিনিময়ে খাদ্য কর্মসূচির মাধ্যমে রাজা রামনাথ এ দিঘি খনন করিয়েছিলেন। জনশ্রুতি আছে, সে সময় দিঘিটি খনন করতে রাজা রামনাথের ব্যয় হয়েছিল প্রায় ৩০,০০০ টাকা এবং ১৫ লক্ষ শ্রমিক দিঘিটি খননে অংশ নিয়েছিলেন।
এই দিঘি নিয়ে কিংবদন্তি প্রচলিত আছে। দিঘি খনন করার পর পানি আসছিল না। রাজা রামনাথ তখন স্বপ্নে দেখতে পান যে এই নদীতে কাউকে বিসর্জন দিলে পানি আসবে। পরদিন এই স্বপ্নের কথা জানাজানি হলে রাম নামক এক যুবক এই নদীতে আত্মাহুতি দেন। এই কিংবদন্তির কথা উল্লেখ আছে রামসাগর জাতীয় উদ্যানের প্রবেশপথে। সেখানে যদিও লেখা আছে এই রাম ছিলেন রাজা রামনাথেরই ছেলে কিন্তু এই বিষয়টা পরিষ্কার না। কারণ ইতিহাস বলে রাজা রামনাথের ছেলে ছিল ৪ জন। কৃষ্ণনাথ, রূপনাথ, বৈদ্যনাথ এবং কান্তনাথ। রাম তাই সাধারণ কোন ব্যক্তিই হবেন হয়তবা।
রামসাগর বনবিভাগের দায়িত্বে আসে ১৯৬০ সালে। এরপরে ১৯৯৫-৯৬ সালে সরকার এটিকে একটি পর্যটন কেন্দ্র হিসেবে গড়ে তোলে। ২০০১ সালের ৩০ এপ্রিল রামসাগর এলাকাকে জাতীয় উদ্যান হিসেবে ঘোষণা করা হয়।
রামসাগর দিঘি উত্তর-দক্ষিণে লম্বা আকৃতির। উত্তর থেকে দক্ষিণে এর বিস্তার লম্বায় ১০৭৯ মিটার এবং পূর্ব থেকে পশ্চিমে ১৯২.৬ মিটার। দিঘিটির উত্তরের দিকটি অপেক্ষাকৃত বেশি গভীর। গড় গভীরতা ৯.৫ মিটার। বেশ কয়েকটি পাকা ঘাট থাকলেও প্রধান ঘাটটি পশ্চিম পাড়ের ঠিক মাঝ বরাবর অবস্থিত। প্রায় ১৫০ ফুট দৈর্ঘ্য ও ৬০ ফুট প্রস্থ এ ঘাটটি। দিঘির উত্তর, দক্ষিণ ও পূর্ব পাশেও একটি করে ছোট ঘাট রয়েছে।
দিনাজপুর গিয়েছিলাম অফিসের কাজে। ফিরবার দিন সময় করে রামসাগর জাতীয় উদ্যান থেকে একটা চক্কর দিয়ে এসেছিলাম। সাথে অফিসের গাড়ি থাকায় ভিতরটা খুব ভালোভাবে দেখার সুযোগ হয়েছিল। দিঘির চারপাশ জুড়েই ইট বিছানো রাস্তা। কিছু কিছু জায়গায় লম্বা লম্বা গাছ রাস্তায় ছায়া দিচ্ছিল।
বাকি জায়গায় গাছগুলো এত সুন্দরভাবে সজ্জিত ছিল যে দেখলেই মনটা ভালো হয়ে যাচ্ছিল। বোঝাই যায় যে খুব যত্ন এবং চিন্তা-ভাবনা করেই গাছগুলোকে লাগানো হয়েছে।
মাঝে মাঝেই গাড়ি থামিয়ে আমরা দিঘি এবং তাঁর চারপাশের সৌন্দর্য দেখছিলাম।
রামসাগর দিঘির পশ্চিম পাশে ছোট্ট একটি চিড়িয়াখানা আছে। এছাড়া বাচ্চাদের জন্য একটা শিশু পার্কও আছে উদ্যানের ভিতরে যেখানে বিভিন্ন প্রজাতির পাখি এবং প্রাণীর ভাস্কর্য শোভা পাচ্ছে।
চলুন দেখে নেই উপগ্রহ থেকে তোলা ছবিতে রামসাগর কেমন দেখায়।

নানা রকম গাছপালাসমৃদ্ধ জাতীয় এ উদ্যানের দেখা মেলে বিভিন্ন প্রজাতির পাখির। শীতে এ জায়গাটি প্রচুর অতিথি পাখির মিলনমেলায় পরিণত হয়। অক্টোবর থেকে মার্চ রামসাগর জাতীয় উদ্যান ভ্রমণের জন্য আদর্শ সময়। আর দেরী করছেন কেন? বেড়িয়ে পড়ুন। আশাহত হবেন না সেটা গ্যারান্টি দিয়ে বলতে পারি।
বিঃদ্রঃ আমি সাধারণত ভ্রমণ ব্লগ লিখলে সেগুলোর ছবি নিজেই তুলে থাকি। ক্যামেরা সাথে নিয়ে যেতে না পারায় রামসাগরের ছবিগুলো নিজে তুলতে পারি নি। সবগুলো ছবিই গুগল থেকে পাওয়া। 
১ম পর্ব # বর্ষীজোড়া ইকো পার্ক, মৌলভীবাজার
২য় পর্ব # দুলাহাজরা সাফারি পার্ক, কক্সবাজার
৩য় পর্ব # রাতারগুল জলাভূমির বন, সিলেট
৪র্থ পর্ব # যমুনা ইকো পার্ক, সিরাজগঞ্জ
৫ম পর্ব # সাতছড়ি জাতীয় উদ্যান, হবিগঞ্জ
৬ষ্ঠ পর্ব # লাউয়াছড়া জাতীয় উদ্যান, মৌলভীবাজার
৭ম পর্ব # মাধবকুণ্ড ইকো পার্ক, মৌলভীবাজার
৮ম পর্ব # রেমা–কালেঙ্গা বন্যপ্রাণীর অভয়ারণ্য, হবিগঞ্জ

