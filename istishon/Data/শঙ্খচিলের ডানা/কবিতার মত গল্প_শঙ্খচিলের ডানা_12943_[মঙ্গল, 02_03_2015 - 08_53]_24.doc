কবিতার মত গল্প



“হাসিব ভাই, মারুফ স্যার ডাকছেন আপনাকে।“
রায়হানের ডাকে হাসিব বাস্তবে ফিরে আসল। চারতলার রেলিঙয়ে হেলান দিয়ে সে ভাবছিল। গত তিনদিন ধরে সে প্রচন্ড ব্যস্ত। এই সপ্তাহটা এইরকম ব্যস্ততার মাঝেই কেটে যাবে। সামনের সপ্তাহে ডিপার্টমেন্টের সাংস্কৃতিক প্রতিযোগিতা। রাজশাহী বিশ্ববিদ্যালয়ের ফার্মেসি ডিপার্টমেন্টের ইতিহাসে এটিই প্রথম সাংস্কৃতিক প্রতিযোগিতা। সাংস্কৃতিক অনুষ্ঠান আগে হয়েছে কিন্তু সাংস্কৃতিক প্রতিযোগিতা এই প্রথম। সাধে কি আর অন্য ডিপার্টমেন্টের ছাত্রছাত্রীরা ফার্মেসির পোলাপানকে খ্যাত বলে? ফার্মেসি ডিপার্টমেন্টের এই অপবাদ ঘুচানোর মহান দায়িত্ত হাসিব নিজেই নিজের কাঁধে তুলে নিয়েছে। Rajshahi University Pharmacy Association বা RUPA-র শেষ মিটিঙয়ে ১ বছরের জন্য RUPA-র কালচারাল সেক্রেটারির দায়িত্ত তার হাতে তুলে দেওয়া হয়েছে। এই দায়িত্তকে সে চ্যালেঞ্জ হিসাবেই নিয়েছে। সিনিওর ভাইরা যা করতে পারে নি সেটাই সে করে দেখাবে। ডিপার্টমেন্টের ইতিহাসে প্রথমবারের মত সাংস্কৃতিক প্রতিযোগিতা আয়োজন করে ক্যম্পাসে ফার্মেসি ডিপার্টমেন্টের খ্যাত অপবাদ সে ঘুচাবেই ঘুচাবে।
মারুফ স্যার এই ব্যাপারে তাকে সাহায্য করছেন। স্যার সংস্কৃতিমনা লোক। স্যারকে হাসিব খুব পছন্দ করে। স্যার নিজেও এমন কিছু করার চেষ্টা করছিলেন। তার মত আগ্রহী কাওকে আগের ব্যাচগুলোতে না পাওয়াতে স্যার এগুতে পারেন নি। অবশ্য ডিপার্টমেন্টের ছেলে-মেয়েদেরকেও দোষ দেওয়া যায় না। আর্টসের পোলাপানের মত সারাদিন টুকিটাকি কিংবা ইবলিশ চত্তরে আড্ডা দেওয়ার সুযোগ তো আর ফার্মেসির পোলাপান পায় না। ক্লাসটেস্ট, টিউটোরিয়াল, প্র্যাক্টিক্যাল করতে করতেই টাইম শেষ। তার উপর আছে পড়াশোনা। ফার্স্ট ক্লাস না পেলে তো ইজ্জত থাকবে না। তাই ডিপার্টমেন্ট থেকে রুমে ফিরেই পড়তে বসে সবাই। সবাই তো আর হাসিবের মত ফাঁকিবাজ না যে পরীক্ষার এক সপ্তাহ আগে আগের বছরের প্রশ্নগুলো সল্ভ করতে বসবে। হাসিবের জীবন দর্শন খুব সাধারন। এত পড়াশোনা করে জীবন আর যৌবন নষ্ট করার কোন মানেই হয় না। স্যার কেন ডাকল দেখা দরকার।
“স্যার, আসতে পারি?”
“কে হাসিব? হ্যাঁ, এসো।“
“স্যার আমার খোঁজ করেছিলেন?”
“হ্যাঁ। কতজন নাম দিয়েছে?”
“রবীন্দ্র সংগীতে ৫ জন, নজরুল সংগীতে ৪ জন আর দেশের গানে ৫ জন। অভিনয়ে সব থেকে বেশি ১১ জন। আবৃত্তিতে ৬ জন আর বিতর্কে এখন পর্যন্ত ৩ টা টিম।“
“অনেক কম তো।“
“স্যার, কম বলা যাবে না। ফার্মেসি ডিপার্টমেন্টে এর বেশি আশা করা ঠিক না। যারা নাম দিয়েছে তাদের কয়েকজনকে তো রীতিমত অনুরোধ করে রাজী করিয়েছি।“
“নাম দেয়নি এমন কোন ব্যাচ কি আছে?”
“নিউ ফার্স্ট ইয়ারের নামগুলো কালেকশন করা হয় নি। আর মাস্টার্স এর ভাইয়ারা বেশিরভাগই চাকরিতে জয়েন করেছে। থিসিস গ্রুপটাই এখন শুধু আছে। তারা নাম দিবে না।“
“মাস্টার্স ব্যাচের চিন্তা বাদ দাও। নিউ ফার্স্ট ইয়ারের নাম কালেকশন করে আমাকে জানাও। সব ঠিক হয়ে গেলে আমরা প্রতিযোগিতার তারিখ ঠিক করব। পুরষ্কার বিতরণীতে ভিসি স্যারকে আনতে হলে আগে থেকেই প্রস্তুতি নিতে হবে।“
“ঠিক আছে স্যার। আমি দেখছি ব্যাপারটা।“
****
নিউ ফার্স্ট ইয়ারের ক্লাসরুমের দরজার সামনে এসে দাঁড়িয়ে একটু চিন্তা করল হাসিব। এই ব্যাচের কারো সাথেই তার এখনো পরিচয় হয় নি। ক্লাস ক্যাপ্টেন যে কে সেটাও সে জানে না। কি আর করা। তার নিজেকেই খুঁজে বের করতে হবে। সে ক্লাসরুমে ঢুঁকে সোজা স্যারের ডেস্কে এসে দাঁড়াল। অচেনা একজনকে হঠাত করে ক্লাসে ঢুকতে দেখে ক্লাসের গুঞ্জন থেমে গেল। নতুন কিছুর প্রত্যাশায় সবাই আগ্রহ ভরে তাঁর দিকে তাকিয়ে রয়েছে। বেচারাদের দেখে হাসিবের একটু মায়াই হল। সেও প্রথমদিকে এইভাবেই আগ্রহ নিয়ে ক্লাসে আসত। কিছুদিন পরেই আর আগ্রহ থাকে না। থাকবে কি করে? কলা ভবনের ছেলেমেয়েরা যেভাবে আমতলা আর ইবলিস চত্তরে আড্ডা দেয়, ফার্মেসির ছেলেমেয়েরা ঠিক সেভাবে ল্যাবে আর লাইব্রেরীতে দৌড়ায়। ভাল ছাত্রগুলো সব ভর্তি হয় এখানে যাদেরকে দেখলে মনে হয় তারা বেঁচেই আছে পড়াশোনার জন্য। সবাই তো আর তার মত ফাঁকিবাজ না যে পড়াশোনা বাদ দিয়ে সারা বছর বিতর্ক, আবৃত্তি কিংবা নাটক করে বেড়বে।
“ডিয়ার জুনিয়রস, তোমাদের সাথে আমার পরিচয় হয় নি। আমি হাসিব। ফোরথ ইয়ারে আছি। RUPA-র কালচারাল সেক্রেটারি। তোমরা কয়জন নিজেদেরকে খ্যাত ভাব একটু হাত তুলবে কি?”
সবাই মুখ চাওয়া চাওয়ি শুরু করে দিল। কথাটার মানে কেউই বুঝতে পারছে না।
“তোমাদের মুখ দেখেই বুঝতে পারছি নিজেদেরকে তোমরা কেউই আনস্মার্ট বা খ্যাত ভাব না। কিন্তু দুঃখের বিষয় হচ্ছে ক্যাম্পাসের অন্য সব ডিপার্টমেন্টই আমাদেরকে তাই ভাবে। কারন আমরা নাকি পড়ালেখা ছাড়া আর কিছুই পারি না। এখন তোমরা কি চাও না যে তাদের এই ভুল ধারনা আমরা ভেঙ্গে দেই।“
এইবার সবার মাঝে একটু উৎসাহ দেখা গেল।
“অবশ্যই চাই ভাইয়া। কি করতে হবে বলেন?“ সামনের ডেস্কে বসা লম্বা করে একটা ছেলে বলে উঠলো।
“খুব বেশি কিছু না। আমরা একটা কালচারাল কম্পিটিশন করতে যাচ্ছি। তোমরা যারা যারা আগ্রহী তারা অংশ নিতে পার। ইভেন্টগুলো হচ্ছে গান, অভিনয়, আবৃত্তি আর বিতর্ক। ক্লাস ক্যাপ্টেন কে তোমাদের?”
সামনের বেঞ্চের সেই ছেলেটা হাত তুলল।
“কি নাম তোমার?”
“মারুফ”
“মারুফ তুমি আজ ক্লাস শেষ হবার পর তোমাদের ক্লাসের নামগুলো আমার কাছে জমা দিবে। বিল্ডিঙয়ে পোস্টারিং করতে হবে। যারা আগ্রহী তারা আমার সাথে দেখা করবে। আজ ক্লাস শেষ হলে ফিজিক্স কর্নারে সবাই একত্রিত হব। কার কি কাজ সেখানেই ভাগ করে দেওয়া হবে। কারো কোন প্রশ্ন?”
“ভাইয়া, যারা কবিতা আবৃত্তি করবে তারা কি নিজ পছন্দ অনুযায়ী কবিতা সিলেক্ট করবে নাকি আয়োজক কমিটি ঠিক করে দিবে।“
“অবশ্যই নিজের পছন্দের কবিতা আবৃত্তি করা যাবে তবে কোন কবিতা আবৃত্তি করবে সেটা আগেই জানাতে হবে। কারন আমরা চাই না যে একই কবিতা একাধিক ছাত্র বা ছাত্রী আবৃত্তি করুক। তোমরা নাম দেওয়ার সময় নামের পাশে কোন গান আর কোন কবিতা দিতে চাও সেটা উল্লেখ করে দিবে। আর হ্যাঁ, নোটিশ বোর্ডে কিন্তু দেওয়া আছে এখন পর্যন্ত যারা যারা নাম দিয়েছে তারা কে কোন গান গাইবে কিংবা কোন কবিতা আবৃত্তি করবে। তোমরা অন্য গান বা কবিতা আবৃত্তি করবে। ঠিক আছে, গেট রেডি গাইজ। আশা করছি চমৎকার একটা প্রোগ্রাম করে আমরা অন্য সব ডিপার্টমেন্টকে তাক লাগিয়ে দিতে পারব। কি আছে না কনফিডেন্স সবার?“
“হ্যাঁ ভাইয়া।“ সবাই একসাথে চিৎকার করে উঠল।
হাসিব খুশি মনে ক্লাসরুম থেকে বের হয়ে আসল। সে খুব ভাল সংগঠক এই কথাটা সবাই বলে। কথাটা মনে হয় মিথ্যা না।
****
চশমার কাঁচটা ঠিক করতে করতে সোনিয়া আবারো তাকাল ছেলেটার দিকে। সে ভার্সিটিতে ভর্তি হবার পর থেকেই শুনে আসছে ডিপার্টমেন্টের সিনিওর ভাইয়ারা নাকি জুনিওর ব্যাচের মেয়েদের সাথে প্রেম করার জন্য পাগল হয়ে থাকে। এর প্রথম ধাপ হিসাবে তারা যে কত্ত ট্যালেন্ট সেটা প্রমাণ করার চেষ্টা করে যায় সবসময়। জুনিওরদের ক্লাসে গিয়ে ভাব নেয়। বক্তৃতা দেয়। নোট দেয়। সামনের ডেস্কে যে ভাইয়াটা দাঁড়িয়ে বক্তব্য দিচ্ছে তাঁর কথাগুলো শুনে সোনিয়ার তাই মনে হচ্ছে। ইহহ, এমন ভাব দেখাচ্ছে যেন উনি কত্ত ট্যালেন্ট। গোটা ফার্মেসি ডিপার্টমেন্টের মান-সন্মান রক্ষার দায়িত্ব যেন একাই তার। সোনিয়া নিজে ছোটবেলা থেকেই বিভিন্ন সাংস্কৃতিক কর্মকাণ্ডের সাথে যুক্ত। নাচ, গান আর আবৃত্তিতে সে জাতীয় পুরষ্কার পেয়েছে হাইস্কুলে পড়াকালীন সময়েই। এগুলো অবশ্য ক্লাসের কেউ জানে না। তবে এইবার জানাতে হবে। কারন ডিপার্টমেন্টে তার নিজের একটা আলাদা আইডেন্টিটি দরকার। একবার নিজেকে আলাদাভাবে প্রকাশ করতে পারলে সারা ক্যাম্পাস লাইফেই সে প্রায়োরিটি পাবে। আর স্যারদের সুনজরে পড়ার জন্যও এটা দরকার। ফার্স্ট ইয়ারে রেজাল্ট ভাল করতে না পারলে আর কখনোই ভাল করা যাবে না এটা সে বুঝে। নিজের ব্যাপারে তার ধারনা অনেক উঁচু। সে সুন্দরী। ছেলেরা তার পিছনে কম ঘুরেনি। সে পাত্তা দেয় নি। কারন আজ পর্যন্ত কেউ তাঁকে হারাতে পারে নি। সে তাঁকেই ভালবাসবে যে কি না তাঁকে হারাবার ক্ষমতা রাখে।
কিছুটা আনমনা হয়ে পড়েছিল সোনিয়া। ক্লাসের সবার সন্মিলিত চিৎকারে তার হুশ ফিরল। নাহ, এটা স্বীকার করতেই হবে যে ভাইয়াটা সবাইকে খুব ভাল মোটিভেট করতে পারে। ভাল সংগঠক বোঝাই যাচ্ছে। গান আর আবৃত্তিতে নাম দেওয়ার সিদ্ধান্ত নিয়ে সোনিয়া উঠে দাঁড়াল। ক্লাস ক্যাপ্টেন মারুফের কাছে নামটা জমা দিয়ে আসা দরকার।
****
ফিজিক্স কর্নারের সামনে দাঁড়িয়ে মনোযোগ দিয়ে লিস্টটা দেখছিল হাসিব। অংশগ্রহণকারীদের সবার লিস্ট এখন তার হাতে। ফার্স্ট ইয়ার থেকে তিনজন আবৃত্তিতে নাম দিয়েছে। একটাই মেয়ে, নাম রেহনুমা তারান্নুম সোনিয়া। মারুফ নিজেও নাম দিয়েছে আবৃত্তিতে। ভেরি গুড। ভাল কম্পিটিশন হবে সেটা আশা করাই যায়। এখন সবাইকে নিয়ে বসতে হয়। বিভিন্ন ইয়ারের প্রায় ২৫ জনের মত ছাত্রছাত্রী এসেছে। হুম। সবাইকে নিয়ে পুরো প্রোগ্রামটার প্ল্যানিং করে ফেলতে হবে এখুনি।
“ডিয়ার জুনিওরস, আমাদের হাতে সবার নাম চলে এসেছে। আমি কাজ ভাগ করে দিচ্ছি। ব্যানার আর ফেস্টুনের দায়িত্তে থাকবে সেকেন্ড ইয়ারের আশিষ। খাবারের দায়িত্তে থার্ড ইয়ারের সৈকত। বিচারক স্যারদের ম্যানেজ করার দায়িত্ব আমার। রেজাল্ট শীটসহ সব কাগজপত্র দেখাশোনা করবে সেকেন্ড ইয়ারের মাহবুব। ক্রেস্টগুলো সহ সমস্ত গিফটের দায়িত্ব থার্ড ইয়ারের প্রিন্সের। সমস্ত কাজটা মনিটর করব আমি আর এই সমস্ত কাজগুলোতে আমাদের সাথে ফার্স্ট ইয়ারের দুইজন করে থাকবে । কাজগুলো তারা শিখে রাখবে। কারো কোন প্রশ্ন?“
“না ভাইয়া, কোন সমস্যা নেই।“
“গুড। এখন খুব গুরুত্বপূর্ণ একটা ব্যাপারে কথা বলব। সেটা হচ্ছে আমরা যারা কবিতা আবৃত্তি কিংবা গান করব তারা এখনই ঠিক করে ফেলব যে কে কোন গান বা কবিতা আবৃত্তি করব। একটা কবিতাতেই সমস্যা হয়েছে যা কি না দুইজন আবৃত্তি করতে চাইছে। এই ব্যাপারটা মিটে গেলেই আর কোন সমস্যা নেই। রেহনুমা তারান্নুম সোনিয়া কে?”
একটা মেয়ের হাত উপরে উঠল। হুম। মেয়েটা তো দেখা যাচ্ছে ভালই সুন্দরী। হাসিবের আবার সুন্দরী মেয়েদের প্রতি এলারজি আছে কারন সুন্দরী মেয়েরা বেশিরভাগ সময়েই অহংকারী হয়। এই মেয়েটা কেমন কে জানে?
“সোনিয়া, তুমি কেউ কথা রাখেনি আবৃত্তি করতে চাইছ। কিন্তু এই কবিতাটা আমি আবৃত্তি করব সেটা অনেক আগে থেকেই ঠিক করা আছে। তুমি কি নোটিশ বোর্ডটা দেখ নি?”
“দেখেছি ভাইয়া, কিন্তু আমি এটাই আবৃত্তি করব।“
“কিন্তু এটা তো আগেই সিলেক্ট হয়ে গেছে। তুমি আগে নাম দিলে হয়ত এই কবিতাই আবৃত্তি করার সুযোগ পেতে। কিন্তু এখন তো এটা আমার করার কথা। আর কবিতাটা আমার অনেক পছন্দের। তা না হলে এটা ছেড়েই দিতাম। প্লীজ, তুমি অন্য কোন কবিতা আবৃত্তি কর।“
“ভাইয়া, এই কবিতাটা আমারও খুব প্রিয়। আমি জানি না আপনি কতদিন ধরে আবৃত্তি করেন কিন্তু আমি ছোটবেলা থেকেই আবৃত্তি করি। আমার যদি আবৃত্তি করতেই হয় তাহলে আমি এই কবিতাই করব। তা না হলে আমি প্রতিযোগিতা থেকে নাম প্রত্যাহার করে নিব। আর আপনার সমস্যা কোথায়? আপনি কি আর কোন কবিতা পারেন না? না পারলে বলেন। তাহলে আমি না হয় চিন্তা করে দেখব।“
হাসিব নিজের কানকেই বিশ্বাস করতে পারছে না। কোন জুনিওর যে এতটা বেয়াদব হতে পারে সেটা তার কল্পনাতেও ছিল না। তাকে যে 'কেউ কথা রাখেনি'-ই আবৃত্তি করতে হবে এমন কোন কথা নেই। অনেক কবিতাই তার মুখস্ত আছে। মেয়েটা ভালোভাবে বললেই হত। কিন্তু সোনিয়া যা করেছে সেটা সরাসরি তাকে অপমান করা হল। ডিপার্টমেন্টে হাসিবকে সবাই অনেক সন্মান করে। একটা নিউ ফার্স্ট ইয়ারের মেয়ে তাকে এইভাবে অপমান করবে অন্য জুনিয়রদের সামনে সেটা হাসিব হতে দিতে পারে না। জুনিওর অন্য ছেলেমেয়েগুলোও অবাক হয়ে সোনিয়ার দিকে তাকিয়ে আছে। মেয়েটাকে হাসিব হয়ত শেষ পর্যন্ত ছেড়েই দিত কিন্তু এখন আর সে ছাড়বে না। ওকে বোঝাতে হবে হাসিবের জাত। তাহলেই যদি ওর অহংকার কিছুটা কমে।
“দেখ সোনিয়া। আমি হয়ত খুব বেশি কবিতা জানি না, তবে কিছু কিছু জানি। তোমার কথা শুনে মনে হচ্ছে তুমি অনেক জান। আমি তো জানিই কম। তাই আমারই মনে হয় এই কবিতা আবৃত্তি করা উচিত। তুমি না হয় অন্য কোন একটা কর।“
“ভাইয়া আপনি যদি আর কোন কবিতা ভাল আবৃত্তি করতে না পারেন তাহলে আমাকে বলুন। আমি নাম প্রত্যাহার করে নিব। এছাড়া করব না। আপনি কয়টা কবিতা জানেন ভাইয়া বলবেন?“
নাহ, মেয়েটাকে সাইজ করা ছাড়া উপায় নেই। হাসিব মাথা ঝাঁকাল।
“আমি খুব বেশি কবিতা জানি না তবে এটুকু পারব যে তুমি আমাকে যা বলবে আমি তার উত্তর দিব কবিতা দিয়ে।“
“পারবেন ভাইয়া? যদি পারেন তাহলে আপনি যা চাইবেন আমি তাই করব।“
“ঠিক আছে, আমি যদি পারি তাহলে সবার সামনে তোমাকে কিস করব। রাজী?”
****
সোনিয়া সত্যিই চমকে গেছে। এমনভাবে সে আগে কখনো চমকায় নি। প্রথম যেদিন আতিক ভাই তাকে প্রেমের প্রস্তাব দেয় তখনো সে এতটা চমকায়নি। চমকায়নি শুভ্র মামা যেদিন তাকে মাথায় হাত বুলিয়ে সান্ত্বনা দেওয়ার ছলে বুকে হাত দিয়েছিল সেদিনও। আজ সে কল্পনাও করে নি যে হাসিব ভাই এমন কিছু চাইতে পারে। হুম, যতটা খ্যাত মনে হয়েছিল ততটা খ্যাত আসলে তিনি নন। সোনিয়া জানে সে যা করেছে সেটা ঠিক নয়। একটু বেয়াদবি হয়ত হয়েছে। কিন্তু কি করবে সে? সে এমনই। নিজের ইচ্ছেকে বিসর্জন দেওয়ার অভ্যাস তার নেই। আর হাসিব ভাইও যে কেমন। সে জুনিওর তাই তার ইচ্ছাকে কি প্রাধান্য দেওয়া উচিত ছিল না? সে যে অন্য কোন কবিতা পারে না তা না কিন্তু হাসিব ভাই এমন একগুঁয়েমি না করলে সে হয়ত ভেবে দেখত। এখন আর সে অন্য কিছু ভাববে না। সে যে সবার থেকে আলাদা এবং একটু কঠিন টাইপের মেয়ে সেটা প্রথম সুযোগেই সবাইকে বুঝিয়ে দিতে হবে। তা না হলে সবাই প্রেম করতে চাইবে আর সুযোগ নিতে চাইবে। আর সামনের বছর সে মেডিক্যালে আবারো ভর্তি পরীক্ষা দিবে। ভার্সিটিতে পড়ার ইচ্ছা তার কম। তাই কে কি ভাবল তাকে নিয়ে তাতে তাঁর কিছুই আসে যায় না। কেউ তো আর তাঁকে খাওয়াবে না কিংবা পড়াবে না। তাই নিজের মত একা চলাই ভাল।
হাসিব ভাই যে ব্যাপারটাকে এত সিরিয়াসলি নিবেন সেটা সোনিয়া ভাবে নি। ঠিক আছে, দেখা যাক তিনি কত কবিতা জানেন। সোনিয়া নিজেও চ্যালেঞ্জ ভালোবাসে। হাসিব ভাই এর এই চ্যালেঞ্জিং ভাবটা তার অনেক পছন্দ হয়েছে। সোনিয়া জানে হাসিব ভাই তার সাথে পারবে না। এমন সব প্রশ্ন সে করবে যেগুলো কবিতা দিয়ে উত্তর দেওয়া কঠিন হবে। তাই চ্যালেঞ্জ গ্রহণ করাতে তার কোন আপত্তি নেই।
“ঠিক আছে ভাইয়া, আমি রাজী। আর আপনি যদি কবিতা দিয়ে আমার প্রশ্নের উত্তর দিতে না পারেন তখন কি হবে?”
“প্রথমত আমি যতদিন ক্যাম্পাসে আছি ততদিন তোমার সামনে আসব না। এছাড়া তুমি যা চাইবে আমি তাই করব।“
“অনেক কনফিডেন্স আপনার। ঠিক আছে, Done.”
****
ফার্স্ট সাইন্স বিল্ডিং এবং সেকেন্ড সাইন্স বিল্ডিং এর মাঝের ফাঁকা জায়গাটুকু সবুজ ঘাসে আচ্ছাদিত। ঠিক যেন সবুজ একটা কার্পেট। এখানেই রেন্ট্রি গাছের নিচে সবাই গোল হয়ে বসেছে। সবার মাঝেই চাপা উত্তেজনা। দুইজনের এই চ্যালেঞ্জের কথা ইতমধ্যে মোবাইল মারফত ডিপার্টমেন্টে চলে গেছে। তাই আগ্রহী দর্শকের সংখ্যাও বেড়েছে। কিন্তু যাদের নিয়ে এই উত্তেজনা তাদেরকে দেখে বোঝাই যাচ্ছে না কত বড় চ্যালেঞ্জ এর মোকাবেলা হতে যাচ্ছে। হাসিব এবং সোনিয়া দুইজনই খুব শান্তভাবে বসে আছে।
“শুরু করা যাক। সোনিয়া, তুমি প্রশ্ন কর।“
প্রশ্ন-১ # "আপনি কবিতা এত পছন্দ করেন কেন?”
হাসিবঃ
কবিতা কি কেবল শব্দের মেলা, সংগীতের লীলা?
কবিতা কি ছেলেখেলা, অবহেলা, রঙিন বেলুন?
কবিতা কি নোটবই, টু-ইন –ওয়ান, অভিজাত মহিলা সেলুন?
কবিতা তো অবিকল মানুষের মতো
চোখ-মুখ-মন আছে, সেও বিবেক শাসিত,
তারও আছে বিরহে পুস্পিত কিছু লাল নীল ক্ষত।
কবিতা তো রূপান্তরিত শিলা, গবেষণাগারে নিয়ে
খুলে দেখো, তার সব অণু-পরমাণু জুড়ে
কেবলি জড়িয়ে আছে মানুষের মৌলিক কাহিনী।
মানুষের মত সেও সভ্যতার চাষাবাদ করে,
সেও চায় শিল্প আর স্লোগানের শৈল্পিক মিলন,
তার তা ভূমিকা চায় যতোটুকু যার উৎপাদন।
উৎসর্গ
- হেলাল হাফিজ
ছেলেমেয়েগুলো হাততালি দিয়ে উঠলো।
“এই, চুপ সবাই। কেউ কোন কথা বলবে না। কোন শব্দ করবে না। যার ভাল্লাগবে না সে বেরিয়ে যাও।“
গর্জে উঠল হাসিব। সবাই চুপ হয়ে গেল। হাসিব এমনিতে শান্ত ছেলে। তাকে কেউ রাগতে দেখে নি আজ পর্যন্ত। তার এই স্বভাববিরুদ্ধ আচরণ দেখে সবাই বুঝে গেল হাসিব এই ব্যাপারটাতে কত সিরিরাস। কারো আর শব্দ করার সাহস হল না। চলতে থাকল হাসিব আর সোনিয়ার কথোপকথন।
প্রশ্ন-২ # "আচ্ছা মনে করুন আপনি আমাকে ভালবাসেন? আমাকে কিভাবে ভালোবাসার প্রস্তাব দিবেন?”
হাসিবঃ
তুই কি আমার দুঃখ হবি?
এই আমি এক উড়নচণ্ডী আউলা বাউল
রুক্ষ চুলে পথের ধুলো
চোখের নিচে কালো ছায়া
সেইখানে তুই রাত-বিরেতে স্পর্শ দিবি?
তুই কি আমার দুঃখ হবি?
তুই কি আমার শুষ্ক চোখে অশ্রু হবি?
মধ্য রাতে বেজে উঠা টেলিফোনের ধ্বনি হবি?
তুই কি আমার খাঁ খাঁ দুপুর নির্জনতা ভেঙে দিয়ে
ডাকপিয়নের নিষ্ঠ হাতে ক্রমাগত নড়তে থাকা দরজাময় কড়া হবি?
একটি নীলাভ এনভেলাপে পুরে রাখা কেমন যেন বিষাদ হবি?
একটুখানি কষ্ট দিবি?”
তুই কি আমার দুঃখ হবি
- আনিসুল হক
প্রশ্ন-৩ # "কিন্তু আমি আরকেজনকে ভালোবাসি। আবার আমি যাকে ভালোবাসি সেই ছেলেটা আপনার পরিচিত। আপনি চান যে আমি আপনাকে ভালোবাসি এবং সেই ছেলেটাকে এড়িয়ে চলি। তাহলে কিভাবে আপনি আমার মন গলাবেন?”
হাসিবঃ
সুরঞ্জনা, ওইখানে যেয়োনাকো তুমি,
বোলোনাকো কথা ওই যুবকের সাথে;
ফিরে এসো সুরঞ্জনা :
নক্ষত্রের রুপালি আগুন ভরা রাতে;
ফিরে এসো এই মাঠে, ঢেউয়ে;
ফিরে এসো হৃদয়ে আমার;
দূর থেকে দূরে - আরও দূরে
যুবকের সাথে তুমি যেয়োনাকো আর।
আকাশলীনা
- জীবনানন্দ দাশ
প্রশ্ন-৪ # "আপনার এত প্রচেষ্টার পরেও যদি আমি আপনার ভালোবাসার ডাকে সারা না দেই তখন আপনার অবস্থা কি হবে?”
হাসিবঃ
এক গ্লাস অন্ধকার হাতে নিয়ে বসে আছি।
শুন্যতার দিকে চোখ, শুন্যতা চোখের ভেতরও–
এক গ্লাস অন্ধকার হাতে নিয়ে বসে আছি।
বিলুপ্ত বনস্পতির ছায়া, বিলুপ্ত হরিণ।
মৌসুমী পাখির ঝাঁক পালকের অন্তরালে
তুষারের গহন সৌরভ ব’য়ে আর আনে না এখন।
দৃশ্যমান প্রযুক্তির জটাজুটে অবরুদ্ব কাল,
পূর্ণিমার চাঁদ থেকে ঝ’রে পড়ে সোনালী অসুখ।
ডাক শুনে পেছনে তাকাই– কেউ নেই।
এক গ্লাস অন্ধকার হাতে নিয়ে বসে আছি একা….
এক গ্লাস অন্ধকার হাতে
- রুদ্র মুহাম্মদ শহীদুল্লাহ
****
কথোপকথন চলছে ……
সোনিয়া যারপরনাই অবাক। সে আসলেই ভাবে নি যে হাসিব ভাই এইভাবে তার প্রশ্নগুলোর উত্তর কবিতার মাধ্যমে দিতে থাকবেন। বোঝা যাচ্ছে ভাইয়া অনেক কবিতাই জানেন। অবাক ব্যাপার হচ্ছে প্রতিটা কবিতাই সোনিয়ার অনেক পছন্দের। ভাইয়া যেন একদম তার মনের গভীরে ডুব দিয়ে তার পছন্দ অনুযায়ী কবিতা আবৃত্তি করছেন। হাসিবের আবৃত্তিও তার থেকে অনেক ভাল। সোনিয়া এই প্রথমবারের মত হাসিবের প্রতি শ্রদ্ধা অনুভব করল। যেই মানুষটা তার চ্যালেঞ্জ গ্রহন করে সেটার প্রত্যুত্তর এইভাবে দিতে পারেন তাকে শ্রদ্ধা না করে কি উপায় আছে? নাহ, মানুষটা আসলেও ট্যালেন্ট। দেখা যাক তিনি আর কতদূর যেতে পারেন।
প্রশ্ন-৮ # "আচ্ছা বিরহের প্রসঙ্গ বাদ দিচ্ছি? আমাকে প্রথম দেখার পর আপনার মনে ভালোবাসার কেমন অনুভূতি জাগ্রত হয়েছিল সেটা বলুন।”
হাসিবঃ
তোমারেই যেন ভালোবাসিয়াছি শত রূপে শতবার
জনমে জনমে যুগে যুগে অনিবার।
চিরকাল ধরে মুগ্ধ হৃদয় গাঁথিয়াছে গীতহার–
কত রূপ ধরে পরেছ গলায়, নিয়েছ সে উপহার
জনমে জনমে যুগে যুগে অনিবার।
আমরা দুজনে ভাসিয়া এসেছি যুগলপ্রেমের স্রোতে
অনাদি কালের হৃদয়-উৎস হতে।
আমরা দুজনে করিয়াছি খেলা কোটি প্রেমিকের মাঝে
বিরহবিধুর নয়নসলিলে, মিলনমধুর লাজে–
পুরাতন প্রেম নিত্যনূতন সাজে।
অনন্ত প্রেম
- রবীন্দ্রনাথ ঠাকুর
প্রশ্ন-৯ # "কেবল এইটুকুই? আপনি কি ভাবছেন এত অল্পতেই আমাকে পটাতে পারবেন? আরেকটু চেষ্টা করে দেখুন। দেখি আপনার প্রতি ভালোবাসা জন্মায় কি না।“
হাসিবঃ
তোমারে বন্দনা করি
স্বপ্ন-সহচরী
লো আমার অনাগত প্রিয়া,
আমার পাওয়ার বুকে না-পাওয়ার তৃষ্ণা-জাগানিয়া!
তোমারে বন্দনা করি….
হে আমার মানস-রঙ্গিণী,
অনন্ত-যৌবনা বালা, চিরন্তন বাসনা-সঙ্গিনী!
তোমারে বন্দনা করি….
নাম-নাহি-জানা ওগো আজো-নাহি-আসা!
আমার বন্দনা লহ, লহ ভালবাসা….
অ-নামিকা
- কাজী নজরুল ইসলাম
প্রশ্ন-১০ # "বাহ, একইসাথে রবীন্দ্র আর নজরুল দুইজনকেই নিয়ে আসলেন। চমৎকার। ইম্প্রেসড হয়ে যাচ্ছি। আপনাকে ফিরিয়ে দেওয়ার পর ডিপার্টমেন্টে জুনিওররা যখন আপনাকে আমার ব্যাপারে জিজ্ঞেস করবে তখন কি বলবেন তাদেরকে?”
হাসিবঃ
কষ্ট নেবে কষ্ট
হরেক রকম কষ্ট আছে
কষ্ট নেবে কষ্ট।
লাল কষ্ট নীল কষ্ট, কাঁচা হলুদ রঙের কষ্ট
পাথর চাপা সবুজ ঘাসের সাদা কষ্ট,
আলোর মাঝে কালোর কষ্ট
কষ্ট নেবে কষ্ট।
ঘরের কষ্ট পরের কষ্ট পাখি এবং পাতার কষ্ট
দড়ির কষ্ট
চোখের বুকের নখের কষ্ট,
একটি মানুষ খুব নীরবে নষ্ট হবার কষ্ট আছে
কষ্ট নেবে কষ্ট।
ফেরিওয়ালা
- হেলাল হাফিজ

****
খেলাটা হাসিব উপভোগ করছে। সোনিয়া নিশ্চই ভাবে নি যে হাসিব এইভাবে তার প্রশ্নের দিতে পারবে। তবে মেয়েটাকে দেখে বেশ অবাক হচ্ছে সে। সে যেভাবে উত্তর দিয়ে যাচ্ছে তাতে করে তো মেয়েটার চিন্তিত হওয়ার কথা কিন্তু সোনিয়াকে দেখে মনে হচ্ছে সে ব্যাপারটা খুব উপভোগ করছে। আজব মেয়ে তো। হারলে কি করতে হবে সেটা জানার পরেও কিভাবে সে নিশ্চিন্ত আছে? তবে মেয়েটা অনেক স্মার্ট এটা স্বীকার করতেই হবে। আর সুন্দরী তো অবশ্যই। ঠিক যেন 'কেউ কথা রাখেনি'-র বরুণা। একটু মেজাজী কিন্তু মনে হয় খারাপ হবে না। যারা কবিতা পছন্দ করে তারা আর যাই হোক খারাপ না। আরে ধুর, এইসব কি চিন্তা আসছে মাথায়? ৪ বছরের ক্যাম্পাস লাইফে কারো প্রতি সে দুর্বল হয় নি। এখন তো প্রশ্নই আসে না। প্রেমে পড়লে মানুষের ক্রিয়েটিভিটি নষ্ট হয়ে যায়। নাহ, হাসিব মনে কোন দুর্বলতাকে ঠাই দিবে না।
হাসিবের প্রতি সোনিয়ার মুগ্ধতা বাড়ছেই। সে নিজেই অবাক হচ্ছে তার নিজের মনের পরিবর্তন দেখে। যে ভাবে খেলা চলছে তাতে তো মনে হচ্ছে সে হারতেও পারে। কিন্তু এই নিয়ে তার নিজের কোন চিন্তা হচ্ছে না কেন? হেরে যাবার ভয় আসছে না কেন? না কি সে হেরে যাবার অপেক্ষাতেই আছে? সে কেন হারতে চাইবে? সে কি মনের অজান্তেই হাসিবের প্রতি দুর্বলতা অনুভব করছে? কিন্তু এটা কিভাবে সম্ভব? নাহ, কোন দুর্বলতাকেই মনে স্থান দেওয়া যাবে না।
****
প্রশ্ন-১৪ # "ঠিক আছে, ধরে নিলাম আমি আপনার প্রেমে পড়েছি। কিন্তু আমার মন তো বদলাতেও পারে। যদি কখনো চলে যেতে চাই তাহলে কিভাবে আটকাবেন?”
হাসিবঃ
হাত বাড়িয়ে ছুঁই না তোকে,
মন বাড়িয়ে ছুঁই,
দুইকে আমি এক করি না;
এককে করি দুই।
হেমের মাঝে শুই না যবে
প্রেমের মাঝে শুই।
তুই কেমন করে যাবি?
পা বাড়ালেই পায়ের ছায়া,
আমাকে তুই পাবি।
তবুও তুই বলিস যদি যাই,
দেখবি তোর সমুখে পথ নাই।
তখন আমি একটু ছোঁব
হাত বাড়িয়ে জড়াব তোর
বিদায় দুটি পায়ে,
তুই উঠবি আমার নায়ে
আমার বৈতরণী নায়ে।
যাত্রা-ভঙ্গ
- নির্মলেন্দু গুণ

প্রশ্ন-১৫ # "প্রথমবার আমার হাত ধরার পর আপনি কি বলবেন?”
হাসিবঃ
অন্ধকারে তোমার হাত ছুঁয়ে
যা পেয়েছি, সেইটুকুই তো পাওয়া
যেন হঠাত নদীর প্রান্তে এসে
এক আঁজলা জল মাথায় ছুঁইয়ে যাওয়া।
পাওয়া
- সুনীল গঙ্গোপাধ্যায়
প্রশ্ন-১৬ # "আচ্ছা ধরুন আমাদের মাঝে ভালোবাসা হল কিন্তু কোন কারনে আমাদের বিয়ে হল না। অনেকদিন পর আমার সাথে দেখা হলে আপনি কি বলবেন?”
হাসিবঃ
বহুদিন পরে হল...
তোমার সাথে আমার দেখা
সেই হাসি টা একই আছে
সত্যি হল কাব্য লেখা।
'কেমন আছ?'- তোমায় বলি...
ইতস্তত কাঁপা স্বরে...
'থাক তুমি এই শহরেই
তবু দেখা এত বছর পরে।'
হঠাত একদিন...
- আকাশ মিত্র

***
হাসিব বুঝতে পারছে তাকে আজ কেউ আটকাতে পারবে না। যত প্রশ্নই করুক না কেন, সোনিয়া আজ হারবেই। কিন্তু হাসিব আর জিততে চায় না। কারনটা খুব অদ্ভুত এবং অযৌক্তিক। হাসিবের এক অন্যরকম অনুভূতি হচ্ছে যা আগে কখনোই সে অনুভব করে নি। কেন জানি তার আর জিততে ইচ্ছে করছে না। কি আর হবে হারলে? আর সোনিয়ার সামনে দাঁড়ানো যাবে না। না যাক। হাসিব চায় না এই অদ্ভুত নতুন অনুভূতি তাকে আচ্ছন্ন করে রাখুক। ঠিক আছে, সে নিজেই হারবে। তবে এমনভাবে হারবে যেন কেউ তাকে পরাজিত ভাবতে না পারে।
সোনিয়াও বুঝতে পারছে তার ভেতর কিছু একটা ঘটে চলেছে। কি যে হচ্ছে সে জানে না কিন্তু এই অদ্ভুত অনুভূতির সাথে তাঁর আগে পরিচয় ছিল না। তার মন চাইছে সে হারুক। কে কি বলল বা ভাবল তাতে তাঁর কিছুই যায় আসে না। কিন্তু এই অদ্ভুত ভালোলাগার অনুভূতিটা সে হারাতে চায় না। এই অনুভূতির কাছে আত্মসমর্পণ না করলে তার জীবনটাই মনে হচ্ছে অর্থহীন হয়ে যাবে। নাহ, আর সে এগুবে না। পরাজয় স্বীকার করে নিবে। যা হবার হবে।
কথোপকথন কিন্তু থেমে নেই ….
প্রশ্ন-১৯ # "নিজেকে আপনি কি ভাবেন?”
হাসিবঃ
আমি যেন সেই বাতিওয়ালা,
সে সন্ধ্যায় রাজপথে-পথে বাতি জ্বালিয়ে ফেরে
অথচ নিজের ঘরে নেই যার বাতি জ্বালার সামর্থ্য,
নিজের ঘরেই জমে থাকে দুঃসহ অন্ধকার।।
প্রিয়তমাসু
- সুকান্ত ভট্টাচার্য”
প্রশ্ন-২০ # "শেষ প্রশ্নটা করব। যদি এর উত্তর দিতে পারেন তবে আমি হার স্বীকার করে নিব। আমি যদি শেষ পর্যন্ত আপনাকে ভালোবেসে ফেলি তাহলে আপনার অনুভূতি কি হবে?”
হাসিবঃ
আজকের দিনটা বিগত কয়েকদিনের মতই
ইলশে গুড়ি বৃষ্টিতে ভিজে যাচ্ছে চারপাশ
জেগে উঠছে মনের গহীনের আনন্দময় অনুভূতি।।
ভাঙা রাস্তার সাইকেলের ঝাঁকুনি আমার এ আনন্দ কেড়ে নিতে পারবে না
ডাস্টবিন উপচানো ময়লার দুর্গন্ধ আমার এ খুশিকে আটকাতে পারবে না
হুড তোলা রিক্সায় বসে থাকা কপোত-কপোতীর চোরা চোখের লুকোচুরি আমার এ আনন্দে ভাগ বসাতে পারবে না।।
ইচ্ছে করছে আকাশ থেকে অজস্র ধারায় নেমে আসা বর্ষণে গা ভেজাই
ইচ্ছে করছে শীতের পাখির মত ট্রান্স সাইবেরিয়ান মালভূমির উপর দিয়ে উড়ে বেড়াই
ইচ্ছে করছে অ্যাজটেক মন্দিরের বেদীতে বসে হারিয়ে যাওয়া ইনকা রাজপুত্রের অর্ঘ্যদান দেখি।।
হিমালয় থেকে সুন্দরবন
আন্দেজ থেকে কারাকোরাম
বাইজাইনটাইন থেকে আরাকান
সব আজ আমার হাতের মুঠোয়।।
চাইলেই আজ আমি পাড়ি দিতে পারি নীল নদ
চাইলেই আজ আমি অতিক্রম করতে পারি সাহারা মরুভূমি
চাইলেই আজ অ্যালবেট্রসের ডানায় চেপে খুঁজে বের করতে পারি হারানো আটলান্টিস।।
জীবনটা সত্যিই খুব সুন্দর
ঠিক যেন ক্যাম্পফায়ারের আগুনে তিতির পাখির মাংস ঝলসে খাওয়া
অথবা সোনালী পাহাড়ের চূড়ায় শুয়ে নির্ঘুম চোখে পূর্ণিমা দেখা
কিংবা জোয়ারের স্পন্দনে টালমাটাল নৌকায় বসে মাছ শিকারীর অভিনয় করা।।
অপ্রকাশিত কবিতা
- শঙ্খচিলের ডানা
সবাই চুপচাপ দাঁড়িয়ে আছে। প্রথম হাততালিটা কে দিল হাসিব জানে না কিন্তু সেই শুরু। হাততালির বিস্ফোরণ চলল কিছুক্ষণ।
“হাসিব ভাই, আমি পরাজয় মেনে নিচ্ছি। কিন্তু শেষ কবিতাটা এবং কবি আমার অপরিচিত। সেটা কে বলবেন?” কিছুক্ষণ নিস্তব্ধ থাকার পর জিজ্ঞেস করল সোনিয়া।
“তোমার পরাজয়ের কিছু নেই সোনিয়া। শেষ কবিতাটা আমার লেখা। যেহেতু আমি নিজের কবিতা ব্যবহার করেছি সেহেতু নীতিগতভাবে আমি নিজেকে বিজয়ী দাবি করতে পারছি না। তুমিই জিতেছ। প্রথম শর্ত অনুযায়ী এই ক্যাম্পাসে যতদিন আছি আমি আর তোমার সামনে আসব না। দ্বিতীয় শর্ত অনুযায়ী এখন তুমি যা বলবে আমি তাই করতে বাধ্য। বল কি চাও আমার কাছে?”
সোনিয়া আবারো চমকে গেল। এই ছেলে বলে কি? সোনিয়া যে হেরেছে সে বিষয়ে কোন সন্দেহ নেই কিন্তু হাসিব ভাই তাকে জিতিয়ে দিচ্ছে কেন? যেই অনুভূতির আমন্ত্রণে সে পরাজিত হতে প্রস্তুত সেই অনুভূতির উৎস এভাবে হারিয়ে যাবে? চোখগুলো হঠাত আদ্র হয়ে উঠল সোনিয়ার। নাহ, সে কিছুতেই এটা হতে দিবে না।
“আমার দ্বিতীয় শর্ত হচ্ছে আপনি আপনার প্রথম শর্ত তুলে নিবেন এবং আজ বিকেলে আমাকে পদ্মার চরে নিয়ে যাবেন। আমি রাজশাহী আসার পর এখনো পদ্মার চরে যাই নি। আমি হলের গেটে বিকালে আপনার অপেক্ষায় থাকব। আর আমি ‘কেউ কথা রাখেনি’ আবৃত্তি করব না। অন্য কবিতা আবৃত্তি করব।“
কাউকে কিছু বলার সুযোগ না দিয়ে সোনিয়া হলের দিকে হাঁটা শুরু করল। তার অশ্রুগুলো যে কোন সময় চোখের বাঁধ ভেঙে বেরিয়ে পড়তে পারে। সে চায় না কেউ তাঁকে কাঁদতে দেখুক।
বিঃ দ্রঃ গল্পটি আগে নাগরিক ব্লগে প্রকাশিত হয়েছিল। 

