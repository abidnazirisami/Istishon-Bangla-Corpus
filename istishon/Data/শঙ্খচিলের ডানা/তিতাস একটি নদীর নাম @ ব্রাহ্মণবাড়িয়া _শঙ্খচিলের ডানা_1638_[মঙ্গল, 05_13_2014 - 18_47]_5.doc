তিতাস একটি নদীর নাম @ ব্রাহ্মণবাড়িয়া 


অদ্বৈত মল্লবর্মন জীবনে একটাই উপন্যাস লিখেছেন। এই একটা উপন্যাসই বাংলা সাহিত্যে তাঁর আসন পাকাপোক্ত করে দিয়েছে। “তিতাস একটি নদীর নাম” নামের বিখ্যাত এই উপন্যাসটি অনেকেই হয়ত পড়েছেন (আফসোস আমি নিজেই এখনও পড়ি নি, তবে ছোটবেলা থেকেই নাম জানি)। “পদ্মা নদীর মাঝি” উপন্যাসের মাধ্যমে মানিক বন্দ্যোপাধ্যায় পদ্মা নদীকে ততটা বিখ্যাত করতে পারেন নি যতটা না অদ্বৈত মল্লবর্মন তিতাস নদীকে তাঁর উপন্যাসের মাধ্যমে করতে পেরেছেন। এর একটা কারণ এটা হতে পারে পদ্মা উরফে গঙ্গা অনেক আগে থেকেই বিখ্যাত। থাক, এইসব তাত্ত্বিক আলোচনায় না যাই। আমরা বরং তিতাস নিয়ে আলোচনায় ফেরত আসি।
প্রাইমারী স্কুলে ক্লাস ফোরে যখন পড়তাম তখন আমাদের ক্লাসরুমগুলোর নামকরণ করা হত নদীর নামে। আমাদের সেকশনের নাম ছিল তিতাস। অনেক আগে থেকেই তাই মনের ভিতর সুপ্ত একটা বাসনা ছিল তিতাস নদী দেখার। হাওর, নদী কিংবা পুকুর সবসময়ই আমাকে টানে। নদীতে সাঁতরানোর আনন্দ তারা কিভাবে বুঝবে যারা সাঁতার জানে না কিংবা জানলেও বাড়ির পাশের পুকুর কিংবা শহরের সুইমিং পুলই যাদের ভরসা। হঠাত করেই সুযোগটা এসে গেল। অনেকদিন ধরে ভ্রমণ কাহিনী লেখা হয় না। ভালই হল এই সুযোগে আপনাদের নিয়ে তিতাস নদী ঘুরে দেখা যাবে। 
আমার বেশিরভাগ ঘোরাঘুরিই হয় কাজের সুবাদে। অফিসিয়াল ট্যুরে ঢাকা থেকে কুমিল্লা হয়ে গতরাতে ব্রাহ্মণবাড়িয়া এসেছি। আজ সকালে নবীনগর থানার উদ্দেশ্যে যাত্রা শুরু করে শুনলাম স্থলপথে যাওয়া যাবে না। যেতে হবে লঞ্চ অথবা স্পীডবোটে। কারণ একটাই, তিতাস নদী। শুনেই মনটা ভাল হয়ে গেল। যাক, অবশেষে তিতাসের দেখা পাচ্ছি তাহলে।
ব্রাহ্মণবাড়িয়া মূল শহর থেকে ৩ কিলোমিটার দূরে গোকর্নঘাট নামে একটা জায়গা আছে। এখান থেকেই লঞ্চ অথবা স্পীডবোটে উঠতে হবে। লঞ্চে নবীনগর যেতে সময় লাগে সোয়া ২ ঘণ্টা, ভাড়া ১০০ টাকা। আর স্পীডবোটে সময় লাগে ৪০ মিনিট, ভাড়া ১৭০ টাকা। আমাদের হাতে সময় ছিল কম। অতএব স্পীডবোটই ভরসা।
কিছুক্ষণের মধ্যেই আমরা মাঝ নদীতে চলে আসলাম।
আপাতত গল্প অফ। প্রাণ ভরে নদীর সৌন্দর্য উপভোগ করুন। 
পার হয়ে যায় গরু, পার হয় মানুষ
নদীর বুক চিড়ে দুরন্ত গতিতে ছুটে চলা স্পীডবোট
আকাশ এত মেঘলা
যেও না কো একলা
যদি তোর ডাক শুনে কেউ না আসে, তবে একলা চল রে
নদীর মাঝেই মাছের চাষ? ক্যামনে?
কচুরিপানার রাজত্বে আটকে যাওয়া নৌকা
অনেকদিন পর দেখতে পাওয়া কচুরিপানা'র ফুল
মাছ ধরবার জন্য বিশাল পরিধি নিয়ে জাল গুটানো চলছে
প্রহর শেষের আলোয় রাঙা সেদিন বৈশাখ মাস
আরও অনেক ছবি দেওয়ার ইচ্ছে ছিল। কিন্তু ব্রাহ্মণবাড়িয়া শহরে ইন্টারনেটের যা স্পীড তাতে এই কয়টা ছবি যে গত দুই ঘন্টায় আপলোড করতে পেরেছি সেই বেশি। একদম শেষে নবীনগর লঞ্চঘাটে তোলা নিজের একখান ছবি আপলোড করবার লোভ সামলাতে পারলাম না।
সামনে বর্ষাকাল আসছে। তিতাসের আসল সৌন্দর্য কিন্তু বর্ষাকালে। এখন থেকেই প্ল্যান করে রাখুন। চাইলে তিতাস হয়ে হাওরাঞ্চলেও একটা ঢুঁ কিন্তু আপনি মারতেই পারবেন। নদীর অপার্থিব সৌন্দর্য কি জিনিস সেটা হাড়ে হাড়ে টের পাবেন। অগ্রিম স্বাগতম। 

