অরণ্যের দিনরাত্রি # ৭ম পর্ব # মাধবকুণ্ড ইকো পার্ক @ মৌলভীবাজার


অনেক দিন হয়ে গেল বনে-জঙ্গলে ঘুরাঘুরি হচ্ছে না। চলুন আবারও অরণ্য থেকে একটা চক্কর দিয়ে আসি। এইবার আপনাদেরকে খুব পরিচিত এক জায়গায় নিয়ে যাব যেখানে অনেকেই হয়ত গিয়েছেন। বছর পাঁচেক আগে আমি নিজেও গিয়েছিলাম। তবে এইবার গিয়ে বেশ কিছু পরিবর্তন চোখে পড়েছে যেগুলো দেখে ভালই লাগলো। বলছি মাধবকুণ্ড ইকোপার্ক এর কথা। জলপ্রপাতের কল্যাণে এই জায়গার নাম কমবেশি আমরা সবাইই শুনেছি। কিন্তু অনেকেই হয়ত জানি না এখানে একটা ইকোপার্কও আছে। চলুন ঘুরে আসা যাক মাধবকুণ্ড ইকোপার্ক থেকে। 
ফেব্রুয়ারি মাসে অফিসের কাজে সিলেট গিয়েছিলাম। সেখান থেকে মৌলভীবাজার। আগে থেকেই প্ল্যান ছিল তিনটা থানায় ফিল্ড ভিজিট করতে যাব। খুব ভোরেই জোনাল ম্যানেজার দেলোয়ার ভাই এর বাইকে চেপে প্রথমে গেলাম রাজনগর থানায়। সেখান থেকে কুলাউড়া হয়ে যখন বড়লেখা থানায় পৌঁছেছি তখন দুপুর পার হয়ে গেছে। দুপুরের খাওয়া সেরে হাতে বেশ কিছুক্ষণ সময় ছিল। কি করা যায়? দেলোয়ার ভাই বুদ্ধি দিলেন মাধবকুন্ড থেকে ঘুরে আসার। এমনিতেই তক্কে তক্কে থাকি আর এই সুযোগ কি মিস করা যায়? অতএব আমাদের বাইক ছুটে চলল মাধবকুণ্ডের দিকে।
কুলাউড়া টু বড়লেখা রাস্তাটা জোস। রাস্তার দুই পাশে চা-বাগানের সমারোহ দেখে আপনার মন ভালো হতে বাধ্য। 

তবে এই ভাল মন তখনই খারাপ হয়ে যাবে যখন আপনি মেইন রোড ছেড়ে মাধবকুণ্ডের রাস্তায় প্রবেশ করবেন। কারণ আর কিছুই না, বিচ্ছিরি রাস্তা। 

এই ভাঙ্গাচোরা রাস্তা পারি দিয়ে যতক্ষণে আপনি ইকোপার্কের প্রবেশমুখে পৌঁছাবেন ততক্ষণে অর্ধেক এনার্জিই খতম। কিন্তু এতদুর এসে তো আর ফিরে যাওয়া যায় না। অতএব চলুন ভিতরে যাই। 

আরে দাঁড়ান, ভিতরে প্রবেশের আগে নিয়মাবলী গুলো দেখে নিন। ৭ টা নির্দেশ দেওয়া আছে। আল্লাহর কি কুদরত, ২ এবং ৩ নং ছাড়া বাকি ৫ টাই কাউকে মানতে দেখি নি। আপনারাও দেখবেন না সেই ব্যাপারে আমি নিশ্চিত। 

ভিতরে ঢুঁকেই সুন্দর একটা রাস্তা (with রেলিং) চোখে পড়ল। ৫ বছর আগে যখন এখানে এসেছিলাম তখন রাস্তাটা ছিল না। ভালো লাগল দেখে। 

পথে চলতে চলতে আপনার বিভিন্ন রকমের নির্দেশাবলী চোখে পড়বে। নিশ্চিত থাকতে পারেন এগুলো কেউই মানছে না। বাঙালি সবসময় যা করতে বলা হয় সেটার উল্টো কাজ করে কথাটা আসলেও মিথ্যা না। 

আমরা রাস্তা ধরে এগিয়ে চললাম। ক্রমশ উপরে উঠছিলাম, 

এবং নিচেও নামছিলাম। 

হঠাত করেই থমকে গেলাম। আরে বাহ, গাছের গুড়িকে এত সুন্দর করে বাঁধিয়ে রাখা হয়েছে দেখে ভালই লাগল। কনসেপ্টটা পুরাতন কিন্তু আমাদের দেশে নতুন। একটু ভাল করে দেখার জন্য কাছে গেলাম। 

আচ্ছা, এটা তাহলে একটা নামফলক। 

ইকোপার্কের ম্যাপটাও একনজরে দেখে নিন। 

ইকোপার্কের চারদিক বেষ্টন করে আছে চা-বাগান যা কি না পায়ে চলা রাস্তা দিয়ে চলতে চলতেই চোখে পড়ে। 

পাহাড়ি রাস্তায় চলতে চলতে ক্লান্ত হয়ে গেছেন? কোন সমস্যা নেই। এমন চমৎকার বসার জায়গা আপনারই অপেক্ষায় আছে। 

আর ক্ষুধা লাগলে খাওয়ার জন্য পর্যটন রেস্তোরা আপনাকে সাদরে আমন্ত্রণ জানাচ্ছে। 

তবে সাবধান। যতই বলুক সুলভ মুল্য, পকেট কেটে রাখতে কিন্তু একটুও মায়া হবে না রেস্টুরেন্ট মালিকের। 

হাঁটতে হাঁটতে যদি আবারও ক্লান্তি আসে তাহলে আরও সুন্দর জায়গা আপনি পাবেন বসবার জন্য। 

এখানে বসে চারপাশে তাকিয়ে আপনি অরণ্যের অপূর্ব শোভা দেখতে পাবেন। 


নিচে তাকালে বুঝতে পারবেন যে আসলেও আপনি অনেক উপরে উঠে এসেছেন। 

নিচে নামতে চাইলে এই সিঁড়ি বেয়ে নামতে পারবেন। পানির যেই প্রবাহ দেখছেন সেটা জলপ্রপাত থেকেই এসেছে। 

আবারও হাঁটা শুরু করলাম। এইবার একটা মন্দির চোখে পড়ল। 

মন্দির পার হয়ে আরেকটু এগুলে চোখে পড়বে একটা ওয়াচ টাওয়ার। উঠতে চাইলাম কিন্তু তালা দেওয়া ছিল। 

রাস্তাটা এতক্ষণ কেবলই উপর দিকে উঠছিল। এইবার নিচে নামা শুরু করল। দূর থেকে চোখে পড়ল মাধবকুণ্ড জলপ্রপাত। 

একটা ব্যানার চোখে পড়ল যেখান থেকে জানতে পারলাম এটি বাংলাদেশের সর্ববৃহৎ প্রাকৃতিক জলপ্রপাত। ২০০ ফুট উপর থেকে এখানে পানি পড়ছে। এই ব্যাপারে আমার অবশ্য আপত্তি আছে। রাঙামাটির বরকল থানায় যেই জলপ্রপাত দেখেছি সেটাকে আমার আরও উঁচু মনে হয়েছে।

অবশেষে আমরা জলপ্রপাতের পাদদেশে পৌঁছালাম।

যেখানটায় পানি পড়ছে সেখানটায় জুম করলাম। এই জায়গাটায় কিছুদিন পরপরই কেউ না কেউ মারা যায়। 

সতর্কবাণী লেখা আছে, 

কিন্তু সেই সতর্কবাণী যে কেউই মানে না নিচের ছবিটাই তাঁর প্রমাণ। এই দড়িটি টানানো হয়েছে যেন কেউ তা অতিক্রম না করে। দেখতেই পাচ্ছেন কেউই সেই নির্দেশ মানছে না। 

যেখান থেকে পানি পড়ছে সেইখানটায় দৃষ্টি দিলাম। খুব ইচ্ছে করছিল উপরে উঠতে। কিন্তু সময় ছিল না তাই উপরে উঠার প্ল্যান বাদ দিতে বাধ্য হলাম। 

একটা জায়গায় চোখ আটকে গেল। বিশাল একটা গাছ। বিশাল পাহাড়ের অবয়বে বিশাল এই গাছটাকে আসলেও দারুন লাগছিল।

ফিরে চললাম। ফিরবার পথে চোখে পড়ল খাসিয়াদের গ্রাম। যুগযুগ ধরে এরাই দেখে রাখছে এই পাহাড় আর ঝর্ণাকে। এদের মত যদি আমরা প্রকৃতিকে ভালবাসতে পারতাম আমাদের দেশের সৌন্দর্যটাই অন্যরকম হত। 

২৬৫.৬৮ হেক্টর আয়তনের এই জায়গাটিকে ২০০১ সালে ইকোপার্ক হিসাবে ঘোষণা করা হয়। প্রচলিত অর্থে ইকোপার্ক বলতে যা বোঝায় মাধবকুণ্ড ইকোপার্ক তা নয়। এখানে কোন বন্যপ্রাণী নেই। এটি ঘোষণা করা হয়েছে জলপ্রপাতটিকে সংরক্ষণ করার জন্য। তবে বনবিভাগ এখানে বেশ কিছু বন্যপ্রাণী অবমুক্ত করবার চিন্তা করেছে। তাই ইকোপার্ক বলতেই যাদের চোখের সামনে গভীর অরণ্য ভেসে উঠেন তাঁরা আমার মত কিছুটা হতাশই হবেন হয়তবা। তাঁদের জন্যই নিচের ছবিটি দিয়ে দিলাম। দেখুন উপগ্রহ থেকে মাধবকুণ্ডকে কি অদ্ভুত সুন্দর লাগে। 

শুনেছি কাছাকাছি পরীকুন্ড নামে একটা জায়গা আছে যেখানে জঙ্গল অনেক ঘন আর লোকজনের যাতায়াতও কম। পরিবেশটা তাই এখনও বুনোই আছে। ইচ্ছে আছে সুযোগ পেলে ওইখানে একটা চক্কর দেওয়ার। কেউ যেতে চাইলে আগে থেকেই আওয়াজ দিয়েন। 
১ম পর্ব # বর্ষীজোড়া ইকো পার্ক, মৌলভীবাজার
২য় পর্ব # দুলাহাজরা সাফারি পার্ক, কক্সবাজার
৩য় পর্ব # রাতারগুল জলাভূমির বন, সিলেট
৪র্থ পর্ব # যমুনা ইকো পার্ক, সিরাজগঞ্জ
৫ম পর্ব # সাতছড়ি জাতীয় উদ্যান, হবিগঞ্জ
৬ষ্ঠ পর্ব # লাউয়াছড়া জাতীয় উদ্যান, মৌলভীবাজার

