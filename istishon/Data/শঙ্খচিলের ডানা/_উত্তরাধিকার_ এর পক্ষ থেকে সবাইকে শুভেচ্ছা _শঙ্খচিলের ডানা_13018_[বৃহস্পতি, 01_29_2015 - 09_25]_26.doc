_উত্তরাধিকার_ এর পক্ষ থেকে সবাইকে শুভেচ্ছা 



বলা হয়ে থাকে মানুষ তার স্বপ্নের মতই বড়। আমার ভাবনা অবশ্য একটু আলাদা। আমার মতে মানুষ তার স্বপ্নের থেকেও বড়। কোন ইচ্ছাকে বাস্তবে রূপ দিতে চাইলে আপনাকে আগে স্বপ্ন দেখতে হবে, কল্পনা করতে হবে। আইনস্টাইন কি আর এমনি এমনি বলেছেন, 
Imagination is more important than knowledge. For knowledge is limited to all we now know and understand, while imagination embraces the entire world, and all there ever will be to know and understand.
ছোটবেলা থেকেই প্রচুর বই পড়তাম। একুশে বইমেলাতে ঘুরে ঘুরে নতুন বই এর গন্ধ নিতে নিতে মাঝে মাঝেই কল্পনা করেছি আমারও বই বের হয়েছে। বছর তিনেক আগে যখন ব্লগে লেখালেখি শুরু করি তখন সেই কল্পনাটাই যে ভবিষ্যতে বাস্তবে রূপ নিবে সেটা অভাবনীয় ছিল। অমর একুশে বইমেলা ২০১৫ তে আমার সেই স্বপ্ন বাস্তবে রূপ নিতে যাচ্ছে। বই প্রকাশের আনন্দ সবার সাথে ভাগ করে নেওয়ার জন্যই আজকের এই পোস্ট। 
থ্রিলারের প্রতি দুর্নিবার আকর্ষণ সেই ছোটবেলা থেকেই যখন রকিব হাসানের তিন গোয়েন্দা পড়া শুরু করেছিলাম। সেই ভালোবাসা দিনকে দিন বেড়েছে। ছোট্ট মফঃস্বল শহর কিশোরগঞ্জে খুব বেশি বই এর দোকান ছিল না। তারপরেও পাবলিক লাইব্রেরি আর বন্ধুদের কালেকশনের সুবাদে সত্যজিৎ রায়ের ফেলুদা, স্যার আর্থার কোনান ডয়েলের শার্লক হোমস, শরদিন্দু বন্দ্যোপাধ্যায়ের ব্যোমকেশ বক্সি, সুনীল গঙ্গোপাধ্যায়ের কাকাবাবু এবং কাজী আনোয়ার হোসেনের মাসুদ রানা-র সাথে পরিচিত হওয়ার পর থ্রিলারের প্রতি ভালোবাসাটা নেশার পর্যায়ে চলে গিয়েছিল। মূলত সেই নেশা থেকেই নাগরিক ব্লগে শেষ নিমন্ত্রণ নামে প্রথম একটা সাইকো থ্রিলার গল্প লিখে ফেলি। ভাবতেও পারি নি গল্পটা এত সমাদৃত হবে পাঠক মহলে। শ্রদ্ধেয় নির্মাতা নূর নবী দুলাল ভাই তো গল্পটা থেকে একটা টেলিফিল্মই তৈরি করে ফেলেছেন। কেবল টেলিকাস্ট হওয়ার অপেক্ষা।
এই সফলতাগুলোই ভৌতিক থ্রিলার উত্তরাধিকার লেখার সাহস এবং প্রেরণা জুগিয়েছে। গল্পের সারমর্ম নিম্নরুপঃ
একজন প্রবাসী তরুণ পর্যটক, একজন নারী সাংবাদিক আর প্রাণের ভয়ে পালিয়ে চলা হাওরের এক ডাকাত সর্দার। ঘটনাক্রমে তিনজন একত্রিত হল এক রহস্যময় জমিদার বাড়িতে। ভয়ে যে বাড়ির ছায়াও মাড়ায় না এলাকার লোকজন। জমিদার বাড়ির রহস্যময়তায় নতুন মাত্রা যোগ করেন জমিদার বংশের শেষ জীবিত বংশধর খন্দকার আজিজ আব্দুর রহমান। অদ্ভুত এক ধাঁধা তুলে ধরেন তিনি আগন্তুকদের সামনে। এই তিনজনের মাঝে যে কোন একজনের শরীরে প্রবাহিত হচ্ছে জমিদার বংশের রক্ত। প্রশ্ন হচ্ছে কে সে? তারা কি পারবে এই ধাঁধার সমাধান করতে? পারবে জমিদার বাড়ির শেষ বংশধর হিসাবে নিজেকে প্রমাণ করতে? পারবে অক্ষত দেহে প্রাণ হাতে নিয়ে এই অভিশপ্ত বাড়ি থেকে বের হতে? কিভাবে?
গল্পের পটভূমিতে হবিগঞ্জের গহীন অরণ্যের মাঝে এক সুপ্রাচীন জমিদার বাড়ির অবস্থান বিদ্যমান। প্রাচীন এই জমিদার বাড়ির শেষ জীবিত বংশধরের রহস্যময় ধাঁধার সমাধান খুঁজতে খুঁজতে কাহিনী এগিয়ে গেছে। উল্লিখিত স্থানে বর্তমানে যদিও কোন জমিদারবাড়ি নেই, তবে প্রচলিত কিছু উপকথা কিন্তু ঠিকই এমন কোন অট্টালিকার অবস্থানের জানান দেয়। হয়ত আদৌ কোনকালে এর অস্তিত্ব ছিল কালের আবর্তে যা কি না বিস্মৃতির অতলে হারিয়ে গেছে।
উত্তরাধিকার ধারাবাহিক আকারে নিয়মিত প্রকাশ হয়েছে ইষ্টিশন ব্লগে। বই হিসাবে প্রকাশের পিছনে যাদের উৎসাহ, অনুপ্রেরণা এবং সহযোগিতা প্রতিনিয়ত সাহস জুগিয়েছে তাদের প্রতি কৃতজ্ঞতা প্রকাশ না করলে নিজেকে অকৃতজ্ঞ মনে হবে। দুলাল ভাই এর প্রতি কৃতজ্ঞতা। তাঁর সহযোগিতা ছাড়া এই বই প্রকাশ করা সম্ভব হত না। সময় নিয়ে প্রচ্ছদ করবার কষ্টটুকু সহ্য করবার জন্য ডাঃ আতিকুল হক ভাইকে অন্তরের অন্তঃস্থল থেকে ধন্যবাদ। সুমিত চৌধুরী, শওকত খান, ইলোসিয়া রাইন, তারিক লিংকন, জয়, মোশফেক আহমেদ, অধম, ভবঘুরে সহ বিভিন্ন ব্লগের সহ ব্লগারদের প্রতি কৃতজ্ঞতা প্রকাশ করছি যারা উৎসাহ, আলোচনা এবং সমালোচনার মাধ্যমে আমাকে লেখক হয়ে উঠতে সাহায্য করেছেন এবং এখনও করছেন।
নিজের প্রথম বই। আবেগের মাত্রাটাও তাই অনেক বেশি। আপনারাই আমার আবেগের সহযাত্রী। সেই জন্যই আপনাদের বিরক্ত করলাম। কেউ যদি ভাবেন যে নিজের ঢোল পেটানোর জন্য পোস্ট দিয়েছি তাতেও আপত্তি নেই। দিনশেষে আমরা আমরাই তো।
উত্তরাধিকার প্রকাশিত হচ্ছে শূন্য প্রকাশ  থেকে। দাম ১৫০ টাকা। বইমেলা শেষ হওয়ার পর বিভিন্ন বইয়ের দোকানে পাওয়া যাবে। সবার প্রতি একটাই অনুরোধ। বইটা পড়া হলে জানাবেন কেমন লাগলো। আপনাদের সমালোচনা আমার লেখাকে আরও শাণিত করবে সেই বিশ্বাস আমার আছে। সবাই ভাল থাকবেন। বইমেলায় দেখা হবে। 

