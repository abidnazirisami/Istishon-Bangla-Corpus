স্বপ্নগ্রহণ # শেষ পর্ব 



শাড়ি খুব অদ্ভুত একটা পোশাক। এই পোশাক পড়লে মেয়েরা কিভাবে জানি মুহূর্তেই মহিলাতে রুপান্তরিত হয়। তাদের চোখে খেলা করে অদ্ভুত দ্যুতি। লজ্জা আর বিস্ময়ের যুগলবন্দীতে মুখে রক্তিম আভার বিচ্ছুরণ ঘটে। সেই বিচ্ছুরণ প্রস্ফুটিত হয় পছন্দের মানুষের সামনে। ভালোবাসার মানুষের স্পর্শে গালের চারপাশে জমাট বাঁধা রক্তগুলো দ্রুত সঞ্চালিত হয় শিরা উপশিরা ধরে। আবেগ জিনিসটাই জানি কেমন। সবকিছু এলোমেলো করে দেয়। সবকিছু। 
পরশু রাত থেকে এই ব্যাপারটা হারে হারে টের পাচ্ছে নওশিন। ঘুম আসছে না উত্তেজনায়। যেই মানুষটাকে এত ভালোবাসে, যেই মানুষটাকে নিয়ে এত কল্পনা, দেখা না হওয়া সত্ত্বেও যেই মানুষটা তার এত আপন; তাকে দেখার জন্য উত্তেজনা অনুভব করাই তো স্বাভাবিক। স্পেশাল মানুষের জন্য স্পেশাল সাজ দিয়েই সে আজ তৈরি হয়েছে। 
বান্ধবীদের ভাষ্য অনুযায়ী শাড়িতে নওশিনকে অপরুপা লাগে। ঠিক যেন ইন্দ্রাণী। মজার ব্যাপার হচ্ছে স্বর্গের এই দেবীকে আজ পর্যন্ত কেউ না দেখলেও তুলনা করবার জন্য যে কেন টেনে নিয়ে আসে সেটা নওশিন বোঝে না। তার অনেকগুলো শাড়ি। এর মাঝে একটা শাড়ি স্পেশাল যেটা কি না ইফতি গত জন্মদিনে গিফট করেছে। শাড়িটা এর আগে একবারই পড়েছিল সে, জন্মদিনের দিন। তারপর থেকে তোলা ছিল ইফতির জন্য। গোলাপি শাড়ির রঙের সাথে ম্যাচ করা জুতা এবং লিপস্টিক। যদিও নওশিনের পছন্দের রঙ নীল কিন্তু বিয়ের আগে নীল রঙের শাড়ি পড়বার ব্যাপারে ইফতির আপত্তি আছে। তার যুক্তিটা অদ্ভুত। বেদনার রঙ যেহেতু নীল, তাই ইফতি চায় না বিয়ের আগে তাদের সম্পর্কে কোনভাবে বেদনার স্পর্শ পড়ুক। গোলাপি নাকি ভালোবাসার রঙ। অতএব গোলাপি শাড়িই ফাইনাল। 
শাড়ি পড়ে রাস্তায় অপেক্ষা করাটা খুবই বিব্রতকর। জিন্দাবাজারের একটা রেস্টুরেন্টে একটা টুইন সিটেড টেবিল দখল করে নওশিন বসে আছে ইফতির অপেক্ষায়। একসাথে লাঞ্চ করবার কথা দুজনের। তারপর রাগিব রাবেয়া মেডিকেলের পাশের চা-বাগানে ঘুরাঘুরি শেষে নওশিনকে হোস্টেলে পৌঁছে দিবে এমনটাই প্ল্যান ইফতির। কিন্তু ও এখন আসছে না কেন? দুইটা বাজার পর আরও আধা ঘণ্টা পার হয়ে গেছে। ফোনও ধরছে না। ইফতি কখন আসবে?
*****
হাউজিং এস্টেটের ৪ নম্বর রোডের ১১ নম্বর বাড়িটার সামনে প্রায় ১৫ মিনিট ধরে পায়চারি করছে ইফতি। সিলেট শহরের এই এলাকাটা খুবই নির্জন। পয়সাওয়ালা লোকজন ছাড়া কেউই থাকে না এখানে। গত ১৫ মিনিটে ২ টা গাড়িই কেবল তার পাশ দিয়ে হুশ করে বেরিয়ে গেছে। আর কাউকে চোখে পড়ে নি। হাতে ধরা কাগজের টুকরোটার দিকে আরেকবার চোখ বুলিয়ে সদর দরজার দিকে এগিয়ে গিয়ে কলিংবেলটায় চাপ দিল সে। যথেষ্ট সাহস সঞ্চয় করা হয়েছে। এখন মনে হয় সত্যিটাকে সহজেই গ্রহণ করা যাবে। 
দরোজা খুলে গেল। ১৩-১৪ বছরের এক কিশোরী দাঁড়িয়ে আছে তার সামনে। চোখেমুখে বিস্ময়।
“ছাদ থেকে আপনাকে লক্ষ্য করছিলাম। অনেকক্ষণ ধরেই আমাদের বাসার বাইরে পায়চারি করছেন। আপনি কি কাউকে খুঁজছেন?”
“এটা কি আফসার উদ্দিনের বাসা?”
“হ্যাঁ, এটাই আফসার সাহেবের বাসা। আপনি আব্বুকে কেন খুঁজছেন?”
“আসলে আমি আফসার সাহেবের স্ত্রী কল্পনা আক্তারের কাছে এসেছি। তিনি কি আছেন?”
বিস্ময়ে সুমাইয়ার চোখগুলো বড় হয়ে গেল। তার আম্মার কাছে ইনাম মামা ছাড়া পরিচিত কেউই আসে না। সেখানে এক অপরিচিত ছেলে যাকে কি না সে কোনোদিনই দেখে নি, দেখা করতে এসেছে।
“আম্মুর কাছে? আম্মুকে আপনি চিনেন?”
“না, তবে আপনার আম্মু হয়ত আমাকে চিনতে পারেন। তাকে কি একটু ডেকে দেওয়া যাবে।“
“একটু অপেক্ষা করুন। আমি আম্মুকে ডাকছি।“
সুমাইয়ার কাছে ছেলেটাকে খুব রহস্যময় লাগছে। আম্মুর সাথে এই ছেলের কি সম্পর্ক আছে বোঝা যাচ্ছে না। আম্মুকে ছেলেটার কথা জানিয়ে সে লুকিয়ে লুকিয়ে দেখবে কি কথা হয়। 
******
চোখ ফেটে কান্না আসছে নওশিনের। অত্যন্ত অপমানিত বোধ করছে সে। প্রায় দুই ঘণ্টা হয়ে গেল একা একা বসে আছে। ইফতি আসে নি। প্রথমদিকে ফোন ধরছিল না আর এখন তো মোবাইল বন্ধ হয়ে আছে। যখন সে টেনশন শুরু করেছে যে কোন দুর্ঘটনা ঘটল কি না তখনই মেসেজটা এসেছে। তাকে হোস্টেলে চলে যেতে বলেছে ইফতি। পরে নাকি দেখা করবে। এটা কোন কথা। ইফতি তাকে এইভাবে অপমান করতেই পারে না। এতদিন কি তাহলে তার সাথে গেইম খেলেছে ইফতি? সে কিভাবে এখন সবাইকে মুখ দেখাবে? 
কথাগুলো ভাবছে আর তার চোখ দিয়ে পানি পড়ছে। রেস্টুরেন্টের লোকজনসহ সবাই তার দিকে আড়চোখে তাকাচ্ছে। নওশিনের মনে হচ্ছে সে এখুনি সুইসাইড করে। এই অপমান মেনে নেওয়া তার পক্ষে সম্ভব না। যদিও যেই ছেলে তার বিশ্বাস ভেঙেছে তার জন্য কিছুই উৎসর্গ করা উচিৎ না। তবে এমন কষ্ট তার জীবনে আসবে সেটা সে কল্পনাও করে নি। ভ্যানিটি ব্যাগ থেকে টিস্যু বের করে চোখগুলো মুছতে মুছতে উঠে দাঁড়াল নওশিন। যার কাছে তার কান্নার মূল্য নেই, তার জন্য অশ্রু ফেলার কোন মানেই হয় না। যাওয়ার সময় ১০০ টাকার দুইটা নোট টেবিলে রেখে যেতে ভুলল না। ওয়েটারটা অনেকক্ষণ ধরেই তাকে খোঁচাচ্ছিল। এই ২০০ টাকা সেই খোঁচানোর জবাব। 
*****
কল্পনা আক্তার যখন ইফতির সামনে এসে দাঁড়ালেন তখনও ইফতির বিশ্বাস হচ্ছিল না যে এই মহিলাই তার জন্মদাত্রী। যাকে সে জন্মের পর থেকে মৃত হিসাবে জানে তাকে চোখের সামনে দেখার পর খুব আনন্দের একটা অনুভূতিই হওয়া উচিৎ। কিন্তু ইফতির মনে বিষাদ ভর করল। ২২ টা বছর সে মায়ের আদর থেকে বঞ্চিত। এটা ঠিক বড় আম্মা কোনদিনও তাকে কিছু বুঝতে দেন নি। কিন্তু মা তো মা’ই। বন্ধুদের সবাই মায়ের গল্প করতে পারলেও সে পারত না। আর সে জন্য দায়ী তার সামনে দাঁড়ানো মহিলা। তার বাবারও নিশ্চই এর পিছনে হাত আছে। কিন্তু একজন মা কিভাবে তার সন্তানকে ছেড়ে থাকতে পারে, কিভাবে? 
“শোনলাম তুমি আমার খোঁজ করছ। কেন জানতে পারি?“
ইফতির খুব কষ্ট হচ্ছে চোখের পানি আটকাতে। তারপরও শক্তভাবেই কথা বলতে পারল সে,
“আমি ইফতি। আমার বাবার নাম আহসান আল সাবের। আমার মনে হয় আপনি আমাকে চিনতে পারছেন।“
কল্পনা আক্তার যথেষ্ট শক্ত মহিলা। কিন্তু কিছু কিছু মুহূর্ত আসে যখন নিজেকে সামাল দেওয়া কারও পক্ষেই সম্ভব হয় না। কল্পনাও পারলেন না। ধপ করে সোফার উপর বসে পড়লেন। চোখের পানি সামলানোর কোন চেষ্টাই করলেন না। কত বছর পর ছেলেকে দেখলেন। আবেগ বাঁধ মানবে না সেটাই স্বাভাবিক। 
“তুমি অনেক বড় হয়েছ। ছোটবেলায় যেমন ছিলে তার থেকেও সুন্দর লাগছে। চশমা পড়ছ কেন? চোখের সমস্যা?”
“আপনাকে একটা প্রশ্ন করবার জন্য এসেছি। প্রশ্নের উত্তর পেলেই চলে যাব।“
“প্রশ্ন করবার এবং উত্তর দেওয়ার জন্য অনেক সময় পাওয়া যাবে। তুমি আমার পাশে এসে বস। তোমাকে কিছুক্ষণ দেখি। তোমার চুলগুলোতে একটু বিলি কেটে দেই।“
“জী না, আমি উত্তরটা আগে চাই। এতদিন যখন দেখেন নি, এতদিন যখন আমাকে দেখার ইচ্ছে মনে জাগে নি, আজকে আর দেখার ইচ্ছে না হলেও ক্ষতি নেই।“
“তোমার মনে মান, অভিমান বা ক্ষোভ থাকাটাই স্বাভাবিক। তোমাকে দোষ দিচ্ছি না। তোমার বাবার এবং আমার দুইজনেরই দোষ আছে। ঠিক আছে, বল কি জানতে চাও?”
“আপনি স্বার্থপরের মত আমাকে ছেড়ে গেলেন কেন? বাবার সাথে আপনার বনিবনা নাই হতে পারে। আমি কি দোষ করেছিলাম? আমার জন্য হলেও কি আপনারা পারতেন না একসাথে থাকতে?”
“দেখ ইফতি, একটা সম্পর্ক গড়তে অনেক সময় লাগে। সেই তুলনায় সম্পর্ক ভাঙাটা অনেক সহজ। ভালোবেসে যাকে বিয়ে করেছিলাম তাকে নিশ্চই ইচ্ছে করে ছেড়ে আসি নি। বয়স ছিল কম, আবেগ নিয়ন্ত্রন করতে জানতাম না। সাবেরকে ভালবেসেছিলাম পাগলের মত। কিন্তু একটা সময় এসে দেখলাম, আমাদের মাঝে বনিবনা হচ্ছে না। কেন হচ্ছিল না সে অনেক ব্যাপার। এখন ওইসব বিষয় নিয়ে আলোচনা অর্থহীন। তুমি তো আমার গর্ভের সন্তান। তোমাকে ছেড়ে আসতে সত্যিই অনেক কষ্ট হয়েছে। জানই তো, বাংলাদেশে একটা মেয়ের একা সন্তান নিয়ে চলাটা কত কষ্টের। সাবের সেটা পেরেছে। আমি সাহস করতে পারি নি। এটাকে আমার ব্যর্থতা কিংবা স্বার্থপরতা যা ইচ্ছা ভাবতে পার। এই ব্যর্থতার শাস্তি তো আমি পেয়েই যাচ্ছি। সাহস করে যদি তোমাকে আমার সাথে রেখে দিতাম তাহলে আজ তুমি আমাকে এই কথাগুলো বলতে পারতে না।“
ইফতির চোখ দিয়ে পানি পড়ছে। এইবার অশ্রুর নদীতে বাঁধ দেওয়ার কোন চেষ্টাই সে করল না। 
“এই যে আমি আমার মায়ের আদর পেলাম না, এর জন্য আপনি আর আব্বু দুইজনেই দায়ী। আমি আপনাদের কাউকে ক্ষমা করব না। বন্ধুরা যখন এসে তাদের মায়ের গল্প করত আমি শুধু শুনতাম আর ভাবতাম আম্মু বেঁচে থাকলে কতই না ভাল হত। ভূতের ভয়ে কাবু হয়ে মা’কে জড়িয়ে ধরে ঘুমানোর অনুভূতি কেমন সেটা আমি জানি না। খেলা শেষে সন্ধ্যা করে বাসায় ফিরে মায়ের বকা খাওয়ার অভিজ্ঞতা আমার নেই। প্রচণ্ড বিষণ্ণতায় আক্রান্ত হয়ে হয়ে মায়ের কোলে মাথা রেখে আশ্রয় খোঁজার সুযোগ আমি পাই নি। আমার এতশত অপ্রাপ্তির তো কোন কারণ ছিল না যদি না আপনারা একসাথে থাকতেন। আপনারা দুইজনই স্বার্থপর। কেবল নিজেদের সুখটাই দেখলেন। ছেলের জীবনের কথা চিন্তা করলেন না। বড় আম্মা না থাকলে তো আমার জীবনটাই নষ্ট হয়ে যেত। এর দায়ভার তখন কে নিত?”
কল্পনা কিছু বলতে পারলেন না। কি বলবেন? তিনি নিজেও তো কাঁদছেন। স্পর্শের দূরত্বে তার ছেলে দাঁড়িয়ে থাকলেও সত্যিকারের দূরত্বটা যোজন যোজন পেরিয়ে গেছে। ইফতির কান্নার দমক কিছুটা কমেছে।
“জানি এতদিন ভালই ছিলেন। আমি চাই না আমার উপস্থিতি আপনার জীবনে নতুন কোন সমস্যার সৃষ্টি করে। ভেবেছিলাম দেখা করব না আপনার সাথে। কিন্তু হাজার হলেও আপনি তো আমার মা। একবারের জন্যও না দেখে মনটাকে শান্ত করতে পারছিলাম না। এইভাবে আপনাকে বিব্রত করবার জন্য সত্যিই দুঃখিত। আপনার জীবনে আর কোনদিনও আসব না। কোনদিন না। আপনি ভাল থাকবেন।“ 
কল্পনা আক্তারকে কিছু বলবার সুযোগ না দিয়ে ইফতি বাসা থেকে বেরিয়ে গেল। তার চোখ দিয়ে আবারও অশ্রু ঝরছে। অশ্রু ঝরছে কল্পনার চোখেও। ছেলেটাকে একবার স্পর্শ করবার সুযোগটাও তিনি হারালেন।
দরজার পেছনে দাঁড়িয়ে সবই শুনেছে সুমাইয়া। এই ছেলেটা তার ভাই? আম্মুর আগে বিয়ে হয়েছিল? সবকিছুই কেমন যেন এলোমেলো হয়ে যাচ্ছে। সে দৌড়ে ছাদে উঠল। ওই যে ইফতিকে দেখা যাচ্ছে। হাত দিয়ে চোখ মুছে চলে যাচ্ছে। যেন পালাতে পারলেই বাঁচে। ইফতির জন্য কেন জানি তার খুব কষ্ট হতে লাগলো। 
*****
ঘুমের ওষুধ খেতে চেয়েছিল নওশিন, কিন্তু রিনি’র বাঁধায় খেতে পারি নি। কষ্ট আর অপমানের যুগল ধাক্কা সামলানোটা খুব কঠিন। তারপরেও কিভাবে যে ঘুমিয়ে পড়েছিল নিজেও জানে না। ঘুম ভাঙল মরিয়মের ধাক্কাধাক্কিতে। 
“এই নওশিন, উঠ। তোর মোবাইল নাম্বার বন্ধ কেন? ইফতি এসেছে। কলেজের সামনের রাস্তায় দাঁড়িয়েছিল। আমাকে দেখে তোর রুম নাম্বার, ব্যাচ আর নাম বলে একটু ডেকে দিতে বলল। খুব বিপর্যস্ত দেখাচ্ছে বেচারাকে। দেখা করে আয়।“
“যাব না। আমাকে এতক্ষণ বসিয়ে রেখেছে। এখন নিজে অপেক্ষা করে দেখুক কেমন লাগে?”
“আহা, ছেলেমানুষি করিস না। মনে হয়ে কিছু একটা ঝামেলা হয়েছে। তা না হলে এমন করার ছেলে যে ইফতি না সেটা আমার থেকে ভাল তুইই জানিস।“
“সত্যিই যাব?”
“হ্যাঁ, এখনই যা।“
তৈরি হয়ে হোস্টেল থেকে কলেজের সামনে আসতে মাত্র ১০ মিনিট লাগলো নওশিনের। ইশশ, কত কিছু কল্পনা করেছিল ইফতিকে নিয়ে। কিচ্ছু করা হল না। শাড়িটাও আর পড়তে ইচ্ছে করছে না। ইফতির কি হয়েছে সেটা শুনতে হবে। তেমন সিরিয়াস কিছু না হলে খবর আছে ওর। সম্পর্ক এখানেই শেষ হবে।
ইফতিকে দেখার পর একটা মানসিক ধাক্কা খেল নওশিন। এত বিধ্বস্ত অবস্থায় ওকে দেখবে সত্যিই ভাবে নি সে। দেখে মনে হচ্ছে বিশাল একটা ঝড় বয়ে গেছে ইফতির উপর দিয়ে। প্রথম দেখা নিয়ে কত কল্পনাই না তার ছিল। ইফতিই প্রথম কথা বলল,
“সরি নওশিন, আমি সময় মত আসতে পারি নি। তোমাকে ফোন দেওয়ার সুযোগটাও ছিল না।“
বলতে না বলতেই ঝরঝর করে কেঁদে দিল ইফতি। দ্রুত এগিয়ে এসে ইফতির হাত ধরল নওশিন। 
“কাঁদতে হবে না। আমি অনেক রাগ করেছিলাম কিন্তু সব ভুলে গেছি। তুমি শান্ত হও।“
“নওশিন, আমি কেবল তোমার জন্য কাঁদছি না। কাঁদছি নিজের জন্য। আমার পুরো জীবনটাই উলটপালট হয়ে গেছে। এতদিন ধরে জেনে আসা সমস্ত সত্যি হঠাত করেই মিথ্যা হয়ে গেছে। দীর্ঘদিন ধরে আবেগ, যুক্তি আর ভালোবাসার যেই প্রাসাদ একটু একটু করে নির্মাণ করেছিলাম, এক ভুমিকম্পেই তা ধুলিস্যাত হয়ে গেছে। আমার স্বপ্নের আকাশে আজ গ্রহণ লেগেছে। জানি না আদৌ এই গ্রহন ছুটবে কি না। এখন আমি কি করব বলতে পার?”
নওশিন খুবই অবাক। একই সাথে কিছুটা অস্থিরতাও অনুভব করেছে মনের ভিতর। ইফতির এই রূপ তার একদমই অপরিচিত। ছেলেটা একদম ভেঙে পড়েছে। সে বুঝতে পারছে না কি করবে। কিন্তু এখন যে ইফতির তাকে খুব প্রয়োজন সেটা বুঝতে কষ্ট হচ্ছে না। মেয়েরা এই ব্যাপারগুলো খুব ভাল বুঝে। 
নওশিন জানে সিলেট শহরের লোকজন অনেক রক্ষণশীল। সে জানে তার কলেজের পরিচালনা পর্ষদের সদস্যরা জামায়াতে ইসলামী মতাদর্শের। সে এও জানে বাংলাদেশের প্রেক্ষাপটে রাস্তায় দাঁড়িয়ে প্রাকৃতিক কর্মাদি সম্পন্ন করলে কোন সমস্যা নেই কিন্তু একটা ছেলে একটা মেয়ের হাত ধরে হাঁটলে সেটা খুবই আপত্তিকর বলে গণ্য করা হয়। তারপরেও সে ঝুঁকিটা নিল। সে ইফতিকে জড়িয়ে ধরল। ইফতির মাথাটা নিজের কাঁধে রেখে শুধু একটা কথাই বলল,
“যাই হোক না কেন, আমি তো আছি তোমার পাশে। এত চিন্তা করছ কেন?”
ইফতি কিছুই বলল না। তার কান্না থামছে না। রাস্তা দিয়ে যেসব পথচারি হেঁটে যাচ্ছে তারা এই মুহূর্তে খুব অদ্ভুত একটা দৃশ্য দেখছে। একটা ছেলে একটা মেয়ের কাঁধে মাথা রেখে কাঁদছে। মেয়েটার চোখভর্তি গভীর মায়া আর ভালোবাসা। আর ছেলেটার কান্নার আড়ালে স্বস্তি মাখা মুখ। মানুষের জীবনটা আসলেই অদ্ভুত। 
স্বপ্নগ্রহণ # ১ম পর্ব 
স্বপ্নগ্রহণ # ২য় পর্ব

