The creativity of কাজের বুয়া of Dhaka city


ঢাকা শহরে যারা Bachelor, মেসবাড়িতে ভাড়া থাকেন কিংবা খাওয়া-দাওয়া করেন Family-র বাইরে তাদের সবারই কম-বেশি অভিজ্ঞতা আছে সেইসব খালাদের ব্যাপারে যারা মেসগুলোতে রান্না করেন। সময় বাঁচানোর স্বার্থে তারা এমন সব খাবারের Item তৈরি করে থাকেন যা সিদ্দিকা কবির কিংবা টমি মিয়া কোনদিন কল্পনাও করতে পারবেন না। সময় বাঁচানোর এই তাড়নার সাথে আর্থিক ব্যাপার জড়িত। কেননা এক সাথে একাধিক বাসায় তারা রান্না করে থাকেন। এই তাড়াহুড়া করার কারনে তারা রান্নার জগতে যেসব বিপ্লব সাধন করেছেন এবং সেই বিপ্লবের যেসব ফলাফল আমি নিজের উপর প্রয়োগ হতে দেখেছি তা আপনাদের সাথে শেয়ার করছি। আমি নিশ্চিত, আপনাদের অভিজ্ঞতাও এই ব্যাপারে কম নয়।
যেই Item গুলো আমি নিজে খেয়েছি তাদের কিছু নাম দিয়েছি। আপনারা চাইলে আরো ভাল নাম দিতে পারেন।
১. ম্যাজিক ডিম
ডিম ছিল দুইটা, কিন্তু খাবার সময় দেখলাম তিনটা ভাজা ডিম। ব্যাপার কি? Extra ডিম টা কে নিয়ে আসল? ঘটনা হচ্ছে সময় বাঁচানোর জন্য বুয়া দুইটা ডিম ভেঙ্গে তিন ভাগ করে ভেজে এনেছে। Idea টা খারাপ না। যাদের বাসায় হঠাত করে মেহমান চলে আসে তারা এই পদ্ধতি ব্যবহার করতে পারেন। খরচ ও বাঁচল, আপ্যায়নও হল।
২. ডিম তরতরি with Fried Potato
এটা রান্না করা খুবই সহজ। একটা ডিম সিদ্ধ করে আলু ভাজিতে ছেড়ে দিবেন। তারপর সেই মিশ্রণকে পানিতে চুবাবেন। অল্প পরমান লবন ও তারচেয়েও অল্প পরিমান হলুদ দিয়ে মিশিয়ে সমগ্র মিশ্রণটিকে ঢাকনা দিয়ে ঢেকে ১০ মিনিট রাখুন। আপনার খাবার প্রস্তুত।
Note: মেস মেম্বার হিসাবের চেয়ে বেশি হয়ে গেলে ডিমটিকে প্রয়োজনের উপর ভিত্তি করে দুই বা চারভাগ করে নিতে পারেন।
৩. বেগুন with Beef
বেগুনের প্রতি আমাদের বুয়ার সীমাহীন ভালবাসা। বাজার থেকে বেগুন কিনে নিয়ে আসলেই তার মনে creativity-র বন্যা বয়ে যায়। একদিন অফিস থেকে বাসায় ফিরে দেখি তিনি রান্না করেছেন আলু আর বেগুনের ঝোল তরকারির সাথে গরুর মাংস। জীবনে প্রথমবারের মত বেগুনের তরকারি দিয়ে গরুর মাংস খেলাম। খুব শখ করে বাজার থেকে গরুর মাংস কিনেছিলাম। মাংসের এই পরিনতি তে অনেক খারাপ লেগেছিল কিন্তু খেতে হবে কি আর করা। এটা ঠিক যে নতুন স্বাদ পেয়েছিলাম।
৪. খাসির মাংসের বেগুনি
এটা গত রমজান মাসের ঘটনা। বুয়াকে বলে গেলাম ইফতারিতে ভাল কিছু যেন করে। সন্ধ্যায় বাসায় ফিরে দেখি রাতের খাবারের জন্য যেই খাসির মাংস কেনা হয়েছিল তার কিছুটা বেগুনের সাথে ভাল করে মশলা দিয়ে মিশিয়ে বেগুনি তৈরি করেছে। আমরা হতম্ভব। ভাল খেতে চাওয়ার শাস্তি যে এমন হতে পারে কল্পনাও করি নি।
৫. ফুলকপি চমচম
ফুলকপি ভাজি, ফুলকপি বড়া, ফুলকপি তরকারি তো সবাই খেয়েছেন কিন্তু আমি নিশ্চিত আপনারা কেউই ফুলকপি চমচম খান নি। সকালে নাস্তায় রুটির সাথে সাধারনত ডাল বা ভাজি খেয়ে থাকি। খুব দ্রুত নাস্তা করতে হয় কারন অফিস যাবার তাড়া থাকে। কিছুদিন আগে গোসল শেষ করে বের হয়েছি তখন বুয়া বলছে মামা আসেন আজ নতুন জিনিস খাওয়াবো আপনাদের। নতুন জিনিসের কথা শুনেই বুঝলাম আজ খবর আছে। না জানি কি রান্না করেছে। রান্নাঘরে গিয়ে দেখি সে ফুলকপি সিদ্ধ করে ভেজে সেই ফুলকপিকে রুটির ভিতর ঢুকিয়ে রোল বানিয়েছে। এখানেই শেষ নয়। আগের রাতে আমরা পিঠা খাওয়ার জন্য চিনির শিরা বানিয়েছিলাম, তার অনেকটাই খাওয়ার বাকি ছিল। আমাদের বুয়া সেই চিনির শিরার ভিতর রোল করা রুটি ভাল করে ভিজিয়ে প্লেটে করে আমাদের পরিবেশন করেছে। What a creativity.
৬. ধনে পাতার ফ্রাই
এই রান্নাটা আমার খুব একটা খারাপ লাগে নি। সবজি রান্নার জন্য বাসায় তখন কিছুই ছিল না। তাই বুয়ার মাথায় creativity-র পুরাতন রোগ জেগে উঠল । ধনে পাতাগুলোকে মশলা দিয়ে ভাল করে মেখে সরিষার তেলে ভাজা হয়েছিল। খাবারটা দেখে জিহবায় পানি এসে গিয়েছিল কিন্তু মুখে দিয়ে দেখি বুয়া লবন দিতে ভুলে গেছে। আপনারা যদি এই রেসিপি তৈরি করতে চান তবে লবন দিতে ভুলবেন না কিন্তু।
৭. চিকেন ফ্রাই with টমেটো সস
নাম শুনে হয়ত ভাবছেন এ আর এমন কি নতুন খাবার। অপেক্ষা করুন, এখানেও creativity আছে। সাধারনত আমরা মুরগির মাংসের সাথে তৈরি করা টমেটো সস খেয়ে থাকি। কিন্তু আমাদের বুয়া অনেক বেশি creative. তিনি প্রথমে টমেটো সিদ্ধ করে জ্বাল দিয়ে কিভাবে জানি সস তৈরি করলেন। সেই সসের ভিতর সিদ্ধ করা মুরগির মাংস ঢাললেন। তারপর তেল ও মসলা দিয়ে আবার অনেকক্ষণ জ্বাল দিলেন। তরকারিতে কোন ঝোল ছিলনা, ঝোলের বদলে ছিল সস। সেদিন ছিল শুক্রবার। সপ্তাহে একদিন একটু ভাল খেতে চাওয়ার অপরাধ করেছিলাম। সেটার শাস্তি এমনভাবে পেতে হবে বুঝি নাই। মুরগির মাংসের দিকে তাকিয়ে মনে মনে বলছিলাম “তুই ফ্রাই হইসিস ঠিক আছে, আমারে ফ্রাই করলি না কেন ?”
৮. বেগুন দোপেয়াজা with কালোজিরা ভর্তা
কালোজিরা অনেক রোগের ওষুধ ঠিক আছে কিন্তু এর ভর্তা খেতে আমার খুব একটা ভাল লাগে না, আমি আসলে খেতেই পারি না। দুর্ভাগ্যক্রমে বাসায় সেদিন কালোজিরা ছিল। বুয়াকে বললাম বেগুন ভাজি (আমার খুব প্রিয় খাবার) করতে। বুয়া বেগুন ভাজির সময় তার ভেতর কালোজিরা ঢুকিয়ে দিয়ে কিভাবে জানি বেগুন ভাজির উপর কালোজিরার একটা আবরণ তৈরি করল। বলাই বাহুল্য, অতি সাধের বেগুন ভাজি আমার আর সেদিন খাওয়া হয় নি।
৯. গাজরাংস (গাজর + মাংস)
হয়ত ভাবছেন এইটা আবার কি নাম। গাজর এবং মাংসের সন্ধি করলে সম্ভবত তাই দাঁড়ায়। কোন ভাষাবিদ যদি থেকে থাকেন তিনি হয়ত আরো ভাল বলতে পারবেন। মাংস আমরা হয় ভুনা অথবা আলুর সাথে তরকারি আকারে খেয়ে থাকি। আলুর বদলে অনেক সময় অন্য কিছু থাকে। কিন্তু সেই অন্য কিছুটা যদি শুধু গাজর থাকে তাহলে কেমন লাগে বলেন? সালাদ হিসাবে গাজর ঠিক আছে কিন্তু তরকারি হিসাবে চিন্তা করতে আপনাদের কেমন লাগে জানি না, আমার অসহ্য লাগে। কিন্তু বুয়ার creativity-র জ্বালায় আমাকে সেটাও সহ্য করতে হয়েছে।
১০. খিচুরি without ডাল
এইটা আমাদের ঘন ঘনই খেতে হয়। ডাল ছাড়া খিচুরির কথা কি আপনারা জানেন? না জানলে এখন জানুন। যেদিন রাতে আমদের ভাত বেঁচে যায় তার পরদিন সকালে বুয়া রুটি তৈরি না করে ভাতগুলোকে হলুদের সাথে মিশিয়ে তেল দিয়ে ভেজে আমাদের জন্য রেখে যায়। তাতে তাঁর কষ্ট কম হয় কিন্তু আমাদের যন্ত্রনা বাড়ে বই কমে না। খেতে মাঝে মাঝে ভাল লাগে কিন্তু বেশিরভাগ সময়ই বিরক্ত লাগে। কিন্তু কিছুই করার নেই।
১১. করলা কারি উইথ চিকেন
বেগুনের প্রতি আমাদের বুয়ার তীব্র ভালোবাসা ছিল। সেই ভালোবাসা এখন করলাতে ট্রান্সফার হয়েছে। খুব আগ্রহ নিয়ে দেশি মুরগী কিনে আনলাম। করলা আনলাম ভাজি করে খাবার জন্য। খেতে বসে তো পুরাই ভিরমি খাবার অবস্থা। কারন মুরগীর মাংসের সাথে করলা। ঘটনা কি? ব্যাপার খুবই সিম্পল। করলাকে আড়াআড়ি এবং লম্বালম্বি কুচি কুচি করে কেটে সেটাকে প্রথমে মাংসের মসলার সাথে মিশানো হয়েছে। তারপর সিদ্ধ মাংসকে জ্বাল দিয়ে ভুনা করে তার উপর এই কুচি কুচি করলা ছিটিয়েছে। সবশেষে পানি দিয়ে ঝোলের পরিমান কিছুটা বাড়ানো হয়েছে যেন করলার তিতা স্বাদটুকু ঢেকে যায়। খোদা, রক্ষা কর।
১২. করলা কারি উইথ চিংড়ি মাছ
তীব্র ভাষায় আমরা বুয়ার এই অগণতান্ত্রিক আচরণের নিন্দা জানাবার পর তিনি কমিটমেন্ট করলেন যে ভবিষ্যতে করলা এবং মাংস আর কখনো একসাথে রান্না করবেন না। যদিও আমরা তাতে খুব একটা ভরসা পাই নি। কারন রাজনৈতিক দলসমূহের হরতাল না দেওয়ার কমিটমেন্ট আর বুয়ার কমিটমেন্ট এর মাঝে কোন পার্থক্য আমাদের কাছে নেই। সেটার প্রমাণ ঠিক তার পরদিনই পেলাম। পরদিন বাজার করা হল চিংড়ি মাছ। আমার খুব পছন্দের মাছ যদিও অনেকেই খেতে পারেন না। সেদিন করলা কেনা হয় নি। কিন্তু আমাদের ভোজনের আকাশে যদি দুর্যোগের ঘনঘটা বিরাজ করে তবে কে সেটা ঠেকাতে পারবে? আগের দিন সব করলা রান্না করা হয় নি। বুয়া সেই করলাকে প্রথমে সিদ্ধ করল। তারপর চিংড়ি মাছগুলোকে সিদ্ধ করল। সবশেষে করলা এবং চিংড়ি একসাথে মশলা দিয়ে মাখিয়ে তেলে ভেজে আমাদেরকে পরিবেশন করল। সাধের চিংড়ি মাছের এই করুণ পরিনতি দেখে হাসব নাকি কাঁদব বুঝতে পারছিলাম না। কটমট করে বুয়ার দিকে তাকানো মাত্রই তাঁর নিরীহ মুখের সাবলীল উত্তর “আমি কিন্তু মাংসের সাথে করলা রান্ধি নাই, মাছের সাথে রান্ধছি। কেন মামা, মজা হয় নাই?” হ্যাঁ, এমন মজাই হইসে যে জীবনেও ভুলব না।
১৩. করলার জুস
যেদিন বুয়া খুব বেশি ব্যাস্ত থাকে সেদিন বুঝি আজকের রান্না পেটে যাবার পর বেশ অনেকক্ষণ অবস্থান করতে পারবে। পেট থেকে নিষ্ক্রান্ত হবার জন্য কান্নাকাটি শুরু করবে না। যেদিন বুয়া মোটামোটি ব্যস্ত থাকে সেদিন বুঝি আজকের রান্নাটা ভাল হবার সম্ভাবনা ৯০%। আর যেদিন বুয়া একদম ফ্রি থাকে সেদিন বুঝি আজ কপালে খারাপি আছে। কারন বুয়াদের অলস মস্তিষ্ক হচ্ছে ক্রিয়েটিভিটির কারখানা। আর আমাদের বুয়ার কারখানার কলকব্জা সবসময় চকচক করতে থাকে। গ্যাসের অভাবে বাংলাদেশের বিদ্যুতকেন্দ্রগুলো বন্ধ থাকলেও আমাদের বুয়ার মাথার ভেতরকার ক্রিয়েটিভিটির কারখানা বন্ধ হবার কোন সম্ভাবনা আমরা দেখি না। এই রকম এক ফ্রি দিনের আবিষ্কার হচ্ছে করলার জুস। যদি ভেবে থাকেন এই জুস ব্লেন্ডার মেশিনে তৈরি করা তবে আপনি ভুল ভাবছেন জনাব। কারন আমদের বুয়া সবসময় সাথে হামানদিস্তা রাখেন। কোন ব্লেন্ডার মেশিনের বাপেরও সাধ্য নেই এত মিহি করে করলা গুড়া করার। আমার পাশের রুমমেট এর ১০১ ডিগ্রি জ্বর নিয়ে শুয়ে ছিল। এই অবস্থা দেখে বুয়ার ভেতর প্রবল মাতৃত্ববোধ জেগে উঠলো। আহারে বেচারা বাবা-মা ছেড়ে এত দূরে থাকে। তিনি তখনই করলার জুস তৈরি করে আমার পাশের রুমমেটকে জোড় করে খাওয়ালেন। তাঁর পীরবাবা নাকি তাঁকে এই চিকিৎসা বাৎলেছেন। ফলাফল ভয়াবহ। ৩০ মিনিটের মাঝেই বেচারার জর আরও ৩ ডিগ্রি বেড়ে ১০৪ ডিগ্রি তে পৌছালো। শেষ পর্যন্ত suppository দিয়ে রক্ষা। মেস লাইফে সেদিনই বুয়াকে সব থেকে বেশি ঝাড়ি দিয়েছিলাম বলে মনে হয়।
১৪. টমেটো ভাজি
বিশ্বাস করা না করা সম্পূর্ণ আপনার ব্যাপার তবে আমি সম্ভবত সেই সব দুর্লভ মানব প্রজাতির অন্যতম সদস্য যে কি না বেগুন ভাজির আদলে টমেটো ভাজি খেয়েছে। আমার মনে হয় না আমাদের মেসের ৭ জন সদস্য ছাড়া আর কারোরই এই সৌভাগ্য হয়েছে। তবে এই আইটেম টা আসলেও জোস, তাই সমালোচনায় যাচ্ছি না। রান্না করার সময় খেয়াল রাখবেন যেন লবনের পরিমান বেশি না হয়ে যায়। টমেটো ভাজার আগে স্লাইস করে টুকরোগুলোকে যদি কড়া রোদে ২০ মিনিট শুকিয়ে নিতে পারেন তবে ভালো হয়। আর অবশ্যই লেবু দিয়ে খাবেন। পরিপূর্ণ তৃপ্তি কাকে বলে সেটা তখনই বুঝতে পারবেন।
১৫. বরবটি ফ্রাই
এই আইটেমটাও কিন্তু খারাপ না। বাজার থেকে বরবটি কিনে এনে আগে ভালো করে ধুয়ে নিবেন। খুব হাল্কা সিদ্ধ করবেন (তিতাস গ্যাসের চুলায় ৫ মিনিটের বেশি না। এল পি গ্যাস হলে ৮ মিনিট)।তারপর মধ্যমা আঙ্গুলের সমান করে কাটবেন। এরপর টুকরোগুলোকে মসলা দিয়ে ভাল করে মিশিয়ে সরিষার তেলে ভেজে নিবেন। ব্যাস, হয়ে গেল আপনার বরবটি ফ্রাই। খেতে খুব একটা খারাপ লাগবে না। তবে সস দিয়ে মিশিয়ে খেয়ে নিলে যে ফ্রেঞ্চ ফ্রাই এর থেকে বেশি টেস্ট পাবেন সে ব্যাপারে আমি গ্যারান্টি দিতেই পারি।
সংক্ষেপে এই হচ্ছে আমাদের বুয়ার creativity-র নমুনা। সামনে আরো যে কত creativity দেখতে হবে আল্লাহ্‌ই ভাল জানেন। আপনারা হয়ত প্রশ্ন করতে পারেন কেন এই বুয়াকে আমরা এখনও বদলাচ্ছি না। তার দুটো কারন,
. ঢাকা শহরে কাজের বুয়া পাওয়া অনেক কঠিন, যারা মেসে থাকেন তারা এটা ভাল বুঝবেন।
. বুয়ার ব্যবহার অনেক ভাল। তার ভাল ব্যবহারের জন্য তার creativity কে আমরা ignore করি।
. কোন কোন দিন কিভাবে জানি রান্না অস্বাভাবিক ভাল হয়ে যায়। এমনটা ঘটে মাসে একবার অথবা দুই মাসে একবার। এই এক বা দুইদিনের জন্য আমরা সারা মাস অপেক্ষা করি এবং সেইদিনের রান্নার পারফর্মেন্সের জন্য বুয়ার আগের সমস্ত অত্যাচার ভুলে যেতে বাধ্য হই।
ক্রিয়েটিভিটি চলছে, ভবিষ্যতেও চলবে। কারন খুব দ্রুত এই বাসা ছাড়বার ইচ্ছে নেই। তাই সামনে ক্রিয়েটিভিটির আরো নমুনা আপনাদের জানাতে পারব বলে আশা করছি। আমাদের বুয়া ইদানিং ব্যাপক ভাবে আছে। কারণও আছে। তাঁর রান্নার ব্যাপারে আমাদের ক্রমাগত অভিযোগ সহ্য করতে না পেরে সে অশ্রুসিক্ত নয়নে এবং কান্নাজড়িত কণ্ঠে তাঁর সিদ্ধান্ত জানালো যে সে আমাদের মেসে আর রান্না করবে না। শুনে কেয়ামতের আগেই আমাদের মাথায় সপ্ত আসমান ভেঙ্গে পড়ার উপক্রম হল। কারন এই বাজারে টাকা থাকলে সব কিছু পাওয়া গেলেও কাজের বুয়া পাওয়া যাবে না। অবশেষে ১০০০ টাকা বেতন বাড়িয়ে তাঁকে আরো কিছুদিন রান্না চালিয়ে যাবার ব্যাপারে রাজী করানো গেল। কানে ধরেছি, এখন থেকে আলকাতরা রান্না করলেও সেটাকে বেহেশতি সেমাই মনে করে খেয়ে নিব। অভিযোগ জানাবো না। এই সুযোগ কি বুয়া ছাড়ে? নতুন উদ্যমে তিনি তাঁর ক্রিয়েটিভিটি দেখানো শুরু করে দিয়েছেন। আর আমরা হচ্ছি আদর্শ গিনিপিগ। বিজ্ঞানের ছাত্র থাকার সুবাদে ব্যাঙ, তেলাপোকা, কেঁচো এবং ইঁদুর নিয়ে অনেক কাজই করেছি। এখন নিজের অভিজ্ঞতা থেকে বুঝতে পারছি আমরা যখন প্র্যাক্টিক্যাল করতাম তখন বেচারাদের মনের অবস্থা কেমন হত। বাবারা আমাকে ক্ষমা করে দিস। আজ তোদের অভিশাপের কারনেই সম্ভবত আমার এই অবস্থা। ফার্মেসিতে পড়ার সুবাদে এনেসথেটিক এর ব্যবহার ব্যাঙ এর উপরই বেশি চালাতে হয়েছে। সেকেন্ড ইয়ার এ যখন পড়ি তখন ফাইনাল পরীক্ষায় আমার কাজ ছিল কোন ওষুধ দিলে কতক্ষন পর ব্যাঙ বাবাজি অজ্ঞান হয় সেটা বের করা। কপাল খারাপ সেদিন এক্সপায়ার হয়ে যাওয়া ওষুধ দিয়ে পরীক্ষা করছিলাম। ব্যাঙ কিছুতেই অজ্ঞান হচ্ছে না দেখে শেষে আছাড় দিয়ে অজ্ঞান করে স্যার কে দেখিয়েছিলাম। আমি নিশ্চিত সেই ব্যাঙ এর অভিশাপেই আজ আমার এই দুরবস্থা। কি আর করা, পাপের ফল তো ভোগ করতেই হবে। 

