দাসত্বেরএই সংস্কৃতিকে গল্পগুজবে চাঙ্গা করুন


যখন সেমাই পোলাও খাবেন তখন রানাপ্লাজার শ্রমিক পচা র্দুগন্ধের কথা মনে রাখবেন না। শ্রমিকরা বাকী দোকানদারের ঝাড়ি খাবে, পাওনাদারের লাথি উষ্টা খাবে আর আপনারা টিভি নাটক, সিনেমার নাখরামিতে অবশ্যই মজে থাকবেন। লোক দেখানো আপসোস করার কিছু নেই। তাজরীণের পোড়ামুখগুলো চোখের সামনে ভাসলে অবশ্যই অন্যদিকে মনযোগ দেবেন। এমনকি শ্রমিকের নাকফুল অথবা পায়ের নূপূর কোনটাই স্মরণ করার চেষ্টা করবেন না। তাতে আনন্দ মাটি মাটি লাগবে।
গ্রামে দান খয়রাত দিতে দিতে গল্প করবেন আপনার টেলিভিশনটা কত ইঞ্চি, প্রাইভেট কার কবে কিনছেন, ইত্যাদি। হাতের মোবাইলটা যে চায়না না তা বারবার প্রমাণ করতে ভুলবেন না। গ্রামে গিয়ে ঢঙ করে বর্ষার কাদাজলে পা মাখাবেন না। ছেলে মেয়ে আপনার কত দামী ইস্কুলে পড়ে তা ঘুরিয়ে ঘুরিয়ে বলবেন। তাদের টেপরেকর্ডারের মতো পট পট করে আংরেজি বলতে উৎসাহ দেবেন।
নিশ্চয়, গ্রাম ও শহরের আহাজারি এসব নাটুকেপনার মধ্য দিয়ে কিছুটা হলেও ঢাকা পড়বে। এবং ভুলে যাবেন না আওয়ামী লীগ নাকি বিএনপি ক্ষমতায় আসবে সেসব খোশগল্প করতে। পাশাপাশি রাজনৈতিক গ্রাম্যতা গ্রামরে উপর চাপিয়ে দিয়ে নিজ দেউলিয়াত্ব ঢেকে রাখবেন। দিন শেষে আপনিও যে দূর্নীতিবাজ আওয়ামী অথবা দূর্নীতিবাজ বিএনপিকেই মেনে নিচ্ছেন সেই বড়ি গেলাতে ভুলবেন না। দাসত্বের এই সংস্কৃতিকে গল্পগুজবে চাঙ্গা করুন। আর দেরী না করে তাড়াতাড়ি ফিরে আসুন। ঢাকা বড্ড ফাঁকা হয়ে আছে...

