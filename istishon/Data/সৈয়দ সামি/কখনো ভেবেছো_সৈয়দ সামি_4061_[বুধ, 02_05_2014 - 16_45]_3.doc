কখনো ভেবেছো


 কখনো ভেবেছো,
এই দুনিয়াতে কত কবি আছে?
দিনের পর দিন-রাতের পর রাত
যারা মাথার ঘাম পায়ে মোছে,
কেবলমাত্র একটা ঠুনকো স্বীকৃতির জন্য!
এবারের
আলোঝিলমিলে বইমেলাতেও
তাদের গন্ধ খুঁজে পাবেনা কেউ,
তবুও তারা রয়ে যাবে কবিতার
কাছে।
কখনো ভেবেছো,
এই দুনিয়াতে কত পাগল আছে?
প্রচন্ড হাসি পায় যখন ভাবি
কোনো ভালোবাসা আমার জন্য
কাঁদছে!
আর হাসতে হাসতে যখন
নিকোটিনজমা ফুসফুসে ব্যথা ধরে
তখন কখন অজান্তে বুঝি,
চোখের কোণ দুটো অকারণ
ভিজে গেছে!

