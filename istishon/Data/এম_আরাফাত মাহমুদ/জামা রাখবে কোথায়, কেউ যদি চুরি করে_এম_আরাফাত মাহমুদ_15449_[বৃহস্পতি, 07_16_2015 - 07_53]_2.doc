জামা রাখবে কোথায়, কেউ যদি চুরি করে


ব্যস্ত নগরী ঢাকা। ব্যস্ততার মাঝে কাঁটে এ নগরীর মানুষগুলোর জীবন। প্রতিটি মানুষ ছুটে চলে জীবিকার চাহিদা মেটাতে। এ শহরে কেউ কারো না। অট্টালিকার শহরে রাস্তার এক পাশে থাকার জায়গা পেয়েছে শিশু মতিন। কোথায় থেকে এসেছে? কে তার মা-বাবা? কিছুই সে জানে না। সারাদিন হৈ হুল্লোর,মারামারি,চুরি, ভিক্ষা ও পকেট মেরেই মতিনের দিনপার হয়। পবিত্র মাহে রমযানের পরই আসছে ঈদ,ঈদের আনন্দ ভাগাভাগি করে নিতে সবাই শপিং ও কেনাকাটায় এ ব্যস্ত, কিন্তু মতিনের ঈদের আনন্দ নেই, তার মা-বাবা নেই, তাকে কেউ কিনে দেবে না নতুন জামা, দেবে না কেউ ঈদের সালামী। এতে তার এখন কোন দুঃখও নেই, কারণ সে মনে করে ঈদ-উৎসব হলো ধনীদের জন্য। গরীব বা তার জন্য না। তবুও সে স্বপ্ন দেখে ধনী হতে। তবে কি করে হবে? মতিনের সারাদিনের আয় যে সব দিয়ে দিতে হয় পান দোকানদার আবুলকে। তার অধীনেই মতিন এসব কাজ করে বেড়ায়। আবুল একজন পান দোকানদার হলেও অতলে তার বিশাল ব্যবসা। হরতাল-অবরোধে ককটেল বোম চালান দেওয়া তার কাজ, এজন্য অনেক টাকা হাতিয়ে নেয় নেতাদের কাজ থেকে। মতিন পান দোকানদারের অধিনে থাকলেও সে সারাদিনে শুধু রাতে খাবার পায়। আর বাকীটা তার জোগাড় করে নিতে হয়। একবেলা খাওয়ার জন্য রাস্তায় রাস্তায় কত দিন মার খেয়েছে তার হিসাব নেই। এদিকে রাতেও মার খায় পান দোকানদারের কাছে,যদি টাকা কম হয়। সে দিনেই মতিনের উপর চড়াও হয়ে ইচ্ছে মত মারে পান দোকানদার। মতিনের মতও অনেক ছেলে আছে পান দোকারদারের কাছে। তাদের কোন বেতন দেয়া হয় না। এবার ঈদে তাদের কাজ বেড়ে গেছে, চুরি, ভিক্ষা, পকেটমার এর পাশাপাশি করতে হবে ধনীদের কেনাকাটা শপিং ছিনতাই। সেইদিন শপিং করে যাবার পথে এক ব্যক্তির তিনটা ব্যাগ নিয়ে দৌড় দেয় মতিন। পালানোর সময় ধরা খেয়ে যায়। মেরে হাত ভেঙ্গে দেয় মতিনের। মার খাওয়ার পরও তিনটা ব্যাগ থেকে একটি ব্যাগ রেখে দেয়। আর তাতেই ছিলো সুন্দর একটি ফুটফুটে গেঞ্জি। দূরে গিয়ে পড়ে দেখলো সে। বাহ!!! বেশ মানিয়েছে তাকে। জীবনে পড়ার ভাগ্য হয় নি তার। মার খাওয়ার পরও গেঞ্জি পেয়ে মতিনের মুখে ফুটে ওঠেছে ঈদের অগ্রিম হাসি। ঈদের নতুন জামা হাতে, আর কি লাগে? কিন্তু! চিন্তায় পড়ে যায় মতিন। পান দোকানদার কেড়ে নিবে না তো? সে ভয়ে পান দোকানদারের কাছে রাতে গেলো না মতিন। খাওয়া-দাওয়া ও নাই। পরদিন চুরি, ভিক্ষা, ছিনতাই ছেড়ে দিয়ে নতুন জামা নিয়ে ঘুরতেছে রাস্তায়। কোথায় রাখবে সে এ জামা, যদি কেউ চুরি করে। দিনের আলো শেষে রাত আসলো, এবার একটু ঘুমাতে হবে। তাই সে সারাদিন এদিক-সেদিক ঘোরাঘুরির পর রাতে রাস্তার একপাশে জামার উপর ঘুমিয়ে পড়ে। ল্যাম্পপোষ্টের বাতির দিকে একনজরে তাকিয়ে ভাবছে নতুন জামাকে। হঠাৎ চোখ বুজে,ঘুমিয়ে পড়ার আগে বারবার দেখে নিলো জামাকে। সকাল হয়েছে। মানুষজন ছুটে চলছে। গাড়ি-ঘোড়া চলছে আগের মত। ঘুম থেকে উঠে খোজ নেয় জামার। তবে সব ঠিক থাকলেও জামার জায়গায় জামা নেই। কেঊ নিয়ে গেছে। এদেখে মতিনের দু’চোখ পানি জড়ছে। হাউমাউ করে কাদঁতে না পারলেও বুকে কষ্ট নিয়ে আবার ছুটেছে। 


