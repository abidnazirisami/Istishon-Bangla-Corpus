একটি ইচ্ছেমৃত্যুর গল্পের ব্যবচ্ছেদ


আমি তাকে ইচ্ছেমৃত্যুর অধিকার দিলাম, লোকটি মরে গেল। যেহেতু তিনি আমার সৃষ্টি একটি চরিত্রমাত্র, সেহেতু তার উপর আমার ক্ষমতাই সব। 
জানা মতে লোকটি সুস্থ ছিল। তার কোন রোগ ছিল বলে জানা নেই। মানে লোকটি আমাকে বলেনি। আমিও তেমন কিছু ভাবিনি। সে শুধু মরে যেতে চেয়েছে।
আমি অবশ্য তাকে সে অধিকার না দিয়ে অন্য কোন পথ অবলম্বন করতে পারতাম। যেমন কাউকে দিয়ে খুন করাতে পারতাম। এমনকি তাকে দিয়েও অন্য কাউকে খুন করাতে পারতাম। তখন তার ফাঁসি হয়ে যেত। তবে তাহলে আইনজীবীর পাল্লায় পড়তে হত। তখন মহান বিচারপতি যে সাঁজা দিতেন তাই মেনে নিতে হত। সেটা অবশ্যই অনেক সময়ের ব্যাপার। তখন অধিকার জিনিসটা পাত্তাই পেত না। তাছাড়া তখন অন্য একটি প্রাণের বিনাশ ঘটতো।
আর এখানে তাকে সরাসরি মৃত্যুর অধিকার দিয়ে দিলাম। আর লোকটি খুব সহজেই মরে গেল। অবশ্য মরার পর তাকে অনেক ঝামেলা পোহাতে হয়েছে। নিজস্ব সম্পত্তি মনে করে তার লাশটি কাটাছেড়া করা হলো। সেটা করার অনুমতি আমার কাছে চাওয়া হয়নি। চাইলে আমাকে বাধ্য হয়েই দিতে হত। কারণ এটাই নিয়ম। তবে এটা সবার জন্যই হতে পারতো। মানে যে কেউ মরে গেলেই তার লাশ কাটাছেড়া করা হবে।
আমার যে গল্পটি থেকে লোকটি উঠে এসেছে তার শুরুটা এভাবে যে, ‘লোকটি মৃত্যুর আগ মহুর্ত পর্যন্ত বেঁচে ছিল! লোকটির যেহেতু ইচ্ছেমৃত্যু হয়েছে, সেহেতু পুলিশ আসার আগ মুহুর্ত পর্যন্ত তার লাশ শূন্যে ঝুলে রইলো।’
আমি গল্পটিতে তার কিছুই লেখিনি, লোকটি কেন এমন করলো? এমন যে সে চাইতেই তাকে অধিকারটা দিয়ে দিয়েছি। অনেকটা খেয়ালের বশেই। একটি লোক কেন ইচ্ছেমৃত্যু চাইতে পারে তা আমি ভাবতেই যাইনি। আমার মনের অবস্থা এমন ছিল যে মানুষ বহু কিছুর অধিকারই চাইতে পারে। আর মানুষের অধিকার পাওয়ার অধিকার আছে। আর এটা যেহেতু একটি গল্প সেহেতু মানুষকে অধিকার দেয়ার একটি প্রথা শুরু করাই যায়! কোনটা ভাল আর কোনটা খারাপ সেটা মানুষ ভেবে দেখবে। আর যার সেটা বিচার করার যোগ্যতা নেই সে একটা নিছক মিথ্যের পেছনে ছুটছে। শেষের কথাটা আমি বললাম, অনেকটা স্বৈরাচারের মত প্রভাব বিস্তার করার জন্য। তবে মনে হয়েছে ঐ গল্পটির কল্যাণে এটা বলা উচিত।
গল্পটি যেহেতু আমি শুরু করেছি লোকটির মৃত্যুর মাধ্যমে সেহেতু তার পেছনের ইতিহাস আমি ভাবতেই যাইনি। এমনকি একটি নাম পর্যন্ত দেইনি। ভেবেছি একটি নাম দিতেই পারতাম। কিন্তু যেহেতু মৃত্যু হয়েছে সেহেতু নামের কি দরকার! তাছাড়া ঐ লোকটিও নামের আবদার করেনি। 
মৃত্যুর পরের ঘটনাগুলোর ভাল ব্যাখ্যা দিয়েছি। যেমন কিভাবে ঘটনাটা সবাই জানতে পারলো? কে পুলিশে খবর দিল বা পুলিশ কিভাবে লাশ নিচে নামালো? বলা যায় তার পুঙ্খানোপুঙ্খ বিবরণ। তাছাড়া যারা দেখতে আসলো তারা কে কি বললো! পরিবারের লোকজনের প্রতিক্রিয়া কি হল! এসবেরও ভাল বর্ণনা দিয়েছি। এমনকি কিভাবে লাশটা কাটা হল। কি কি অঙ্গ সরানো হলো। বুকের উপর চাবুকের আঘাতের কালো দাগের মত শেলাইয়ের দাগ। সবই ব্যাখ্যা করেছি।
তবে সেখানে বাবা বা মায়ের উপস্থিতি দিতে পারিনি। যদিও দেয়া উচিত ছিল। যখন দিতে গেছি কেমন যেন বাজে একটি অনুভূতি হয়েছে। শেষে মনে হয়েছে শুধু শুধু ঝামেলা বাড়ানোর কি দরকার! কোন গল্পের জন্যই বেশি ঝামেলা ভাল না। তখন পাঠক ব্যথিত হয়। ফলে সেটা তেমন পাঠকপ্রিয়তা পায় না। তাই সোজাসুজি বলে দিয়েছে লোকটির মা বাবা ছিল না। বহু আগেই তাদের মৃত্যু হয়েছে। তবে তাদেরটা ইচ্ছেমৃত্যু ছিল না। এখানে বাবা মায়ের ইচ্ছেমৃত্যু দিলেও ঝামেলার সৃষ্টি হবে। কারণ মোপাসার মত তো বলে পারি না, তার চৌদ্দগুষ্টি এমনি আবেগী ছিল! ফলে সবাই ইচ্ছেমৃত্যু চেয়েছে।
গল্পটা যখন লিখেছি তখনও মনে হয়েছে এই ইচ্ছেমৃত্যু শব্দটা বেজায় গোলমেলে। কিন্তু তা নিয়ে বেশি ভাবতে যাইনি। আর লিখতে তো যাই-ই-নি। আমি শুধু একটি মৃত্যুর ঘটনা লিখতে চেয়েচি। অবশ্যই সেটা ইচ্ছেমৃত্যু। এবং এরপর মানুষ কি ভাবে সেটা লেখা বা এরপর কি ঘটে সেটা বলা। এই বিষয়টা স্পষ্ট মানুষ একে কোনভাবেই স্বাভাবিক চোখে দেখে না। কারণ অন্য মানুষের লাশ কাটতে যেখানে অনুমতির দরকার হয় সেখানে এর লাশ কাটতে অনুমতির দরকার হয়নি। এমনকি যেখানে তার সবশেষে কবর দেয়া হল, সেখানেও একটু ঝামালার সৃষ্টি হয়েছে। সবচেয়ে করুণ দৃশ্য এই যে অনেকে এটা বলাবলি করা শুরু করলো একে এখানে কবর দেয়া ঠিক হচ্ছে কিনা! কারণ এই কবরস্তানে আরো হাজার হাজার মানুষকে কবর দেয়া হয়েছে। আমি গল্পের ভিতরে লিখতে পারতাম, মৃত্যুর পর তো আর এই ইচ্ছেমৃত্যুর রোগটা কবরের মৃতদের মাঝে ছোঁয়াচে হয়ে যাবে না! কিন্তু তা লিখিনি। কারণ তাহলে মানুষকে সরাসরি কিছু বলা হত। কিন্তু মানুষ সেটা চায় না। অন্তত তাহলে তা গল্পটা আর পড়তো না। মানে অন্যকে সেটা পড়তে বলতো না। এমন হতেই পারতো, তারা গালি দিচ্ছে। মানে গল্পটা পড়ার পর।
বিষয়টা আমি কোনভাবেই মানতে পারতাম না। কারণ গল্পটা আমি লিখছি মানুষকে পড়ানোর জন্য, সেখানে কেউ না পড়লে ঝামেলাই। কেউ না পড়লে এর কতটুকুই মূল্য থাকে! ফলে আমরা লেখকরা যখন লেখি, আমাদের দৃষ্টি থাকে কিভাবে কিছু বেশি মানুষের কাছে পৌছানো যায়। এটা আমাদের মেনে নিতেই হয়, কোনভাবেই যেন মানুষের মনস্তত্তে সরাসরি আঘাত করা না হয়!
গল্পের শেষটা আমি করেছি অনেকটা নাটকীয়ভাবেই। মানে স্বাভাবিকভাবে মৃত্যুর কথা লিখলে লেখকরা যা করে। যেমন তারা বৃষ্টি টেনে আনে। মানে যখন লোকটি কবর দেয়া হচ্ছে তখন বৃষ্টি শুরু হল। ফলে বহুকষ্টে তার কবরে মাটি দেয়া হলো। তারপর সেটা ভালভাবে প্ল্যাস্টিক দিয়ে ঢেকে দেয়া হল। যেন সহসাই ভেঙ্গে না পড়ে, যেহেতু বৃষ্টির মাত্রা অনেক বেশি। তারপর বৃষ্টিতে ভিজতে ভিজতে সবাই বাড়িমুখো হলো।
পরে অবশ্য মনে হয়েছে যদি এভাবে না লিখে লিখতাম, বৃষ্টি দেখে লাশটা যেনতেনভাবে কবর দিয়ে সবাই চলে আসলো, ফলে রাত না যেতেই সেটা ভেঙে পড়লো, তাহলে পাঠক আরও বাড়তো। এর জন্যেই হয়তো অনেক পাঠক নাখোশ হয়েছেন। আমি তাদের মনোভাবকে কোনাভাবেই ফেলে দিতে পারলাম না। তারা নাখোশ হতেই পারেন। অবশ্যই তাদের সে অধিকার আছে। আর যার ইচ্ছেমৃত্যু হয়েছে মানে যে নিজেকে নিজেই মেরেছে তার লাশকে সমমান দেয়া কিছুটা দৃষ্টিকটুই।
২০৫১৫, ঢাকা।

