আত্মপরিচয়পর্ব; বাঙালি ও তথাকথিত______


না না! আমি বেঁচে থাকতে পারি না, একদম পারি না; পিতা আমার জন্মের জ্জন্মের জন্য দায়ী নাও হতে পারেন। কোন অলৌকিক সৃষ্টিকর্তা তিনি রাখতেই পারেন তার সহায় হিসেবে; একটি নোংরা স্বৈরাচারী প্রক্রিয়ায় জন্মের পর আমাকে কি কি করতে হয়েছে, তা তুমি ভালো করেই জানো; প্রতিটি ঘরে কি চর্চা করা হয় তা তুমি জানো না?
মা ধর্ষিত, তিনি আমাকে বলেননি আমার পিতা নিছক অনার্য না চার্বাক; ইচ্ছাচারিতায় আমি কাকে অত্যাচার করতে চাই, যাকে অত্যাচার করার ক্ষমতা আমার আছে, তা বুঝো না? পুর্বপুরুষ জমিদার, পিতামহ মাথামোটা শিক্ষিত সুধী, আমার জন্মের ইতিহাস তারা লিখে গেছেন, আমার জীবনের ইতিহাস তারা লিখে গেছেন; আর তখন আমি যে ওদের ঘরে আগুন দিয়েছি, ওরা কে কে পালিয়ে বাঁচতে চায়? কাকে কাকে উচ্ছেদের অধিকার আমার আছে? তাদের ইতিহাস কে লিখে গেছে? কিন্তু দিন শেষে আমি নিজেকে চিনি না তা বুঝাতে গেলে, আমার পরিচয় নেই- এটা বললেও কোন সমাধান হয় না; ওহ! আমি কাকে খুন করবো? কার ঘরে আগুন দেবো? পিতা আমাকে কি শিখিয়েছেন? তিনিই কি পরিবারের একমাত্র কর্তা নন? কেন? তার ইতিহাস কি তুমি জানো না? আমাদের দৈন্যতার ইতিহাস, আমাদের স্বৈরতন্ত্রের ইতিহাস, আধিপত্যের ইতিহাস; আমরা তখন অত্যাচারিত, জানি আমাকেও কাউকে অত্যাচার করতে হবে; এটা চিরকালই যাদের ঘরে আগুন দেবে তারা ঘুমন্ত; তোমার পিতা তোমাকে কি কি করার অধিকার দিয়েছিলো? 
ওহ! পিতা, আমি আপনাকে চিনি না; আপনি কে? আপনার পরিচয় কি? কোথা থেকে এসেছেন? নিজেকে নিয়ে সংশয়; আমার অস্তিত্বের সংকটে কে পথ দেখাবে? নিজেকে কি আমি নিছক একটি কণা, পরমানু হিসেবে চিন্তা করবো? নাকি ভাববো আমি ঐ দলে ছিলাম না; পাহাড়ে ছিলাম না, সমতলে ছিলাম না, কিন্তু কাকে আমি আগুনে পুড়ে ফেলতে চাই? আমাকে কি এসব গর্বিত করে না? পিতাকে কি আমাকে তার সব কথা মানাতে পেরে গর্বিত ছিলেন না? তার মেয়ে যে প্রেমের ক্ষেত্রেও তার অনুমতি নেবে তাতে পিতা গর্বিত নন? আর অনুমতি না পেয়ে আত্মহত্যা করলেও কি তিনি ভাববেন না তবু মেয়ে তার সম্মান রক্ষা করেছে? গর্বের একটা স্রোত তার রক্তে বয়ে যাবে না? তখন আমি কীভাবে কাকে অত্যাচার করবো? কোন অলৌলিকতা আমার রক্তে আমাকে হারিয়ে ফেলার প্রতিভা বহন করছে? তুমি কি তা জানতে চাও না? যদিও আমাকে জেনে ফেলার লজ্জা ঘুমিয়ে যেতে আগ্রহী করে তোলে; যাতে আবার অন্ধকারে পিতামহ কোন পথে অঙ্গীকারবদ্ধ, আমার দৈন্যতার ইতিহাস, আমি কোনাভাবেই বেঁচে থাকতে পারি না, একদম পারি না; 
৯১১১৬, ঢাকা।

