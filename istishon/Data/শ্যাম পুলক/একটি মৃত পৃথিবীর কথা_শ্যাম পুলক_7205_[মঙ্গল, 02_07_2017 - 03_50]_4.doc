একটি মৃত পৃথিবীর কথা


“পৃথিবীর সব মানুষ মরে গেছে। শুধু তুমি একা এখনো বেঁচে আছো। এখনো তুমি শ্বাস নিতে পারছো। তার মানে তোমাকে সেটা চালিয়ে যেতে হবে। নিঃশ্বাস নেয়া চালিয়ে যেতে হবে যতদিন না তা আপনাই বন্ধো হয়ে যায়।”
এরপর
“তুমি মরে গেছো। মানে তোমার জানামতে পৃথিবীতে আর কিছু নেই। তারমানে তোমাকে স্মরণ করার কেউ নেই। তোমাকে মনে রাখার কেউ নেই। তুমি মরে যাওয়া মানে হারিয়ে যাওয়া। সময়ের অতলে হারিয়ে যাওয়া।”
এখন 
“নিঃস্বঙ্গতা আমাকে উৎসাহিত করে। মনেট আমাকে পদ্মপাতার জলে ভাসিয়েছে। ভ্যান গগ আমাকে হলুদ দুনিয়ায় নিয়ে গেছে। কাফকা মনের মধ্যে ঢুকিয়ে দিয়েছে অজানা সন্দেহ। ভেসে ভেসে আমি আড়াই হাজার বছর আগে চলে গেছি। রক্তের ভিতরে চরম সন্দেহ ঢুকে গেছে। সঞ্জয় বেলটঠীপুত্র কি সব দিয়ে গেছেন, এতদিনেও হারিয়ে গেল না! অথবা রক্তের ভিতর আপনাই সন্দেহ বাসা বাঁধে। সেখানে জ্ঞান নেই, সেখানে শুধু সন্দেহের চরম অসীমতা।”
এ সবই আমি বলেছি আমার একটি গল্পের চরিত্রকে। যে কিনা তার পৃথিবীর একমাত্র মানুষ ছিল। কিন্তু একসময় মরে গেছে। এমনকি অন্য সবাইকে মরতেও দেখেছে। মৃত্যু মানুষের কাছে অস্বাভাবিক কিছু নয়। একটু বেশিই স্বাভাবিক। তবুও চাইলেই এখানে হতাশ হওয়া যায়। খুব ব্যথিত হয়ে যন্ত্রণায় কাতর হওয়া যায়। অথবা হেসে উড়িয়ে দেয়া যায়। তবে গল্পের চরিত্রটির জন্য একই সমস্যা হল, কারণ সেই ছিল তার পৃথিবীর শেষ মানুষ। ফলে তার পৃথিবীকে মনে রাখার আর কেউ থাকলো না। মানে সে পৃথিবী ধীরে ধীরে হারিয়ে যাবে।
তবে এটা তেমন অস্বাভাবিক কিছু না। হারিয়ে যেতেই পারে। আসলে হারিয়ে না যাওয়াই অস্বাভাবিক। এখানে সবচেয়ে বেশি খারাপ দিক হল, পুরনোরা হারিয়ে না গেলে নতুনরা সচরাচরই তাদের দ্বারা অত্যাচারের শিকার হয়।
২৮৫১৫, ঢাকা।

