সে এবং ইন্টারভিউ


শফিক যখন আস্তে আস্তে হাতল ধরে সিঁড়ি দিয়ে নিচে নেমে আসলো তখন প্রায় মধ্যদুপুর। আকাশ একটু মেঘলা। তবে বৃষ্টির নামগন্ধ নেই। এসব দিনে সাধারণত সবাই বৃষ্টির অপেক্ষা করে থাকে সারাদিন। সে বৃষ্টি আর আসে না। একটা ভ্যাপসা গরম তখন চেপে বসে। এই মুহূর্তে শফিকের কাছে মেঘলা আকাশ আলাদা কোন অর্থ বহন করছে না। সে আকাশের দিকেও তাকিয়ে নেই। রাস্তায় একদৃষ্টিতে চেয়ে আছে। রিক্সা নেবে কিনা বুঝতে পারছে না। যদিও গরমের দিন, তবুও শফিকের মনে হচ্ছে এই সময়ে গনগনে রৌদ্র থাকলেই সেটা মানানসই হতো।
সে কিছুক্ষণ আগে একটা চাকরির ইন্টারভিউ দিয়ে এসেছে। চাকরির ইন্টারভিউ দিয়ে শফিক কখনো হতাশ হয় না। প্রতিবারেই মনে হয় এইবারের চাকরিটা কনফার্ম। আর প্রতিবারেই ইন্টারভিউ থেকে বেরিয়ে এসে সে অফিসের চারপাশটা একটু ঘুরে দেখে। চাকরিটা হলে তো এখানেই থাকতে হবে। কেমন পরিবেশ, এলাকাটা কি খুব বেশি আবাসিক, বাড়িভাড়া কেমন, এসব খতিয়ে দেখে।
গল্প উপন্যাসে শফিক পড়েছে ইন্টারভিউ বোর্ডের লোকেরা খুবই কড়া। চাকরিপ্রার্থীর দিকে তাকিয়ে তারা যখন প্রশ্ন করে তখন সম্ভবত তারা পরিণত হয় পৃথিবীর সবচেয়ে নিষ্ঠুরতম মানুষে। তবে শফিকের অভিজ্ঞতা এমনটা বলে না। এ পর্যন্ত প্রায় ছয়টা ইন্টারভিউ সে দিয়েছে এবং কোন বারেই প্রশ্নকারীদের নির্দয় মনে হয় নি। বরং শফিকের মনে হয়েছে, সবাই খুবই ফ্রেন্ডলি ছিল এবং খোলামেলাভাবেই কথা বলেছে। চাকরি পায় নি সেটা ভিন্ন কথা। হয়তো যে পদের জন্য ইন্টারভিউ দিয়েছে, সে পদে তার চেয়েও যোগ্য এবং পারদর্শী কাউকে খুঁজে পাওয়া গেছে। শফিক মনে করে যোগ্যতার অভাবেই সে চাকরি পাচ্ছে না। তবে সে খুবই আশাবাদী। হয়তো অচিরেই তার যেটুকু যোগ্যতা আছে, সে অনুসারে একটা মানমত চাকরি পেয়ে যাবে। সে হতাশ হয়ে পড়ছে না, কিংবা চাকরি না পাওয়াতে সে দেশ, জাতি এবং সিস্টেমের দোষ দিচ্ছে না - এই বোধ শফিককে এক অদ্ভুত প্রশান্তি এনে দেয়। নিজেকে নিয়ে তার গর্ব এবং আত্মবিশ্বাস আরও একধাপ বাড়ে।
শফিক দ্রুতবেগে চিন্তা করছে। বাস পর্যন্ত রিক্সায় যাবে নাকি এককাপ চা আর একটা সিগারেট খাবে। একটু ক্লান্তও লাগছে বটে। মেসে মাঝরাত থেকে কারেন্ট ছিল না। রাতে ভাল ঘুম হয় নি। তারপর সকাল সকাল উঠেই বাসে চেপে ইন্টারভিউ দিতে আসতে হয়েছে।
আর কিছু না ভেবে, বসার জায়গা আছে এমন একটা টঙের দোকান দেখে সেখানে ঢুকে পড়ল। কাচের শাদা গ্লাসে করে এক গ্লাস ফিল্টার পানি খেয়ে নিল প্রথমে। পানিটা ঠান্ডা ছিল। আরাম লাগছে। ইচ্ছে করছে আরও এক গ্লাস খেতে। আচ্ছা, তৃষ্ণা নিবারণের সাথে কি যে পানিটা খাচ্ছে সেটা দেখতে পাওয়ার সম্পর্ক আছে? দেখা যায় প্লাস্টিকের কিংবা মেলামাইনের গ্লাসের চেয়ে কাচের গ্লাসে খেলেই বেশি আরাম লাগে।
এক হাতে চায়ের কাপ নিয়ে অন্য হাতে সিগারেট ধারালো। একটা ব্যাপার শফিককে আশ্চর্য করে। একের পর এক চেষ্টা করেও সে চাকরি পাচ্ছে না। অথচ এতে তার প্রতিদিনকার রুটিনে কোন হেরফের হয় না। রাতে মুভি দেখে দেরিতে ঘুম থেকে ওঠে। ফেসবুক, পত্রিকা ঘাটাঘাটি, চাকরির বিজ্ঞাপন দেখা, মাসে দুই তিনবার একটু 'হাবিজাবি ' খাওয়া। সবই ঠিক আছে। বেকাররা কোন এক অলৌকিক উপায়ে তাদের পূর্বের জীবনযাপন চাকরিবিহীন অবস্থায়ও বজায় রাখে।
সিগারেট শেষ। আরেকটা খেতে ইচ্ছে করছে। তবে শফিক জানে আরেকটা সিগারেটের মাঝামাঝি পর্যন্ত যাওয়ার পরেই বিস্বাদ লাগবে। তখন ফেলেও দিতে পারবে না, জোর করে টানতে হবে। দ্বিতীয় সিগারেট না ধরিয়েই শফিক বিল মিটিয়ে উঠে পড়ল।
দোকান থেকে বের হতে যাবে, এমন সময় দেখলো পাশেই একটা ডাব বোঝাই ভ্যান। এক বুড়োমত লোক ডাব বিক্রি করছে। একটা সাত আট বছরের পিচ্চি মেয়ে কেটে ফেলা পরিত্যক্ত একটা ডাব নেবে বলে রাস্তার পাশে হাঁটু গেড়ে নুয়ে আছে। খুব রোগা, হ্যাংলা মেয়েটা। দুই হাত দিয়ে উপরে ফুটো হওয়া একটা ডাব তুলে দাঁড়ালো সে। তারপর আস্তে আস্তে রাস্তার পাশ দিয়ে হাঁটতে থাকলো। শফিকের মনে হলো, মেয়েটা এখন তার বন্ধুদের ডাকবে। তিন চারজন মিলে ডাবের শাদা শাঁস মজা করে খাবে। শফিক যদি মেয়েটাকে একটা আস্ত ডাব কিনে দিত, তাহলেও সম্ভবত মেয়েটা সেটা না নিয়ে পরিত্যক্ত একটা ডাব নিয়ে তাড়াতাড়ি করে পালিয়ে যেত। 
আরও কয়েকটা ইন্টারভিউ গেল কয়েক মাসের ব্যবধানে। একটা চাকরি প্রায় হয়েই গিয়েছিল, একদম শেষ মুহূর্তে গিয়ে বলে দিল, আচ্ছা শফিক সাহেব। একটা ক্রাইসিস যাচ্ছে। আমরা নতুন এমপ্লয়ি নিতে পারছি না। তবে পরে যদি নিই, তাহলে প্রথম সুযোগটাই আপনাকে দেব। আপনি নিশ্চিত থাকুন।
শফিক নিশ্চিন্তে থাকে নি। আবার দুশ্চিন্তাও করে নি। এরকম হতেই পারে। চাকরি কি মুখের কথা নাকি যে চাইবে আর হয়ে যাবে? মাসে মাসে একটা প্রতিষ্ঠান আমাকে টাকা দেবে, আর আগে পুরোপুরি যাচাই তো করবেই।
সেদিন শুক্রবার। বেকারদের অবশ্য প্রতিদিনই ছুটির দিন, আবার প্রতিদিনই ব্যস্ততার দিন। একদিন যে রকমের, অন্যদিনও তাই। শুধু মাঝেমধ্যে ইন্টারভিউ দিতে যাওয়া আর হাতে টাকা পয়সা ফুরিয়ে আসলে কয়েকটা দিন আত্মীয় স্বজনদের বাসায় কোনরকমে কাটিয়ে ফের চলে আসা।
একটা বিজ্ঞপ্তির দিকে চোখ গেল শফিকের। খুব বড় কোন প্রতিষ্ঠান কিংবা আহামরি কোন পদ নয়। তবে বিজ্ঞপ্তিটা দেখেই শফিক মনে মনে সিদ্ধান্ত নিয়ে ফেললো আবেদন করার জন্য।
প্রথম দিকে কয়টা ইন্টারভিউ দেওয়া হলো শফিক তার হিসাব রাখতো। এখন আর রাখা হয় না। এইমাত্র যে ইন্টারভিউ দিয়ে এলো, এ বছরের লাস্ট ইন্টারভিউ হতে যাচ্ছে সেটা। যদিও আরও কিছুদিন আছে সময়, তবে শফিক ঠিক করে রেখেছে বাড়ি গিয়ে কাটিয়ে আসবে কিছু দিন। অনেক দিন বাড়ির দিকে যাওয়া হয় না।
মেসে ফেরার পথে মনে পড়ল, জামা কাপড়গুলো একটু পুরোনো হয়ে গেছে আর রঙ কেমন যেন জ্বলে গেছে। শফিক ঠিক করলো, সামনে পুরো একদিন সময় করে নিউ মার্কেটে যাবে। ভাল কিছু জামাকাপড় কিনতে হবে। চকচকে একজোড়া কালো শু দরকার। ইন্টারভিউ দিতে তো আর যেনতেন ভাবে যাওয়া যায় না।
আজ অজানা কারণে জ্যাম নেই খুব একটা। তরতর করে বাস এগিয়ে যাচ্ছে। জানালার পাশে সিট পেয়েছে শফিক। বাসে ভিড়ও বেশ কম। জানালা থেকে আসা বাতাসের ঝাপটায় চুলগুলো এলোমেলো হয়ে যাচ্ছে। পকেট থেকে হেডফোন বের করে কানে লাগিয়ে মোবাইলে গান চালিয়ে দিলো।
এই পথ যদি না শেষ হয়, তবে কেমন হত তুমি বলো তো ......
নিজের অজান্তেই ফিসফিস করে উঠলো শফিক, আহ! লাইফ ইজ বিউটিফুল!! 

