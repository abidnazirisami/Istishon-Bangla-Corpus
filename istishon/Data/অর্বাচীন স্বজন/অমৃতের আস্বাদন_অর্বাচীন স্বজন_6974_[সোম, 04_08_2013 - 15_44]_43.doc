অমৃতের আস্বাদন


অস্তিত্ব নিয়ে এত যে ভাবছ
প্রতি মুহূর্তে জর্জরিত হচ্ছ প্রশ্নবানে
অথচ দেখ, হিসেবটা নিতান্তই সহজ!
একটি অজানা ফুলের পাপড়ি কিংবা
জমে থাকা এক বিন্দু শিশির
শুধু এইটুকুর জন্যই মানবজন্ম সার্থক!
মৃত্যু নিয়ে কেন এত সংশয়?
জন্মের আগে যে কোটি কোটি বছর মৃত ছিলে!
পূর্বজন্ম কিংবা পরজন্ম বুঝি না
দুই আধারের মাঝে মানবজন্মই সার।
তাই অত কি চিন্তা?
আয়েশ করে বুঝে নাও সব আনন্দ
নইলে যে এ ধরায় আগমনই বৃথা! 

