চরিত্রেরা শোনো 


 আজকাল কবিতা লিখি ভয়ে
কবিতা লিখি শঙ্কায়।
প্রতি মুহূর্তে তটস্থ থাকি
এই বুঝি কবিতার চরিত্র সামনে এসে দাড়ায়
এই বুঝি উত্তর চায় কঠিন প্রশ্নের।
কবিতার নায়িকা হয়তো বললো -
'আমাকে যে দেবী বানিয়ে বসিয়ে রেখেছো
আমি কি কবিতায়ই বদ্ধ? '
কিংবা লাইনগুলো হঠাৎ হয়ে উঠলো জ্যান্ত!
মাতাল হয়ে আমার চারপাশে চক্কর দেয় -
আমার সৃষ্টি আমাকেই যদি ঘিরে ফেলে?
কি ভয়ঙ্কর!!!
কবিতার চরিত্রেরা শোনো
কেবল তৈরি করেছি তোমাদের আমি।
তারপর থেকে তোমরা মুক্ত
ইচ্ছেমত আলাপ করো, ঘুরে বেড়াও
কালির অক্ষর হয়ে উঠুক উষ্ণ, জীবন্ত।
তবুও -
আজকাল কবিতা লিখি ভয়ে।

