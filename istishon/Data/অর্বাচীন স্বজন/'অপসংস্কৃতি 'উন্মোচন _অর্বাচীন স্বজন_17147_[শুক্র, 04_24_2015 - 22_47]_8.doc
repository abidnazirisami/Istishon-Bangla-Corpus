'অপসংস্কৃতি 'উন্মোচন 


অপসংস্কৃতি কথাটা নতুন নয় মোটেই। যদিও 'অপ ' কিংবা নেতিবাচক বহু কিছুই তৈরি হয় আমাদের নিজেদের হাতেই, কিন্তু কিছু জিনিসকে ধরেই নিয়েছি তা আমাদের মাঝে আমদানি করা হয়েছে। অপসংস্কৃতি তেমনই একটি অভিধা। যা সৃষ্টি করে আপাত সংকটের, একটা অরাজকতা সৃষ্টির সম্ভাবনা প্রবল থেকে প্রবলতর হয়, তাকেই বলি ধার করে নেওয়া নৈরাজ্য কিংবা জনপ্রিয় 'অপসংস্কৃতি '। সংস্কৃতি ধারণ করি কীভাবে? আর তার ভেতরে অপসংস্কৃতিই বা কীভাবে চলে এলো? বাস্তবিক জীবনে সংস্কৃতি থাকছে কীভাবে আর কীভাবেই বা তৈরি হচ্ছে এক একটা ভেরিয়েশন? এক কথায় যদি বলি কীভাবে প্রভাবিত হচ্ছি আমরা এই সংস্কৃতি দ্বারা, তাহলে উত্তরে অবধারিতভাবে এসে যায় আমাদের ভৌগলিক অবস্থান ভেদে আচার ব্যবহার, দীর্ঘদিন ধরে গড়ে ওঠা আচার অনুষ্ঠান, সামাজিক রীতি, ধর্মীয় নীতি, পাশাপাশি অবস্থানের ফলে মানুষের মাঝে তৈরি হওয়া সামাজিক সম্পর্কবোধ, স্থানিক লোকাচার ইত্যাদি। এগুলো তো সংস্কৃতির এক একটা মৌলিক অংশ। এর ভেতরেই প্রোথিত আছে সংস্কৃতির আদিরূপ থেকে আজ অবধি রূপবৈচিত্র্যে কিংবা বৈকল্য। পরিবর্তনের ধারায় চলে আসছে অন্যান্য উপাদানের মতো সংস্কৃতিও। মানুষের চিন্তা চেতনা, প্রতিদিনের জীবনযাত্রার অসম মান, শিল্পবোধ এখন পাচ্ছে অবাধ গতি। নিমিষেই জেনে ফেলতে পারি ঠিক এই মুহূর্তে পৃথিবীর অন্য প্রান্তে থাকা মানুষটির চিন্তা ভাবনা, আচার ব্যবহার, পোশাক আশাক, জীবনের গূঢ় রহস্য নিয়ে নিজস্ব অভিমত। পারস্পরিক মতামত আদানপ্রদানের কাজটিও করে ফেলা যায় সহজেই। ফলে মিথষ্ক্রিয়ার কোনরূপ অবদমন ছাড়াই সংস্কৃতির রূপ নিয়ে মানসজগতে রেখাপাত চলতে থাকে। সংস্কৃতির কোন উপাদানের টিকে থাকার সময়কাল নির্ধারণের ক্ষেত্রে বড় একটা ভূমিকা পালন করে তার সৃষ্ট উপযোগের শক্তিমত্তার উপর। পরিবেশের অনেক কিছুই সংস্কৃতির অংশ হলেও সাংস্কৃতিক যোগাযোগ, ভাবনাচিন্তার কাজটি মনুষ্য সম্প্রদায় দ্বারাই সাধিত হয়। সুতরাং, মানুষের কাছে আবেদন থাকতে হবে সংস্কৃতির টিকে থাকতে হলে। সেই আবেদন নিছক আনন্দ থেকে উৎসারিত হতে পারে, আবার বুদ্ধিবৃত্তিক ক্ষেত্রে নিজেকে আপ টু ডেট রাখার কাম্যতা থেকে হতে পারে। সংস্কৃতি হারিয়ে যাবে না টিকে থাকবে তা নির্ভর করছে সেটা কোন সময় উৎপত্তি লাভ করেছিল এবং তার আভ্যন্তরীণ এবং বাহ্যিক দিকগুলো এই সময়ের সাথে খাপ খায় কিনা, অর্থাৎ মানুষের মাঝে তার আবেদন অবিকলরূপে থেকে গেছে কিনা। বাঙালি সংস্কৃতি আমাদের নিজেদের। দীর্ঘদিনের চর্চায় এই সংস্কৃতি পেয়েছে একটা মৌলিক রূপ। আমরা স্বাচ্ছন্দ্যবোধ করি এই বাঙালি সংস্কৃতি দ্বারা নিজেদের মন্ডিত করে রাখতে। সময়ের সাথে সাথে আমরা পরিচিত হচ্ছি অন্যান্য সংস্কৃতির সাথে। আর সেইসব সংস্কৃতির কিছু অংশ আমরা গ্রহণ করছি হুবহু, আবার কিছু অংশ নিয়ে আসছি নিজেদের সুবিধামাফিক। এখানে নিজেদের প্রয়োজন এবং ভবিষ্যতের উপযোগের দিকেই লক্ষ্য রাখছি বেশি,কারণ নিজেদের সংস্কৃতির ক্ষেত্রেও তো আমরা একই ধারণা লালন করে এসেছি। পুরো ব্যাপারটিই ক্রমে চলে যাচ্ছে একটা এক্সট্রিম সিওরিটির দিকে। পরিপূর্ণ নিশ্চয়তার এই ধারণা একদিকে তৈরি হয় নি। রাতারাতি আমরা বর্তমানের এই অবস্থানে চলে আসি নি কিংবা রাতারাতি বদলেও যাবো না। আজ যা আমাদের সংস্কৃতিতে বহাল তবিয়তে বিদ্যমান তার রূপ একদিনে তৈরি হয় নি, বাঙালিই প্রজন্মের পর প্রজন্ম ধরে তৈরি করেছে তার সাংস্কৃতিক নিয়তি। ক্রমশ পরিবর্তনের জায়গাটিকে এড়ানো যাচ্ছে না কোনভাবেই। এখন অপসংস্কৃতি বলে যেগুলোকে বলে থাকি সেগুলোও একদিনে আমাদের সংস্কৃতিতে চলে আসে নি। প্রথমে তৈরি হয়েছে একটা আবেদন, তারপর তার সহজলভ্যতা। রুচিবোধের পরিবর্তনও কাজ করে চলছে নিয়ামক হিসেবে। আমরা অপসংস্কৃতি কথাটা যতো না উচ্চারণ করি, তার থেকে শব্দটি বেশি উচ্চারিত হতে শোনা যায় পুর্ব প্রজন্মের কাছ থেকে। প্রজন্ম থেকে প্রজন্মান্তরের এই মানসিকতার দূরত্ব দুই রকম সংজ্ঞা নির্মাণ করে দিচ্ছে সাংস্কৃতিক পরিবর্তনের। স্বাভাবিকতায় বিশ্বাসী মাত্রই বিশ্বাস করেন পরিবর্তনে, কেননা ক্রমবিবর্তনই টিকিয়ে রেখেছে সংস্কৃতিসহ সভ্যতার অন্যান্য উপাদানগুলোকে। তাই বহুবিধ চিন্তাকে ধারণ করে পরিবর্তনের এই সচল ধারাকে স্বাভাবিকতা হিসেবে মেনে নিলে প্রজন্মের দূরত্ব কমে আসে অনেকটাই।
আমাদের নিজস্ব সংস্কৃতির প্রভাব যেমন বাস্তব জীবনে আছে, তেমনি অন্য যে সাংস্কৃতিক উপাদানগুলো ধারণ করতে আমরা স্বাচ্ছন্দ্যবোধ করি তার প্রভাবও আছে। তবে এই প্রভাবের ফলে সমাজ বা ব্যক্তিজীবনে কি রকম পরিবর্তন আসবে তা প্রেডিক্ট করা যাচ্ছে না আগেভাগেই। একই আচার কিংবা বিশ্বাস ধারণে আলাদা আলাদা পরিবর্তন পরিলক্ষিত হতে পারে বিভিন্নজনের ক্ষেত্রে। সুতরাং নেতিবাচক ব্যক্তিজীবন অপসংস্কৃতিকে ইঙ্গিত করে না কোনভাবেই। মূলত ব্যক্তিজীবনের ইতিবাচকতার মানদন্ড ব্যক্তি নিজেই নির্মাণ করে। সেখানে সমাজ বা রাষ্ট্র প্রদত্ত সর্বজনস্বীকৃত বলে বিবেচিত মানদন্ড কার্যকর হবে না কোনভাবেই। এটাই অপসংস্কৃতি ধারণাটিকে দুর্বল করে দেয়। ভাষার কথাই ধরা যাক। জন্মে থেকে এই অবধি বাংলা এবং ইংরেজি এই দুটি ভাষা ছাড়া অন্য কোন ভাষা রপ্ত করা সম্ভব হয় নি। এর মধ্যে আবার বাংলা ভাষায় অধিক পারদর্শী বলে মনের ভাব, চিন্তাকে কথ্য বা লেখ্যরূপে প্রকাশ করি এই বাংলাতেই। এখানে আমার ভাষাগত অভিজ্ঞতায় বাংলা একটা বিশাল জায়গা জুড়ে আছে বলেই আমার স্বাভাবিকতা আমাকে টেনে নিয়ে যাচ্ছে নিজের মাতৃভাষায়। কিন্তু অভিজ্ঞতার পাল্লা যদি অন্য কোন ভাষা দ্বারা ভারি হতো, তাহলে সেই ভাষাই হতো তখন যোগাযোগ মাধ্যম। সংগীত, চলচ্চিত্র, নাট্যকলা, নৃত্যকলার ক্ষেত্রেও এই স্বতঃস্ফূর্ততা কাজ করে। আর আরোপিত আবেগ থেকে নিজেদের স্বতঃস্ফূর্ততায় নিয়ে আসার পথে ভিনদেশের সংস্কৃতি সহায়কের ভূমিকা পালন করে। যার চিরাচরিত ধর্মই হলো ক্রমবিবর্তন, তার জোরপূর্বক অবদমন দ্বারা সৃষ্টি হতে পারে ছদ্মসংস্কৃতির। জোর করে ধরে রাখার প্রবণতা স্বভাবজাত স্বাধীনতা থেকে ক্রমশ দূরে সরিয়ে নেয়।
সংস্কৃতি দেয় উৎকর্ষতা। তাই তার ধারণকারী হিসেবে মানুষের দায়বদ্ধতা হচ্ছে সেই সংস্কৃতিকে ক্রমেই স্বাধীন থেকে স্বাধীনতর করে তোলা। সংস্কৃতির পজিটিভ ইমপ্যাক্ট প্রত্যক্ষ করতে গেলে প্রথমে অবশ্যই তাকে পরিপূর্ণ স্বাধীন করে তুলতে হবে। কোনরূপ পরাধীনতা বা পশ্চাদপরায়ণ দৃষ্টিভঙ্গি দিয়ে সংস্কৃতিকে একরোখা, বদ্ধ করে ফেলতে চাওয়া মানে তার স্বভাবগত স্বাভাবিক পরিবতর্নকে অস্বীকার করা। শুধু অন্যদেশের নয় নিজেদের সংস্কৃতিকেও করতে পারি ওলটপালট, প্রয়োজনীয় পরিমার্জন। অনুভব এবং অভিজ্ঞতাকে ঋদ্ধ করে এমন লোকাচার সর্বদাই নতুন পথ দেখায় সম্ভাবনার।
অপসংস্কৃতির অন্তর্নিহিত অর্থ প্রসঙ্গে আহমদ শরীফ বলেন, 'কোন চিন্তা -চেতনা -আচরণ নতুন হলেই অপসংস্কৃতি প্রসূন বলে মনে করা চলে না। কেবল অকল্যাণকর হলেই -তা অবশ্য রুচি -মন -মত ও সিদ্ধান্ত সাপেক্ষ, তাকে সাধারণত অপসংস্কৃতি বলে কিছুদিনের জন্য আখ্যাত করা চলে। কারণ কোন রীতি -রেওয়াজ, নীতি নিয়ম, প্রথা -পদ্ধতি সমাজে চালু হয়ে গেলে এবং ব্যক্তি মানুষের চোখ -সহা, মন -সহা এবং গা -সহা হয়ে গেলে অর্থাৎ মানুষ অভ্যস্ত হয়ে গেলে তা আর অপসংস্কৃতি থাকে না। '( জিজ্ঞাসা ও অন্বেষা)
সংস্কৃতির অনুপ্রবেশের ধরণকে ক্রিটিক্যালি দেখা যেতে পারে। দীর্ঘ সময় ধরে তার প্রভাব পর্যবেক্ষণ করে একটা সম্ভাব্য পরিণতি দাঁড় করিয়ে এগোনো যেতে পারে। তবে এই যে সংমিশ্রণ, এবং সাথেসাথে বহু বিভক্তি, তা ধারণ করেই নিশ্চিত করতে হবে কাঁটাতারের বাধা ডিঙিয়ে সংস্কৃতির অবাধ গমনপথ। 

