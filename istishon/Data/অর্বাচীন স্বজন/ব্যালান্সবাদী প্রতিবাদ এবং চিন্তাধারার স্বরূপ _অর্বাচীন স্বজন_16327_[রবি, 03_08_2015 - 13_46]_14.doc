ব্যালান্সবাদী প্রতিবাদ এবং চিন্তাধারার স্বরূপ 


না , সব মুসলমানদের কেউ সন্ত্রাসী বলছে না । মুসলমানদের প্রতি উগ্র ঘৃণা কিংবা বিদ্বেষও ছড়ানো হচ্ছে না । শুধু হত্যাকান্ডের পর মডারেট মুসলমানদের প্রতিবাদের ধরন নিয়ে সমালোচনা হচ্ছে । একই রাষ্ট্রে বসবাসকারী নাগরিক হিসেবে কিংবা রাষ্ট্রের কথা ছেড়ে দিলেও স্পষ্ট মৌলবাদীদের মদদপুষ্ট এ রকম বর্বর হত্যাকাণ্ডের প্রতিবাদ করতে গেলে নিজের অবস্থান জানিয়ে দেওয়া খুব একটা প্রয়োজনীয় নয় । সম্ভবত নিজের অবস্থানটা মুসলমানরা জানিয়ে দেন এজন্য যে , স্বীয় সম্প্রদায়ের মানুষ যারা একটু উগ্র স্বভাবের তারা যদি তাকে বিপক্ষ দলে ফেলে দেন সেই ভয়ে । প্রথমত , এই সময়ে এসে একটা আপাত সভ্য দেশে বাস করে এ রকম হত্যাকাণ্ডের প্রতিবাদ না করেও থাকা যায় না , আবার নিজের গোঁড়া অর্থাৎ ধর্মীয় পরিচয়কেও ম্লান করা যায় না । তাই তারা মোটামুটি মান ইজ্জত বজায় থাকে এমন ধরণের প্রতিবাদ করেন এবং ‘ আমি ধার্মিক হলেও মৌলবাদী নই ’ এ ধরণের আত্মতুষ্টিতে ভোগেন । এ থেকেই স্পষ্ট হয় যে , ধর্ম এবং মৌলবাদকে তারা আলাদা করে দেখেন । এক্ষেত্রে স্বঘোষিত সেক্যুলারগণ বলে থাকেন যে , যদিও ধর্মে উল্লেখ আছে নানা ধরণের বর্বরতার কথা , কিন্তু এসবের বর্তমান কোন মূল্য নেই , এসব বর্বরতার বানীকে মূল বা অবিকৃত ধরে নিয়ে ঢালাওভাবে ধর্মকে আক্রমণ করার কোন মানে নেই । আসলে তারা ধর্মকে মূল থেকে দূরে টেনে এনে যে তাদের স্বপ্নের সেক্যুলারিজমকেই ক্রমশ মূল থেকে দূরে ঠেলে দিচ্ছেন , সেটা কি জ্ঞাতে নাকি অজ্ঞাতে ? সম্ভবত জ্ঞাতেই । কারণ তারা বিপন্ন বোধ করছেন এ রকম পরিস্থিতিতে যে পরিস্থিতি সংখ্যাগরিষ্ঠ মানুষকে উস্কে দিচ্ছে মুক্তমনা মানুষদের বিপক্ষে অবস্থান নিতে এবং ক্ষেত্রবিশেষ উগ্র অবস্থানে যেতে । সম্ভবত তারা ধর্মীয় প্রশ্নে স্পষ্ট করে পোলারিটি আসুক তা চান না । কারণ ধর্ম অন্য সব ব্যাপারের মত নয় মোটেই , ধর্মকে তারা দেখেন একটা বাস্তবতা হিসেবে এবং সেই বাস্তবতাকে আশা করি নাস্তিকরাও অস্বীকার করেন না । কিন্তু সমস্যা হল , ধর্মকে যদি সংস্কৃতির অংশ বলে ধরে নিই এবং সংস্কৃতির অন্যান্য উপাদানের মতো মানানসই করে নেওয়ার জন্য ধর্মকেও আদিরূপ থেকে বদলে আধুনিক রুপে নিয়ে আসতে চাই , তাহলে ধর্মের যে প্রাতিষ্ঠানিক রূপ তাকেই অস্বীকার করতে হয় । কেন আমাদের ধর্ম নামক বর্বরতাকে টিকিয়ে রাখতে হবে আধুনিকতার লেবাস পরিয়ে ? সমাজে একটা অনর্থ সৃষ্টি হতে পারে শুধু সেই ভয়ে ? অনর্থ আসলে কারা সৃষ্টি করছে ? লক্ষ লক্ষ মুসলমান আছে বাংলাদেশে । সাধারণ খেটে খাওয়া মানুষ কেউ কি দাবি করেছে অমুক নাস্তিকের লেখা নিষিদ্ধ কিংবা ধর্ম বিপন্ন , তাকে আধুনিকতার লেবাস পরানো হোক ? যদি সমাজে ভারসাম্যহীনতার দোহাই দিয়ে এক্সট্রিম এথিজমকে দাবিয়ে রাখার চেষ্টা করা হয় , তাহলে সেই সুযোগ সাধারণ মানুষ নেয় না । সেই সুযোগ নেয় মৌলবাদীরা , ঝাঁপিয়ে পড়ে চাপাতি হাতে । সমাজে ধর্মের উৎপত্তি এবং বিনাশ , টিকে থাকার সময়কাল এবং সমূলে ধ্বংস হবার প্রক্রিয়া (Gradually or Suddenly ) সব নির্ধারিত হয় মানুষের নিজস্ব প্রয়োজন এবং উপযোগ দ্বারা । বিবর্তনের ধারায় মানুষ বেঁচে থাকার জন্য নতুন উপযোগ সৃষ্টির তাগিদেই এনেছিল ধর্ম যা পরবর্তীতে প্রাতিষ্ঠানিক রূপ নিয়ে হাজির হয় । আমাদের ইহজাগতিক জীবনে প্রবল শক্তিমত্তার পরিচয় দেয় এই ধর্ম যা কিনা পরকালীন জীবন ব্যাখ্যায় উদ্ভূত হয়েছিল ।
অন্যান্য তত্ত্বের মতো ইসলামও একটি ধর্মীয় তত্ত্ব । এবং শুধু তত্ত্বই নয় , ইসলামের রয়েছে একটি বিশাল অনুসারী দল । অন্যান্য তত্ত্বের মতো স্বাভাবিকভাবেই ইসলাম শুধু একটি ছাঁচেই সীমাবদ্ধ থাকে নি । ধীরে ধীরে তৈরি হয়েছে নানা গোত্র এবং উপগোত্র । এর সবাই নিজ নিজ দলকে প্রকৃত ইসলাম বলে থাকে । আসলে প্রকৃত ইসলাম নামের আলাদা কোন ধারণা বর্তমান নেই । যেহেতু বিভিন্ন সময়ে ধর্মীয় রক্তাক্ত যুদ্ধ এবং হত্যাকাণ্ডের দরুন মুসলমানদের ধর্ম প্রশ্নবিদ্ধ হচ্ছে , তাই তারা সমালোচনার ঊর্ধ্বে থাকতে প্রকৃত ইসলামের দোহাই দিচ্ছে । শুধু ইসলাম কেন , সব প্রাতিষ্ঠানিক ধর্মই নাস্তিকদের কাছে এক একটি তত্ত্ব । সেই তত্ত্বের সমালোচনা হতে পারে , এমনকি সেই তত্ত্বকে আক্রমণ পর্যন্ত করা যেতে পারে , কিন্তু সেই তত্ত্বের যারা অনুসারী তারা মানুষ । আর মানুষের প্রতি কোন ঘৃণা , কোন বিদ্বেষ থাকতে পারে না । মানববাদের ( humanism ) মূল কথাই হল কোন অলৌকিক শক্তি কিংবা সত্ত্বা নয় , কোন কল্পিত পরলোক নয় , বিশ্বাস করতে হবে মানুষে , আস্থা রাখতে হবে ইহজাগতিক কল্যাণ সাধনায় । প্রকৃত ইসলাম , রাজনৈতিক ইসলাম এবং গোঁড়া ইসলাম , এই তিনের ভেদরেখা টেনে সেক্যুলারগন যে সাম্যাবস্থা আনার প্রচেষ্টায় রত , সে প্রক্রিয়ার ফল ভোগ করছে কারা ? নিজেদের অজান্তে তারা কাদের সুযোগ করে দিচ্ছেন আরেকটি এক্সট্রিম ইসলামের দৃষ্টান্ত দেখানোর ?
নাস্তিকতা একটা তত্ত্ব । সেটা মূলত ঈশ্বর প্রশ্নে একটা দার্শনিক অবস্থান । সেই তত্ত্বকে প্রচার করতে সমালোচনা হতে পারে যে কোন ধর্মের , নাস্তিকতার সাংস্কৃতিক ভিত্তি দিতে তৈরি হতে পারে freedom from religion foundation এর মতো সংগঠনের । নাস্তিকতা কোন হোস্ট বা প্যারাসাইট জাতীয় তত্ত্ব নয় যে , তাকে সামনে এগিয়ে যেতে হলে আপোষ করতে হবে টিকে থাকা আরও অনেক তত্ত্বের সাথে । চর্চার বিষয় এবং দার্শনিক অবস্থান বিবেচনায় নাস্তিকতা নিজে স্বতন্ত্র । অন্যান্য তত্ত্বকে পুঁজি করে এগোনোর দায় নাস্তিকতার নেই । সংঘাতটা ধর্মের সাথে বেশি বলে আর্থ সামাজিক প্রেক্ষাপট , রাজনীতি , জাতীয়তা এসব গোনায় ধরতে হবে এমন ধারণা অবান্তর । দ্য নেসেসিটি অব এথিজম –এ ইংরেজ কবি শেলি বলেছিলেন , ‘ If ignorance of nature gave birth to Gods, knowledge of nature is made for their destruction .
অজ্ঞতা থেকে যার জন্ম , সমাজপতিদের মদদে দীর্ঘকালীন তা টিকে থাকায় জন্ম হয় ছদ্মজ্ঞানের । ধর্মকে টিকিয়ে রাখতে , কিংবা সহনশীল এবং আধুনিক করার প্রচেষ্টায় ছদ্মজ্ঞানের চর্চা হয়তো আপাত স্থিতিশীলতা বজায় রাখে , কিন্তু একই সাথে তা মানুষের প্রবৃত্তিগত স্বাধীনতাকে আরও দূরে সরিয়ে দেয় । 

