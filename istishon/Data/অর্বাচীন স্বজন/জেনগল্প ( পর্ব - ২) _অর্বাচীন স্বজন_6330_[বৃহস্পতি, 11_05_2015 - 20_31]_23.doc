জেনগল্প ( পর্ব - ২) 


অহম
-----------
জনৈক প্রাচ্যদেশীয় প্রধানমন্ত্রী তার শাসনামলে ছিলেন একজন সফল রাষ্ট্রনায়ক, একই সাথে একজন সফল মিলিটারি লিডার হিসেবেও তার সুখ্যাতি ছিল।
এছাড়া, তিনি ছিলেন বৌদ্ধ দর্শনের প্রতি বিশেষভাবে অনুরক্ত। এক জেন সাধকের কাছে তিনি দীক্ষা নিতেন। তার রাষ্ট্রনায়কের পরিচয় গুরু শিষ্যের মাঝে কোন ব্যবধান সৃষ্টি করতে পারতো না।
একদিন শিষ্য তার জেনগুরুর কাছে উপস্থিত হয়ে জিজ্ঞেস করলো, আচ্ছা অহমিকা মানে কি?
প্রশ্ন শুনে গুরু একটু বিরক্ত হলেন। কিঞ্চিৎ ধমকের সুরে বললেন, এটা কোন ধরণের প্রশ্ন? তুমি এই সাধারণ প্রশ্নটার উত্তর জানো না?
এহেন প্রতিক্রিয়া পেয়ে প্রধানমন্ত্রী রাগান্বিত হলেন খুব। তার চেহারায় স্পষ্ট রাগ প্রকাশ পেল। তখন জেনসাধক মৃদু হেসে বললেন, এটাই, ইয়োর এক্সিলেন্সি, এটাই হলো অহমবোধ।
পূর্ণ মগ্নতা
---------------
দীর্ঘ দশ বছরের সাধনার পর জেনসাধক টেনো জেন শিক্ষকের মর্যাদা পেল। তারপর একদিন সে বিখ্যাত জেনগুরু ন্যানিনের সাথে দেখা করতে গেল। টেনো জেনগুরুর কাছে উপস্থিত হলে ন্যানিন জিজ্ঞাসা করলেন, ঘরে ঢোকার পূর্বে তুমি পোর্চে তোমার ছাতা এবং জুতোজোড়া রেখে এসেছ, তাই না?
'হ্যাঁ ' টেনো উত্তর দিল।
'ছাতা ডানপাশে রেখেছ আর জুতো বামপাশে? নাকি উল্টোটা? ' ন্যানিন আবার জিজ্ঞাসা করলেন।
কিছুতেই টেনো মনে করতে পারলো না। সে বুঝতে পারলো এখনো সে পরিপূর্ণ মনোযোগ দিতে পারছে না, তার সাধনা অসম্পূর্ণ।
তারপর পুনরায় সে গুরু ন্যানিনের কাছে দশ বছর ধরে সাধনায় রত হলো। 
পরিহাস উপহার
--------------------
এক বৃদ্ধ যোদ্ধা ছিলেন। বয়সের আধিক্যের পরও অসাধারণ বাচনভঙ্গি আর বুদ্ধি দিয়ে প্রতিপক্ষকে ঘায়েল করতেন। তার এই সুখ্যাতি আশেপাশের সমস্ত অঞ্চলে ছড়িয়ে পড়ে। অনেক ছেলেমেয়ে বৃদ্ধের কাছে আসে তার কথা শুনতে।
একবার জনৈক তরুণ যোদ্ধা তার দলবল সহ বৃদ্ধকে চ্যালেঞ্জ করলো যে, বৃদ্ধ যোদ্ধাকে সে ঘায়েল করেই ছাড়বে। প্রতিপক্ষের প্রথম দুর্বলতা লক্ষ্য করা মাত্রই যুবকটি সেই দুর্বলতা কাজে লাগিয়ে একে একে তাকে পরাস্ত করতো।
বৃদ্ধ এই চ্যালেঞ্জ গ্রহণ করলেন।
একদিন শিষ্যদের নিয়ে তরুণ যোদ্ধাটির আগমন ঘটলো। সে বিভিন্নভাবে বৃদ্ধকে অপমান করা শুরু করলো। অনেক অপমানজনক কথা বললো, বৃদ্ধের গায়ের ওপর আবর্জনার স্তুপ ছুঁড়ে দিল। অনেক্ষণ যাওয়ার পরও বৃদ্ধের কোনরূপ প্রতিক্রিয়া না দেখে যুবকটি ভীষণ অপমানিত হলো এবং সাথে সাথে সাঙ্গপাঙ্গ নিয়ে স্থান ত্যাগ করলো।
বৃদ্ধের ছাত্রছাত্রীরা এসে তার এরূপ নিস্পৃহ আচরণের কারণ জানতে চাইলো।
স্মিতহাস্যে বৃদ্ধ বললেন , কাউকে উপহার দিতে এলে সে যদি সেই উপহার গ্রহণ না করে, তাহলে সেটা শেষমেষ কার কাছেই থাকে? 
স্রোতের সাথে
----------------
একজন বয়স্ক ধরণের লোক একবার জলাশয়ের শেষে দুর্ঘটনাবশতঃ জলপ্রপাতের তীব্র স্রোতের মুখে পড়ে যায়। আশেপাশে তাকে রক্ষা করার মতোন কেউই ছিল না। কিন্তু শেষ পর্যন্ত সে বেঁচে গেল। লোকালয়ে ফিরে যাবার পর সবাই জানতে চাইলো কীভাবে সে এই তুমুল জলস্রোতের মুখে পড়েও দিব্যি বেঁচে আছে।
লোকটি উত্তর দিল, জলকে আমার উপর তুমুল বেগে পড়তে না দিয়ে আমিই জলের উপরে আপতিত হয়েছি। এভাবে ক্রমে ক্রমেই আমি জলের ঘূর্ণির কাছে নিজেকে সঁপে দিলাম এবং একসময় আবিষ্কার করলাম যে, মনুষ্যচেতনা নিয়েই বেঁচে আছি।
(অনেকে বলে থাকেন এই গল্পটি কনফুসিয়াসের জীবন থেকে নেওয়া। আবার অনেকে বলে থাকেন, গল্পের বয়স্ক মানুষটি শেষ জীবনে এসে তার বাল্যকালের চমকপ্রদ ঘটনাটি সবাইকে বলছে)
( মূল : Zen stories : collected by Tim Hegedus)

