জীবন তবুও সরলরেখার


মেয়েটার নামটা অদ্ভুত নয়, তবে আনকমন।
মহামায়া।
শুনলেই মনে হয় মায়াবী চোখওয়ালা, সহা মৃদুহাস্য, লাজুক ধরণের মেয়ে। টুকটাক গান গাইতে পারে। একটু কষ্ট পেলেই অভিমানে মুখ ফুলিয়ে ঠায় বসে থাকে।
তবে বাস্তবে দেখা গেল মহা দুষ্ট মেয়েটি। সারাক্ষণ কারও না কারও পেছনে লেগেই আছে। কারও পেন্সিল নিজের পকেটে লুকিয়ে রাখছে, কাউকে পেছন থেকে ধাক্কা দিয়ে পরক্ষণেই দৌড়ে পালাচ্ছে। কারও টিফিনের উপর একাই হামলে পড়ছে। এই সবকিছুই সে তুমুল আগ্রহ নিয়ে করে। অবশ্য ওর এসব নিয়ে স্কুলের টিচারদের কোন মাথাব্যথা নেই। সবাই ভীষণ পছন্দ করে মহামায়াকে। কোনদিন যদি স্কুলে না আসে, ক্লাসের সবাই ভাবে কি হল মেয়েটার। একবার জ্বরে পড়ে টানা তিনদিন স্কুলে যেতে পারে নি। চতুর্থদিনই দেখা গেল, নিলু ম্যাডাম ওকে দেখতে বাসায় চলে এসেছেন। সাথে ওর ক্লাসেরই দুজন ফ্রেন্ড। বিল্লু আর রুমকি। ওরা এসেই শুরু করলো তোলপাড়। মহামায়ার জ্বর এসেছে আর ওদের আসে নি। এই জন্য বিল্লু খুব মন খারাপ করলো। মহামায়ার পাশে বসে বললো, জানিস একদিন জ্বরের ভান ধরেছিলাম স্কুলে যাব না বলে। বাবা কপালে হাত দিয়ে বললো, কিসের জ্বর? স্কুলে না যাওয়ার ফন্দি হচ্ছে?
মহামায়ার খুব হাসি পেল। বিল্লুকে সান্ত্বনা দিয়ে বললো, চিন্তা করিস না রে। সামনেই বর্ষা আসছে। তখন নিশ্চয়ই তোর সত্যিকারের জ্বর হবে।
তখন জ্বর হবে কীভাবে বুঝলি?
খুবই সহজ। সিজন চেঞ্জের সময় অসুখ হয়।
কে বললো তোকে?
আব্বু বলেছে। আব্বু অনেক কিছু জানে।
জ্বর আসবেই বলছিস?
হ্যাঁ। আসবেই দেখিস।
তোর মতো টানা তিনদিন স্কুলে না গিয়ে পারবো?
জ্বর ভালো করে আসলে দু তিনদিন পেয়ে যেতে পারিস।
বিল্লুকে খুব আশাবাদী মনে হলো। সম্ভবত ভেবে দেখছে সিজন চেঞ্জ জিনিসটা কবে আসবে।
ওদের কথা শুনে নিলুর খুব অবাক লাগছিল। শহুরে ছেলেমেয়েরা অল্প বয়সেই অনেক বড় বড় কথা শিখে যায়। তবে এখন মনে হয়, জেনারেশন গ্যাপ জিনিসটা আস্তে আস্তে আরও ডেভেলপড হচ্ছে। বাচ্চারা অল্প বয়সেই সবকিছু শিখে যাচ্ছে। নিলু ভাবছে, এখন দশ এগারো বছর বয়সেই ছেলেমেয়েরা প্রাইভেসি শিখে যায়। অথচ একটা সময় ম্যাট্রিক পাশের আগ পর্যন্ত প্রাইভেসি জিনিসটাই অনেকে বুঝত না।
**
স্কুল ছুটি হয়েছে। ছুটির পর মহামায়া একাই হেঁটে বাসায় যায়। একদম কাছেই ওদের বাসা। হেঁটে যেতে দশ মিনিটের বেশি লাগে না। তবে আজকে মহামায়া অপেক্ষা করছে ওর আব্বুর জন্য। দুপুরে ফোন করে আব্বু বলেছে ছুটি হলেই যেন বাসায় চলে না যায়। নিজে এসে নিয়ে যাবেন মহামায়াকে। স্কুলে তো ফোন নিয়ে আসা যায় না। নিলু ম্যাডামকে ফোন করে জানিয়েছিলেন। এই কান্ডটি মহামায়ার বাবা জনাব মনির সাহেব প্রায়ই করে থাকেন। তিনি জানেন, ছোটরা একটু আনন্দেই অনেক উৎফুল্ল থাকে। নিজে সারাক্ষণ অফিসের নানা কাজে ব্যস্ত থাকেন। মেয়ের দিকে ভালো করে তাকাতে না তাকাতেই বড় হয়ে গেল। এবার ক্লাস ফোরে উঠলো বোধহয়।একি! বোধহয় মানে? নিজের মেয়ে কোন ক্লাসে পড়ে, সেটা তিনি জানেন না? নিজের ওপর রাগ আর খানিকটা বিরক্ত হন মনির সাহেব। ছোটবেলায়ই যদি বাবা তার মেয়ের ব্যাপারে এই রকম উদাসীন থাকেন, তাহলে মেয়ে যখন আরও বড় হবে তখন কি অবস্থা হবে?
কোন ক্লাসে পড়ে মহামায়া?
তার বড় আদরের মেয়ে?
ক্লাস ফোরে নাকি থ্রি তে?
মনির সাহেব কোন স্থির সিদ্ধান্তে আসতে পারলেন না। মনে মনে ঠিক করলেন, আজকে দেখা হওয়া মাত্রই মহামায়াকে জিজ্ঞাসা করবেন, তুমি কোন ক্লাসে পড়?
পরক্ষণেই চিন্তাটা তিনি বাতিল করে দিলেন। এই প্রশ্ন করলে মেয়েটা অসম্ভব মন খারাপ করবে। ভাববে, তার আব্বু পৃথিবীর স্বার্থপর বাবাদের একজন। মেয়ের দিকে কোন খেয়াল নেই। সুতরাং মনির সাহেব ভাবলেন, পরে এক সময় মহামায়ার কোন বই বা খাতা দেখে নিলেই হবে। উপরে নিশ্চয়ই কোন ক্লাসে পড়ে লেখা থাকবে।
**
স্কুলে পৌঁছাতেই দেখা গেল মহামায়া নিলু ম্যাডামের সাথে বসে আছে গেস্টরুমে। বসে বসে চুক চুক করে আইসক্রিম খাচ্ছে। নিশ্চয়ই নিলু ম্যাডাম কিনে দিয়েছেন। মহামায়াকে খুব পছন্দ তার। ক্লাসে মহামায়ার রোল নাম্বার চার। এমনিতে ক্লাসের পাঠ্যবইয়ে মহামায়ার খুব একটা আগ্রহ নেই। নিয়মিত পড়াশোনা করলে ও অবশ্যই প্রতি টার্মে ফার্স্ট হতো বলেই নিলু ম্যাডামের বিশ্বাস। মনির সাহেবকে একবার বলেছিলেন, আপনার মেয়ে দুরন্তপনায় এক নম্বর হলেও অসাধারণ ছাত্রী। একবার আমাকে এসে বললো, ম্যাম, আপনি জানেন আইনস্টাইন কে ছিলেন?
আমি বললাম, তুমিই বলো। তারপর সে মুখটা গম্ভীর করে বললো, তিনি ছিলেন একজন নামকরা পদার্থবিজ্ঞানী। বললাম, কীভাবে জানলে? আমাকে বললো, বাসায় আব্বুর একটা বিশাল লাইব্রেরি আছে। আব্বু অনেক পড়ে, অনেক জানে। আমি মাঝেমাঝেই আব্বুর লাইব্রেরিতে ঢুকে যাই। বই নেড়েচেড়ে দেখি। তাই আমিও কিছুটা জানি।
আমি বললাম, তুমি পদার্থবিজ্ঞান কি জিনিস তা জানো?
মহামায়া তখন মুখটা আরও গম্ভীর করে বললো, এখনো জানি না। তবে বড় হয়ে জানবো। আমি বড় হলে সায়েন্স নিয়ে পড়বো।
মনির সাহেব সামান্য হেসে বলেছিলেন, দেখুন না, আমাদের অন্যকে জ্ঞান দেওয়ার কতো ইচ্ছা। সেখানে বাচ্চা একটা মেয়ে আইনস্টাইনকে চিনে ফেলেছে। ব্যাপারটা তো আসলেই আশেপাশের সবাইকে জানানোর মতো।
মহামায়ার অবশ্য বেশিরভাগ কথা নিলু ম্যাডামের সাথেই। অল্পবয়েসী, সুন্দরী ম্যাডাম। অন্য বয়সী টিচারদের মতো চোখে চশমা পরেন না। অন্য স্যার ম্যাডামদের মতো পড়া না পারলে কিংবা হোমওয়ার্ক করে না আনলে নিলু ম্যাডাম বকা দেয় না। ক্লাসে মজার মজার গল্প করে প্রায়ই। মাঝেমাঝে মহামায়ার খুব রাগ হয় অন্য টিচারদের প্রতি। আচ্ছা, তারা কি জানে না একটু বকা দিলেই আমাদের মন কতো খারাপ হয়?
মেয়ের কাছে পৌঁছেই মেয়েকে চুমু খেলেন।
নিলু ম্যাডামের উদ্দেশ্যে হেসে বললেন, ম্যাডাম যদি এভাবে স্টুডেন্টকে আইসক্রিম, চকলেট খাওয়াতে থাকে, কদিন পর দেখা যাবে ম্যাডাম পড়াশোনার কথা বললেই মেয়ের মন খারাপ হবে।
নিলু বললো, এই মেয়েকে একলা রেখে তার বাবা কীভাবে সারাদিন নিজের কাজে ব্যস্ত থাকতে পারে? ছুটির পর একা মেয়েটা হেঁটে বাসায় যায়।
ছোটবেলা থেকেই অভ্যাস থাকা ভালো। তাহলে অভ্যস্ত হতে সময় লাগবে না।
যান, সন্ধ্যার আগেই মেয়েকে নিয়ে একটু ঘুরেফিরে তারপর বাসায় যাবেন।
স্যরি। আপনাকে ছুটির পরও বসে থাকতে হলো।
ও কিছু নয়। বাসায় গিয়েও কোন কাজকর্ম নেই। বরং মেয়েটার সাথে কথা বলতে ভালোই লাগে।
একটা কথা। কীভাবে নেবেন জানি না। আপনার কি সময় হবে আজ? সন্ধ্যা পর্যন্ত?
হ্যাঁ। কেন বলুন তো?
মানে, সপ্তাহে তো এই একটা দুটো দিন একটু ফ্রী থাকি। তাও প্রতি সপ্তাহে বাবার সাথে ঘুরতে হয় মেয়েটার। এই বয়সে মাতৃস্থানীয় কারও সাথে একটু চলাফেরা করা দরকার। আসবেন আজ আমাদের সাথে?
শিওর। নো প্রবলেম।
থ্যাঙ্কস। আচ্ছা, মহামায়া কোন ক্লাসে এবার?
প্রশ্নটা করেই মনির সাহেব বুঝলেন ভুল হয়ে গেছে। মেয়ে পাশে আছে খেয়াল ছিল না। পরেই তাকিয়ে দেখলেন, মহামায়া খেয়াল করে নি ব্যাপারটা। আইসক্রিম নিয়ে ব্যস্ত।
নিলুও একটু অবাক হয়েছে। তবে তাড়াতাড়িই সামলে নিল। একটু হেসে আস্তে করে বললো বললো, এবার ক্লাস ফোরে।
**
আমি মহামায়া। আমি ক্লাস ফোরে উঠেছি এবার। আমার রোল নাম্বার চার। আমার বেস্ট ফ্রেন্ড বিল্লুর রোল ছয় আর রুমকির চৌদ্দ। ফার্স্ট সেকেন্ড যারা হয়, ওরা কেমন যেন। আমরা তিনজন ওদের সাথে কথা বলি না। বাসায় থাকি আমি, আমার আব্বু আর আমার এক দাদী। আসল দাদী না। আব্বুর ফুফু হন। আসল দাদী অনেক আগে মারা গেছেন। আমি নাকি অনেক ছোট ছিলাম। আমার মনে নেই। ক্লাস টুতে থাকতে আম্মু মারা গেছেন। আমরা সেবার বাসার সবাই খুব খুশি ছিলাম। সবাই বলাবলি করছিল, আমার নাকি ভাই হবে একটা। হঠাৎ একদিন মাঝরাতে আম্মু চিৎকার করে উঠলো । অনেক কষ্ট পাচ্ছিল আম্মু। সবাই দেখলাম ধরাধরি করে আম্মুকে হাসপাতাল নিয়ে গিয়েছিল। আব্বু আমাকে যেতে দেয় নি। বাসায় দাদীর কাছে রেখে গিয়েছিল। আমার মনে হয়, আম্মু ঐদিন রাতেই মারা গিয়েছিল। কারণ, তারপর অনেকদিন ধরে আম্মুর কি হয়েছিল, কেউ আমাকে বলে নি। আম্মু আসছে, আসবে বলছিল সবাই। এক সময় তাও আর কেউ বলে না। আমি বুঝলাম আম্মু আর আসবে না। দাদী আমাকে জড়িয়ে ধরে প্রায়ই কাঁদতো খুব। আর আমার যে নতুন ভাই আসবে বলে সবাই বলছিল, সেও আসে নি কোনদিন।
আম্মুর সব কাপড়চোপড়, জিনিসপত্র সব আব্বু সরিয়ে ফেলেছে কোথায় যেন। ছবিগুলোও। আব্বুর কাছে চাইলে বলে, পরে দেখাবে। এখন নাকি আমাকে অনেক কিছু শিখতে হবে। আমি অবশ্য লুকিয়ে আম্মুর একটা ছবি ঠিকই রেখে দিয়েছি। আব্বু জানে না। প্রায়ই আমি রাতে ঘুমানোর আগে লুকিয়ে আমার আম্মুকে দেখি।
নিলু ম্যাডামকে মনে হয় আব্বু লাইক করে। লাইক মানে পছন্দ। সেদিন রুমকিকে ক্লাস সিক্সের একটা ছেলে একটা কাগজের টুকরো দিয়েছে। তাতে লেখা, Rumki, I like you. রুমকি পরে বলেছে, আমি কিন্তু এসব পছন্দ করি না।
ম্যাম আমাদের বাসায় প্রায়ই আসেন। আমাকে পড়ান, গল্প করেন। গল্পের বই পড়ে শোনান।অবশ্য আজকের আগে ম্যামের সাথে কখনো বাইরে এভাবে ঘোরা হয় নি। আজকে আব্বু যেই বললেন আমাদের সাথে যেতে, ম্যাম অমনি রাজি হয়ে গেলেন? আচ্ছা, নিলু ম্যাডামও কি আব্বুকে তাহলে লাইক করে? এই যে, আজকে দুজনে রিকশায় পাশাপাশি বসেছে, আর আমি ছিলাম ম্যাডামের কোলে। সবাই নিশ্চয়ই মনে করেছে, ম্যাডামই আমার মা। ছি! কি লজ্জা। আব্বুটা যে কি!! সে কি বোঝে না?
আম্মুকে কালই আমি বলে দেবো, আব্বু তোমাকে ভুলে গেছে। আম্মুকে আমি সব বলে দেবো। 

