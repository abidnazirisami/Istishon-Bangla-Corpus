আলো ফুরানোর দিন 


 যে সকল দুঃখ প্রযোজ্য ছিল আমাদের জন্য
বলতে গেলে অবধারিত ছিল
সেগুলো ফেলে দিয়েছি বাতিলের খাতায়
স্বেচ্ছায় কে ঠাই নিতে চায় ক্ষতচিহ্নের চোরাবালিতে?
আরও অযুত আর্তনাদ চাপা পড়ে আছে জাগতিক বালুচরে
কেউ সন্ধান করতে গিয়ে আর ফেরে না
হে মহাজাগতিক ধূলো -
সেই না ফেরাদের দলে নাম লেখাতে আমি বরাবরই অনিচ্ছুক।
শুধুই অভিশাপ কুড়িয়েছি এ জন্মে
এক সময় বিরক্ত হয়ে অভিশাপ নিজেই সরে দাড়িয়েছে আমার পথ থেকে
সব কিছু এভাবেই জয় করেছি।
পাক খেতে খেতে এখন আমি উদ্দেশ্য বিহীন এক উম্মাতাল
আমার কাছে ঘেষতে যেও না ভুলেও
আমৃত্যু পুড়তে হবে সংজ্ঞাহীন অনলে।

