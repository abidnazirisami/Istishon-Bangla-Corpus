থাকুক জেগে, রাখুক জেগে


রাত তিনটা। ঘুম আসছে না। ঘুম না আসাটা সাবিহার কাছে রেগুলার হয়ে উঠছে। প্রথমে একটু অস্বস্তিকর লাগতো। এক রাতে ভালো ঘুম না হলেই পরের দিনের সমস্ত কাজ, প্ল্যান এলোমেলো হয়ে যেত। এখন আর এলোমেলো হয় না। রাতের পর রাত সাবিহা জেগে থাকে। কোনদিন সকাল সাতটা আটটা বেজে যায়, তারপরও ঘুম হয় না। দিনের বেলা ঘুমুতে, চোখে ঘুমঘুম ভাব নিয়ে ক্লাস করতে সাবিহা পুরোপুরি অভ্যস্ত হয়ে গেছে।
ঘুম যখন আসছেই না, ব্যালকনিতে গিয়ে একটু বসি। এই ভেবে হেডফোন আর মোবাইলটা সাথে নিয়ে সাবিহা বারান্দায় চলে এলো। সুন্দর, ফুরফুরে একটা বাতাস গায়ে লাগছে। বিষাদের মতোই চমৎকার। উত্তরার এদিকটা এখনো বেশ খোলামেলা আছে। সবটা বিল্ডিংয়ে ভরে যায় নি। অবশ্য কিছুদিন পর এ জায়গাও বাতাস চলাচলের অনুপযোগী হয়ে পড়বে। একটার গায়ে আরেকটা বিল্ডিং যেন পাল্লা দিয়ে বেড়ে উঠছে দিনকে দিন।
একটু পরেই ছেলেটাকে দেখতে পেল সাবিহা। সাবিহাদের বাসা চারতলায়। সামনে সরু রাস্তা। রাস্তার ওপারে মুখোমুখি বিল্ডিংয়ের চারতলাতেই থাকে ছেলেটি। সাবিহা প্রায় রাতেই যখন ঘুমের উপর একরাশ বিরক্তি নিয়ে ব্যালকনিতে এসে বসে, ছেলেটিকে দেখে ব্যালকনিতে এসে বসতে। ওরই মতো বসে থাকে। সিগারেট খায়। কোনদিন একটা। কোনদিন আবার তিন চারটা খেয়ে ফেলে। কোনদিন একটু সময় থাকে, আবার কোনদিন অনেক্ষণ থাকে। সাবিহা ভাবে, নিশ্চয়ই লুকিয়ে সিগারেট খাওয়ার জন্যই ছেলেটা মাঝরাতে ব্যালকনিতে এসে বসে। আজকেও এসেছে ছেলেটা। তবে অন্যান্য দিনের মতো এসেই তাড়াতাড়ি করে সিগারেট ধরায় নি। কিছুক্ষণ ঠায় বসে রইলো ছেলেটা। এক সময় হাত দুটো দিয়ে চোখ মুখ চেপে ধরে মাথা নিচু করে থাকলো। সাবিহা ভাবছে, কি হয়েছে ছেলেটার আজ? ও কি কাঁদছে? সম্ভবত কাঁদছে। কারণ, স্পষ্ট দেখা না গেলেও কান্নার দমকে ছেলেটার শরীর একটু পর পরই কেঁপে উঠছে। আচ্ছা, ও কাঁদছে কেন? কিছু হয়েছে ওর? খুব বড় কিছু? বড় কোন কষ্ট পেয়েছে ছেলেটা? সাবিহা বুঝতে পারে না ছেলেটার কান্নার কারণ। বেশিরভাগ ক্ষেত্রে এই বয়সে এভাবে লুকিয়ে মাঝরাতে কান্নার কারণ হলো, প্রেমিক কিংবা প্রেমিকার থেকে বড় রকমের আঘাত পাওয়া। তবে কি ঐ ছেলেটিও? ছেলেটারও কি সাবিহার মতো কোন দুঃখ আছে?
সাবিহার মনে হয়, দুঃখী মানুষ ছাড়া কেউ রাত জাগে না। কষ্ট ছাড়া রাত জাগার যত কারণ, তার সবই হাস্যকর, সবই লঘু। রাতজাগা প্রতিটি মানুষই যেন কোন এক অদৃশ্য বন্ধনে পরস্পরের সাথে যুক্ত। ছেলেটাকে আবার ভালো করে দেখে সাবিহা। কান্না থেমেছে বোধহয়। একটু ধাতস্হ হয়ে ছেলেটা এবার সিগারেট ধারালো। আচ্ছা, ছেলেটা কি ওকে দেখছে? প্রায়ই দেখে? ঠিক ও যেমন দেখে ছেলেটাকে? এই মুহূর্তে সম্ভবত দেখছে না। পা ছড়িয়ে বসে সম্ভবত শূণ্য দৃষ্টি নিয়ে সিগারেট টানছে আর নিজের দুঃখগুলোর সাথে ব্যক্তিগত কথোপকথনে মজে আছে।
হঠাৎ করেই ছেলেটার জন্য সাবিহার বুকে এক টুকরো মায়া জন্মায়। ছেলেটাকে ও চেনে না, সামনাসামনি দেখেও নি কোনদিন। নতুন এসেছে সাবিহারা এ এলাকায়। ছেলেটাকে সামনে দেখলেও বোধহয় চিনতে পারবে না। মাঝেমাঝে রাতের বেলা কেবল একটা আবছা অবয়বই দেখেছে ও। আচ্ছা, ছেলেটার চোখের নিচে নিশ্চয়ই কালসিটে দাগ আছে, যেহেতু সাবিহার মতোই সে রাত জাগে। চুলগুলো নিশ্চয়ই উস্কোখুস্কো হবে, আর খোঁচাখোঁচা দাড়ি। ছেলেটার কান্নার কথা আবারও মনে পড়ে সাবিহার। খুব জানতে ইচ্ছে করে ছেলেটার কষ্টটা কেমন? কতো গভীর? কতোদিন বয়ে বেড়াচ্ছে ও এই কষ্ট?
ছেলেটার দুঃখের সাথে নিজেরটা মিলিয়ে দেখতে ইচ্ছে করে সাবিহার। দুঃখ দুটো কি এক রকম হবে? নাকি ভিন্ন রকম? পুরোপুরি মিলবে? নাকি খানিকটা শুধু? ছেলেটা একটা সিগারেট শেষ করে আরেকটা ধারালো। আচ্ছা, আজ কি সারারাত ধরে ছেলেটা শুধু সিগারেট খাবে? আর সাবিহা সারারাত ধরে অচেনা ছেলেটার সিগারেট খাওয়া দেখবে? কিসের এত কষ্ট ছেলেটার? কাউকে হারিয়েছে?কেউ চরমতম কষ্টে রেখে গেছে ছেলেটাকে? কোন মেয়েকে প্রচন্ডভাবে ভুলতে চাইছে অথচ পারছে না?
সাবিহার কৌতুহল ক্রমশ বাড়তে থাকে। ছেলেটার দুঃখের কারণ নিয়ে নিজের অনুমানগুলো সাবিহার বিশ্বাস করতে ভালো লাগে। সাবিহা অদৃশ্য থেকে স্বান্তনা পায়। এই মুহূর্তে ঠিক কতোগুলো মানুষ ওরই মতো একই কষ্টে রাতটা জেগে আছে? সাবিহার প্রচন্ড ইচ্ছে হয় সেই সব মানুষদের সবাইকে একত্রিত করতে। খুব ইচ্ছে হয় সবাই মিলে সারা শহরে মাঝরাতে মৌন মিছিল দিয়ে ঘুরে বেড়াতে। সাবিহা খুব ক্লান্ত বোধ করে। সকালের আলোর কথা ভেবে আতঙ্ক বোধ করে। দিন মানেই নির্মম বাস্তবতা। অশ্লীল, কুৎসিত বেঁচে থাকার নামই যেন দিন। সাবিহার আকাঙ্ক্ষা জাগে, যদি এই রাত কখনোই শেষ না হতো? যদি সূর্যোদয়ের নির্মম শাস্তি থেকে চিরদিনের জন্য রেহাই পেত!
মানুষগুলো এত আগ্রহ নিয়ে কীভাবে ঘোরাফেরা করে, কীভাবে অনবরত একে অন্যের সাথে কথা বলতে থাকে? এত সজীব উপাদান জীবন নামক অচ্ছুতের ভেতর কেমন করে আসে?
ছেলেটা এর মধ্যেই মনে হয় ব্যালকনিতেই ঘুমিয়ে পড়েছে। কোন নড়াচড়া চোখে পড়ছে না। বোধহয় খুব ক্লান্ত। সাবিহার সেই অদম্য ইচ্ছাটি আজ আবারও প্রবলতর হয়ে ওঠে। যে ইচ্ছেটিকে ও ঘুম পাড়িয়ে রাখে দিনের পর দিন, রাতের পর রাত, যে ইচ্ছেটি হঠাৎ জেগে উঠলে সাবিহা পরিণত হয় পৃথিবীর সবচেয়ে আতঙ্কিত মানুষে, সে ইচ্ছেটাই আজ এই মুহূর্তে ফিরে আসছে। সাবিহার মনে হচ্ছে, সামনের গ্রিল ভেঙে লাফিয়ে পড়াটাও অনেক সুখকর একটা অভিজ্ঞতা এই ইচ্ছের ধারালো ছুরির সামনে।
মোবাইলের নির্দিষ্ট ফোল্ডারে চলে যায় সাবিহা। কাঁপা হাতে ক্লিক করে একের পর ছবির উপরে। মনে হতে থাকে, হৃৎপিণ্ড মিস করে ফেলছে সব হার্টবিট। তবুও থামে না সাবিহা। নিজের নামের চেয়েও, নিজের অস্তিত্বের চেয়েও যে চেহারাটা সাবিহা মুখস্থ করে রেখেছে, সে চেহারাটা তবু চোখের সামনে আসলে সবকিছু হয়ে যায় আদিমতম পরিহাসে। মাথাটা পেছনের দেয়ালের সাথে এলিয়ে পড়ে, আস্তে আস্তে একপাশে হেলে পড়ে ক্লান্ত সাবিহা। এই মানুষের পৃথিবীতে নিজেকে মনে হয় অনাহূত কোন প্রাণী। সুদূর অতীত কিংবা ভবিষ্যৎ থেকে চলে এসেছে অবুঝের মতো।
এত এত দুঃখ, এত চোখের তাজা উষ্ণ জল ঝড়িয়ে, প্রতি রাতে তুমি কীভাবে বেঁচে থাকো নগরী আমার? 

