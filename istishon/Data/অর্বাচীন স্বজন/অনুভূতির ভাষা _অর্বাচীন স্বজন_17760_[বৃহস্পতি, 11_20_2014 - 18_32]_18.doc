অনুভূতির ভাষা 


ভাষা একটি প্রতীক ছাড়া কিছুই না। অনুভূতি যখন ভাষায় প্রকাশ করি, তখনই দেখা যায় ভাষা হয়তো আমার সেই অনুভূতিটাকে প্রেজেন্ট করতে পারছে না যদিও অনুভূতিপ্রবণতা প্রবল। কারও কাছে কিছু বলতে গিয়ে গুলিয়ে যাই, আবার গুছিয়ে লেখাও হয়ে ওঠে না। ওদিকে অনুভূতি কিন্তু ভাষা পাবার যন্ত্রনায় কাতর। ধরা যাক, একজন মানুষের কারও প্রতি ভালোবাসা কিংবা প্রিয়জনের বিয়োগে যে প্রবল শোক, তা সে ভাষায় প্রকাশ করতে পারছে না, কারণ শব্দের খেলায় সে কম পারদর্শী। আবার ক্ষুদ্র অনুভূতিকেও শক্তিশালী ভাষা দিতে পারলে তা জীবন্ত হয়ে ওঠে। প্রতিটি মানুষই অনুভূতিপ্রবণ। তবে প্রকাশের মাধ্যম যে ভাষা, তা হয়তো দক্ষতার মাপকাঠিতে সমান নয়।
মানুষ চায় তার প্রবল সুখ কিংবা দুঃখানুভূতি, বিস্ময় কিংবা উল্লাস সব কিছুকেই ভাষায় রূপ দিতে কারণ প্রকাশের এই মাধ্যমটা তার একদম কাছেই। তার কারও সাথে ভাগাভাগি করতে গেলে তো ভাষার বিকল্প নেই। তবে, ভাষা যেহেতু অনুভূতির সিম্বল কেবল, তাই ভাষার সীমাবদ্ধতা অনেক। আমাদের অনেক অসংজ্ঞায়িত, প্রান্তিক অনুভূতিগুলো প্রকাশ করার মতো ভাষা বোধহয় এখনো তৈরি হয় নি। ভাষা আর অনুভূতি, এই দুটোরই স্বাভাবিক বিবর্তন ঘটে। মানুষ ভাষা এবং তার ভেরিয়েশন তৈরি করে তার নিজের প্রয়োজনে। অথচ মানুষ ইচ্ছে করলেই যে কোন অনুভূতি দ্বারা নিয়ন্ত্রিত কিংবা মুক্ত হতে পারে না। মানুষ অনুভূতির খেয়াল দিয়ে বন্দী, তাই সে ভাষা নামক মরীচিকায় মুক্তি খোঁজে।
ভাষা হতে পারে কাব্যিক , নিতান্তই সাধারণ , কিঞ্চিৎ অলংকারে একটু গোছানো , প্রবল রাগ , ঘৃণা , ক্রোধ সর্বোপরি প্রতিদিনকার আবেগ মিশ্রিত হয়ে সব ধরণের বাহুল্যবর্জিত । এখানে অনুভূতিকে সরাসরি আঙুল দিয়ে দেখানো হচ্ছে নাকি সেই অনুভূতিকে শাব্দিক তথা ভাষিক মালমসলা দিয়ে আরও হৃহয়গ্রাহী করা হচ্ছে সেটার উপর নির্ভর করে ব্যবহারের ক্ষেত্রে ভাষার সার্থকতা । যেমন ‘ বোধ’ কবিতায় জীবনানন্দ তুলে ধরেন মানবমনের এক অসংজ্ঞায়িত বোধকে । এবং অন্য কোন শব্দ কিংবা ভাবের অনুগামী না হয়ে তিনি ‘ বোধ ’ শব্দটিকেই কবিতায় ব্যবহার করেন সেই চির রহস্যময় বোধকে তুলে ধরতে ।
‘আলো — অন্ধকারে যাই — মাথার ভিতরে
স্বপ্ন নয়, কোন এক বোধ কাজ করে!
স্বপ্ন নয় — শান্তি নয় — ভালোবাসা নয়,
হৃদয়ের মাঝে এক বোধ জন্ম লয়!
আমি তারে পারি না এড়াতে
সে আমার হাত রাখে হাতে;
সব কাছ তুচ্ছ হয়, পন্ড মনে হয়,
সব চিন্তা — প্রার্থনার সকল সময়
শূন্য মনে হয়,
শূন্য মনে হয়! ......
ফসলের আকাঙক্ষায় থেকে,
শরীরে মাটির গন্ধ মেখে,
শরীরে জলের গন্ধ মেখে,
উৎসাহে আলোর দিকে চেয়ে
চাষার মতণ প্রাণ পেয়ে
কে আর রহিবে জেগে পৃথিবীর পরে?
স্বপ্ন নয়, শান্তি নয়,কোন এক বোধ কাজ করে
মাথার ভিতরে! ’
ধরা যাক কবিতা নয় , প্রবল সুখ কিংবা মুহূর্তের বেদনায় তাড়িত হয়ে কেউ তাৎক্ষণিক অনুভূতি প্রকাশ করছে কারও কাছে , এক্ষেত্রে সে চাইবে না ভাষার কারুকাজ দিয়ে তার অনুভূতিকে আরও জীবন্ত করে তুলতে যেহেতু সে তখন হয়তো আনন্দ ভাগাভাগি করছে নয়তো সমবেদনাকামী । কিন্তু যখন সে সমষ্টির কাছে তার অনুভূতি প্রকাশ করতে উদ্যত হয় তখন তার ব্যক্তিগত ঘটনা বা মানসিক অবস্থা পুরোপুরি অনুরূপ থাকে না । অনুভূতির কিছু অবিকৃত রেখে , কিছু কল্পনা আবার ভাষার কারুকাজ দিয়ে তার কথাগুলোকে আরও আকর্ষণীয় করে তোলে । প্রিয়তমার বিচ্ছেদে যে শূন্যতা তা যখন কবি ছড়িয়ে দেন তার পাঠককুলের মাঝে , তখন ভাষার একটা নূন্যতম সৌন্দর্য তাকে বজায় রাখতেই হয় । বিনয় মজুমদারের কবিতা থেকে –
‘ প্রাচীন চিত্রের মতো চিরস্থায়ী হাসি নিয়ে চলে যাবে তুমি ,
আর ক্ষত নিয়ে যন্ত্রণায় স্তব্ধ হব আমি । ’
প্রাচীন চিত্র কিংবা চিরস্থায়ী হাসির মত রূপকল্পের কোন প্রয়োজন ছিল না যদি কবি তার অনুভূতিকে শুধু আপনাতেই সীমাবদ্ধ রাখতেন ।
আমাদের মস্তিষ্ক প্রথমে পরিপার্শ্ব থেকে কিছু ‘ সংকেত ’ গ্রহন করে যেটা randomly ঘটে । এরপর সেই সংকেত সমষ্টির মিলিত রসায়নই হল অনুভূতি নামক প্রোডাক্ট । এরপর যখন সেটা প্রকাশিত হতে চায় , তখন আমরা উপায় খুঁজি । এখন পর্যন্ত মানুষের আবিষ্কৃত উপায়গুলোর মধ্যে ভাষাই সর্বশ্রেষ্ঠ বলে বিবেচিত । দেখা যাচ্ছে যে , ইচ্ছেমত ভাষা তৈরি করে সে অনুযায়ী আমরা অনুভূতি গ্রহণ করতে পারছি না , কিন্তু বাহ্যিক পরিবেশ থেকে অনুভূতি গ্রহনের পর তাকে যে কোন একটা উপায়ে ফোকাস করার তাড়া বোধ করি । আর সে তাড়া থেকেই নানারূপী ভাষার মিশেলে তৈরি করি আমাদের অনুভূতিগুলোর ছবি । যা দেখতে হয়তো অবিকল মূলের মতো নয় , তবে তা দিয়েই সৃষ্টি হয় একেকটা undefined beauty . 

