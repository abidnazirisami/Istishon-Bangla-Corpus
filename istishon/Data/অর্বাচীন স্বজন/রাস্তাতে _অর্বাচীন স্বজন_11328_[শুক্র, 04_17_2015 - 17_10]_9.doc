রাস্তাতে 


বিশ্বাস করুন , সম্ভবত জন্মের পর থেকেই আমি হাঁটছি । শুধু হেঁটে যাচ্ছি । কোথা থেকে শুরু করেছিলাম মনে নেই , তবে আমি হাঁটছি । প্রথম স্মৃতি বলতে গেলে এই হাঁটা । কারও প্রথম স্মৃতি প্রথম জুতো পায়ে পা ফেলা , ধূলোতে গড়াগড়ি দেওয়া কিংবা পুকুরে পড়ে যাওয়া । কেন জানি না , আমার কিছুই মনে পড়ে না । এ রকম বহু স্মৃতি নিয়েই হয়তো পড়ে আছে ঐ সময়ের দিনগুলো , আমার ছেলেবেলা । আমি মনে করতে পারি শুধুই হেঁটে যাচ্ছি । আব্বুর হাত ধরে হেঁটে যাচ্ছি , আম্মুর হাত ধরে হেঁটে যাচ্ছি । ছোট লাল জুতো পায়ে হাঁটছি , খালি পায়ে হাঁটছি । আস্তে করে হাঁটছি , দ্রুত হাঁটছি । চারপাশ দেখতে দেখতে , উপরে মুখ তুলে , কখনো বা নিচু চোখে । আর রাস্তাটিও আছে সেই এক । এই রাস্তাটির প্রাণ আছে বলে মনে হয় । কেউ হয়তো হাত ইশারা করে দেখিয়ে দেয় , ঐ তো রাস্তার শুরু আর ওখানে গিয়ে শেষ । আমার মনে হয় না এরকম কোন সীমাবদ্ধতায় রাস্তাটি আক্রান্ত । আমার স্থির বিশ্বাস , কোনদিন যদি ‘আর ফিরবো না ’ সংকল্প নিয়ে বের হই আর রাস্তাটা ধরে শুধু হাঁটতে থাকি , তবে আমি ইচ্ছেমত হাঁটব আর হাঁটব । রাস্তাটিও বাড়বে আর বাড়তে থাকবে । 
সময়ের সাথে সাথে এই রাস্তাটির যা পরিবর্তন হয় , তা কেবল এর উপর পড়ে থাকা আলো । সকালবেলা প্রতিদিনই বিধ্বস্ত মন নিয়ে হাঁটতে বের হই । ঘুম কখনো ফ্রেশ একটা অনুভূতি সারা শরীর জুড়ে বইয়ে দিতে পারে না । তাই যখন মনে হয় ঘুম ভেঙে গেছে , হাঁটতে বের হই । সকালের আলো দেখলে মনে হবে আমার সাথে সাথে রাস্তাটারও ঘুম ভেঙেছে এবং তাতে সে বিরক্ত । বেলা বাড়ার সাথে সাথে আমি এবং আমার রাস্তা , দুটোরই মন ভালো হতে থাকে , আমরা নিজেদের শরীরে ক্রমেই একটা শক্তি টের পেতে থাকি । এপারে হাঁটলে মনে হয় ওপারটার মন খারাপ । যাই একটু সঙ্গ দিয়ে আসি । এবং যখন খুবই একা অবস্থায় নিজেকে আবিষ্কার করি , তখন কোন বাছবিচার না করে মাঝখান দিয়ে হাঁটতে থাকি । রাস্তায় আমার ছায়া পড়ে । কখনো সেই ছায়ার সাথে কথোপকথন হয় নি ,অথচ প্রতিদিন বেরোনোর আগে পরিকল্পনা থাকে যে হাঁটার ফাঁকে ছায়ার সাথে কিছু কথা থাকবে । বিকেলে যেন রাস্তার গায়ে অজস্র নূপুর লেগে যায় । কানের কাছে কি একটা যেন সারাক্ষণ বাজতে থাকে । বিকেলে সবাই ঘুরতে বের হয় । স্বাস্থ্য সচেতন বৃদ্ধেরা ট্রাউজার আর জার্সি পরে একটা নির্দিষ্ট ছন্দে দৌড়াতে থাকে । হাত ধরাধরি করে প্রেমিক প্রেমিকা হেঁটে যায় , ব্যাটবল নিয়ে ছোট ছেলেরা বের হয় , খেলার জন্য জায়গা খুঁজতে থাকে । এগুলো এক একটি দৃশ্য , যেগুলো ভায়োলিনের মতো বাজে আর বিকেলের আলো যেন একটা স্থির ব্যাকগ্রাউন্ড ক্যানভাস হয়ে যায় । এগুলো রিনিরিন করে বাজতে থাকে । 
বহুদিন হলো মাঝরাতে হাঁটা বাদ দিয়েছি । তবু সময় পেলে আর যেদিন ভয়টা কম থাকে , বিনুর চোখ ফাঁকি দিয়ে ঠিকই বেরিয়ে যাই । হ্যাঁ বিনু , বিয়ের পর ওর নামটা বিনু বলেই আমাকে জানানো হয় । ও আমাকে কোনদিন হাঁটতে দেখে নি । আশা করি কোনদিন দেখবে না , কারণ সে সম্ভাবনা নেই । আমি আর আমার রাস্তা দুজনে মাঝরাতে থিয়েটারে নাটকের প্রস্তুতির মতো করে সংলাপে মত্ত হই , আর অন্য সময়ে তার আশপাশ দেখতে দেখতে হাঁটি । এই অবস্থায় প্যাসকেল আবিষ্কৃত সম্ভাব্যতার সূত্রগুলো খাটবে না বলেই তো মনে হয় । সিঁড়ি বেয়ে বেয়ে নেমে যাই আর আমি রাস্তাটির কাছাকাছি চলে যেতে থাকি । দিনের বেলা পা দুটো উন্মুখ হয়ে রাখে পিচের স্পর্শ পাওয়ার জন্য আর এখন রাতের বেলা আমার আছে শুধুই কিছু কথা যা আমি রাস্তার গায়ে আল্পনার মতো করে এঁকে দেব । 
আজকে আমার জন্মদিনে রাস্তায় হাঁটছি না । শুধুই বসে আছি । কতগুলো বছর পার হয়ে গেল এই হাঁটায় কিংবা আরও কতদিন আমি নিজের মতো করে রাস্তাটিকে দেখতে থাকবো তা হিসেব করছি এমন সময় সামনের বিল্ডিঙয়ের দোতলা থেকে মেয়েটিকে দেখতে পেলাম । বারান্দায় দাঁড়িয়ে আছে । আমরা নিজেদের দেখি । শুধু জন্মদিনেই এরকম আমি বসে থাকি । আর সে বুঝেও ফেলেছে আমার জন্মতারিখ কতো । অথচ প্রতি জন্মদিনে সে অন্যদিনের মতোই কেবল বারান্দায় দাঁড়িয়ে থাকে । কেন সে এখানে এসে আমার সাথে বসে না ? কেন সে আমার সাথে হাঁটে না ? নাকি আমি যেমন রাস্তায় হাঁটি , তেমনি সেও শুধু বারান্দায় এসে দাঁড়ায় ?এই যে এখন রাস্তাটা পুরোপুরি ফাঁকা , শুধু আমি বসে আছি আর মেয়েটা তাকিয়ে এটা একটা সাধারণ দৃশ্য ভাবতে ভালো লাগছে না । মেয়েটা আমার প্রেমিকা কিংবা বন্ধু হতে পারতো । কিন্তু সে কিছুই হয় নি । সে আর আমি যেন নির্বাক কোন সিনেমার চরিত্র । 
বিনু নাকি এখানে এখন থাকে না , সে নাকি চলে গেছে । বলে গেছে অন্য কাউকে খুঁজে নিতে । বিনুর একুরিয়ামের মাছটা খাবার না পেয়ে মরে গেছে কবেই । বিনু যেখানে যা কিছু রেখে গেছে , কোন কিছুরই চুল পরিমাণ নড়বড় হয় নি । ইদানিং আমার হাঁটার সময়টাও বেড়ে গেছে । তিন চার ঘণ্টা শুধু ঘুমাই । তখন বাসায় ফিরি । পরিচিত বিছানা ছাড়া অনেকের মতো আমিও ঘুমাতে পারি না । 
দিনি দিন পুরোটা সময়ই আমি রাস্তায় কাটাচ্ছি । এখন কিছুটা পরিবর্তন এসেছে । হাঁটা , বসা এসব ছাড়াও কোনদিন হয়তো ঘুমিয়ে পড়ছি সেখানেই । 
সেই মেয়েটার পাশে দাঁড়িয়ে আমি । একসাথে আমরা বারান্দায় দাঁড়িয়ে সামনের রাস্তা দেখে যাচ্ছি । আমার কবরটা রাস্তার মাঝখানে । কেউ এদিকটায় নেই । বোধহয় মৃত্যুর পর বেরিকেড দিয়ে বন্ধ করে দেওয়া হয়েছে রাস্তার দুপাশ । এখন রাস্তার দুপাশ দেখা যাচ্ছে । রাস্তার সীমানা তৈরি হচ্ছে । কিছুদিন পরই নির্জন এক ঝোপমত জায়গা হবে এটা । সাপ , কেঁচো , ব্যাঙের অভয়ারণ্যে পরিণত হবে । তখন রাস্তা বলে চেনা যাবে না আর । 

