যে মৃত ঘোষণা করে 


‘ তুমি বলতে চাইছো যে, এবারও মৃত্যু নিশ্চিত করতে তোমার কোন ভুল হয় নি ? ’
অন্যান্যবারের মতোই সহজাত ভঙ্গিতে মৃদুল জবাব দিল – ‘ অবশ্যই কোন ভুল হয় নি । অন্তত এটা আমার ভাবতে ভালো লাগবে না যে , জীবিত একজন মানুষকে মৃত ঘোষণা করে আমি দায়মুক্ত থাকবো । আসলে আমি এটা করতে পারবো না । হয়তো সেটা প্রকৃতিবিরোধী । ’
‘ এবং জানি তুমি সেটা করো নি । ’
এরপর হয়তো এলা বলবে ভালোবাসা বিষয়ক সাম্প্রতিক কোন ধারণার কথা । কথাটা এ বছরের তুমুল গরম নিয়েও হতে পারে , তবে শেষ পর্যন্ত গিয়ে থামবে প্রেমে । মৃদুল এলাকে আরও জোরে জড়িয়ে ধরে এবং বইয়ে যেমন পড়েছে , তেমনি সে এলার হৃদস্পন্দন শুনতে চায় ।
মৃদুল একজন অখ্যাত ডাক্তার । ডাক্তারি পাশ করে ফেলার পর তার মনে হতে থাকে খুব বড় একটা ভুল করে ফেলেছে সে । তার মোটেই উচিত হয় নি এই বিষয়ে পড়ার । এমন নয় যে , মেডিকেলের প্রচুর পড়াশোনার চাপ তাকে নিয়ে গেছে কিছু তিক্ত অভিজ্ঞতার ভেতর । বরং যথাসময়েই সে পাশ করে বেরোতে পেরেছে । যা তার মনে হয় তা হল , সে এটা চায় নি । আর কিছুই না । অনেক কিছুই সে হতে চাইতে পারতো , তবে সে ডাক্তার হিসেবে নিজেকে মানিয়ে নিতে চায় নি । পেশার খাতিরে হলেও যখন কাউকে নিজের পরিচয় দিতে হয় ডাক্তার হিসেবে , তখন সে ভেতর থেকে একটা সংকোচ অনুভব করে যেমনটা ছোটবেলায় হত সমুদ্রপারে গিয়ে প্রথমবার সমুদ্রের পানিতে পা ছোঁয়ানোর সময় । মৃদুল জানতো পেছনে তাকিয়ে তাকিয়েই তার সামনে যেতে হবে আর তাতে জীবনের ছকটা হয়তো সে আরও চতুরভাবে বুঝতে সক্ষম হবে । এই মুহূর্তে নিজের কথা মনে হতেই দলছুট কিছু বুদবুদের মতো তার মনে হল , সে আর কিছুই নয় কিংবা কোন প্রকৃত কাজের মধ্য দিয়েও সে যায় না । ফাঁসির আসামির মৃত্যুদণ্ড কার্যকর হয়ে যাবার পর সে একজন ‘ডাক্তার’ হিসেবে সেই আসামি যে কিনা মরে গেছে , তাকে মৃত ঘোষণা করে । এরপর সে ঠিক যেভাবে আস্তে আস্তে পা ফেলে এসেছিল , সেভাবেই ফাঁসির মঞ্চ ত্যাগ করে । খুব ভালো করে সে লক্ষ্য করে ফিরে যাবার সময় যেন তার ভেতর অন্যরকম ভাষা না দেখা দেয় । কারণ , সেটা তার অস্তিত্বের সাথে জড়িত । ফাঁসিতে যখন কেউ ঝুলে থাকে তখন সম্ভবত স্পাইনাল কর্ড ছিঁড়ে যাওয়ার শব্দ পাওয়া যায় না । তবে প্রতিবার কাউকে মৃত ঘোষণা করে ফিরে আসার সময় স্পাইনাল কর্ড ছিঁড়ে যাওয়ার শব্দ কেমন হতে পারে তা নিয়ে মৃদুল ভাবে এবং উত্তেজনাহীনভাবে বিড়বিড় করতে থাকে , স্পাইনাল কর্ড ! স্পাইনাল কর্ড !!
এলার মধ্যে একটা ইতস্তত ভাব দেখা যায় কারণ আজ রাত অন্যান্য রাতগুলোর মতো নয় । কারণ কিছু একটা মৃদুল শুধু একা একাই ভাবছে আর এটা তৈরি করছে দূরত্ব । কিন্তু এলা জানে , তার দূরত্ব ভালো লাগে না । অপেক্ষা পছন্দ নয় এলার । সে প্রতি মুহূর্তে যা করতে পারে তা হলো ধরে রাখা আর কথা বলতে উদ্যোগী হওয়া । কাব্যিক দূরত্বে এলা দিশেহারা বোধ করে ।
‘ আজকের আসামীর অবস্থা কি শেষে বেশি খারাপের পর্যায়ে চলে গিয়েছিল ? একদিন বলেছিলে , ফাঁসির একটু পরেই কার যেন ধড়টা ছিঁড়ে নিচে পড়ে গিয়েছিল আর তাতে তোমার চিরাচরিত ‘ভারসাম্য’ খানিকটা বিঘ্নিত হয়েছিল । আজও কি সে রকম কিছু ঘটেছে । আমি শুনতে চাচ্ছি । ’
মৃদুল এ কথার আপাত কোন অর্থ খুঁজে পায় না । কারণ , এরকম দিনে যখন তাকে কাউকে মৃত ঘোষণা করার জন্য ডাক পড়ে , তখন কাজ শেষে সে এলার কাছে চলে আসে । স্লো মোশনে গল্প করে । পুরনো দিনের কথা বলে । কোনও কোনও দিন মুভি দেখে । তারপর ঘুমাতে যায় । সারারাত তারা একে অপরকে ভালোবাসে । তার মনের পরিস্থিতি এই মুহূর্তের পরিবেশ বদলে ফেললে সেটা হবে বেদনাদায়ক । সুতরাং প্রতিউত্তরে সে চুপ করে থাকে ।
এলা তার এলোমেলো চুলগুলো ঠিকঠাক করতে শুরু করে ।
‘ তুমি উত্তর ব্যাপারটিকে এড়িয়ে যাও । এটাও ভাবতে পারো যে , উত্তর দেওয়া হলো বিপদজনক । কিন্তু তোমাকে প্রতিদিনই কিছু প্রশ্নের ভেতর দিয়ে যেতে হয় , আর উত্তরবিহীন থাকলে তুমি বাকি সবার কাছে পরিণত হচ্ছ ধাঁধায় । ধাঁধার উত্তর জানা থাকলে মানুষ বলতে আগ্রহী হয় , তবে মানুষ ধাঁধা পছন্দ করে না । ’
‘ এলা , অনেকদিন পর তুমি তৈরি করছো দীর্ঘ বাক্য যার কারণ তোমার ভাষায় আমি নীরব । ’
‘ জানি যে জিনিসটার ভেতর দিয়ে তোমাকে যেতে হয় তা তোমাকে বিরত রাখে প্রেমিকার শরীরে এলোমেলো চুমু খেতে এবং হয়তো তা তোমার প্রেমিকাকে রক্ষা করে অবাঞ্ছিত গর্ভধারণ থেকে । তবে আমি চাচ্ছি তুমি আমার চোখের পাতায় একটি ‘ সতর্ক ’ চুমু খাও এবং কানের কাছে ফিসফিস করে ভালোবাসি বলো । ’
‘ কিন্তু তুমি সহজ হচ্ছো না । এলা , তোমাকে ভাবতে হবে আমাদের ভেতর কোন দূরত্ব নেই । ’
‘ আমি দূরত্ব ভয় পাই । এতোটা যে , একটু আগেও প্রায় জোর করে কান্না থামিয়ে রেখেছি । ’
‘ তুমি আমাকে অনেক ভালোবাসো । আমিও তোমার কাছে আছি । ’
আজকের আসামী ছিল এক সুদর্শন যুবক । খুনে সহয়তার অভিযোগ আর রাজনৈতিক চালে শেষ পর্যন্ত বেচারা ফাঁসির দড়ি এড়াতে পারে নি । যখন তার গলায় দড়ি পরানো হল , তখন সে মৃদু কাঁপছিল । মৃদুলের মনে হচ্ছিল , যুবকের মাথা কালো কাপড়ে ঢাকা বলে গলায় পরানো দড়িটিকে সে দেখছে পাচ্ছে না , এবং এই অনিশ্চয়তা পাওয়ার মতো অপরাধ কেউ করতে পারে না । যদিও খুব বেশি সময় লাগে না আসামীর মৃত্যুতে , কিন্তু এই সামান্য সময়েই একটু একটু করে মনে করতে হয় কিছু প্রিয় মুখ যাদের কাছে থাকতে আসন্ন মৃত লোকটির ভালো লাগতো । যুবকের কাঁপুনি দেখে মনে হচ্ছিল না যে, সে অস্থির কিংবা মরিয়া হয়ে চাইছে ফাঁসির দড়ি থেকে মুক্ত হতে । মনে হচ্ছিল এতোদিন সে ছিল সংকীর্ণতায় , আর তা এতোই গ্রাস করে নিচ্ছিলো তাকে যে, হুট করেই সেই সংকীর্ণতা থেকে উত্তরণের পথ পেয়ে সে দ্বিধান্বিত যে , সে ‘সঠিক’ পথে যাচ্ছে কিনা । কিছুক্ষণ পরেই মৃদুল তাকে মৃত ঘোষণা করে বেরিয়ে আসে ।মৃত ঘোষণা না করারও কিছু নেই । কারণ মৃতের ভেতরে স্পন্দন থাকে না ।
‘ আর তুমি মৃত মানুষদের থেকে আমাকে আলাদা করতে পারো । ’
মৃদুলের মনে হলো আসলেই সে পারে ।
‘ হ্যাঁ । কোন কিছু থেকে তোমাকে আলাদা করা আমাকে সুখী করে । আমি আরেকটু বেশি ভাবতে পারি ।
‘ হৃদস্পন্দন থেমে গেলেও আমায় মৃত ভাবতে তুমি হয়তো একটু বেশি সময় নেবে । ’
‘ শুধু মৃত মানুষ নয় , আমি মৃত্যু থেকেও তোমাকে আলাদা ভাবতে পারি । ’
‘ শুধু কথা বলবে তুমি । আলসেমি নিয়ে শুনবো । ’
‘ হয়তো এটা দূরত্ব থেকে চলে আসার কাছাকাছি । ’
এলার মনে হলো , এখন আচমকা ভোর হয়ে গেলেও তার কষ্ট পাওয়ার কিছু নেই । 

