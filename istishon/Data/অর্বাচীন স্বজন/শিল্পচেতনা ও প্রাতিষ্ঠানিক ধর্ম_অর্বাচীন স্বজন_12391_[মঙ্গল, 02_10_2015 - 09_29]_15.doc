শিল্পচেতনা ও প্রাতিষ্ঠানিক ধর্ম


প্রাতিষ্ঠানিক ধর্মের সাথে সামগ্রিক শিল্পসৌন্দর্যের বিরোধ প্রবল। ধর্মীয় প্রশ্নে নানাজনকে নানা অবস্থানে দেখা যায়। এক নিধার্মিকদের ভেতরেই আছে অজ্ঞেয়বাদী, নিরীশ্বরবাদী, ধর্ম উদাসীন, এমনকি নিধার্মিক একেশ্বরবাদীও খুঁজে পাওয়া যাবে। একজন শিল্পী একই সাথে শিল্প রচনার কাজটি নিরন্তর চালিয়ে যান, সেই সাথে স্পিরিচুয়াল ভাবনা দিয়ে তাড়িত হওয়ার প্রক্রিয়াও একই সমান্তরালে চলতে থাকে। প্রচলিত আর্টের কোন দায় নেই অবধারিতভাবে কোন অনুষঙ্গ গ্রহণ কিংবা বর্জন করার।সেটা হোক কোন ধর্মগ্রন্থের পৃষ্ঠা , প্রাচীন শিলালিপি কিংবা কোন প্রাকৃতিক দৃশ্য। প্রায় পঞ্চাশ হাজার বছর আগে নিয়ানডার্থাল মানুষেরা প্রথম আত্মার ধারণা নিয়ে আসে । সেই বীজই আজকে 'ধর্ম ' নামক বিশাল মহীরূহে পরিণত হয়েছে। আর সৌন্দর্যের সাথে বর্তমানের প্রাতিষ্ঠানিক ধর্মগুলোর বিরোধ যতোই ঢাকার চেষ্টা করা হোক, এই অনিবার্য বিপ্রতীপ সম্পর্ককে অস্বীকার করা যায় না কোনভাবেই। সাহিত্য, সঙ্গীত, চিত্রকলা, নাটক, নৃত্যকলা সব ক্ষেত্রেই এই বৈপরীত্য দেখা যায়।
বুদ্ধিবৃত্তিক বিকাশের সাথে সাথেই মানুষ ক্রমশ সৌন্দর্যের ব্যাপারে সচেতন হয়ে ওঠে। প্রতিকূল পরিবেশে প্রকৃতির বিরুদ্ধে লড়াইয়ে টিকে থাকা, প্রজাতির কিছু কিছু সদস্যকে নিয়ে নিজের একটা গোত্র তৈরি করা, সম্পত্তিতে ব্যক্তিগত মালিকানার উৎপত্তি, প্রাচীন খাদ্যাভ্যাস ত্যাগ করে অধিকতর প্রক্রিয়াজাত খাদ্যে অভ্যস্ত হওয়া, সামাজিক জীব হিসেবে নিজেদের গড়ে তোলা, এসবের মাধ্যমে প্রকৃতিতে মনুষ্য প্রজাতি মোটামুটি একটা দীর্ঘস্থায়ী প্রজাতি হিসেবে প্রতিষ্ঠিত হল। অর্থাৎ সে এই প্রকৃতির বুকে নিজেদের মতো করে জায়গা করে নিল। মৌলিক প্রয়োজনগুলো পূরণের নিশ্চয়তা পাওয়ার পরই মানুষের মনে আসে সৌন্দর্য চেতনা। মনের ভাব প্রকাশের যত মাধ্যম আছে, মানুষ আবিষ্কৃত ভাষাই হল সেই মাধ্যমগুলোর মধ্যে সর্বোৎকৃষ্ট। তারও আগে মানুষ শরীরের বিভিন্ন অঙ্গের সঞ্চালন দিয়ে নিজেকে প্রকাশ করত। মৌখিক ভাষা ব্যবহারের এক পর্যায়ে এই ভাষা ব্যবহারের তীব্র একঘেয়েমিতা কাটাতে বিবর্তনের ধারায় পাওয়া বিকশিত মস্তিষ্ক দিয়ে মানুষ সর্বপ্রথম সংগীত সৃষ্টি করল। এটা তারা প্রকৃতিতেই পর্যবেক্ষণ করেছিল আগে। প্রাকৃতিক বিভিন্ন উপাদানের মধ্যে প্রায়ই একটা শাব্দিক শ্রুতিমধুরতা লক্ষ্য করত। আরও অনেক পরে যখন সুগঠিত লেখ্য ভাষা তৈরি হল, তখন লেখনীতেও তারা নতুন মাত্রা আনতে চাইল। কল্পনা আর বাস্তবের মিশেলে তৈরি হল মনোমুগ্ধকর সব শব্দ আর বাক্য। কালের বিবর্তনে আসলো সাহিত্য চেতনা, সেই সাথে চিত্রকলা। কারণ, বহু ফসিলের সাথে সাথে সুপ্রাচীন শিলালিপি যেমন পাওয়া গেছে, তেমনি পাওয়া গেছে হাজার হাজার বছর আগের গুহাচিত্রও। আর এসবের কিছুই ঘটত না যদি মানুষ তার গভীরে সৌন্দর্যের চর্চা না করত।
ধর্মের যে সুগঠিত প্রাতিষ্ঠানিক রূপ এখন আমরা দেখি আগে মোটেও এরকম ছিল না। শুরুতে নিছক প্রাকৃতিক বিভিন্ন দুর্যোগ থেকে বাঁচার জন্য মানুষ তার কল্পিত দেবতার আরাধনা করত। সেই আরাধনায় দেবতা সাড়া না দিলে, তাকে বাতিল করে নতুন কোন দেবতার পূজায় লিপ্ত হত। আর এই আরাধনা হত প্রয়োজন অনুসারে। প্রবল গরমে বৃষ্টির জন্য যে দেবতাকে ডাকা হত, প্রবল বৃষ্টি বা ঝড়ে সেই দেবতা হয়ে উঠত অর্থহীন।
মৃত্যু ছিল বহুকাল ধরেই একটা ভয়ের কারণ, এবং এখনো মানুষের অন্যতম আগ্রহের বিষয়। মৃত্যুর পেছনে যে কোন কারণ থাকতে পারে তা মানুষের অজ্ঞাত ছিল। তারা দেখত চোখের সামনে তাদের কোন সঙ্গী নিষ্প্রাণ হয়ে যাচ্ছে। তারা ক্রমান্বয়ে মৃত্যকে কল্পনা করল একটি দেয়াল হিসেবে এবং দেয়ালের ওপাশে কল্পনা করে নিল এক ভিন্ন জগত যেখানে মৃত্যুর পর তাদের প্রবেশ করতে হবে। স্বাভাবিকভাবেই অজানা সেই জগতের প্রতি ছিল তাদের অসীম ভয়। তাই পরকালে নিরাপদ থাকতে প্রয়োজনীয় ব্যবস্থা নিতে লাগল তারা। নিয়ানডার্থাল মানবের ফসিলে দেখা যায়, মৃত্যুর পর শরীরের সাথে সাথে নিত্য ব্যবহার্য বিভিন্ন সামগ্রী এমনকি ভৃত্যদেরও হত্যা করে সেই মৃতদেহের সাথে সমাহিত করা হত। এতেও সন্তুষ্ট না হওয়ায়, পরকালীন ভয় থেকে তারা বিভিন্ন দেবদেবীর উপাসনা শুরু করল। দেখা যায়, প্রথমদিকে ধর্ম ছিল কেবলই পরকালীন জীবন এবং দুর্যোগের সময়ের পরিত্রান। কিন্তু বাস্তব জীবনের কাজকর্মে ধর্মের কোন প্রভাব ছিল না। মানুষের ইহজাগতিক জীবনে ধর্ম বহুকাল পর্যন্ত কোনপ্রকার শক্তিমত্তা নিয়ে হাজির হয় নি, ধর্ম নিয়ন্ত্রণ করে নি মানুষের জাগতিক জীবন। ইহজাগতিক জীবনে ধর্মের এই অনুপ্রবেশহীনতার কারণেই প্রাচীন ধর্মগুলোর সাথে শিল্পের বিরোধ ছিল না। বরং অনেক সময় দেখা যায় ধর্মীয় অনেক চরিত্রও চলে এসেছে কোন পৌরাণিক লোককথা কিংবা চিত্রে। গ্রিক পুরাণের পরতে পরতে আছে ধর্মীয় চরিত্র। একেশ্বরবাদী ধর্ম আবির্ভাবের আগ পর্যন্তও ধর্মীয় চরিত্র আর মিথ ছিল শিল্পের অন্যতম উপাদান। একটি নির্দিষ্ট ধর্মের কোন চরিত্র ঠাঁই করে নিয়েছে বিভিন্ন লোককথায়, চিত্রকর্মে কিংবা ভাস্কর্যে। এমনকি বহু চরিত্র আছে, যারা বিভিন্ন ধর্মের মাধ্যমে বিবর্তিত হলেও তাদের আদি উৎস একই আছে। যেমন : ইসলামের নুহ নবীর উৎপত্তি পৌরাণিক চরিত্র নোয়াহ থেকে। এই নোয়াহ চরিত্রটি এবং সেই মহাপ্লাবনই পরবর্তীতে স্থান করে নেয় বিভিন্ন লোককথায়। আর আব্রাহামিক ধর্মগুলোতে তো চরিত্রগুলোর নাম শুধু এদিক ওদিক হয়েছে একটু। অবশ্য বেশিরভাগ চরিত্রই এসেছে পূর্বের বহুঈশ্বরবাদী ধর্ম এবং বিভিন্ন লোককাহিনী থেকে। কিছু ধর্মীয় লোককাহিনীর চারিত্রিক বিবর্তন : হ্যাবেল (হাবিল), কেইন ( কাবিল), গ্যাব্রিয়েল (জিব্রাইল), ডেভিড (দাউদ), এরোন (হারুন), মোজেস ( মুসা), আব্রাহাম (ইব্রাহিম), এসমায়েল ( ইসমাইল)।
এছাড়া উপমহাদেশের ধর্মীয় পুরাণেও এমন বিবর্তন লক্ষণীয়। কিন্নরগন হল মহাভারতের এক অদ্ভুত চরিত্র। তারা মানুষ, দেবতা অথবা পশু কোনটাই ছিল না। গ্রীস দেশের সেন্টারদের সাথে তাদের মিল পাওয়া যায়, অর্ধেক ঘোড়া অর্ধেক মানব। কোথাও বলা হয় তাদের মাথা ছিল ঘোড়ার, কোথাও বলা হয় তাদের দেহের নিম্নাংশ ছিলো ঘোড়ার মত। আকৃতি যত কুৎসিতই হোক না কেন , তারা ছিল দেব-দেবীদের সুকণ্ঠী গায়ক। তারা প্রজননক্ষম না হলেও কোন এক প্রকারে তাদের বংশবিস্তার হতো। কোন কোন পুরাণে তাদের গন্ধর্বদের উপজাত বলা হয়েছে। মহাভারত ছাড়াও কিন্নরদের দেখা পাওয়া যায় বিভিন্ন দেশের পুরাণে, বার্মিজ, থাই, কম্বোডিয়ান, শ্রীলঙ্কান সহ দক্ষিন-পূর্ব ভারতের পুরাণেও। দক্ষিন-পূর্ব ভারতের পুরাণসমূহে কিন্নরদের স্ত্রী- লিঙ্গের অস্তিত্ব পাওয়া যায়, কিন্নরি। কিন্নরীদের শরীরের ঊর্ধাংশ ছিলো মানবাকৃতির, নিম্নাংশ হাঁস আকৃতির। থাই পুরাণেও কিন্নরীদের এভাবেই বর্ণনা করা হয়েছে, থাই পুরাণ অনুসারে তাদের হাঁসের মত ডানা ছিলো মর্ত্যলোক থেকে স্বর্গলোকে উড়ে যাওয়ার জন্য। তারা নেচে-গেয়ে-কাব্য রচনা করে দেবতাদের মনোরঞ্জন করতো। হিন্দু ধর্মীয় পুরাণ ছাড়াও কিন্নর কিন্নরীদের দেখা মেলে বৌদ্ধধর্মীয় পুরাণেও। কিন্নরদের কথা পাওয়া যায় মহাযান পদ্ম সূত্রে। বার্মিজ পৌরাণিক উপকথা অনুসারে মহামতি বুদ্ধ পূর্বজন্মে যে ১৩৬টি প্রাণির বেশে ছিলেন, তার মধ্যে চারটি রূপ ছিলো কিন্নর। আর বুদ্ধের পায়ের ছাপে যে ১০৮টি প্রাণির চিহ্ন ব্যবহার করা হয় তার মধ্যে একটি হলো কিন্নরী। বিভিন্ন কল্পকাহিনী এবং চিত্রকলায় এসব চরিত্র এবং প্রাসঙ্গিক কাহিনী চলে এসেছে অনায়াসে। কোনরূপ বাধার সম্মুখীন না হয়েই।
ক্রমে ক্রমে যখন সীমানা ডিঙিয়ে ধর্ম একটা প্রাতিষ্ঠানিক রূপ পেল, যখন শুধু ঈশ্বর কিংবা দেবতার উদ্দেশ্যে আরাধনাই নয়, মানুষকে যেতে হল নির্দিষ্ট কিছু ধর্মীয় আচার অনুষ্ঠানের মধ্য দিয়ে, তখন শিল্প এবং প্রাতিষ্ঠানিক ধর্ম পরস্পরবিরোধী হয়ে উঠল। ধর্মপ্রবক্তাদের অনুসরণ করে ধর্মগুরুরা ধর্ম দিয়ে মানুষের বাস্তব জীবনকে নিয়ন্ত্রণ বা মিনিমাইজ করার চেষ্টায় লিপ্ত হল। নিয়ম বেঁধে দেওয়া হল আচরণ আর কাজকর্মের উপরে। আর এই ধর্মীয় আনুগত্যের বাইরে গেলে পরকালীন শাস্তির কথাও বলা হল ফলাও করে। একজন শিল্পী তার শিল্পসৃষ্টির বেলায় সর্বপ্রথম স্বাধীনতার প্রয়োজনীয়তা অনুভব করেন। একজন শিল্পী এই স্বাধীনতা দিয়ে এক সময়ে প্রচলিত অর্থে স্বেচ্ছাচারীও হয়ে উঠতে পারেন কেননা শিল্পীর দায় তো শুধু শিল্পের প্রতি, মানুষের রুচি অরুচি কিংবা ধর্মীয় ট্যাবু সেখানে মুখ্য বিষয় নয়। ধর্মীয় দৃষ্টিতে, এমনকি প্রচলিত দৃষ্টিভঙ্গি উপেক্ষা করে শিল্পী সৃষ্টি করতে পারেন তার নিজস্ব সৌন্দর্য, তার নিজস্ব শিল্পজগত। যতদিন পর্যন্ত ধর্ম হস্তক্ষেপ করে নি মানুষের স্বাধীন চিন্তাভাবনা এবং বিকাশের প্রক্রিয়ায়, ততোদিন পর্যন্ত ধর্মীয় মিথ আর শিল্প ছিল মুখোমুখি সম্পর্কহীন। কিন্তু যখনই মানুষের চিন্তাজগতের সীমারেখা টেনে দেওয়া হল, তাকে বলা হল নির্দিষ্ট কিছু কাজ থেকে সদা বিরত থাকতে, ধর্মীয় ট্যাবু দিয়ে মোল্লা, পুরোহিত, যাজকগণ মানুষকে স্বাধীন চিন্তা থেকে দূরে রাখতে চাইলেন, তখনই প্রাতিষ্ঠানিক ধর্ম আর শিল্প সৌন্দর্য চলে গেল মুখোমুখি অবস্থানে। অলীক, কল্পিত স্বত্তার প্রতি প্রশ্নহীন আনুগত্য, নিয়মমাফিক কিছু আচার অনুষ্ঠান পালন এসবের মধ্য দিয়ে সেই ট্যাবু বিশাল থেকে বিশালতর আকার নিয়ে মানবমনে আগ্রাসী হয়ে দেখা দিল। সচেতন শিল্পীমাত্রই কোন নিয়মনীতি কিংবা বাধার তোয়াক্কা না করে নিজস্ব আইডিয়া আর সৃষ্টি দিয়ে নিজ নিজ ক্ষেত্রকে ঋদ্ধ করে তোলেন প্রতিনিয়ত। সেখানে ধর্ম হোক,গোষ্ঠী হোক, কিংবা সমাজ বা ভৌগলিক কাঁটাতার হোক, প্রতিবন্ধক হয়ে উঠতে পারে না কোনটিই। 

