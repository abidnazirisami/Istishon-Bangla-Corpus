এক টুকরো অন্ধকার


 দিগন্তে আটকে থাকা ধূসর সন্ধ্যা
শর্তহীন নৈঃশব্দ্যের দেশ।
তাতে লেখা আদিম যুগের আধার কথা
যদি টুপ করে নেমে আসে এইবেলা
বেলুন হয়ে উড়ে যাবে বন্দী সব যন্ত্রনা।
রঙের খেলায় মত্ত হয়ে হারিয়েছি দৃষ্টি
এলোপাথাড়ি কালো ক্যানভাসের ওড়াউড়ি
সারা আকাশ তছনছ
রংধনু অভিমান করে চলে গেছে অন্য গ্যালাক্সি।
বিলাপের নেই কিছু বাকি
আধারের স্বর নিষ্প্রাণ জমিতে পুতে রাখি।
অসমাপ্ত গল্প ফের উঠে আসে
চরিত্রগুলো হেটে বেড়ায় নিরুদ্দেশ
আমিই আটকে দিয়েছি তাদের পরিনতি
হাওয়ায় দোল খায় ছেড়া ছেড়া পান্ডুলিপি।
কাব্যের তরেই জন্ম যাদের
কাব্যের তরেই শেষ,
কাব্য নাচে উদোম নাচ
শুধু রুদ্ধস্বরের রেশ।

