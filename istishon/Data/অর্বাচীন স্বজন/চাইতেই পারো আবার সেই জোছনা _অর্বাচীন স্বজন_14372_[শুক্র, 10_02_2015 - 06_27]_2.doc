চাইতেই পারো আবার সেই জোছনা 


এবার সেতুকে রিক্সা থেকে নেমে হাঁটতে হবে । কোন উপায় নেই । অনেকক্ষণ অপেক্ষা করার পরেও জ্যাম কাটছে না । রিক্সায় এভাবে ঠায় বসে থাকার কোন মানে হয় না । আবার নামতেও ইচ্ছা করছে না সেতুর । তার অভিজ্ঞতা বলে , যেই সে জ্যামের জন্য বিরক্ত হয়ে বাস বা রিক্সা থেকে নেমে যায় , তখনই জ্যাম ছুটে যায় । যে বাসে বা রিক্সায় সেতু ছিল , তা তার পাশ দিয়ে চলে যায় । সেতুর মন খারাপ হয় তখন । মনে হয় , বাসের সবাই , এমনকি হেল্পার মামা পর্যন্ত হাসছে তার পূর্বের এই ভুল সিদ্ধান্তের জন্য ।
সেতু ভাবলো , সে রিক্সা থেকে নেমে সামনের দিকে হাঁটবে না । পেছনের দিকে গিয়ে কোন গলিতে ঢুকে পড়বে । তারপর কিছুক্ষণ ঘোরাঘুরি করে আবার চলে আসবে । কোন চায়ের দোকানের সামনে দাঁড়িয়ে এক কাপ চা-ও খেয়ে নিতে পারে । কারণ , সেতু দেখতে চায় না তার ভুল সিদ্ধান্ত তাড়িয়ে তাড়িয়ে উপভোগ করুক কেউ । অবশ্য কেউই তো তাকে চেনে না । চেনে , এই যে রিক্সাওয়ালা , সে তো আবার তাকে দেখলে চিনতে পারবে । সেতুর দিকে চেয়ে চেয়ে হাসতে হাসতে চলে যাবে , আর সেতু মিইয়ে যাওয়া মন নিয়ে হাঁটতে থাকবে । না , এই জাতীয় ঘটনা কোনভাবেই ঘটতে দেওয়া যায় না । যদিও এমন ঘটনা আগে কখনও ঘটে নি , তবু সেতুর মনে হয় যা সে চায় না কোনদিনই ঘটুক , তা-ই প্রতিদিন যেন সবাই ঘটিয়ে নিতে চায় ।
সিদ্ধান্ত । মনে মনে এই শব্দটা সেতু উচ্চারণ করার পর একবার মুখেও উচ্চারণ করে দেখলো । শব্দটার কোন আলাদা বিশেষত্ব নেই । এতক্ষণে অবশ্য সে রিক্সা থেকে নেমেই পড়েছে । না , নামার পরেই জ্যাম ছুটে যায় নি । সেতু বেশ সন্তুষ্টি নিয়ে দেখলো , রাস্তার সব যান আগের মতোই ঠায় দাঁড়িয়ে আছে । সেতু জোরে জোরে পা চালালো । সামনের সবচেয়ে কাছের সিগন্যালটা তাকে পার হতে হবে খুবই দ্রুত । সিদ্ধান্তের কথা ভাবায় সেতু চলে গেল আরও ঘন্টাখানেক পেছনে । যখন বিপরীত রাস্তা দিয়েই গিয়েছিল তার শেষ প্রেমিকের সাথে শেষবারের মতো দেখা করতে । সাদি সেতুর লাইফে ছিল থার্ড । আর সাদির ক্ষেত্রে সেতু সেকেন্ড । অর্থাৎ ধারাক্রমের দিক দিয়ে সেতু একধাপ এগিয়ে ছিল । শুধু তাই নয় , সেতুর দৃঢ় বিশ্বাস সাদি তাকে সত্যিই অনেক কেয়ার করে এবং সেতুর জন্য তার মনের অনেকটা জায়গাই সে স্বেচ্ছায় ছেড়ে দিয়েছে । প্রথম প্রেম তো বোঝার আগেই হয়ে যায় , আবার কিছু বোঝার আগেই ভেঙে যায় । সুতরাং প্রেমের যে অন্তর্গত আনন্দ , তাতে প্রথম প্রেমের কোন উপযোগ আছে বলে সেতু মনে করে না । সাদির দ্বিতীয় প্রেমিকা হিসেবে তাই সেতুর একটা অহংকার আছে অন্যরকম এবং সেতু জানে , এই অহমবোধ শেষমেশ থেকেই যাবে । এই আপাত অহংকারের নিচে লুকিয়ে আছে সেতুর জীবনেরও অনেকখানি , যা সে কোনভাবেই অস্বীকার করতে পারে না । সেতু ভাবে , অনেক সময় আমাদের নিজেদের কিছুটা চিনতে হয় এবং একই সাথে স্বেচ্ছায় কিছু ব্যাপার চেনার গণ্ডির বাইরে রেখে দিতে হয় । নইলে , সব চেনা জীবনকে বিস্ময় থেকে দূরে সরিয়ে দেয় আর কিছুই না চেনা জীবনকে আনন্দ থেকে বঞ্চিত রাখে । এজন্যই সিদ্ধান্তের প্রশ্ন আসলে তার যতটা সিরিয়াস হওয়া দরকার , ততটা আসলে হওয়ার দরকার নেই বলে মনে করে ।
সাদিকে যখন খোলাখুলিভাবে রেনুর কথা জিজ্ঞেস করেছিল, তখনও নিজের ভেতর এতটুকু কষ্ট কিংবা হিংসা বোধ করে নি দেখে সেতুর অবাকই লেগেছিল , অথচ এসব অনুভূতি এই বয়সে তীব্র থেকে তীব্রতর হওয়ার কথা ছিল । আর সাদি যখন অকপটে স্বীকার করেছিল সবকিছু , তখনও তো ভেতর থেকে কোন হাহাকার উঠে আসে নি । সেই মুহূর্তে সেতু চেয়েছিল তার যেন খুব কষ্ট হয় , কষ্টের তোড়ে যেন বর্তমান তার কাছে বিস্মৃত হয় । কিন্তু বাস্তবে এসবের ঘটে নি কিছুই । মানবিক অনুভূতিগুলো থেকে নিজেকে এইরূপ দূরত্বে দেখে যে একটা আশ্চর্য ব্যথাবোধ হওয়ার কথা , সেটাও ভয়াবহভাবে ছিল অনুপুস্থিত ।
‘ আমাকে রেনুর কথা বললেই পারতে । ’
‘ মানে ? এটা কীভাবে সম্ভব ? ’
‘ গোপনীয়তা যদি একান্ত কাছের কেউ বজায় রাখে , তাহলে সেটা অপমানজনক । যদিও , এই অপমানবোধ কোন এক অজানা কারণে আমার মোটেই গায়ে লাগছে না । ’
‘ আমি কখনোই তোমার অন্য কেউ আছে কিনা জিজ্ঞেস করি নি ।’
‘ সেটা তোমার নিজের ছিল বলেই প্রশ্ন না করার সুবিধেটুকু আমাকে দিতে বাধ্য হয়েছ । ’
‘ জানো , আমাদের পারস্পারিক স্বাধীনতার ব্যাপারটা দুজনকেই মেনে নিতে হবে । ’
‘ এখানে স্বাধীনতার ব্যাপার আসছে কোত্থেকে ? আমার আপত্তি আছে তা তো বলি নি । ’
‘ দেখো , আমাদের জীবনে নিজেদের অবগত রাখতে হয় অনেকগুলো রঙ সম্পর্কে । আর যদি তুমি প্রান্তিক দু একটা রঙ দিয়েই যদি সেজে থাকার চেষ্টা করো , তাহলে তুমি পারতপক্ষে অস্বীকার করছ তোমার অপরাপর অনুভূতিকে ।’
সেতুর কখনো মনে হয় নি , স্বাভাবিক অনুভূতিপ্রবণ মানুষের মতো তারও আছে একরাশ ভালো লাগা কিংবা না লাগা । সে সব সময় কল্পনা করে এসেছে একটি ফুল যার গন্ধ নিতে নিতে এক সময় দেখবে সময় ফুরিয়ে এসেছে যথাযথ নিয়মে । আর মাঝপথেই যদি দেখে ফুলটি হারিয়ে গেছে আচমকা আসা কোন ঝড়ে , তবুও বেদনাবোধ কিংবা আক্ষেপের কাছ দিয়েও সে হাঁটবে না । যেখানে নিজের প্রাণ সে পেয়েছে একান্ত অনিচ্ছায় , সেখানে বাস্তবিক , ভঙ্গুর জিনিসগুলো পাওয়ার আকাঙ্ক্ষা সে কীভাবে করতে পারে ?
সেতু সিগন্যালের কাছাকাছি এসে গেছে । সামনের পথটা পেরোলেই সে যেন চলে যেতে পারে তার নিজের চেনাজানা জগত থেকে অন্য এক জগতে । সে জীবনের যে অংশটা চিনে ফেলেছে , যে অংশ দেখা হয়েছে ইচ্ছায় কিংবা অনিচ্ছায় , তা সে পথের মাঝেই ফেলে যেতে চায় একটু একটু করে । খানিকটা অনাগ্রহ নিয়ে ভাবে , কোন এক পর্যায়ে যদি সে মন দিয়ে কিছু চাইতে পারতো মন থেকে , তবে চাওয়া আর পাওয়ার মূলধারায় সে খুব সহজেই মিশে যেতে পারতো ।
সেতুর চিৎকার করে বলতে ইচ্ছে করছে , পৃথিবীর মানুষ , আমাকে এমন কিছু দেখাও , যা আমি পাগলের মতো চাইতে পারি , যা পাওয়ার জন্য আমি বন্য হয়ে যেতে পারি , যা না পেলে আমার মন রক্তাক্ত হয়ে যাবে , যার অভাবে আমি দিশেহারা বোধ করবো ।
কিন্তু আমরা জানি , সেতু কোন চিৎকার করে নি । সে আগের ছন্দেই হেঁটে যাচ্ছে । ফেলে আসা পথে সে সামান্য আগ্রহ নিয়েও চায় নি ।
( গল্পের শিরোনাম অর্থহীন ব্যান্ডের খুব জনপ্রিয় গানটা থেকে নেওয়া ) 

