ইচ্ছে পায়রা উড়ে বেড়াও


তোমাদের কাছে কখনো ঘুম চেয়েছি?
কিংবা জানিয়েছি এলোমেলো আহবান?
আমার তো মনে পড়ে না -
কেন চাইব আমি?
বহুকাল আগেই মিটে গেছে দেনাপাওনা
রক্তের শরীরে আজ অযুত নক্ষত্রের আনাগোনা
জাগতিক বন্ধন থেকে পেয়ে গেছি ছাড়া।
খুব কি অবাক করা?
কেন, এতো হওয়ার -ই ছিল
অদৃশ্য হাতে লাগাম তুলে দিয়ে
আমি বেছে নিয়েছি প্রলাপের জীবন।
খাপছাড়া।
সংলাপের গল্প আগেই সারা
একটু পরেই হয়তো দেহের শেষ নাড়া।
আছ যারা কাছের, অতি উৎসাহী
আমাকে প্রশ্ন করো না বারংবার
মহাকালের কাছে বড়ই তুচ্ছ
এই জীবন, জগত সংসার। 

