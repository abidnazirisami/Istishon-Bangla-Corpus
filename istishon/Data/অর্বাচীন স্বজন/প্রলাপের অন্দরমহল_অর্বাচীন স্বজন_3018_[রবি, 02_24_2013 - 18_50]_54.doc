প্রলাপের অন্দরমহল


পাথরে পাথরে রেখে যাচ্ছি ফসিল। বহুকাল পর
হয়তো কেউ আমার চিহ্ন দেখে জানবে নগরীর ইতিহাস।
এই যে নগর, এত উৎসব কোলাহল এত সমাহার
সব হয়ে উঠবে চিহ্ন।
হ্যাঁ। কেবল জড় সংকেত।
বিষন্নতার পায়রা সকল, খুশি মনে উড়ে বেড়ায়
আওড়াতে থাকে মলিন জন্মের বুলি
মগজ থেমে যেতে চায়
স্বাধীন বহুগামী জগতে বন্ধনের ঠাই নেই।
মায়া কাব্যের প্যাঁচানো জালে
জড়ানো সব মনুষ্যজন্ম
কবে নিস্তার পাবো এই স্বপ্ন থেকে
কবেই বা হবে অনন্ত যাত্রা? 

