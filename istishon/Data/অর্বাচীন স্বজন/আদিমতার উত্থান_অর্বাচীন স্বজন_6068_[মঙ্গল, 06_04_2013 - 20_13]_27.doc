আদিমতার উত্থান


 দেবী এথিনী, তুমি উঠে এসো পুরাণের পাতা থেকে,
তুলে রাখো তোমার সতীত্ব
শুদ্ধতার বিপরীতে এ জগত বড়োই অন্ধকার
যে সতীত্বে গড়া তোমার প্রিয় নগরী
তা ম্রিয়মান হয়েছে বহুকাল আগেই।
আমরা মেতে আছি রক্তের খেলায়
নিষ্প্রাণ ধরায় বাড়িয়েছি অনেক ক্ষত
স্বীয় আত্নাকে দিয়েছি বিসর্জন
আমাদের থেকে মহাকাল পেয়েছে শুধুই দীর্ঘশ্বাস
অন্তিম বেলায় একবার এসো তুমি
মিথ থেকে হয়ে ওঠো জীবন্ত
দেখো পাশবিক জয়ধ্বনি
বাতাসে কেবল বিনাশের ঘ্রাণ।
আমাদের করুণ ইতিহাস
থরে থরে সাজানো বিভৎস লাশ।
একবার উঠে এসো।
হ্যাঁ। শুধু একটিবার।
( গ্রীক দেবী এথিনী,
যিনি কঠোরভাবে রক্ষা করেছিলেন তার সতীত্ব।
জ্ঞান আর প্রগতির প্রতীক তিনি)

