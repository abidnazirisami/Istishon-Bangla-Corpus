এখন সকাল , এখানে সকাল , মেঘলা সকাল 


#
যেটা নীরা কোনোদিন ভাবতেও পারে নি সেটাই আজ করতে যাচ্ছে । নিজের কাছেই নীরার অবাক লাগে এইতো কিছুদিন আগেও ও ছিল শুধু তার । অন্য কোন মেয়ে জয়ের পাশে একান্তে বসে আছে , জয় অন্য কারও হাত ধরে হেঁটে যাচ্ছে , অন্য কাউকে সে ‘ ভালোবাসি ’ বলছে , এসব সে কল্পনায়ও আনতে পারতো না । কী করে আনত ? অন্য কিছু নীরা জানে না , শুধু জানে সে জয়কে ভালোবেসেছিল । অনেক অনেক ভালোবেসেছিল । এখনো বাসে । না না , এখন এসব ভুলেও মনে আনা যাবে না । অনেকদিন ধরেই চেয়েছিল এমনটা যেন ঘটে । সে অপেক্ষা করে ছিল । আজ আর পুরনো একগুঁয়ে স্মৃতিকে মোটেই উস্কে দেয়া চলবে না । আজ তার সুযোগ এসেছে তার ভালোবাসার মানুষটির জন্য কিছু করার ।
#
মোবাইলটা হাতে নিয়ে সিঁথি নিশ্চুপ বসে আছে । ফোনটা দেবে কিনা বুঝতে পারছে না । এমন না যে জয় ওর ফোন ধরে না , বরং বেশ ভালোভাবেই কথা বলে । তবে সিঁথি বুঝতে পারে এ সবকিছুই ওর নর্মাল এটিচুড । অন্য সবার সাথে ঠিক যেমনি , সিঁথির সাথেও তাই ।অনেক চেষ্টা করেও নিজের মনের কথাটা ও জয়কে বলতে পারে নি । দোটানার ভেতর আছে ও । নিজেকে নিয়ে নয় , জয় এটাকে কীভাবে নেবে তা নিয়ে । দৃশ্যটা সিঁথি মনে মনে বেশ কল্পনা করতে পারে । জয়কে হয়তো বেশ সহজ স্বাভাবিকভাবেই বলল কথাটা ।জয় কি করবে ? সে নীরার কথা বলবে , নীরাকে কতটা ভালোবাসে সে কথা , নীরা এখন আর তার নেই , বিয়ে হয়েছে বেশ কিছুদিন আগে , তারপরও সেই ভালোবাসা একটুও কমে নি সেই কথা , নিজেকে কারও সাথে আর জড়াতে চায় না এসব । কিন্তু সিঁথি কি করবে ? সে তো চায় জয়কে । ওকে ছাড়া অন্য কাউকে সিঁথি ভাবতে পারে না । জয়ের জন্য অপেক্ষা করাটা এক সময় সিঁথির অভ্যাসে দাঁড়িয়ে যায় । মোটামুটি গুছিয়ে এনেছে সব , এমন সময়ই নীরার সাথে জয়ের রিলেশন । কাউকে কিছু বলে নি সিঁথি । জয়ের রিলেশনশিপ স্ট্যাটাসে কংগ্রাচুলেশন লিখেছিল । সে খুব ভালো করেই জানত , ওর মত এতটা ভাল জয়কে আর কেউ বাসতে পারবে না । অন্তত ও চাইত , কিছু না পেলেও সারা জীবন যেন জয়কে ভালোবেসেই কাটাতে পারে । এই ভালোবাসা প্রত্যাশার না , বাঁচার জন্যই তাকে ভালোবাসতে হয় । নীরার যেদিন বিয়ে , সিঁথি অবাক হয়ে ভেবেছিল তার তো খুশি হবার কথা , অথচ কান্নায় সেদিন সে বুক ভাসিয়েছিল । নিজের চোখেই তো দেখেছে , জয় নীরার জন্য কতটা পাগল ছিল । নীরার একটু অবহেলা ও সইতে পারতো না । নীরার সাথের সেই দিনগুলোয় জয় কতটা হাসিখুশি থাকত । সেই হাসিমুখ দেখেই সিঁথি বাকি জীবন কাটিয়ে দিতে পারতো । অন্তত সে রকম মানসিক প্রস্তুতি ওর ছিল । নীরার বিয়ের পর সিঁথি ওর মুখের দিকে তাকাতে পারতো না । ভালোবাসার মানুষকে না পাওয়ার কষ্ট কতটা তীব্র সিঁথি বেশ ভালোভাবেই বুঝতে পারে ।
#
‘ হ্যালো ’
‘ কে সিঁথি বলছ ? আমি নীরা । ’
‘ আপু এতদিন পর !কেমন আছ ? ’
‘ এইতো ভাল । তুমি কেমন আছ ? ’
‘ ভাল । বিয়ের পর আমাদের কথা তো একদম ভুলে গেলে । একবার দেখাও করতে আসো না । ’
‘ আসবো আসবো করে আর হয়ে ওঠে না । ’
‘ আমার নাম্বার পেলে কীভাবে ? ’
‘ সে পেয়েছি একভাবে । সিঁথি , তোমার সাথে কিছু কথা ছিল । একদিন দেখা করতে পারবে ? ’
‘ পারবো । আমিও কতদিন তোমাকে দেখি না ।’
‘ দেখা হচ্ছে তাহলে ... ’
#
হ্যাঁ , নীরাকে আজ সবকিছু ভুলে যেতে হবে । জয়ের জন্য এটুকু না করতে পারলে নিজেকে কোনোদিন ক্ষমা করতে পারবে না । কিন্তু অন্য কেউ জয়ের পাশে ...... অন্য কেউ ওর সাথে ... না না এখন এসব ভাবার সময় নেই । আর সে কীভাবেই বা ভাবে ? ও কি পেরেছিল সব কিছু উপেক্ষা করে জয়ের হাত ধরে চলে যেতে ? পারে নি । আর তা পারে নি বলেই এটুকু অন্তত ওর করতেই হবে ।
#
‘ তুমি এবার জয়কে বলে ফেলো । আই থিংক ইউ ক্যান মেইক হিম হ্যাপি সিঁথি ।’
‘ কিন্তু আপু ... ’
‘ হ্যাঁ জানি । ও তো পাগল একটা । বোকার মত এখনো ভেবে বসে আছে আমি হয়তো ওর কাছে হুট করে হাজির হয়ে বলবো , আমার ছাড়াছাড়ি হয়ে গেছি । চল আজই তোকে বিয়ে করব । ’
‘ আমাকে কি ও ...... ’
‘ তুমি যে ওকে পাগলের মতো ভালোবাসো , ও ভাল করেই বুঝতে পারে । আমার প্রতি অবহেলা হবে এই ভেবে ও কোন মেয়ের সাথে ভাল করে মেশে না পর্যন্ত । ’
‘ তা তোমাকে ভালোবাসে বলেই তো ...... ’
‘ আচ্ছা সিঁথি , আমি এখন আরেকজনের সংসার করছি । সেই আমার প্রতি আবার অবহেলার ভয় । পাগলামি ছাড়া আর কিছু ? ’
‘ আমি ওকে ভালোবেসেই যেতে চাই আপু ... আমার কিছু চাই না ... ’
‘ চুপ বোকা মেয়ে । একেকজনের ভালোবাসা দেখলে মাঝে মাঝে রাগ লাগে ।শোনো , এই সামনেই ওর জন্মদিন । আর সেদিনই ওকে কথাটা বলবে । ওকে ? ’
‘ কিন্তু ও ...... ’
‘ জয়কে আমার চেয়ে ভাল কেউ চেনে না । ও কাউকে কষ্ট দিতে জানে না । তোমার ভালোবাসার মূল্য ও ঠিকই দেবে । ও তোমাকে ভালোবাসবে , তা তোমার চেয়ে মোটেই কম না । কোনোদিন ওর কাছ থেকে তুমি উপেক্ষা পাবে না ।
‘ কিন্তু ... ’
‘ আর কিছু শুনতে চাই না । তুমি বলবে ওকে প্রমিজ ? ’
‘ আমি ...... ’
‘ কি হল ? প্রমিজ সিঁথি ! এই আপুটার জন্য এটুকু করতে পারবে না ? ’
‘ প্রমিজ ’
#
আজ আকাশটা অকারণে মেঘলা । জানলা দিয়ে আরও একটু যদি আলো আসত ! নীরার গলাটা শুকিয়ে আসছে । জয় , আচ্ছা বলতো আমি এত স্বার্থপর কেন ? তোরও হতে পারলাম না , এখন তুই অন্য কারও হতে যাচ্ছিস , তাও নিতে পারছি না । না জয় ,কারও প্রতি আমার রাগ , অভিযোগ কিছুই নেই । তারপরও কীভাবে যেন পিলগুলো খেয়ে ফেললাম । এই শোন , যদি একটুও কাঁদিস , আমি রাগ করবো অনেক । আর কথা বলবো না হুম ! তুই দুই হাতে দুটো আইসক্রিম নিয়ে রাস্তার মোড়ে বোকার মত দাঁড়িয়ে থাকবি । আমি আসবো না দেখিস । মোটেও কাঁদবি না । মোটেই না । সিঁথি তোকে কত ভালোবাসে জানিস ? তুই এমন কেন ? জয় , তোকে আর দেখব কখনো ? এই ! শরীরটা অবশ হয়ে যাচ্ছে । একটু শক্ত করে জড়িয়ে ধরবি ? কোথায় রে তুই ............
হ্যাপি বার্থডে ...... জ...য় 

