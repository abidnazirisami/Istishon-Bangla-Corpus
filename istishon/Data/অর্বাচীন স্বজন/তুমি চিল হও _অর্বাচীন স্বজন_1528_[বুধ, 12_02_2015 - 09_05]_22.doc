তুমি চিল হও 


নতুন কেনা গিটারটি কালো ব্যাগে করে পিঠে ঝুলিয়ে যখন রাস্তায় হাঁটছি , নিজেকে মনে হচ্ছিল দুনিয়া কাঁপানো গিটারিস্ট । ষ্টেজে দাঁড়িয়ে হেলে দুলে , চুলভর্তি মাথা দুলিয়ে দুলিয়ে ,দর্শকদের তুমুল মাতামাতি সামনে নিয়ে আমি যেন গিটারটা বাজাচ্ছি আর বাজাচ্ছি ।
আসলে তো আমি গিটার বাজানো দূরে থাক , মডার্ন মিউজিক সম্পর্কেই একেবারে অজ্ঞ । ওইরকমভাবে গানটান শোনা হয় না । গিটারটি কিনলাম , এর পেছনে ছোট্ট একটা গল্প আছে ।
স্কুলে প্রতি বুধবার লাস্টের পিরিয়ডে ক্লাব এক্টিভিটি হয় । আমি এমনিতে রোগা হ্যাঙলা ধরণের । খেলাধূলায় কোন সময়েই ইন্টারেস্ট ছিল না । আর ইনডোর গেমসেও খুব আগ্রহ নেই । প্রথমে বুধবারের এই সময়টায় কোথাও না গিয়ে ক্যান্টিন থেকে একটা কাচের বোতলের কোক নিয়ে মাঠের পাশে বসে যেতাম , ঘন্টাখানেক পর ছুটির ঘন্টা পড়ে যেত । সাথে সাথে বাসায় চলে যেতাম । এমনিতেই স্কুলে আমার বন্ধুবান্ধব কম ।
এরকমই এক বুধবারে বসে বসে খেলা দেখছি । আমাদের ক্লাস এইটের সাথে ক্লাস টেনের ফুটবল খেলা চলছে । আমরা এটাকে বলি সিনিয়র জুনিয়র খেলা । আমাদের টিমে বেশ ভালো কয়েকজন আছে । অর্জন , সেতাব , পিকু সবাই দারুণ খেলে । তবে সেদিন সবাই কেমন গা ছেড়ে খেলছিল । এর কারণও আছে । সিনিয়রদের সাথে হারলেও কোন মান সম্মান হারানোর ব্যাপার নেই । অথচ আরেকদিন যখন ওরা সেভেনের ছেলেদের সাথে খেলছিল , মনে হচ্ছিল খেলার জন্য প্রাণ দিতেও প্রস্তুত । একটা গোল ঠেকাতে গিয়ে আমাদের গোলকিপার মিঠু ওর বাঁ দিকে ভয়ানকভাবে ঝাঁপিয়ে পড়েছিল । মিঠুর হাঁটু সেদিন অনেকখানি ছড়ে গিয়েছিল । অন্য সবাই ধরাধরি করে খেলা শেষে ওকে বাসায় নিয়ে গিয়েছিল ।
আর ক্লাস টেনের সাথে সেই মিঠু কি সহজে আধা ঘণ্টার মধ্যে দুটো সহজ বল ছেড়ে দিল । আমাদের ক্লাস দুটো গোল খেয়ে বসে আছে । কত গোলে হারে কে জানে !
হাতের কোকের বোতলটা শেষ হয়ে গেছে । পকেট একদম ফাঁকা । আরেকটা নেওয়ার টাকা নেই । ছুটির পর রিক্সায় করে বাসায় যাওয়ার জন্য আলাদাভাবে যে টাকাটা আম্মু দিয়ে রাখে , তা মাঝে মাঝেই খেয়ে ফেলি । আজও তার ব্যতিক্রম হয় নি । ওদিকে গলাটা আবার শুকিয়ে আসছে । আরেকটা কোক না নিলেই নয় । আশেপাশে তাকিয়ে সিফাতকে খুঁজলাম । দেখছিলাম না কোথাও । নিশ্চয়ই চিপায় গিয়ে সিগারেট ধরিয়েছে । চিপা জায়গাটা হল ক্যান্টিনের পেছনের দেয়াল আর স্কুলের মেইন বাউন্ডারির মাঝখানে একটু ফাঁকা জায়গা আছে । ধূলো আর মাকড়সার জালে ভরা । সেখানে গিয়ে সিফাত নাইন টেনের আরও কয়েকটা ছেলের সাথে প্রায়ই সিগারেট খায় । বন্ধুদের ভেতর সিফাতই সবচেয়ে ক্লোজ আমার , যদিও ওর সাথে আমার কিছুই মেলে না । ওর কিছু ব্যাপার একদমই পছন্দ না আমার । এইটুকু বয়সেই কেমন সিগারেট খাওয়া শুরু করেছে , হাতে সোনালি রঙের ব্রেসলেট পরে । কয়েকদিন দেখেছি মেয়েদের দিকে শিষ দিচ্ছে । অনেক মানা করেছি , মোটেও শোনে না । তবে ও আমাকে খুব পছন্দ করে । এক্সামের আগে আগে আমার কাছে পড়া বুঝতে আসে । মাঝে মাঝে আমাকে ফাস্টফুডে নিয়ে যায় । বার্গার , পিজা খাওয়ায় । ওর কাছে আবার সব সময়ই কিছু না কিছু টাকা থাকে । আমাদের কারও পকেটে ২০-৩০ টাকার বেশি কখনোই থাকে না । আর সিফাতের কাছে দুই একশ টাকা যখন ইচ্ছা ম্যানেজ করা কোন ব্যাপারই না । কীভাবে কি করে , খোদা জানে ।
চিপায় গিয়েই সিফাতকে পেয়ে গেলাম । ডান হাতে জ্বলন্ত সিগারেট আর উপরের দিকে চেয়ে উদাস মনে মুখ দিয়ে ধোঁয়া ছাড়ছে । আমাকে দেখেই বললো , কিরে বিল্লু , এখানে কেন ? তুইও ধরেছিস নাকি এসব ? ( আমার নাম ইমতি । তবু বিল্লু নামটা ধরে কেন সবাই ডাকে , এর রহস্য আজ পর্যন্ত বুঝে উঠতে পারি নি । )
‘ আমি জীবনেও ওসব ছোঁব না । ’
‘ তাহলে চিপায় এসেছিস কেন ? পালাবি ? তাহলে ক্লাস থেকে ব্যাগ নিয়ে আয় । তোকে পার করে দি । ’
‘ একটু পর এমনিই ছুটি হবে । তোর আছে টাকা আছে ? একটা কোক খাওয়া দরকার । ’
‘ আচ্ছা এই ব্যাপার !’ পঞ্চাশ টাকার একটা নোট আমার হাতে দিয়ে বললো , ‘ এই নে । আমার জন্যও একটা নিয়ে আয় এখানে । কোকের সাথে বিড়ি টানার মজাই আলাদা । ’
টাকাটা নিয়ে আমি চিপা থেকে বেরিয়ে ক্যান্টিনে ঢুকলাম । দুটো কোক নিয়ে বেরিয়েছি , অমনি দেখি বেত হাতে আমাদের ফিজিক্যাল টিচার এমদাদ স্যার চিপা থেকে আসছেন আর সমানে চেঁচাচ্ছেন ! ‘ এই বয়সেই সিগারেট ! হাইস্কুল পার হবার আগেই তো গাঁজা ধরে ফেলবি তোরা ! ’
সিফাতসহ আরও তিন চারজন ছেলে ততক্ষণে দেয়াল টপকিয়ে পগার পার ।
‘ এই শোনো ’
পেছনে ঘাড় ফিরিয়ে দেখি সিমলা দাঁড়িয়ে আছে । আমাদের ক্লাসের ফার্স্ট গার্ল । একই সাথে ক্লাসের ক্যাপ্টেন । কোন সংকোচ বলতে নেই । সব কথা মুখের উপর বলে দেবে ।
‘ তুমিও তাহলে সিগারেট খাও ? চিপায় ঢুকো ? ’
আমি হতবুদ্ধি হয়ে গেলাম । কিছু বুঝে ওঠার আগেই সিমলা বললো , ‘ তোমাকে আমি একটু আগে চিপায় ঢুকতে দেখেছি । আমি ক্লাস টিচারের কাছে তোমার আর সিফাতের নাম দিয়ে আসবো । ’
আমি আমতা আমতা করে বললাম , ‘ দেখো , আমি ওসব খাই না । সিফাতের কাছে টাকা চাইতে গিয়েছিলাম কোক খাওয়ার জন্য । ’
এতক্ষণে খেয়াল হলো যে , বোকার মতো দুই হাতে দুটো বোতল নিয়ে দাঁড়িয়ে আছি । কিছু না ভেবেই ডান হাতের বোতলটা সিমলার দিকে বাড়িয়ে দিলাম ।
ও শুধু বললো , ‘ থ্যাংস’ ।
পরক্ষণেই বুঝলাম এই কাজটা আরও বোকামি হয়ে গেল । কেন যে সিফাতের কাছে টাকা চাইতে গেলাম ! আর শালা আমি খাব , তোকেও কেন কোক খেতে হবে । এমদাদ স্যারের দাবড়ানি খেয়ে সেই তো দেয়াল টপকে পালিয়ে গেলি । কোক তো পেলিই না , মাঝখানে আমি কি বিপদে পড়ে গেলাম ।
সিমলা বললো , ‘ ওকে তোমার নামটা স্যারের কাছে আর দিচ্ছি না । তবে আর চিপায় ঢুকবে না । ’
‘ আচ্ছা । ’
কিছুক্ষণ পাশাপাশি দাঁড়িয়ে খেলা দেখছি । আর ওদিকে বুকে ধুকপুক শুরু হয়ে গেল । আমাকে আর সিমলাকে পাশাপাশি দাঁড়িয়ে থাকতে অনেকেই নিশ্চয়ই দেখেছে । কালকে ক্লাসে এই নিয়ে অনেক মুখরোচক গল্প হবে । আর সিফাত যদি জেনে যায় তো কথাই নেই । তখন কথায় কথায় খেপাবে ।
ছুটির ঘণ্টা পড়ে গেল । সিমলা বললো , ‘ আজকে যাই , টাটা । আর তোমার বন্ধুকে বলে দিও , স্কুলের বাইরেও সিগারেট খাওয়ার জায়গা আছে । হিরো সাজার দরকার নেই । ’
ক্লাস থেকে ব্যাগ নিয়ে হেঁটে হেঁটে বাসায় ফিরলাম । সেদিনের ঘটনাটা যতবার মনে পড়ছে , আনমনে হেসে ফেলেছি ।
পরের দিন থেকে কতো কতো গল্প যে স্কুলে ছড়ালো , তা আর খুলে বলছি না । শুধু এটুকু বলি , পরের দিন ক্লাস শুরু হওয়ার সামান্য আগে ঢুকলাম । দেখি পুরো ব্ল্যাকবোর্ড জুড়ে লেখা ‘ E+S ’। সিমলা প্রাণপণে ডাস্টার দিয়ে অনবরত মুছে যাচ্ছে আর পুরো ক্লাস হেসে কুটিকুটি ।
পরের বুধবারে সিফাত আর চিপায় ঢোকার সাহস করলো না । মাঠের পাশে বসে চিপস খেতে খেতে গল্প করছি দুজনে । এদিকে ওদিকে তাকাচ্ছি দেখে সিফাত বললো , ‘ সিমলা এদিকে আসবে নারে । ও দোতলায় মিউজিক ক্লাবে আছে । ’
আমি ঝামটা দিয়ে উঠলাম । ‘ তোর কাছে জানতে চেয়েছি আমি ? ’
আমার কথায় কোন ভ্রূক্ষেপ না করে সিফাত বলে গেল , ‘ মেয়েটা নাকি ভাল গান গায় রে । গিটার টিটার বাজায় নাকি । তুইও মিউজিক ক্লাবে জয়েন করে ফেল । কিছুটা সময় নিরিবিলিতে বসে দু একটা মনের কথা ... ’
‘ তুই থামবি প্লিজ !! ’
‘ আরে রাগ করছিস কেন ? আমারও উপকার হয় । মেয়েটা তেজি খুব । আমি দু এক সময় চিপায় গিয়ে একটা দুটো টান দিই । সিমলা যেন আমার নামটা স্যারের কাছে না দেয় , এদিকটা তুই দেখবি । ’
‘ শালা , শয়তান ! ভাগ !! ’
এভাবেই কেটে যাচ্ছিল দিন । খুনসুটি , ঝগড়া । আর সিমলার সাথে প্রথমে একটু চোখাচোখি , আস্তে আস্তে কথা বলতে শুরু করা । তারপর অতি উৎসাহী হয়ে আমারও মিউজিক ক্লাবে জয়েন করে ফেলা । গানটান তো দূরে থাক , মাঝেমধ্যে কেবল সিমলার নীল রঙের গীটারটা নিয়ে একটু টুংটাং । দেখে ও ভীষণ হাসে । সিফাত একদিন আমাকে বললো , ‘দোস্ত , মেয়েরা বেশি এডভান্সড । সিমলা কিন্তু তোমার সব কিছু বোঝে । তুমি গানের কিছু না বুঝেও শুধু ওর সাথে থাকার জন্য মিউজিক ক্লাবে ঢুকছ । বোঝে , সবই বোঝে । ’
কিছুদিন যাবত একটা গিটার কেনার জন্য বাসায় ভালো রকম উৎপাত শুরু করেছি । শেষমেশ আর সামাল দিতে না পেরে আব্বু আজকে গিটারটা কিনে দিলেন । আব্বু বললো , ‘ গিটার যখন কিনেই ফেলেছিস , ভালো করে শিখে রাখ , কাজে লাগবে । মিউজিক স্কুলে ভর্তি হবি ? কয়েক মাস চেষ্টা করলে ভালো বাজাতে পারবি । ’
আমার মাথায় তখন আর কিছু নেই । আমি তখন ঢুকে গেছি আমার একান্ত নিজস্ব দৃশ্যে ।
বিশাল একটা স্টেজ । লাল , নীল , হলুদ আরও হরেক রকম আলোয় ভর্তি । আমি একা স্টেজে, পৃথিবীর সেরা গিটারিস্ট বনে গেছি ততক্ষণে । দর্শক সারিতে শুধু একজন বসে আছে । পেছেনে দুইদিকে দুটো বেণী করা , দুষ্টুমিভরা চোখে সিমলা বসে আছে । মিউজিকে কিছু ভুলচুক হলেই সাথে সাথে যেন দৌড়ে এদিকে চলে আসবে , বকাঝকা দিয়ে আজকের মতো গানটান থামিয়ে দেবে ।
( শিরোনামটা অতিপ্রিয় শিল্পী মৌসুমি ভৌমিকের একটি গানের অ্যালবামের নাম থেকে নেওয়া ) 

