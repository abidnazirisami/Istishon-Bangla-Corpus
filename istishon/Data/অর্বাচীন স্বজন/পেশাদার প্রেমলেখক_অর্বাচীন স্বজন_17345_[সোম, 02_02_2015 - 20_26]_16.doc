পেশাদার প্রেমলেখক


ত্রিশ টাকা দিয়ে পাঁচটা গোল্ডলিফ সন্ধ্যায় কিনে এনেছে সৌখিন। শেষ সিগারেটটা ধরিয়েছে এইমাত্র। এভাবে চলতে পারে না আসলে। কাজ এগোচ্ছে না কিছুতেই। একটা লাইনও লিখতে পারছে না সে। আচ্ছা, সে কি রাইটার্স ব্লকে ভুগছে? মনে মনে একথা ভাবতে হেসে ফেললো সে। রাইটার্স ব্লক হলো বড় বড় লেখকদের অসুখ। এতে আক্রান্ত হলে লেখক একদম থেমে যান। কলম থেকে কিছুই বেরোয় না। কিছু একটা বেরিয়ে আসতে গিয়েও শেষ মুহূর্তে আটকে যায়। মোটামুটি ভয়াবহ অবস্থা। তখন লেখকরা একঘেয়ে জীবন থেকে মুক্তি নিয়ে দেশ বিদেশে ঘুরতে বের হন। কেউ আবার স্বেচ্ছা নির্বাসন নিয়ে দূরের কোন দ্বীপ বা জঙ্গলে চলে যায়। বইপত্রে এসব পড়েছে সে। একসময় তাদের রাইটার্স ব্লক কেটে যায়। তখন তরতর করে লেখা এগিয়ে যায়। কিন্তু সে তো এরকম নামিদামী লেখক নয়। প্রথমে শখের বশে গল্প লিখত। এখন লেখে নিতান্তই অর্থাভাবের কারণে। কাছের বন্ধুবান্ধবরা যখন প্রায় সকলেই নিজ নিজ যোগ্যতা দিয়ে উন্নতির সিড়ি দিয়ে তরতর করে উপরে উঠে গেছে, তখন এই একটা দিক ছাড়া নিজের আর কোন যোগ্যতা খুঁজে পায় নি সৌখিন। মোটামুটি ভাল ছোটগল্প লিখতে পারে সে। কয়েকটা পত্রিকায় নিয়মিত অনিয়মিত ছাপা হয় তার গল্প। খুব বেশি কিছু পায় না পত্রিকাগুলো থেকে। সাথে দুটো টিউশনি আছে তাই রক্ষা। থাকা খাওয়ার ব্যাপারটা কোনমতে সামলে নেওয়া যায়। প্রথম প্রথম হরর গল্প লিখত। পরে দেখল এর চেয়ে রোমান্টিক গল্প লিখে নিয়ে গেলেই সম্পাদক সাহেব বেশি খুশি হন। তারও অনেক আগে সে কবিতা লিখত। লাল নীল স্বপ্নের সেইসব দিন। সে এক ঘোরের সময় ছিল।এই সে সৌখিন সমুদ্র নামটা তার নিজের দেওয়া। কবিরা অনেকেই তো ছদ্মনাম দিয়ে লেখে। সেও নিজের এই নামটি বেছে নিয়েছিল। রিমার সাথে যোগাযোগ নেই কোন, তাও প্রায় দু বছর হতে চললো। সেই রিমাও তো তার কবিতা পড়েই প্রেমে পড়েছিল। কোথায় কেমন আছে কে জানে! শুনেছিল বেশ ভাল অর্থবান পাত্রেই রিমার বাবা কন্যাদান করেছেন। কবিতা লিখে কিছু পাওয়ার আশা সে কখনও করে নি। কিন্তু কতটুকু তার করার ছিল? অন্তত কবিতা লিখে যে উপার্জন হবে না তা সে বুঝে গিয়েছিল। মেনেও নিয়েছে অদৃষ্ট।
পরশুর মধ্যেই জমা দিতে হবে লেখাটা। পরশুর মধ্যেই শেষ করে কেটেকুটে দাঁড় করাতে হবে এবারের প্রেমের গল্পটা। প্রতিটি প্রেমের গল্প সৌখিন যখনই শুরু করে, তার চোখে রিমা ভেসে ওঠে। প্রথমদিকে যে গল্পই সে লিখুক, পরে খেয়াল হত চরিত্রের অন্য নাম দিয়ে সে শুধু রিমার গল্পই লিখে যাচ্ছে। এখন সে বিভিন্ন রকম গল্প লিখতে পারে। মাঝেমধ্যেই ফেসবুকে নানাজনের কাছ থেকে মেসেজ পায় সে। কবে নতুন গল্প আসছে, কবে একদম উপন্যাসে হাত দেবে এসব। বেশিরভাগই থাকে ভালোলাগার কথা। একবার এক মেয়ে তাকে লিখেছিল সে যেন প্রেমের গল্প আর না লেখে। সৌখিনের একটা গল্প পড়ে নাকি টানা দুদিন কেঁদেছে মেয়েটা।
 শেষবার রিমা কেঁদেছিল খুব। কিছু একটা যে করতে হবে, একথা সৌখিনকে কি বলে দিতে হয়? কিন্তু কি হল, সে কিছুই করতে পারে নি। উল্টো ফ্যামিলির কাছে রিমাকে কম কথা শুনতে হয় নি। শেষের দিকে ইচ্ছে করেই সৌখিন ওদের সম্পর্কটাতে একটু দূরত্ব এনেছিল যেন রিমা হুট করে পাগলের মত কিছু না করে বসে। একটা ভয় ছিল। হয়তো হুট করে রিমা তার মেসে এসে হাজির হবে। হেসে হেসে যেন কিছুই হয় নি এমন ভঙ্গিতে বলবে, চলে এলাম বুঝলি? এরকম কত আর, একটা ভ্যারিয়েটি তো দরকার নাকি?
আচ্ছা সৌখিন কি এখনও অনুভূতিপ্রবণ ঠিক আগের মতোই? নইলে আজ এমন সবকিছু মনে পড়ছে কেন? অনেকে তো নিজের জন্মতারিখই জানে না। কেউ আবার ভুলে যায়। কি এমন ক্ষতি হতো যদি নিজের জন্মতারিখ সে ভুলে যেত? আজ তার জন্মদিন এটা কেন সে ভুলে গেল না?
সৌখিন নিজের উপর খুব বিরক্ত হয়।
কেন আমি মোবাইলের দিকে বারবার তাকাচ্ছি?
কেন আমি বিশেষ কাউকে আশা করছি?
কি হবে আমার বয়স আরও এক বছর বাড়লে?
*
রাত চারটে নাগাদ চমৎকার এক গল্প লিখে ফেললো সৌখিন। কাল দুপুরের দিকেই পত্রিকা অফিসে ঢুঁ মারবে লেখাটি সাথে নিয়ে। তার বিশ্বাস সম্পাদক হয়তো তাকে দুপুরে খাওয়ার জন্য আমন্ত্রণ জানাবে। কিছু টাকা বেঁচে যাবে।
নিজের উপর দারুণ খুশি সৌখিন।
দারুণ একটা গল্পের প্লট এসেছে মাথায়। কালই এটা লেখা শুরু করতে হবে। আগাম তিন চারটা গল্প লেখা থাকলে পরের মাসে প্রেশার কম থাকে।
সস্তা চায়নিজ একটা মোবাইল ফাটা স্ক্রিন নিয়ে সিমবিহীন পড়ে আছে চেয়ারের পাশে। ব্যাটারি খুলে কোথায় ছিটকে গেছে কে জানে।
খুব ক্লান্ত সৌখিন। টেবিলে মাথা দিয়েই ঘুমিয়ে পড়েছে আজকে। 

