ফেনিল এই রাত্রিপ্রহর


ক্রমাগত শুনতে থাকা মায়াকান্না
কিংবা বয়সের ভিতর লুকিয়ে থাকা সব শীতকাল -
তটে আছড়ে পড়া পৌরাণিক ঢেউ
বায়বীয় নৈঃশব্দ্য আজ পুনরায় জমাট বাধে।
যে নৌকাটি ভেড়ানো ছিল ঘাটে
তা এলোমেলো প্রলয়ে বিদীর্ণ হয়ে গেছে,
শরীর ঘিরে উড়ছে অজস্র কালো পোকা
ক্ষুদ্র মস্তিষ্ক আটকে পড়েছে ভয়ে।
যাপিত রাতগুলো এক ঝটকায় তুলে আনি
আর খুজিঁ, হন্যে হয়ে খুজিঁ নিদ্রারহস্য।
সকাল, বিকেল আর সন্ধ্যাগুলো -
আমাকে নিয়ে নিরন্তর পরিহাসে লিপ্ত।
কেননা সময়ের বাইরে দাড়িয়ে আমি
রুটিন মাফিক রাত্রি হাতড়াই।
প্রতিরোধের স্বর এমনিতেই বুজে আসে
এক সময় নিজস্ব নিয়মে তা গিলেও ফেলি। 

