' নিউ এথিজম খুব খারাপ ' কিংবা ইসলামের নয়া হেলমেট 


‘রাজনৈতিক ইসলাম’ টার্মটি বহু আগে থেকেই ব্যবহৃত হয়ে আসছে ইসলাম ধর্মকে রক্ষার করার স্বার্থে । স্বার্থে বলছি এই জন্য যে , ধর্ম যদিও ধার্মিকদের একটি বিশ্বাস , তথাপি তারা যখন ভাবেন ধর্ম বিপন্ন , তখন যেকোনো উপায়ে সেই ধর্মকে অটুট রাখার চেষ্টা একটা স্বার্থেরই পরিচয় দেয় । ইসলামকে রক্ষা করার এরূপ প্রচেষ্টায় একটা কমন প্রয়াস হলো , ইসলাম এবং মুসলমানগন পশ্চিমা বিশ্বের নানাবিধ চক্রান্তের শিকার – এরূপ ভাবনা । আর এই ভাবনা যথেষ্ট পরিপুষ্ট আকার লাভ করে মুসলিম বিশ্বের ক্রমাগত পশ্চাদপদ অবস্থা অবলোকনের দরুন । মুসলিমদের পক্ষ কিংবা বিপক্ষের স্পষ্টতার কারণে , তাদের মধ্যে আপাত ঐক্য আনা সম্ভব হচ্ছে না , এবং আসলে এই ঐক্য আসার কোন প্রয়োজন নেই । যেকোন তত্ত্বকে যেতে হয় প্রচুর সমালোচনার মধ্য দিয়ে । সেই তত্ত্ব ঘিরে নানারূপ অবস্থান , নানা আলোচনাই পারে মানুষের কাছে তত্ত্বের গ্রহণযোগ্যতা নির্মাণে । এই গ্রহণযোগ্যতার পরিধি বিভিন্ন রকম হতে পারে । একটা নির্দিষ্ট সময়ে তার একটা তীব্র আবেদন মানুষের কাছে থাকতে পারে , আবার সেই আবেদন পরবর্তীতে নাও থাকতে পারে । এক সময়ে হয়ে উঠতে পারে প্রচণ্ড রকম হাস্যকরও । তবে কোন সময়ের মানুষের কাছে সেই আবেদন কিরূপ থাকবে , সেটা বুঝতে সেই তত্ত্বকে যেতে হবে কঠোর বিরোধীতার মাধ্যমে । সেটা নিছক বিপক্ষ অবস্থান থেকে বিরোধিতা , সেই তত্ত্বের প্রতি বিদ্বেষ এমনকি সেই তত্ত্বকে আক্রমণ করার মাধ্যমেও হতে পারে । শারীরিক আক্রমণের কথা বলছি না , আক্রমণটা অবশ্যই হতে হবে মতামত ভিত্তিক । একটি তত্ত্ব শুধুই একটি তত্ত্ব ।তার নেই প্রাণ , নেই স্বীয় চালিকাশক্তি । কিন্তু সেই তত্ত্বের যারা ধারক-বাহক কিংবা প্রচারক , তারা জলজ্যান্ত মানুষ । একটি প্রতিষ্ঠিত মতবাদ বা তত্ত্বের প্রতি আমার যৌক্তিক বিরোধিতা থাকতে পারে , থাকতে পারে বিদ্বেষ , থাকতে পারে ঘৃণা কিংবা আক্রমণাত্মক মানসিকতা । তবে সেই মতবাদের সমর্থক , অনুসারীদের প্রতি কোন হিংসা , বিদ্বেষ , ঘৃণা থাকতে পারে না । যে মুহূর্ত থেকে কোন তত্ত্ব নয় , বরং আমার বিদ্বেষ তৈরি হচ্ছে নির্দিষ্ট সম্প্রদায়ের মানুষের প্রতি , সেই মুহূর্ত থেকে আমি সাম্প্রদায়িক । সেই মুহূর্ত থেকে আমার মনুষ্যত্ব প্রশ্নবিদ্ধ ।
ইসলাম একটি ধর্মীয় তত্ত্ব । ধর্মীয় আর সব তত্ত্বের মতো ইসলাম ধর্মেও আছে একজন সৃষ্টিকর্তা , আছে সেই সৃষ্টিকর্তা কর্তৃক প্রেরিত অসংখ্য দূত ( ইসলাম ধর্মে তাদের ফেরেশতা বলা হয় ) , আছে সৃষ্টিকর্তার বাণী প্রচারের জন্য অনেক বিশেষ গুণসম্পন্ন মানুষের ( নবী বা পয়গম্বরের) কথা । আছে ধর্মগ্রন্থ(কোরআন) । বিশাল সংখ্যক অনুসারী নিয়ে ইসলাম ধর্ম একটি একেশ্বরবাদী প্রধান ধর্ম । অন্যান্য ধর্মের মতো ইসলাম ধর্মকেও পড়তে হয়েছে কোঠার সমালোচনায় । সেই সমালোচনাকে দমন করতে কখনো মুসলমানরা দ্বারস্থ হয়েছে প্রতিপক্ষকে শারীরিক আক্রমণের , কখনো পাল্টা জবাব দেওয়ার চেষ্টা করেছে । কখনো আবার প্রতিপক্ষের মতাদর্শগত ভিত্তি খুঁজে পাওয়ার চেষ্টা করেছে । যে সময়টিতে ইসলাম ধর্ম সম্মুখীন হয়েছে সবচেয়ে কঠোর সমালোচনার , কিংবা তীব্র আক্রমণ এবং বিদ্বেষের , সেই একই সময়ে মুসলমানরা বৈশ্বিক রাজনীতির মারপ্যাঁচে ক্রমাগত নির্যাতিত হয়েছে । সুতরাং ইসলাম ধর্মের সমর্থক কিংবা অনুসারীরা তাদের ধর্মীর তত্ত্বের যৌক্তিকতা খোঁজার চেয়ে বেশি মন দিয়েছে তাদের উপর নেমে আসা উগ্র নিপীড়নের উপর । চিন্তাধারাটা অনেকটা এই রকম যে , ইসলাম ধর্মের সমালোচনা কিংবা আক্রমণ সবই সৃষ্টি হয়েছে মুসলমানদের দাবিয়ে রাখার জন্য এবং পশ্চিমা সাম্রাজ্যবাদ টিকিয়ে রাখার জন্য । এই যুক্তি কোন সমালোচনার জবাব তো নয়ই , বরং সমালোচনার পেছনে উদ্দেশ্য খোঁজার চেষ্টা । এই যুক্তি যদি বজায় থাকে এবং স্বতসিদ্ধ বলে প্রমাণিতও হয় , তবু তা ইসলামের সমালোচনার বিরুদ্ধে কোন ভিত্তি তৈরি করে না । নাস্তিকতা , সেটা যে এঙ্গেল থেকেই হোক , এথিজম থেকে হোক আর এন্টি-থিইজম থেকে হোক , ধর্ম বিরোধিতা কিংবা ঘৃণা আক্রমণ থেকে হোক , তার আওতায় এসে যাচ্ছে অন্যান্য ধর্মের মতো ইসলামও । দেখতে হবে , ধর্মীয় মূল বিষয় বা বিশ্বাস কিংবা ধর্মীয় সৃষ্টিতত্ত্ব নিয়ে নাস্তিকদের আনত যুক্তি , বিরোধিতা , কটাক্ষ কিংবা কৌতুকের জবাব ধার্মিকরা কিরূপে দিচ্ছে । নাস্তিকরা ততদিন পর্যন্ত এগিয়ে থাকবে যতদিন না তারা ধার্মিকদের উপর শারীরিক আক্রমণ না চালাচ্ছে ।
নিউ এথিজম তত্ত্ব নাস্তিকতার চর্চায় এনেছে নতুন মাত্রা । কেবল ধর্মীয় বিরোধিতা কিংবা ধার্মিকদের সাথে বিতর্কই নয় , নিউ এথিজম তত্ত্ব পথ করে দিচ্ছে সাংস্কৃতিক নাস্তিকতার । সৃষ্টিকর্তার অস্তিত্ব নেই , এটা ধর্মীয় প্রশ্নে কোন শেষকথা নয় , বরং মানববাদ চর্চার ক্ষেত্রে হয়ে উঠতে পারে নতুন নিয়ামক । খ্রিস্টান অধ্যুষিত দেশে খ্রিস্টান ধর্ম , ইসলাম অধ্যুষিত দেশে ইসলাম ধর্ম শিকার হচ্ছে তীব্র বিরোধিতা এবং আক্রমণের ।সেই আক্রমণ ঠেকাতে নাস্তিক্যবাদের অধুনা উত্থান এবং উদ্দেশ্য তুলে ধরা কোনভাবেই ধর্মের স্বপক্ষে যৌক্তিক অবস্থান হতে পারে না । হ্যাঁ , ব্যাপারটা ধার্মিকদের জন্যও অনুরূপ উপযোগ রেখে যাচ্ছে । অর্থাৎ নাস্তিক্যবাদের প্রতি তারা বিরোধী মনোভাব , বিদ্বেষী কিংবা আক্রমণাত্মক মনোভাব পোষণ করতে পারে , তবে নাস্তিকদের প্রতি নয় । মুখোমুখী চরম অবস্থানে নিয়ে যেতে হবে নাস্তিক্যবাদ এবং প্রাতিষ্ঠানিক ধর্মকে ।নাস্তিকদের কিংবা ধার্মিকদের কোনভাবেই নয় ।
যদি ইসলাম ধর্মের মূল বিষয় কিংবা বিশ্বাস নিয়ে , পয়গম্বরদের জীবন এবং শিক্ষা নিয়ে কেউ প্রশ্ন তোলে , সন্দেহ পোষণ করে , তবে তার উত্তর দিতে হবে সেই বিশ্বাসেরই ভিত্তিমূল থেকে । কিন্তু এই সন্দেহ বা অবিশ্বাস কোথা থেকে উৎসারিত , তার আপাত উদ্দেশ্য তুলে ধরে উথাপিত সন্দেহের তরলতা নির্মাণের চেষ্টাকে অপযুক্তি বলা যায় ।মনে রাখতে হবে ইসলামের বিরুদ্ধে যদি নাস্তিকরা ঢাল , তলোয়ার নিয়ে যুদ্ধে নেমে পড়ে এবং মুসলমানদের হত্যা করতে উদ্যত হয় , তবেই রাজনৈতিকভাবে মুসলমানদের নির্যাতিত হওয়ার ব্যাপারটি হালে পানি পাবে । যে পর্যন্ত নাস্তিকরা অহিংস থাকছে , চাপাতি হাতে নাস্তিকতা প্রচারের জন্য কারও উপর সওয়ার হচ্ছে না , সে পর্যন্ত ইসলাম ধর্মের যৌক্তিকতা বোঝাতে সাম্রাজ্যবাদ , বর্ণবাদ , পশ্চিমা অপচেষ্টা, মুসলমানদের উপর নিপীড়ন এসব কোন নতুন আবেদন নিয়ে হাজির হচ্ছে না । নতুন দিনের নাস্তিকতা হোক বা দার্শনিক নিরীশ্বরবাদ হোক , তাকে মোকাবেলা করতে গেলে মুসলমানদের মূল বিশ্বাস , অর্থাৎ কোরআন , হাদিস , তাফসির এসব খুলেই বসতে হবে । মুসলমানদের উপর ক্রমাগত আক্রমণ , রাজনৈতিকভাবে তাদের হেনস্থা করা এসব বিষয় এই লেখার বিষয় নয় । ইসলাম ধর্মের বিরোধিতা কিংবা ইসলাম ধর্মের উপর আক্রমণ ঠেকাতে গেলে মুসলমানদের ইসলামেরই দ্বারস্থ হতে হবে , মুসলমানদের বর্তমান রাজনৈতিক অবস্থার কাছে নয় ।
দুইজন ভিন্ন মতাদর্শের মানুষ যখন একজন আরেকজনের নিরাপত্তার পথে একতরফাভাবে বাধা হয়ে দাঁড়ায় , তখন প্রশ্ন উঠেই যায় – বাধা হয়ে দাঁড়ানো ব্যক্তিটি কি তার মতাদর্শ লালন করছে ? নাকি মতাদর্শই তাকে লালন করছে , ঠেলে দিচ্ছে সহিংসতার দিকে ?
মুখোমুখি দাঁড় করাতে হবে তত্ত্ব বনাম তত্ত্বকে । তত্ত্বের অনুসারীকে নয় ।
“ আমি একজন উগ্র মৌলবাদী নাস্তিক । কোনও জনাকীর্ণ ট্রেনে চড়ে আমি খুলবো আমার কোটের বোতাম , তারপর বলবো কিছু যৌক্তিক কথা । লোকজন আহত হবে ।” -- রিকি জার্ভাইস । 

