ইচ্ছামৃত্যু নিয়ে সামান্য 


 ইচ্ছামৃত্যুকে ঢালাওভাবে কাপুরুষতা বলে যারা আখ্যায়িত করেন , তাদের কাছে জানতে ইচ্ছা করে , মৃত্যুতে তাদের এত ছুঁৎমার্গ কেন ? কেন মৃত্যু আর সব লাইফ ইভেন্টের মত স্বাভাবিক নয় ? আত্মহত্যাকারী ব্যক্তিটির স্বেচ্ছামৃত্যুর পেছনে যে কোন কারণ থাকতেই হবে , তেমন তো কোন কথা নেই । কার কারণ যদি থেকেও থাকে , সেই কারণকে একমুখী নেগেটিভ বা হতাশাজনিত ধরে নেওয়ার কোন মানে হয় না । কিঞ্চিৎ তরল করে ইচ্ছামৃত্যুকে আমি পলায়নবাদী চিন্তা বলেও ধরে নিতে রাজি নই । কারণ ,এই মৃত্যু হতে পারে নিজের কাছে অনেক বীরত্বের । আর পলায়নপর হলেই যে কারও চূড়ান্ত সিদ্ধান্ত মৃত্যু , তেমনও তো কথা নেই । ক্ষণিকের ক্রোধ কিংবা উন্মত্ততা থেকে আত্মহনন আর দীর্ঘ একটা সময় ধরে মৃ্ত্যুকে একটু একটু করে কাছে নিয়ে আসা , যাকে বলা যায় ইচ্ছামৃত্যু , এই দুটি ভাবনার স্তরে স্তরে রয়েছে বিস্তর ভিন্নতা । দ্বিতীয় কারণটির জন্য যারা স্বেচ্ছামৃত্যুতে প্রবৃত্ত হয় , তাদের বেশির ভাগই অভিযোগহীন , অর্থাৎ কারও প্রতি কোন অভিযোগ , অভিমান ছাড়াই তারা নিভৃতে বিদায় নেয় এই আপাত আলো হাওয়া থেকে । জাগতিক জীবন যদি কষ্টকর এবং একই সাথে দীর্ঘ থেকে দীর্ঘতর হয়ে এক সময় পরিণত হয় ক্লান্তিকর একঘেয়েমি এক পন্থায় , তাহলেই এই মৃত্যু নামক সমাপ্তির আকাঙ্ক্ষা বেড়ে গিয়ে তীব্র আকার ধারণ করতে পারে । এই যে তীব্র সুন্দর এবং ঝলমলে জীবন , তা ক্ষণস্থায়ী , অর্থহীন বলেই । মৃত্যু প্রবৃত্তির আগ্রাসন হিসেবে ধরে নিয়ে যদি স্বেচ্ছামৃত্যুকে ব্যাখা করি , তাহলে তা সরলীকরণ হবে । দেখার ব্যাপার হল এখানে ব্যক্তিটিই মুখ্য ইচ্ছা পোষণ করছে এবং এই ইচ্ছার বাস্তব রূপ দিতে মৃত্যু নিজে কোন বাড়তি উপযোগ দিচ্ছে না । স্বচক্ষে মৃত্য নামক রহস্যময় জিনিসটিকে প্রত্যক্ষ করার অভিপ্রায় থেকে নয় কিংবা নিরেট অহংবাদী মনোভাব থেকেও নয় , বরং এক শান্ত , হিমায়িত সঙ্গীতের মতো ধীর লয়ে মৃত্যুর স্বাদ নেওয়াই হল ইচ্ছামৃত্যু । এখানে , ইচ্ছামৃত্যুকে উৎসাহিত কিংবা নিরুৎসাহিত কোনটাই করা হচ্ছে না । আর আমি নিজেও এই সাহসী কর্মে তেমনটা উদ্যত নই । শুধু এটুকু বলতে চাই , মৃত্যু কোন শুরু কিংবা সমাপ্তি নয় । এটাকে একটা ট্যাবু না বানিয়ে স্বাভাবিক জীবনের একটা অবসিকিউর প্রক্রিয়া হিসেবে ধরে নেওয়াই শ্রেয় । শার্ল বোদলেয়ারের ‘ The Death of the poor’ কবিতার কয়েকটি লাইন তুলে ধরা যেতে পারে –
‘ It is death which consoles , alas ! and makes us live
It is the aim of life , the one aspiration
Which lifts us, elates us, draught restorative,
And gives us the heart to walk till the day is done .’

