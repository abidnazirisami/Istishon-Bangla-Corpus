দ্বিধা কিংবা কিছুই নেই 


‘ আসলেই কি দ্বিধা বলে কিছু আছে ? ’
ব্যাপারটা নিয়ে ভাবা-ভাবির কিছু নেই । সাইক্রিয়াটিস্ট ,এ গল্পে যার কোন নাম দেওয়া হবে না ,মাথাটা একটু এগিয়ে নিয়ে বললেন , ‘ হ্যাঁ । আপনি দ্বিধায় আছেন । সবাইকেই দ্বিধায় থাকতে হয় । ’
‘আমি দ্বিধা থেকে মুক্তি পেতে চাইছি । ’
‘ অবশ্যই আপনি ঘোরগ্রস্ত । যদি এক ধাপ এগিয়ে এটাকে বিকার বলি ,তো বাড়িয়ে বলা হবে না । স্বভাবতই মানুষ দ্বিধার ভেতরে থাকে । এটাই স্বাভাবিক ব্যাপার । আপনি এই স্বাভাবিক দ্বিধা থেকে মুক্তি নিয়ে অস্বাভাবিক দ্বিধাহীন অবস্থায় পৌঁছতে চাইছেন । আপনি স্বাভাবিকতার বিরুদ্ধে যেতে চাইছেন । ’
‘ এই দ্বিধার শুরু কোথা থেকে ? ’
‘ দেখুন , শক্ত শক্ত তত্ত্বকথা বলে পণ্ডিতি ফলাতে চাইছি না । আপনি যে মুহূর্ত থেকে বোধশক্তি অর্জন করেছেন , সে মুহূর্ত থেকেই দ্বিধায় আছেন । ’
‘ আমাকে সান্ত্বনা দেওয়ার জন্য হলেও প্রেসক্রিপশন জাতীয় কিছু লিখে দিন । আমি চিকিৎসার ভেতর দিয়ে যাচ্ছি । ভাবতে ভালো লাগবে । ’
কিছু না বললেও শিহাবকে প্রেসক্রিপশন লিখে দেওয়া হত । মানসিক রোগীদের বেলায় দেখা যায় , যার কেস যতো বেশি জটিল , নিজের অসুখ নিয়ে তার ততো বেশি অহম । যেহেতু পুরো ব্যাপারটাই ঘটে চলছে নীরবে , মনের অলিগলিতে , তাই মনের একটা অংশ বোধগম্যের বাইরে , এই ভাবনা মানসিক রোগীদের নিজেকে আর সবার কাছ থেকে আলাদা ভাবতে সাহায্য করে ।
ডাক্তারের চেম্বার থেকে বেরিয়ে শিহাবের একটা কথাই মনে হলো শুধু । সে দ্বিধায় ছিল এবং দ্বিধায় থাকবে । সে দ্বিধায় থাকতে চাইছে , তাকে দ্বিধায় থাকতে হবে । কিন্তু তাকে তার এই দ্বিধা থেকে মুক্তি পাওয়ার চেষ্টা চালিয়ে যেতে হবে । কেননা , দ্বিধাহীন থাকার চেষ্টাই কেবল পারে তাকে আরও আরও দ্বিধার ভেতর নিয়ে যেতে ।
সবাইকে জানাতে হবে আমি সফল হতে যাচ্ছি । শিহাব একটা রিকশা নিলো । তার মনে হলো , এখন সে আছে একটা কাঙ্ক্ষিত গতিতে । এই আকাঙ্ক্ষা তাকে গতিহীনতার ভেতর নিয়ে যেতে পারবে না । আর এভাবেই সাময়িক ইচ্ছার কাছে সে বলি হয়ে যাচ্ছে দৈনন্দিন জীবনে । সে হারিয়ে ফেলছে তার জীবন যা সে প্রতি মুহূর্তে যাপন করতে চায় ।
ক্যালেন্ডারের দিকে তাকিয়েই মনে হলো শেষ ক্যালেন্ডারের পাতা ওল্টানো হয়েছিল মাস দুয়েক আগে । প্রতিবার তাকিয়েই মনে হয় , পাতা উল্টিয়ে রাখতে হবে সঠিক মাসে । এটাই ঠিক নির্দেশনা পাওয়ার উপায় ।স্বেচ্ছায় সে যাচ্ছে এক অবদমনের ভেতর দিয়ে , এটা তাকে ‘নিজের পথ ’ থেকে দূরে রাখছে । শিহাব মনে করতে থাকলো ক্যালেন্ডারের পাতা ওল্টানোর মতো আর কী কী কাজ আছে , যা সে ফেলে রাখে সামনের দিনের জন্য এবং তা অদূর ভবিষ্যতে করা হবে না জেনেও । সে এরকম কিছুই মনে করতে পারলো না ।
‘যখন আরও আরও দ্বিধা তোমায় গ্রাস করবে , হয়তো ভুলে যাবে আমায় । ’
‘ এটা ছাড়াও আমার ‘ অন্য দিক’ বলে কিছু আছে । তার খোঁজ তুমি ভালোভাবেই রাখো । ’
‘ তোমাকে দেখি । তোমার বলা প্রতিটি কথা , আমি এবং আমাদের নিয়ে তোমার প্রতি মুহূর্তের দ্বিধা দেখে মনে হয় , কথার পর কথা বলিয়ে নিলেও তুমি আসলে চুপ থাকতে চাচ্ছ । ’
শিহাবের প্রেমিকাও কোন নামবিহীন ।
‘ আমার আছে আরও আরও বিভ্রম । খুব শীঘ্রই আবার সাইক্রিয়াটিস্টের কাছে যেতে হবে মনে হচ্ছে । ’
‘ সাইক্রিয়াটিস্টের কোন অস্তিত্ব নেই । তুমি প্রতিদিন নিজের সাথে লড়ে যাচ্ছ । ’
এটা একটা সাধারণ কথোপকথন , যা প্রেমিক প্রেমিকাকে ইঙ্গিত করে না কোনভাবেই ।
সে বছর পুরোটাই বলতে গেলে শিহাব কাটিয়ে দেয় নিজের ফ্ল্যাটে । তখন কোনকিছু নিয়ে ভাবছে না । সে পরিকল্পনা করে পুনরায় সাইক্রিয়াটিস্টের কাছে যাওয়ার এবং প্রতিবার একই ভাবে সে পরিকল্পনা বাতিল করে দেয় । যদি কোনদিন সে জানতে পারে , তার প্রেমিকা বলে কেউ নেই , তাহলে সেটা মোটেই সুখকর ব্যাপার হবে না ।
‘ তুমি কীভাবে নিশ্চিত হলে যে , শিহাব সাহেব যিনি আমার পুরনো রোগী এবং একই সাথে তোমার বয়ফ্রেন্ড ,তার কোন অস্তিত্ব নেই ? ’
‘ আমি নিশ্চিত । কারণ , আমাদের এই চরিত্রটি একটা দ্বিধার জগত । ’
‘ কিন্তু এটা খুবই স্বাভাবিক । তুমি কি কখনো দ্বিধায় আক্রান্ত হও নি ? ’
‘ আমি যাই একটা বাস্তবিক , কঠোর কথোপকথনের ভেতর দিয়ে । আমি আমাদের এই শিহাবের দ্বিধান্বিত মন দিয়ে আক্রান্ত । নিজের দিকে খুব একটা খেয়াল হয় না । ’
‘ আমরা কেউই আসলে নেই কিংবা ছিলাম না । দ্বিধা বা তারই মতো কিছু একটা টিকে আছে । ’
‘শিহাব বলে তার নাকি ‘অন্য দিক ’ বলে কিছু আছে ।তার স্থির বিশ্বাস , সেই ‘অন্য দিক ’ সম্পর্কে আমি পুরোটাই অবগত । ’
‘ সে কারণেই তোমার অস্তিত্ব নিয়ে সে কখনো দ্বিধায় থাকে নি । ’
‘ এটাই কি একমাত্র ব্যাপার যা নিয়ে শিহাব দ্বিধাহীন ? ’
‘ অবশ্যই । এটা অনেকটা কাওয়াবাতার সেই ‘ আসক্তিবিহীন ভালোবাসার’ মতো ।শিহাব দ্বিধায় আসক্ত , তাই এটা নিয়ে সে নিশ্চিত নয় । কিন্তু ভালোবাসা এখনও তার কাছে কোন আসক্তির নাম নয় । তাই সে মনে করে তার প্রেমিকা বলে সত্যিই কেউ আছে । ’
‘আমি প্রেমিকা , তাই আমারও প্রেমিক থাকতে হয় । আপনি মনের রোগ সারান । আপনারও রোগী থাকতে হয় । কিন্তু আপনার সাথে আমার কোন আপাত সম্পর্ক নেই । তাহলে কেন আমাদের এই আলাপ ? ’
‘কারণ , এখানে শিহাবই মুখ্য ।তুমি কিংবা আমি নই । ’

