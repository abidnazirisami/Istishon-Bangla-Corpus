ফিরে যায় অতীতের ছায়া


 মিথ থেকে উঠে আসা জোনাকি পোকা
আরও কিছু বিচ্ছিন্ন ছেড়া ছেড়া পাতা
ভাসিয়ে নিয়ে যায় অতীতে, অবিকল পূর্বজন্মে
যত বিলাপ আর সময়ের নির্দয় আঘাতে বিদীর্ণ আয়ুষ্কাল
মায়ার জগতে ঠাই নিতে দ্বিধাসকল আজ অপরাগ।
ক্রোধের ছুরি দিয়ে কেটে ফেলি সময়ের জাল
প্রতি মুহূর্তে সময় ছিন্ন করি আর ফেটে পড়ি অট্টহাসিতে
যত পূন্য সব জমা এই জন্মের ঝুলিতে। 
অতীতের সব কথামালা আর
সামনে এসে দাড়ানো সব জীবন্ত রূপকথা
ফিরে যাও যেভাবে এসেছিলে এই বেলা।
কিছুই জমা নেই আদি সময়ে, কেবলই বিভ্রান্তি নেশা
যদিও আছি অনন্ত মোহের জগতে
তবুও তো টিকে আছে আদিম নিঃশ্বাসের খেলা।
পেছনে ঝাপ দিলে আর হবে না ফেরা
হ্যাঁ জানি। কভু হবে না ফেরা।
হে পান্ডুলিপি আর সোনালি আলোয় মোড়া জোনাকি
এই জীবনে নেই আর বেশি কিছু বাকি।
কোনদিনই ছিল কি?
সজ্ঞানে কাপুরুষ আমি
প্রতিদিনই তোমাদের দিই খালি হাতে ফিরিয়ে
আসলে তো নিজেকেই দিচ্ছি ফাকি।

