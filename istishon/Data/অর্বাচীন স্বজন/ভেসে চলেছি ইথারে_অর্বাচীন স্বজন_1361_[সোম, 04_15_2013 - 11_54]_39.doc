ভেসে চলেছি ইথারে


 আলোকবর্ষ দূরত্বে জমা রেখেছি ফানুস
হাসিরাও চলে গেছে গ্যালাক্সি পেরিয়ে।
শুধু নির্বাক বসে আছি ঘূর্ণনহীন গ্রহের ন্যায়
একটু পরেই হয়তো গিলে খাবে কৃষ্ণগহবর!
অনাহুত উল্কার মত ইতস্তত ছুটে চলি
পতন অনিবার্য জেনেও
ঘুরপাক খাই মহাজাগতিক গোলকধাঁধায়
হাবল সূত্র অগ্রাহ্য করে অবিরত চুপসে যেতে থাকি
বিষন্নতা, প্রেম আর মৃত্যুকে নিয়ে।
একদিন পরিণত হব কেবল একটি বিন্দুতে । 
ভাবনার খোসা ছাড়াতে ছাড়াতে
একদা হারিয়ে যাই স্রেফ শূন্যে
অভিসার আর পতনের যাবতীয় গল্প
থরে থরে সাজানো আছে সেখানে।

