জেনগল্প 


ভাগ্য
-------
একবার এক জাপানি জেনারেল বেশ কয়েকবার যুদ্ধে পরাজয়ের পর তার সৈন্যদল নিয়ে ভীষণ বিপাকে। তবুও হাল ছাড়ছেন না কোনভাবেই। শত্রুদলকে আবারো আক্রমণ করতে তিনি দৃঢ়প্রতিজ্ঞ। কিন্তু তার সৈন্যরা মোটেই রাজি ছিল না পুনরায় যুদ্ধে যেতে। কারণ, ইতিমধ্যেই তারা অনেক সঙ্গী হারিয়েছে। তাদের যুদ্ধাস্ত্র এবং অন্যান্য সরঞ্জামও কমে গেছে।
নিজের সৈন্যদের এরূপ অবস্থা দেখে জেনারেল সবাইকে নতুন উদ্যোমে উজ্জীবিত করতে এক ধর্মশালায় নিয়ে গেলেন। প্রার্থনার পর তিনি একটি কয়েন হাতে নিলেন। সবার উদ্দেশ্যে বললেন, এখন ভাগ্য পরীক্ষা হবে। টসে যদি হেড পড়ে, তাহলে আমরা যুদ্ধে জিতে যাবো। আর টেইল পড়লে আমাদের সামনে পরাজয়।
টস করার পর দেখা গেল, হেড। সবাই ভীষণ আশাবাদী হলো যুদ্ধজয়ের ব্যাপারে। নতুন উদ্যোমে আবার শক্তি সঞ্চয় করে প্রতিপক্ষের রক্ষাব্যুহ ভেঙে ঢুকে পড়ল। যুদ্ধে তাদের জয় হলো।
একজন লেফটেনেন্ট যুদ্ধ শেষে জেনারেলকে বললেন, এটা কীভাবে সম্ভব? ভাগ্য পরিবর্তন করা যায় না।
জেনারেল মৃদু হেসে বললেন, হ্যাঁ। ঠিকই বলেছ।
তারপর তিনি সেই কয়েনটি বের করে দেখালেন। কয়েনটির দুপাশেই হেড।
স্বপ্ন
---------
মহান তাওবাদী (তাওবাদ বা Taoism এক বিশেষ ধরণের চাইনিজ ধর্মীয় মতবাদ) গুরু চাং ঝু একবার স্বপ্নে দেখলেন, তিনি একটি প্রজাপতি হয়ে এদিক সেদিক উড়ে বেড়াচ্ছেন। মনুষ্য কোন চেতনা, অনুভূতি কিংবা স্মৃতি তার ভেতরে নেই।
হঠাৎ স্বপ্ন কেটে গেল। ঘুম থেকে জেগে তিনি নিজেকে আবার মানুষরূপেই দেখতে পেলেন। তখন নিজেকে তিনি প্রশ্ন করলেন, আমি কি পূর্বে একজন মানুষ ছিলাম যে নিজেকে প্রজাপতিরূপে স্বপ্নে দেখেছিল? নাকি এখন আমি একটি প্রজাপতি যে নিজেকে মানুষরূপে স্বপ্নে দেখছে?
( মূল : Zen stories : collected by Tim Hegedus)

