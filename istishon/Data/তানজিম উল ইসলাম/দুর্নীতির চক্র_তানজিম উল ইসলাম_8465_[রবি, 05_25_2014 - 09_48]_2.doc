দুর্নীতির চক্র


জুয়েল বসে আছে একটা কাঠের চেয়ারে,তার হাত দুটোতে হাতকড়া পড়ানো,পা চেয়ারে বাঁধা।তার সামনে একটা লোহার টেবিল,টেবিলের সামনে একটা ফোমের চেয়ার।সে প্রায় একঘণ্টা যাবৎ একা-একা বসে আছে,তার কাছে অবশ্য মনে হচ্ছে অনন্তকাল ধরে তাকে বসিয়ে রাখা হয়েছে।সে ঠিক বুঝতে পারছে না,এরপর কি হতে পারে।সে ভাবতে লাগল,এই অবস্থায় সে আসল কি করে?
জুয়েল ঢাকা বিশ্ববিদ্যালয়ের ছাত্র।তার মনে পড়ছে তার এসএসসি পরীক্ষার সময়ের কথা।সে ছাত্র হিসেবে ছিল মধ্যম সারির।প্রথম পরীক্ষার আগের দিন রাতে পড়া শেষ করে ও ঘুমাতে যাচ্ছিল।তখন হঠাৎ করে টেলিফোন বেজে উঠল।ও ফোন ধরল।–“হ্যালো।”-“হ্যালো,আমি গোপাল।”-“ও গপু!বল।পরীক্ষার আগের রাতে কি মনে করে?”-“দোস্ত!প্রশ্ন মনে হয় ফাঁস হইছে!আমি বলতেছি,শোন!”এই কথা শুনে জুয়েলের মেজাজ খারাপ হয়ে গেল!ও হয়তো অনেক প্রকার দুষ্টামি করে।গুনার কাজও অনেক সময় করে ফেলে,সে জন্য সম্ভবত জাহান্নামে যাওয়া লাগবে।তবে ওর নিজের একটা বিবেক আছে,দুই বছর ধরে পড়ালেখা করে এখন যদি প্রশ্ন নিয়ে পরীক্ষা দিতে হয়,তাহলে সে পরীক্ষা দেওয়ার দরকার কি?আর তাছাড়া প্রশ্ন নিয়ে পরীক্ষা দিলে রাতের বেলা ঘুমও ঠিকমত হবে না!সারারাত মনে হবে,প্রশ্ন কেন নিলাম!ও তাই শীতল গলায় বলল,“গোপাল,আমার এসব প্রশ্ন নেওয়ার কোন ইচ্ছাই নাই।তাই,তুই আমাকে প্রশ্ন দেওয়ার জন্য আর ফোন করবি না।”বলেই ফোন রেখে দিল।পরের দিন পরীক্ষার হলে পৌঁছে শুনল,অনেকেই প্রশ্ন পেয়েছে!জুয়েলের মাথায় ব্যাপারটা ঠিক ঢুকল না।অল্প কয়েকজন হয়তো পেতে পারে,কিন্তু এত মানুষ কিভাবে পেল?পরীক্ষার হল থেকে বের হয়ে গোপালকে জিজ্ঞেস করল,“তোর প্রশ্ন মিলছে?”গোপাল বলল,“না রে,মিলে নাই একটাও!বাকিদেরও কোন প্রশ্ন মিলে নাই।”-“বলিস কি রে!একটাও মিলল না,এটা কেমন কথা!”মনে মনে অবশ্য জুয়েল খুশিই হল,এসএসসির প্রশ্ন ফাঁসের মত একটা ভয়ংকর ব্যাপার যে ঘটেনি,তা ওর জন্য এক বিরাট স্বস্তি!এসএসসি পরীক্ষাতেই যদি দুর্নীতি ঢুকে যায়,তাহলে আর বাদ থাকল কি?
তবে ওর স্বস্তি বেশিদিন বজায় ছিল না!পরীক্ষার হলে গেলে কানাঘুষা শুনত প্রশ্ন ফাঁসের ব্যাপারে,প্রতিদিন যে সব মিলত এমন না।কয়েকটা পরীক্ষায় কিছুই মেলে নাই।আবার কিছু পরীক্ষায় আংশিক মিলেছিল,যেমন,বাংলা ২য় পত্র।আবার কিছু পরীক্ষায় সব মিলেছিল,যেমন,ইংরেজির দুই পত্র।এই দুই পরীক্ষায় ফাঁস হওয়া প্রশ্ন মূল প্রশ্নের সাথে দাঁড়ি-কমাসহ মিলে গিয়েছিল!গণিত পরীক্ষায় একই ঘটনা!সব মিলে গিয়েছিল!
এগুলো দেখে নিজের চোখ-কানকে বিশ্বাস হত না জুয়েলের!এভাবে প্রশ্ন ফাঁস করা কিভাবে সম্ভব?ওর বাবার সাথে এ বিষয় নিয়ে কথা বলেছিল জুয়েল।–“বাবা,এতগুলো প্রশ্ন কিভাবে ফাঁস হতে পারে?”-“দেখো,মানুষের নৈতিকতা না থাকলে এরকম হওয়া অস্বাভাবিক কিছু না।প্রেস থেকেই সম্ভবত ফাঁস হয়।”-“কিভাবে?মোবাইলে ছবি তুলে?”-“তাই হওয়ার কথা।সবার কাছেই আজকাল মোবাইল আছে।প্রেসের লোকজন প্রশ্ন বেচে ভালোই টাকা রোজগার করতে পারে।যারা প্রশ্ন পায়,তাদের জন্য ভালো রেজাল্ট নিশ্চিত হয়ে যায়!সবার লাভ!”-“কিন্তু তাই বলে এরকম গুরুত্বপূর্ণ পরীক্ষায় কোন স্বচ্ছতা বজায় থাকবে না?শিক্ষার মূল লক্ষ মূল্যবোধ গড়ে তোলা!এভাবে পরীক্ষার প্রশ্ন ফাঁস হলে শিক্ষা কিভাবে মূল্যবোধ গড়ে তুলবে?”-“তুমি এখনো বাস্তবতা বুঝতে পারছ না।আজকের সমাজে মূল্যবোধের কোন জায়গা নেই।যেদিকেই তাকাবে সেদিকেই দুর্নীতি!আমি বিশ্ববিদ্যালয়ের শিক্ষক,এই শিক্ষকতার মাঝেও এখন দুর্নীতির জায়গা আছে।কিছুদিন পর পর বিভিন্ন বিশ্ববিদ্যালয়ে দুর্নীতি বিরোধী আন্দোলন হয়।শেষ পর্যন্ত কোন লাভ হয় বলে আমার মনে হয় না।দুর্নীতি সবার মাঝে এমনভাবে ছড়িয়ে গেছে,তাকে থামানো আর সম্ভব না।বরং ভবিষ্যতে আরও বেশি ছড়াবে।আমি তাই নিজে সৎ থাকার চেষ্টা করি,তুমিও সেই চেষ্টাই করবে।খবরদার,কখনো বিপ্লব করার চেষ্টা করবে না!তাহলে,তোমার জীবন বরবাদ হয়ে যাবে!”-“আচ্ছা,ঠিক আছে।”কিন্তু জুয়েলের বাবার কথা খুব বেশি পছন্দ হয় নি সেদিন,হওয়ার কথাও না।
অবশ্য বাবার একটা কথা ও সত্যে পরিণত হতে দেখল কয়েক বছরের মধ্যেই!দুর্নীতি আরও বেশি করে ছড়িয়ে যেতে লাগল!এসএসসি পরীক্ষার মত এইচএসসি পরীক্ষার প্রশ্নও ফাঁস হতে লাগল,বরং এবার একটা নতুন জিনিস লক্ষ করল জুয়েল।পরীক্ষার মাঝে এক ফাঁকে ফেসবুকে বসে দেখল,ফেসবুকে এখন প্রশ্ন ছাড়া হয়!তখনই ফেসবুক থেকে উঠে ঠিক করল,এই পরীক্ষার মাঝে ফেসবুক আর না!পরে ওর এক বন্ধুকে জিজ্ঞেস করেছিল,“ফেসবুকে যেই প্রশ্ন দেয়,সেগুলা মিলে?”-“মাঝে মাঝে মিলে।”-“এভাবে ফেসবুকে প্রশ্ন ছেড়ে দিয়ে এদের লাভ কি?”-“কি জানি!আমি প্রশ্ন পাইলেই খুশি!গোল্ডেন ঠেকায় কে!”
একদিন পত্রিকায় জুয়েল দেখল প্রাথমিক সমাপনীর প্রশ্ন ফাঁস!দেখে ওর চোখ ছানাবড়া হয়ে গেল!এখন ছোট ছোট বাচ্চারাও ফাঁস হওয়া প্রশ্নে পরীক্ষা দেবে!এদের কচি নিষ্পাপ মনকে এই ছোট বয়সে অপবিত্র করে ফেলা হল!আরও কিছু অবিশ্বাস্য জিনিস দেখল!বিশ্ববিদ্যালয় ভর্তি পরীক্ষাগুলোতেও নাকি প্রশ্ন ফাঁস হওয়া শুরু হয়েছে!
বেশ খাটনির পর ঢাকা বিশ্ববিদ্যালয়ে ভর্তি হল জুয়েল,এবার ওর হাতে কিছু সময় আছে।তার মাথায় অনেক চিন্তা,ক্ষোভ।সে একটা ব্লগ সাইটে একাউন্ট খুলে তার সব ক্ষোভ উগড়ে দিল।তার লেখার কিছু অংশ ছিল এরকমঃ
“বর্তমানে সব গুরুত্বপূর্ণ পরীক্ষার প্রশ্ন ফাঁস হয়।শুরু হয় প্রাথমিক সমাপনী পরীক্ষা দিয়ে,তারপর জেএসসি,এসএসসি,এইচএসসি,বিশ্ববিদ্যালয়ের ভর্তি পরীক্ষা,সব পরীক্ষায় একই ঘটনা ঘটে।শেষ হয় বিসিএস পরীক্ষা দিয়ে।ফাঁস হওয়া প্রশ্নে কেউ পরীক্ষা দিলে সে মূল্যবোধসম্পন্ন একজন মানুষ হবে,তা আশা করা দুরাশা।তাই,আমাদের সমাজে দুর্নীতির যে ধারা চলছে,তা আগামীতে আরও বিস্তৃত হবে!এই প্রশ্ন ফাঁসের ব্যাপারটা যদি সরকার ঠেকাতে না পারেন,তাহলে কোটি-কোটি জিপিএ ৫ কিংবা কোটি কোটি বই ছাপালেও কোন লাভ হবে না।কারণ,শেষ পর্যন্ত শিক্ষার লক্ষ মূল্যবোধ সৃষ্টি!”
তারপর সে ফেসবুকে সচিবালয়ের সামনে বিভিন্ন পরীক্ষার প্রশ্ন ফাঁসের প্রতিবাদ জানানোর জন্য ও এর প্রতিকার দাবি করে মানববন্ধনের একটি ইভেন্ট খুলল তিনদিন পরের তারিখ দিয়ে।ব্লগস্ফিয়ারে ওর ব্লগ ব্যাপক সাড়া ফেলল।অনেক আলোচনা-সমালোচনা হল,অনেকে ওর সাথে একমত পোষণ করল।আবার অনেকে বলল,জুয়েল বেশি বেশি করছে,দুনিয়া এখন এভাবেই চলে!ফেসবুকে ওর ইভেন্টে “গোয়িং” দিয়েছে তিন হাজারের বেশি মানুষ।তবে তিনশজনও আসবে কিনা এ ব্যাপারে সন্দিহান জুয়েল।
ইভেন্টের দিন সকাল বেলা প্ল্যাকার্ড নিয়ে সচিবালয়ে দিকে রওয়ানা হল জুয়েল।রাস্তায় ফোন পেল ওর বন্ধু হাসানের।–“হ্যালো,দোস্ত।শোন,তুই শহীদ মিনারের সামনে আয়,সচিবালয়ে যাস না!”-“কেন?”-“আসলেই বুঝতে পারবি!”জুয়েল রিকশাওয়ালাকে শহীদ মিনারের দিকে যেতে বলল।শহীদ মিনারের সামনে এসে জুয়েল হতবাক হয়ে গেল!প্রায় হাজার পাঁচেক লোক বসে আছে শহীদ মিনারে,সাথে বিভিন্ন ব্যানার-প্ল্যাকার্ড।ও ভিড়ের মধ্যে হাসানকে খুঁজে বের করল।–“এত লোক কিভাবে আসল?”-“সবাই তোর ডাকে সাড়া দিছে!তারা সবাই এই প্রশ্ন ফাঁসের বিরুদ্ধে।এর প্রতিকার চায়!”-“আমি তো ভাবছিলাম তিনশ লোকও হবে না!এখনও তাহলে মানুষ এসব বিষয়ে বিচলিত হয়!”-“হুম,অনেকে তোর সাথে কথা বলতে চায়।তাদের বিভিন্ন সমস্যা আছে,সেগুলো নিয়ে আন্দোলন করতে চায়।”-“আমি তো ভাই কেউ না!আমার সাথে কথা বলে আন্দোলন করতে হবে না!মানুষ চাইলে আন্দোলন হবে!আচ্ছা,এখানে আসলি কেন?”-“ওখানে পুলিশ ঝামেলা করছিল রাস্তা ব্লক হয়ে যাওয়ায়।লাঠি পেটাও শুরু করতে লেগেছিল!অনেক সাংবাদিক তোকে খুঁজছে।কথা বল।”-“আমি ওসব পারব না!সবাই জানে এখানে কেন এসেছে!কেউ বললেই হল!তুই বল।”-“না,এত কষ্ট করে এত মানুষকে একাত্ম করেছিস।তুই কথা বলবি!”এরপর সামনে গিয়ে হাসান সবার উদ্দেশ্যে বলল,“জুয়েল সাংবাদিকদের সাথে কথা বলতে রাজি হচ্ছে না।এত মানুষকে যে একাত্ম করল,তারই আমাদের দাবির কথা তুলে ধরা দরকার!কি বলেন?”সবাই সমস্বরে বলল,“হ্যাঁ!”নিরুপায় হয়ে জুয়েল রাজি হল কথা বলতে।
তার আগে দুইজন জুয়েলের সাথে কথা বলতে আসল।তাদের মধ্যে একজন বলল,“আমার নাম রুমি।আমি পাবনা থেকে আপনার ডাকে চলে এসেছি।কিছুদিন পরেই আমার উচ্চ মাধ্যমিক পরীক্ষা,তবুও না এসে থাকতে পারলাম না!আমার বাবা একজন মুক্তিযোদ্ধা ছিলেন।তিনি যখন সার্টিফিকেট আনতে যান মন্ত্রণালয়ে,তার কাছে টাকা চাওয়া হয়।আমরা এমনিতেই গরীব,আর আমার বাবা দেশের জন্য মুক্তিযুদ্ধ করার স্বীকৃতি পাওয়ার জন্য ঘুষ দিতেও রাজি নন।তাই,তিনি সরকারীভাবে মুক্তিযোদ্ধা নন!আবার অনেকে মুক্তিযুদ্ধ না করেও টাকার বিনিময়ে মুক্তিযোদ্ধা!এই দেশে আমার বাবার মত মুক্তিযোদ্ধারা চরমভাবে অবহেলিত!এগুলো তাদের জন্য খুবই কষ্টের!তার উপর এলাকার কুখ্যাত রাজাকার আকবর মিয়া অবাধে জামাতের রাজনীতি করে বেড়াত!সে মুক্তিযুদ্ধের সময় আমার দাদা-দাদীকে হত্যা করেছিল।আমার বাবার এসব দেখে খুব কষ্ট হত।তবে তিনি আশা করতেন,এখন রাজাকারদের বিচার হচ্ছে,একসময় আকবর মিয়ারও বিচার হবে!কিন্তু এখন আর সে সম্ভাবনা নেই!”-“কেন?”-“সেই জামাত নেতা তার একশ সহচরসহ আওয়ামী লীগে যোগ দিয়েছেন!”-“এটা কিভাবে সম্ভব?তাদের আদর্শ সম্পূর্ণ ভিন্ন!আর আওয়ামী লীগই তো জামাতের যুদ্ধাপরাধীদের বিচার করছে!”-“সম্ভব,ভাই!টাকা থাকলে সবই সম্ভব!নীতির কোন দাম নেই!জামাতিরা আওয়ামী লীগে যোগ দেওয়ার পর থেকেই স্থানীয় আওয়ামী লীগের নেতাদের সম্পদে বৃদ্ধি লক্ষ করা যাচ্ছে!ওখানকার সভাপতি একটা নতুন বিএমডব্লু গাড়ি কিনেছেন!এসব দেখে আমার বাবার হার্ট অ্যাটাক হয়েছে!তিনি মৃত্যুর সাথে পাঞ্জা লড়ছেন!মুক্তিযুদ্ধ করে এই দেশ তিনি চাননি!”-“তুমি এখন কি করতে চাও?”-“আমি চাই এর বিরুদ্ধে প্রতিবাদ জানাতে,দেশবাসীকে এই অন্যায়ের কথা জানাতে!দেশ থেকে সামগ্রিকভাবে দুর্নীতি দূর করতে!”-“দুর্নীতির বিষয়টা আসলেই মাত্রা ছাড়িয়ে যাচ্ছে,সবক্ষেত্রেই।আমাদের সফল হওয়ার সম্ভাবনা কম,কিন্তু চেষ্টা করে দেখতে পারি।বিনা যুদ্ধে হেরে যাওয়ার চেয়ে চেষ্টা করে হেরে যাওয়া উত্তম!”এবার আরেকজন বলল,“আমার নাম জহির।আমি একটা বেসরকারি সংস্থায় চাকরি করি।আমার বাবা একজন সাংসদ।এবার যখন পত্রিকায় বাবার সম্পত্তির হিসাব আসল,তখন আমি খুবই অবাক হলাম!আমার বাবা তার সম্পত্তির হিসাবে পঁয়ষট্টি কোটি টাকা দেখিয়েছেন।তার উৎস হিসেবে তিনি দেখিয়েছেন,গ্রামের মৎস্য খামার,কৃষি খামার ইত্যাদিকে।কিন্তু মজার ব্যাপার হল আমাদের গ্রামে কিছু জমি আছে ঠিকই,কিন্তু সেখানে কোন চাষই হয় না!আমার বাবার দায়িত্ব দেশের জন্য আইন পাশ করা,তার এলাকার উন্নয়ন করা,কিন্তু তিনি এভাবে সীমাহীন দুর্নীতিতে লিপ্ত হয়েছেন!শুধু তিনিই নন,আরও অনেক রাজনীতিবিদ দুর্নীতিতে লিপ্ত!তাদের হাতে আমাদের দেশের উন্নতি কিভাবে হবে?একদিনে সবাইকে সাধু পুরুষ বানানো সম্ভব না,কিন্তু তাই বলে আমরা চুপ করে বসে থাকতে পারি না!তারা আমাদের বিশ্বাস ভঙ্গ করেছেন!তাদেরকে এর শাস্তি পেতে হবে!”-“ঠিকই বলেছেন!আমাদের এজন্য আন্দোলন করতে হবে!আমাদের নির্দিষ্ট কিছু দাবি উত্থাপন করা দরকার!এখনো যদি এদেশের মানুষের মাঝে বিবেক বলে কিছু থাকে তাহলে তারা আমাদের পাশে দাঁড়াবেন! ”
এরপর জুয়েল জহির,রুমি এবং ওর কিছু বন্ধুর সাথে ভবিষ্যৎ কার্যক্রম সম্বন্ধে আলোচনা করল।তারপর সমবেত জনগণের সামনে বলল,“যেহেতু দেশের সর্বক্ষেত্রে দুর্নীতি ছড়িয়ে পড়েছে,তাই প্রতিবাদ করার সময় এখনই!আমাদের মাঝে এক মুক্তিযোদ্ধার সন্তান আছেন যার এলাকার কুখ্যাত রাজাকার,আকবর মিয়া তার সাঙ্গপাঙ্গ নিয়ে টাকা দিয়ে জামাত থেকে আওয়ামী লীগে যোগদান করেছেন!আকবর মিয়া বীর মুক্তিযোদ্ধার পরিবারকে হত্যা করেছে ’৭১ সালে আর এখন সে মুক্তিযুদ্ধের নেতৃত্ব দানকারী আওয়ামী লীগে যোগ দিচ্ছে!সেই বীর মুক্তিযোদ্ধা এই অপমান সহ্য করতে না পেরে হার্ট অ্যাটাক করেছেন!আমাদের সাথে আরও আছেন একজন সাংসদের সন্তান যিনি তার বাবার সীমাহীন দুর্নীতিতে অতিষ্ঠ হয়ে তার প্রতিকার চাইতে এসেছেন!আমরা সবাই পত্রিকায় পড়েছি যে আমাদের নির্বাচিত জনপ্রতিনিধিরা কোটি কোটি টাকার সম্পত্তির হিসাব দিয়েছেন এবং তার উৎস হিসেবে উল্লেখ করেছেন মৎস্য চাষ!এরকম ন্যাক্কারজনক কাজ করেও তারা আমাদের জনপ্রতিনিধি!তারা কিভাবে আমাদের দেশের উন্নতি করবেন?আজ আমরা দেখতে পাই,পরীক্ষার প্রশ্ন ব্যাপক হারে ফাঁস হয়!যারা এই ফাঁস হওয়া প্রশ্ন পেয়ে পরীক্ষা দেয়,তারা ভবিষ্যতে নীতিবান নাগরিক হিসেবে গড়ে উঠবেন না!একদিনে এই সীমাহীন দুর্নীতির মূল উৎপাটন সম্ভব না হলেও বড় ধরনের পরিবর্তন আনা সম্ভব।তার জন্য প্রয়োজন কিছু কার্যকরী পদক্ষেপ।এই জন্য আমরা কিছু দাবি উত্থাপন করতে চাই!আমাদের প্রাথমিক দাবিঃ
১।হলফনামায় অস্বাভাবিক পরিমাণ সম্পদের হিসাব দেওয়া সকল সাংসদের পদত্যাগ!
২।দুর্নীতিবাজ সাংসদদের বিরুদ্ধে দুদকের পক্ষ থেকে কার্যকরী আইনি পদক্ষেপ গ্রহণ!
৩।আন্তর্জাতিক অপরাধ ট্রাইব্যুনালে আকবর মিয়ার বিচার!
৪।প্রশ্ন ফাঁস বন্ধ করার জন্য যথাযথ পদক্ষেপ নেওয়া এবং অপরাধীদের শাস্তির ব্যবস্থা করা!
আপনারা কি এই চার দাবির সাথে একমত?”জনগণ সমস্বরে বলে উঠল,“হ্যাঁ,একমত!”-“তাহলে,আমরা দাবি পূরণ না হওয়া পর্যন্ত ঘরে ফিরে যাব না!”এই সময় জহির জুয়েলের কানে কানে বলল,“আমাদের দাবি সরকার সহজে মানবে না!কঠোর কর্মসূচির মাধ্যমে বাধ্য করাতে হবে!”-“ঠিকই বলেছেন।কিন্তু কি কর্মসূচি দেওয়া যায়?”-“আমরণ অনশন!”-“মানুষ কি এটা করতে রাজি হবে?”-“দেখো,সময় নষ্ট করে লাভ নাই!মানুষ যদি সত্যি সত্যি পরিবর্তন চায়,তাহলে রাজি হবে।আর রাজি না হলে সময় অপচয় হবে না।আমরা আমাদের স্বাভাবিক জীবনে ফিরে যাব।”-“কিন্তু সব দফা যদি দ্রুততম সময়েও পূরণ করে,তাও আমরা সবাই না খেয়ে মারা যাব!”-“আচ্ছা,সে ব্যাপারটা আমি দেখছি।মাইকটা আমাকে দাও।”জুয়েল মাইকটা জহিরকে দিল।জহির বলল,“আমাদের দাবি সরকার সহজে মেনে নেবে না!তাই,তাদেরকে চাপে ফেলতে হবে!এজন্য আমরা আমরণ অনশনের ঘোষণা করছি এই মুহূর্ত থেকে!আমরা অন্তত প্রক্রিয়ার শুরু দেখতে চাই।সাংসদদের পদত্যাগ দেখতে চাই,তাদের বিরুদ্ধে মামলা করার জন্য পদক্ষেপ দেখতে চাই,আকবর মিয়াকে লীগ থেকে বহিষ্কৃত দেখতে চাই,তার বিরুদ্ধে তদন্তের শুরু দেখতে চাই,প্রশ্ন ফাঁসের বিরুদ্ধে তদন্তের শুরু দেখতে চাই!তবেই আমরা অনশন ভাঙব,তার আগে নয়!আপনারা কি রাজি?”এই কথা বলার পর জহিরের বুক কাঁপছিল,ভাবছিল সবাই বলবে,“না,আমরা রাজি না!”কিন্তু ওকে অবাক করে দিয়ে অনেকেই বলল,“আমরা রাজি!দাবি না মানা পর্যন্ত অনশন চলবে!”কিছু কিছু মানুষ অবশ্য তখন উঠে চলে গেল,তবে সবাই যে এত কষ্ট করতে রাজি হবে,তা কেউই আশা করে না!সবকালে,সব জায়গায় এরকম মানুষ ছিল,আছে,থাকবে!জুয়েল এবার বলল,“আমাদের দাবি না মানা পর্যন্ত আমরা আন্দোলন করব!সমাজে যতদিন দুর্নীতি থাকবে,ততদিন আমরা মাঠে থাকব!আমাদের এই আন্দোলনে দেশের সকল প্রান্ত থেকে যোগ দেওয়ার আহ্বান জানাচ্ছি!”শুরু হল অনশন,জুয়েলকে অবাক করে দিল এ দেশের মানুষ।একদিনের মাঝে দেশের বিভিন্ন জায়গায় হাজার-হাজার মানুষ অনশন শুরু করল।সরকারের পক্ষ থেকে কোন বিবৃতি আসল না।বরং পুলিশ কিছু জায়গায় চেষ্টা করেছিল অনশনকারীদের সরিয়ে দিতে।তবে এত মানুষকে সরানোর চেষ্টা সফল হয়নি।
এভাবে ছয়দিন পার হয়ে গেল।হাজার-হাজার মানুষের আন্দোলন লক্ষ-লক্ষ মানুষের আন্দোলনে পরিণত হল,সবাই অনশন করছে!জুয়েল খুবই অবাক হল।সে কখনোই আশা করেনি এত মানুষ দুর্নীতির বিরুদ্ধে অবস্থান নেবে!সারা বিশ্বই এতে অবাক হয়ে গেছে!জুয়েলের মা-বাবা অবশ্য ওর ওপরে রেগে আছেন।ছেলে নিজের জীবন এভাবে নষ্ট করুক,তারা তা চান না!
এই আন্দোলনের এরকম বিস্ফোরণে সবচেয়ে বেশি অবাক হয়েছে সরকার।সরকারের উচ্চপদস্থ কর্মকর্তারা আইন-শৃঙ্খলা রক্ষাকারী বাহিনীর সঙ্গে এই বিষয়ে এক বৈঠকে বসেন।
-“এই আন্দোলন এত বড় হল কি করে!”
-“এই দেশের মানুষ কখন কি করবে বলা খুব মুশকিল।”
-“আন্দোলন কিভাবে বড় হল,সেটা বিষয় নয়।এখন এটাকে কিভাবে ঠেকানো হবে সেটাই বিষয়!আমরা কি দাবিগুলো মেনে নেব?”
-“মেনে নিয়ে সবাই পদত্যাগ করব?”
-“না,ঐ দাবিগুলো না মানলেও বাকি দুই দাবি এখন মানতে হবে।নাহলে ব্যাপারটা ধামাচাপা দেওয়া যাবে না!”
-“শুধু ঐ দুই দাবি মানলেও ব্যাপারটা ধামাচাপা দেওয়া যাবে না।এই আন্দোলনের তিন হোতা, যাদের কারণে দাবিগুলো উঠেছে, তাদেরকে সরিয়ে দিতে হবে।”
-“না,এরকম কোন কাজ করা যাবে না।এদের প্রতি সারা পৃথিবীর দৃষ্টি।ব্যাপারটা অন্যভাবে ঠেকাতে হবে।”
-“তাহলে কি করতে চাও?”
-“ব্যাপারটা আমার উপর ছেড়ে দাও!”
জুয়েল শহীদ মিনারের সামনে দাঁড়িয়ে বক্তব্য রাখছিল,“আমরা এক সপ্তাহ ধরে অনশন করছি,কিন্তু এখন পর্যন্ত আমাদের কোন দাবি মেনে নেওয়ার বিষয়ে কোন পদক্ষেপ নেওয়া হয়নি!অনেকে অসুস্থ হয়ে পড়েও অনশন চালিয়ে যাচ্ছেন!আমাদের মাঝে একজনও যদি মারা যায়,তবে এর দায় সরকারকে নিতে হবে!”এমন সময় বেশ কিছু পুলিশের গাড়ি এসে এলাকায় থামল।গাড়ি থেকে নেমে একজন উচ্চপদস্থ কর্মকর্তা ভিড় ঠেলে এগিয়ে গেলেন জুয়েলের দিকে।–“সরকারের পক্ষ থেকে তোমাদের আলোচনার জন্য ডাকা হয়েছে।তুমি,জহির এবং রুমি আমন্ত্রিত হয়েছ।”-“আমরা কোন আলোচনা চাই না!আমাদের দাবি মেনে নেওয়া হলেই আমরা অনশন থামাব!”-“দেখো,এভাবে চললে অনেক মানুষ মারা যেতে পারে।শুনে এসো তারা কি বলতে চান!”-“আচ্ছা,ঠিক আছে।আগে জনমত নিয়ে নিই!”
জনগণকে উদ্দেশ্য করে বলল,“দেখেন,সরকার এই প্রথম আমাদের সাথে আলোচনা করার আগ্রহ দেখিয়েছে!আমরা কি গিয়ে শুনে আসব তারা কি বলতে চায়?”অনেকে বলল “হ্যাঁ”,অনেকে বলল “না”।জুয়েল বলল,“আমরা চাই না আমাদের একজন সহযোদ্ধাও মারা যাক!তাই,সরকারকে বিষয়টার গুরুত্ব বোঝানো দরকার!এজন্য যাওয়া প্রয়োজন!আপনারা কি রাজি?”তখন বেশিরভাগ মানুষ বলল,“হ্যাঁ!”এরপর জুয়েল,জহির এবং রুমি গেল পুলিশের সাথে।তাদেরকে নিয়ে যাওয়া হল সচিবালয়ে।সচিবালয়ের চারতলায় একটা ঘরে তাদের নিয়ে যাওয়ার পর তাদের তিনজনের দিকে আলাদাভাবে বন্দুক তাক করে বলা হল,“এসো আমাদের সাথে।”তারপর তিনজনকে তিনটা ঘরে নিয়ে যাওয়া হল।তিনজনকেই একটা চেয়ারে বসানো হল,হাতে হাতকড়া পড়ানো হল,পা চেয়ারের সাথে বাঁধা হল।তাদের তিনজনের সামনেই একটা লোহার টেবিল,সামনে আরও একটি ফোমের চেয়ার।তারা তিনজনই ঘটনার আকস্মিকতায় হতবাক!
এভাবেই ঢাকা বিশ্ববিদ্যালয়ের সাধারণ ছাত্র জুয়েলের হাতে হাতকড়া পড়ল!সরকারের এই কাজে খুবই ক্ষুব্ধ হয়ে যখন তাদের গুষ্টি উদ্ধার করছে,তখনই একজন এসে ঘরে ঢুকল।অন্য দুই ঘরেও একজন ঢুকল।তারা সবাই একই রকম পোশাক পড়ে ঢুকল।কালো প্যান্ট,সাদা শার্ট,চোখে সানগ্লাস।
তারা তিনটি ঘরে ঢুকেই একই কথা বলা শুরু করল।তাদের কথাগুলো ছিল এরকমঃ
-“তোমরা খুব বড় একটা সমস্যার সৃষ্টি করেছ!তোমাদেরকে সরিয়ে দেওয়া আমাদের জন্য সমস্যা সমাধানের একটি সহজ উপায় ছিল,তবে এত অল্প সময়ে তোমরা এত বৃহৎ আন্দোলন গড়ে তুলেছ যে তোমাদের খুন করলে তার ফল হবে ভয়াবহ।তাই,তোমরা এই ভেবে স্বস্তির নিঃশ্বাস ফেলতে পার যে তোমাদেরকে আমরা মারব না!কিন্তু আমাদের কথামতো না চললে তোমাদের সামনে বিপদ আছে!”
জুয়েলঃ “দেশ থেকে দুর্নীতি দূর করতে আমি যে কোন আত্মত্যাগ করতে রাজি!আমি আপনাদের কাছে নতি স্বীকার করব না!”
-“আচ্ছা,তোমরা সব দুর্নীতিবাজ সাংসদের পদত্যাগ চেয়েছ।তারা পদত্যাগ করলে দেশ চালাবে কে?”
-“নির্বাচন হবে,সৎ প্রার্থীরা জিতবে!তারা দেশ চালাবে!”
-“সারা দেশে দুর্নীতি ছড়িয়ে পড়েছে,তোমরাই বলেছ!সৎ প্রার্থীরা জিতবে,এই আশা কর কিভাবে?”
-“তাই বলে কি চেষ্টা করব না?”
-“অবশ্যই করবে!তোমায় কিছু কথা বলি!এই দেশে সব জায়গায় দুর্নীতি হয়!রাজনীতি,সরকারী অফিস,বেসরকারি অফিস,সংবাদমাধ্যম,ব্যাংক,জায়গা-জমি,চিকিৎসা,শিক্ষা ইত্যাদি সবক্ষেত্রেই দুর্নীতি আছে!আর শুধু এদেশে নয়,পৃথিবীর সব দেশেই আছে!কম-বেশি হতে পারে!যখন দেশের সবক্ষেত্রেই দুর্নীতি আছে,তখন এদেশের রাজনীতিবিদরা হবেন নীতিবান,এ আশা কর কেন?তারাও এই সমাজেরই অংশ!সমাজ যেমন,তাদের নেতাও তেমনই হবে!তোমরা খামোখা এসব করছ!যারা আন্দোলন করছে,তারাও হয়তো অনেকে দুর্নীতি করে!তুমি প্রশ্ন ফাঁসের বিরুদ্ধে দাঁড়িয়েছ,প্রশ্ন ফাঁস হওয়া খারাপ,মানলাম!কিন্তু সেই ফাঁস হওয়া প্রশ্নের গ্রহীতার সংখ্যা অনেক!তারা দেশের নীতিবান নাগরিক কখনোই হবে না!তারা দুর্নীতি করবে!এটা একটা চক্রের মত!সারা সমাজে দুর্নীতি ছিল,আছে,থাকবে!তোমরা কিচ্ছু করতে পারবে না!এখন থামলে তোমার হয়তো একটা স্বাভাবিক জীবনের সম্ভাবনা থাকবে,নাহলে বেশি তেড়িবেড়ি করলে তোমার জীবন ধ্বংস করে দেব!”
-“আমি পরোয়া করি না!”
-“তোমার বাবা-মাকে তোমার জন্য মরতে হলেও তুমি পরোয়া করবে না?”
জুয়েল বিস্ফোরিত চোখে তাকিয়ে রইল,বলল,“আচ্ছা,বলুন,কি করতে হবে!”
-তোমায় বেশি কিছু করতে হবে না!খালি একটা সাক্ষ্য দিতে হবে।
-কি সাক্ষ্য?
-কিছুক্ষণের মাঝেই জানতে পারবে!
তখনো বাকি দুই ঘরে কথা চলছে।
জহিরঃআমরা বিপদে ভয় পাই না!আমাদের শত অত্যাচার করলেও তোমাদের কথা শুনব না!জনগণের আন্দোলনে তোমরা বাধ্য হবে আমাদের দাবি মানতে!
-আমরা তোমাকে কোন অত্যাচার করবো না,জহির!শুধু তোমার মা একটা গাড়ি অ্যাকসিডেন্টে আগামী এক সপ্তাহের মাঝে মারা যাবেন!
-আমার বাবা এটা কখনো মেনে নেবেন না!
-তোমার বাবার এখানে কিছুই করার নেই!এই সমস্যা সমাধানের জন্য আমরা যে কোন কিছুই করতে পারি!তোমার বাবা অবশ্য আপত্তিও করেননি!
-বাবা এতটা জঘন্য!তিনি দুর্নীতি করেন জানতাম,তাই বলে নিজের স্বার্থে মাকে খুন করতেও তার বাঁধবে না!ঠিক আছে,আমি আপনাদের কথা শুনব!
-তোমায় বেশি কিছু করতে হবে না!খালি একটা সাক্ষ্য দিতে হবে।
-কি সাক্ষ্য?
-কিছুক্ষণের মাঝেই জানতে পারবে!
রুমির ঘরে তখনো কথা চলছে।
-তোমার সময় প্রায় ফুরিয়ে আসছে!তুমি আমাদের কথা শুনলে তোমার বাবাকে আমরা দেখব,না হলে তোমার বাবা-মা দুজনই তোমার জন্য মারা যাবেন!
-আমি চাই না আপনাদের টাকায় আমার বাবার চিকিৎসা হোক!আপনাদের শত হুমকিতেও আমরা হার মানব না!
তখন লোকটার কাছে একটা ফোন আসল।–“হ্যালো,ওরা দুজন রাজি হয়ে গেছে!আচ্ছা,তাহলে পিস্তলটা নিয়ে এসো!”ফোন রেখে সে বলল,“তোমার বাকি দুই বন্ধু আমাদের প্রস্তাবে রাজি হয়ে গেছে!”
-“মানে?কি বলছেন এসব?”তখন হাতে গ্লাভস পড়ে একটা পিস্তল নিয়ে ঢুকল এক বিশালদেহী লোক।লোকটা রুমির হাত ধরে পিস্তলের উপর বসাল।তারপর পিস্তল নিয়ে চলে গেল।
-“এসব কি হচ্ছে?”
-“সারাজীবন এখন তোমায় জেলে কাটাতে হবে!বাবা-মার মৃত্যু সংবাদও জেলেই শুনবে!”
অন্য ঘরদুটোতে তখন একটি লিখিত জবানবন্দিতে সই করছিল জুয়েল এবং জহির।সেখানে লেখা ছিলঃ
“আজ যখন আমরা সচিবালয়ের চারতলায় সরকারের মন্ত্রীদের সামনে উপস্থিত হই,তখন রুমি এক পুলিশের পিস্তল ছিনিয়ে নিয়ে গুলি করার প্রচেষ্টা চালায়।এই বিষয়ে আমাদের আগে থেকে কোন জ্ঞান ছিল না।নাশকতা চালানোর লক্ষ নিয়ে আমরা এই আন্দোলন করিনি।”
তারপর জুয়েল এবং জহিরকে ছেড়ে দেওয়া হয়।জুয়েল বের হওয়ার আগে বলে,“আপনারা নিশ্চয়ই রুমির বাবা-মাকে হত্যার হুমকি দিয়েছিলেন।দয়া করে তা করবেন না!যদি করেন,আমি সব সত্য ফাঁস করে দেব!”-“ওর বাবা-মাকে মারার কোন প্রয়োজন নেই।আমরা তা করবো না।”-“ধন্যবাদ!”
পরিশিষ্টঃ
জুয়েলরা সচিবালয়ে পৌঁছানোর পরই পুলিশ নিরাপত্তার কারণ দেখিয়ে সকল স্থানের আন্দোলনকে ছত্রভঙ্গ করে দেয়।জুয়েল এবং জহির বের হয়ে একটি বিবৃতির মাধ্যমে রুমির “ন্যাক্কারজনক” কাজের কথা বলে।একইসাথে আন্দোলন সহিংস হয়ে যাওয়ায় তারা আন্দোলনের প্রথম পর্বের সমাপ্তি ঘোষণা করে।তবে তারা তাদের দাবি বাস্তবায়নের আহ্বান জানায় এবং সেই লক্ষে মাঠে থাকার ঘোষণা দেয়।
মানুষ কিছুদিন এই আন্দোলন নিয়ে অনেক কথা বলেছিল।তবে আস্তে আস্তে তারা ভুলে যায় এই আন্দোলনের কথা।চারপাশে কত ইস্যু!এক ইস্যু বেশিদিন মনে রাখা কারো পক্ষে সম্ভব না!যখন সবাই এই আন্দোলনের কথা প্রায় ভুলে গেল,তখন একদিন পত্রিকায় খবর আসল “সন্ত্রাসী রুমির জেলখানায় আত্মহত্যা!”
সেদিন রুমির ঘরে এক লোক ঢুকে রুমির গলায় একটা দড়ি বাঁধল,রুমি নিজেকে ছাড়ানোর চেষ্টা করল,পারল না।দড়ি দিয়ে রুমির গলায় ফাঁস দিয়ে হত্যা করা হল।তারপর ঘরের ছাদের পাইপের সাথে দড়ি ঝুলিয়ে দেওয়া হল!
অবশ্য এত কিছুর মাঝেও আকবর মিয়ার নামে মামলা ঠিকই হয়েছিল,তার বিচার এখন চলছে!প্রশ্ন ফাঁসের কারিগরদেরকেও গ্রেপ্তার করা হয়েছে।এতবড় একটা ঘটনা ধামাচাপা দিতে কিছু কার্যকর পদক্ষেপ নিতে হয়!
জহির আর জুয়েল এখন স্বাভাবিক জীবনযাপন করে।তবে তাদের সবসময় মনে হয়,কেউ তাদের ওপর নজরদারি করছে!তারা সবসময় অপরাধবোধে ভোগে!তবে তারা স্বপ্ন দেখে,রুমির আত্মত্যাগ বৃথা যাবে না!একদিন সব বদলাবে!
কিন্তু স্বপ্ন আর বাস্তবের ফারাক লক্ষ লক্ষ আলোকবর্ষ!

