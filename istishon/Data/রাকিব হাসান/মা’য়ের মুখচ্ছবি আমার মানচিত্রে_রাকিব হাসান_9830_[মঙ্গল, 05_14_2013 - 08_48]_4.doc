মা’য়ের মুখচ্ছবি আমার মানচিত্রে


আমি আমার মা’য়ের বুকে-মুখে লাগা
কাঁচা-কুঁশি রঙ রোদ-নিয়রে মাখা,
আমার চোখে মুখ রেখে চেয়ে থাকা
মা’য়ের মুখের মত বর্ণগুলো আঁকা;
মা’য়ের মুখে শুনে, মুখ থেকে নিয়ে
একসাথে বলি 'মা’ আর মাতৃভাষা । 
আমার মা’য়ের বুক ভরা ভালোবাসা
আর আমার চেতনা জুড়ে থাকা ভাষা;
আমার জন্য রক্তাক্ত আমার মা¬—
আমার মাতৃভাষা বাংলা ভাষা ।
আমি আমার মা’য়ের বুকের ধন
কতযে আশায়-পরশে-ঈশারায়,
কতশত বার মা আমারে মা-বলে বলে—
বলে দেয় সুখ-সম্পর্কতার আর—
মা’য়ের মুখের মত বর্ণ-পরিচয় ।
জল ভরা মা’য়ের চোখের আলো
ঝিঁকিয়ে পড়ে মুখে, আকুল-অন্তরে;
অনুভবে পেলাম আমার মা’কে—
আর মাতৃভাষাকে একসাথে ।
জীবনের যত আঁধার-অপসারী
রবে চিরদিন চেতনায় ভাস্বর,
মা’য়ের মুখের ভাষা আমার মুখে—
অন্তর-বিদারী-ঊদয়ন-কিরণ-ছটায় ।
জ্যোতির্ময়-শব্দে-বর্ণে-উচ্চারণে
আমার মা আর মাতৃভাষা,
আছে মিশে আমার প্রাণে-অস্তিত্বে—
আর আমি দেখি অহর্নিশি
মা’য়ের মুখচ্ছবি আমার মানচিত্রে ।
৩০ নভেম্বর, ২০০৯ইং-
আলমডাঙ্গা, চুয়াডাঙ্গা

