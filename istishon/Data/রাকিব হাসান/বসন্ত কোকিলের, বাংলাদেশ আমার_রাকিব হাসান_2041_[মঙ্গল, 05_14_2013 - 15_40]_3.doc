বসন্ত কোকিলের, বাংলাদেশ আমার


কবিতাটি লিখেছিলাম ২০০৭ সালে...... উৎসর্গ করেছিলাম আমার আব্বাকে- যিনি একাত্তরের যোদ্ধা...... আমার প্রেরণা... 
বসন্ত কোকিলের, বাংলাদেশ আমার
-খন্দকার রাকিব হাসান
দুর্ভাগ্য আমার-
একাত্তরে জন্ম হয়নি।
সংগ্রামে মানুষের একাত্ততা আমি দেখিনি।
আমি ছিলামনা যেদিন কেঁপে উঠেছিল রেসকোর্স।
স্বাধীনতা-সংগ্রাম, বিজয়ের আনন্দ আমি দেখিনি।
সৌভাগ্য আমার-
একটি স্বাধীন দেশে জন্মেছি;
যেখানে মানুষের রক্তে কথা বলে।
সবুজ-শ্যামল ছায়া-সুনিবিঢ় আমার দেশ,
কোকিলের ক্লান্ত গানে হৃদয়-ব্যাকুল করা সুরে
ভরে ওঠে বসন্ত আমার-
তবে ওরা কারা?
কি চাই ওদের?
রাজত্ব!
একবিংশ শতাব্দীতেও একাত্তরের দোসর
বুক ফুলিয়ে চলে!
কোন দেশদ্রোহী-চক্র এদের পেছনে,
কারা এদের ইন্ধন যোগায়?
ওরা কি ছিনিয়ে নিতে চায়
আরও একটি প্রজন্ম?
না-
তা হয় না, হবে না, হতে পারে না-
জাগো হে সংগ্রামী বন্ধু আমার,
হে বিজয় রথের সারথি
জেগে ওঠ আর একবার।
স্বাধীনতার ঊদিত সূর্য
আর অস্তমিত হতে দেব না।
কেড়ে নিতে দেব না-
মা’য়ের অশ্রুভেজা হাসি,
বাবার পরিশ্রান্ত অবসর,
ছোট্ট শিশুর আলতো কথা,
প্রিয়তমার লাজুক মুখ।
হে বন্ধু আমার,
সময় এসেছে- সোচ্চার হও।
অন্তরাত্মার চোখ মেলে দেখ,
রক্ত-ধমনী গুলো চেপে ধরে দেখ,
বুকে হাত রেখে
ভালোবাসায় উদ্বেলিত হয়ে দেখ-
তুমিও ভালোবাস-
একটি হাসিমাখা মুখ, একটি মানচিত্র,
একটি পতাকা, একটি দেশ-
বাংলাদেশ।
৭ মার্চ, ২০০৭ইং-
হাজারীবাগ, ঢাকা।

