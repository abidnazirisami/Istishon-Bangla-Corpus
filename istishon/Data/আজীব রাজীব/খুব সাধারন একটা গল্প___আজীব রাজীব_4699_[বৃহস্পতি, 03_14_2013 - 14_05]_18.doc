খুব সাধারন একটা গল্প__


এই পাঞ্জাবীটার একটা গল্প আছে। খুব সাধারন একটা গল্প..
বেশ পুরোনো আর সস্তাই বলতে হবে পাঞ্জাবীটা। যতদূর মনে পরে চারশ টাকায় কিনেছিলাম বছর আটেক আগে। তবে আমার কাছে মোটামুটি ভাবে অমূল্যই বলা চলে। ঠোট উল্টে কেঁদে ফেলা এক বোকা মেয়ের চোখের পানি লেগে আছে এটায়। যে কিনা বহু বছর আগে "মিস্টার রং" এর প্রেমে পড়েছিল। দুজন দুই মেরুর বাসিন্দা ছিলম আমরা। তবুও কোত্থেকে কী হয়ে গেল বুঝতেই পারিনি। বোঝার কোন উপায়ও নেই এখন আর।
আজ থেকে সাত বছর আগের কথা... আমাকে প্রমিজ করিয়েছিল ঈদের দিন সকালে আইসক্রীম খাওয়াতে হবে। আমিও যথারীতি হু হা বলে শান্ত করেছিলাম সেবার। ভয়ে থাকতে হত সারাক্ষন- ধনীর দুলালী, ক্ষেপে গিয়ে উল্টা-সিধা কিছু করে না বসে...!! সিনেমা-নাটকে তো কম দেখলাম না।
বন্ধুত্বের সীমানাটা তখনো ভালবাসায় টপকায়নি। তবু প্রমিজ ব্রেক না করার বদঅভ্যেসটা তখনও ছিল।
বরিশাল খুবই ছোট একটা শহর। ফুটানী দেখিয়ে বেড়ানোর স্বভাব না থাকলে মফস্বলই বলে ফেলতাম। যাই হোক, ছোট শহরে যেমনটা হয়, ঘুরে ফিরে বেশির ভাগ মুখই চেনা পরিচিত বেধে যায়। ঈদের সকালে এক কিলোমিটার যেতে রিক্সা থেকে দশ বার নেমে কোলাকুলি করা লাগে। ভয়ানক ব্যাপার।
পৌছবার কথা ছিল সকালে। গিয়ে পৌছলাম দুপুর একটায়। এর মধ্যে কতবার যে ফোন এসেছে হিসাব নেই। ভয়ে ভয়ে সিড়ি বেয়ে উঠছি। মারধর শুরু না করে দিলে হয়!! দোতলা পর্যন্ত উঠেই দেখি পায়া-ভাঙা একটা সোফার উপর বসে আছে ও। ফোপাচ্ছে। ওদের দোতলার ফ্লাটের ডেকরেশানের কাজ চলছিল তখন। আমাকে দেখে যেন গরম তেলে জল পড়ল| ঠোট উল্টে হাউমাউ করে কান্না জুড়ে দিল। এতক্ষন লাগে তোর আসতে..??!!
পড়লাম মহা ফাপড়ে..!! একে তো নামাজের পরে সবাই গরু-ছাগল নিয়ে ব্যাস্ত। মোটামুটি নির্জন চারপাশ। তার উপর আন্ডার-কন্সট্রাক্সন বিল্ডং, রূপসী এক তরুনী কাঁদছে, পাশে আমি দাড়ানো। দুইয়ে দুইয়ে কে কি মিলিয়ে ফেলে বলা মুস্কিল..!! গন-ধোলাই খাওয়ার আশংকাতো উড়িয়ে দিতে পারি না..??!! কী করব বুঝতে না পেরে কিছুক্ষন নিজের হাত-টাত কামড়ে শেষটায় সাহস সঞ্চয় করে কাছে গিয়ে চি মি করে বললাম- কী রে..আইসক্রীম খাছ নাই জিন্দেগীতে..??!! অত কান্দার কি আছে..!!??
একটু ঢং দেখিয়ে ওর চুল এলোমেলো করে দিতেই কপালে তুলে রাখা চশমা পরে গেল নাকের উপর। কান্না থামিয়ে হেসে দিল। ধরে প্রাণ ফিরে পেলাম যেন। মুখ খুলেছি মাত্র অযুহাত দেখিয়ে কিছু বলব বলে, এর মধ্যেই প্রশ্ন করে বসল- আমার আইসক্রীম কই..??
এবার আর যাই কই..!! আইসক্রীম তো আনা হয় নাই। ওদের বাসার নিচের একটা দোকানও খোলা ছিল না। ঈদের দিন। বিকেলের আগে খোলারও কোন সম্ভাবনা নাই। ওকে বললাম পাঁচ মিনিট ওয়েট কর, আমি আসছি।
ফিরলাম আধা ঘন্টা পর। খুজতে খুজতে প্রায় দুই কিলোমিটার দূরে গিয়ে দুইটা কোন-আইসক্রীম পেলাম| তাও আনতে আনতে গলে ঝোল..!! সেই আইসক্রীম যে কোন মানুষ এত মজা নিয়ে খেতে পারে আগে দেখি নাই। নিজের ভাগেরটা তো খেলই, আমার ভাগেরটার অর্ধেকও খেয়ে ফেলল। হা করে দেখলাম শুধু। বলার সাহস হল না- দোস্ত, আইসক্রীম আমারও অনেক ফেভারিট..!!
যা হোক, আপদ গেছে, তাতেই খুশি। কিছুক্ষন আজাইরা গল্প করলাম। ঘুরে ঘুরে দেখাল কোনটা ওর রুম হবে, কোনটা বারান্দা..
আমার তো মনের মধ্যে খচ খচ করছে কখন জিদ ধরে বসে কেন আমাদের প্রেম করা উচিত হবে না.??!! আর আমারও বরাবরের মত লম্বা লম্বা ভাষণ দিতে হবে। কিন্তু অবাক ব্যাপার, ওবিষয়ে কিছুই তুলল না। স্বাভাবিক হালকা ধাঁচের কথা বলে গেল। মেয়েদের মন বোঝা আমার কাজ না.!!
তিনটা বেজে যাচ্ছে। ফ্রেন্ডরা ফোন দিতে শুরু করেছে। বিবির পুকুর পাড় জড়ো হবো সবাই। ঘোরাঘুরির প্লান ওখানেই করা হবে। তাই যাওয়াটা জরুরী। বাই-টাই দিয়ে চলে যাচ্ছি এমন সময় পিছন থেকে ডাক দিল। ঘুরে দাড়ালাম। কিছু বুঝে ওঠার আগেই ঝাপিয়ে পড়ল আমার বুকের উপর। ফুপিয়ে কাঁদছে। আমার ভেতরে তখন মোটামুটি ঘূর্নীঝড় বয়ে যাচ্ছে। আট আনি বিশ্ময়, চার আনি ভয়, আর বাদ বাকি ভ্যারাইটিজ কিছিমের আতঙ্ক মিলে জগা-খিচুরী অবস্থা। কিছু ব্যাখা করার মত শক্তি ছিল না। অনেক কিছুই বলতে চাচ্ছিলাম সেসময়। চুলে হাত বুলিয়ে দিয়ে একটা কথাই বেরুল মুখ থেকে- চেষ্টা করব বদলানোর...আর কিছু বলতে পারলাম না। আশ্চর্য হওয়ারও সময় পেলাম না এই ভেবে যে, মেয়েদের শরীর এতো নরম হয়..!!
এরপর অনেক গুলো বছর কেটে গেল। ওর সাথে প্রথমে প্রেম করলাম। তারও পরে ভালবাসতে শুরু করলাম। সে দৌড়ে ওকে পেছনে ফেলে এগিয়েও গেলাম একটা সময়। অনেক অনেক স্মৃতি জমা পড়ল। জানতাম হারিয়ে ফেলতে হবে একদিন। তবু মানতে চাইতাম না। আজ একই শহরে পাশা পাশি থেকেও কত দূরে আমরা। কেউ কারো খোঁজটুকু রাখি না। হয়ত ভয়ে, কিংবা লজ্জায়| মগবাজার থেকে মালিবাগে যেতে আতঙ্কে হাত-পা ঠান্ডা হয়ে আসে। যদি সামনা-সামনি পড়ে যাই.!!?? কমবেশি এড়িয়েই চলি যে জায়গা গুলোতে দুজন একসাথে বসেছিলাম। জানি পালিয়ে বেড়ানো সম্ভব না। তিনটা বছর ধরে ঢাকা রাস্তায় কম স্মৃতি ছড়াই নি।
তবু মাঝে মাঝে খুব বেশি মনে পড়ে যায় ওর কথা। তখন সযত্নে ভাঁজ করে রাখা সাদা রংয়ের সেই পাঞ্জাবিটা বের করে পড়ি। সাত বছর আগে ঈদের দিনটাতে যেটা পড়ে ছিলাম। এখনও মাঝে মাঝে পড়ে ঘুরে বেড়াই। পরিচিত জনেরা কিছুটা অবাকই হয়। যে আমি ভুল করে পশ্চিম দিকে হোচট খেয়েও পড়ি না, সে কিনা পাঞ্জাবী পড়ে ঘুর ঘুর করছে। কেউ কেউ দুষ্টামি করে ভন্ডও বলে ফেলে। পানসে হাসি দিয়ে এড়িয়ে যাওয়া ছাড়া আর কোন উপায় থাকে না। কি ভাবে বলব- এটা কোন পাঞ্জাবী না, এটা একটা গল্প...

