কি দরকার ছিল এই অনর্থক বড় হয়ে যাওয়ার_____!!


একটা গুরুত্বপূর্ণ কথা, মনে থাকতে থাকতে বলে রাখি। আজ থেকে ঠিক ২৫ বছর আগের এই দিনে ধরাধামে আগমন ঘটেছিল এ অধমের। যদিও সার্টিফিকেটের হিসেবে ওটা ২৩। ঘণ্টা মিনিট হিসেব করে বলতে পারছি না। আম্মুকে জিজ্ঞেস করা হয়নি কখনো। তবে দিন ছিল সোম বার। মোবাইলের ক্যালেন্ডার ঘেঁটে বের করেছি একটু আগে। আমার ধারনা ছিল শনি বার হওয়ার একটা হাই চান্স থাকতে পারে। তবু আনন্দে আটখানা হতে পারছি না। কপালে শনির দশা আগে যেমন ছিল ভবিষ্যতেও তেমনি থাকবে বলে বিশ্বাস।
বয়স হিসেবে ২৫ একেবারে কম কিছু না। মা তো প্রায়ই বলে- তোর বয়সী ছেলেরা বিয়ে করে বউ-বাচ্চা নিয়ে সংসার করে, আর তুই এখনো ভার্সিটি থেকেই বের হতে পারলি না...!!!
মাকে ক্যামনে বুঝাই সবাইকে দিয়ে সব কাজ হয় না। না, বাচ্চা-কাচ্চার কথা বলছি না, বলছি পাশ করার কথা...!!!
যাই হোক, দিন তারিখ ভুলে যাওয়ার মারাত্মক প্রতিভা আছে আমার। কারো জন্ম দিন পর্যন্ত মনে রাখতে পারি না। এমনকি নিজেরটাই ভুলে গেলাম একবার। বিচ্ছিরী কাণ্ড!! উইশিং মেসেজ পেয়ে মনে পড়েছে। তবে দায় এড়াতে একটা বুদ্ধি বের করে নিয়েছি। নিজের জন্মদিনে সবাইকে ফোন করে বলি- দোস্ত, আজ আমার জন্মদিন। উইশ কর... যেন জন্মদিনে উইশ চেয়ে নেয়াটাই নিয়ম। ওদেরকেও চেয়ে নিতে হবে!
৬ বছর আগের একটা ঘটনা বলি- মিথিলার সাথে আনুষ্ঠানিক ভাবে প্রনয়ের পরবর্তী প্রথম জন্মদিন। আমার না, ওর। নিঃসন্দেহে সেনসিটিভ একটা ইস্যু। বিস্তর কর্মসূচী থাকার দরকার। রাত ১২ টা বাজার আগেই ফোন করে উইশ করতে হবে। সেকেন্ড হয়ে যাওয়ার রিস্ক নেয়া যায় না। সম্ভব হলে “আজ জন্মদিন তোমার” টাইপের দু’য়েকটা গান গাওয়ার চেষ্টা করা যেতে পারে। অনেক কাজ। কিন্তু যা হবার তাই হল, ভুলে গেলাম। ফোন রুমে চার্জ দিয়ে রেখে চলে গেলাম মেসের বড় ভাইদের রুমে। তাস খেলতে।
সারা রাত তাস খেলে সকালে রুমে ফিরে দেখি শ’খানেক মিস কল। বোঝেন অবস্থা!! কল ব্যাক করে হাত-পা ধরাধরি করলাম। কাজ হল না। কান্নাকাটি করে হুলুস্থুল বাধিয়ে ফেলেছে ততোক্ষণে।
পরবর্তী তিন বছরে ঐ একটা ঘটনার জন্য কম কথা হজম করতে হয় নি। তবে এখন আর কিছু বলে না। সত্যি বলতে কথাই হয় না অনেক বছর। আশা করি ওর জীবনসঙ্গী আর যাই হোক, জন্মদিনে উইশ করতে অন্তত ভুলে যায় না।
যাই হোক, ২৫ বছরে কম কিছু হারাই নি। তার মধ্যে অন্যতম হচ্ছে মাথার চুল। বলছি না যে বাবরী চুল নিয়ে জন্মেছিলাম। তবে পাঁচ-সাত বছর আগে যা ছিল, তার অর্ধেকটাও নাই এখন। শু-মেরু কু-মেরু অঞ্চলে টাক উঁকি দিতে খুব বেশি দিন অপেক্ষা করতে হবে না।
তবু মানতে কষ্ট হয় বুড়ো হয়ে যাচ্ছি। কলেজ পড়ুয়া কোন সুন্দরী দেখলেও ক্যামন যেন বুকটা ছলাত করে ওঠে। পরক্ষনে মনে পড়ে, আমি যখন কলেজে পরতাম ঐ মেয়েটা হয়ত হাফপ্যান্ট পরে প্রাইমারী স্কুলে যেত।
কি দরকার ছিল এই অনর্থক বড় হয়ে যাওয়ার। ছোটবেলাই ভাল ছিল। কষ্টেশিষ্টে কালাম স্যারের হাতের লেখার খাতাটা ভরে ফেলতে পারলেই ব্যাস... পুরা দিনটা আমার...!!! সহজ হিসাবনিকাশ...
এখন হিসেবগুলো কেমন যেন জট পাকিয়ে গেছে। বড় বেশি একঘেয়ে হয়ে গেছে জীবন। মাঝে মাঝে নস্টালজিক হয়ে যাই-
ভুলগুলো কি এতটাই বেশি ছিল?! সব না হারালে কি হত না? আচ্ছা এমন কি হতে পারতো না-
আজ অফিসে বসের ঝাড়ি খেয়ে মেজাজ সপ্তমে চড়িয়ে বাসায় ফিরতাম। যেখানে দস্যি একটা মেয়ে কতগুলো অখাদ্য রান্না করে আমার অপেক্ষায় বসে থাকত। আর সেই অখাদ্য মুখে নিয়ে অমৃত খাচ্ছি এমন একটা ভাব ধরতে হত আমায়। মশারী টানানো নিয়ে খণ্ড যুদ্ধ শেষে ওর কোলে মাথা রেখে শুয়ে পড়তাম। চুলে হাত বুলিয়ে ঘুম পাড়িয়ে দিত আমাকে। সকাল বেলার সারপ্রাইজ পার্টির প্ল্যান করতে করতে খানিক বাদে বাদে খিলখিলিয়ে উঠত পাগলী সে মেয়েটা...
আর আমি...
ঘুম ভেঙে গিয়ে বড় বড় চোখে তাকিয়ে থাকতাম ওর দিকে...

