৫ বছরের অসমাপ্ত ক্যাম্পাস জীবন আমাকে অনেক কিছু দেখিয়েছে____


জীবন কখনও থেমে থাকে না| তবে হ্যা, মাঝে মাঝে থমকে যায় কিছু সময়ের জন্য|
৫ বছরের অসমাপ্ত ক্যাম্পাস জীবন আমাকে অনেক কিছু দেখিয়েছে| প্রিয় কিছু মানুষকে বদলে যেতে দেখেছি| সব থেকে কাছের মানুষটাকে হরিয়ে যেতে দেখেছি| রাজনীতির মাঠে মানুষ থেকে পিশাচ হয়ে উঠতে শিখেছি| নীতির সাথে আপোস করতে শিখেছি| শিখেছি নষ্ট হয়ে যেতে|
আমার ব্যক্তিগত জীবনের এখন পর্যন্ত সবথেকে ভয়ংকর সময়টা যাচ্ছিল যখন, তখন চুয়েট ক্যাম্পাসে ছিলাম| এক-একটা দিন এক-একটা অভিশাপ মনে হত| আশ-পাশের বন্ধুরা এমন কি যাদের তখন শত্রু মনে হত, তারাও আফসোস করত আমার অবস্থা দেখে| জীবনটা সত্যিই থমকে গিয়েছিল| গত তিন চার বছরে কি করেছি হিসাব করে বলতে পারব না|
অনেকগুলো বছর পর জীবনটাকে চালিয়ে নেয়ার আর একটা চেষ্টা করছি| মনে হচ্ছে এবার ইঞ্জিনিয়ার হওয়াটা প্রয়োজন| তাই আবার ক্যাম্পাসে ফিরলাম|
পরিবর্তনটা চোখে পড়ার মত| দু'বছর আগের চুয়েটকে এখন আর খুজে পাওয়া যায় না| অনেক গোছালো, আরো সুন্দর হয়ে গেছে| তবে দুপুর বেলার বাতাসের গন্ধটা আগের মতই আছে| বাড়িয়ে বলছি না| কাশেম ভাইয়ের দোকানে বসে যখন সিগারেটটা ধরালাম, বাতাসের পরিচিত গন্ধটা তিন-চার বছর আগের সেই দম আটকানো দিনগুলোর স্মৃতি মনে করিয়ে দিল| যখন দুপুর রোদে সিগারেট হাতে বসে থেকে পড়াশুনা নিয়ে সবার ছুটোছুটি দেখতাম| বিনোদন বলতে ওটাই ছিল| দুশ্চিন্তাগুলো ভুলে থাকা যেত কিছুটা সময়|
আজ এতগুলো বছর পরে জীবনের হিসাবটা মেলাতে গিয়ে দেখি কাশেম ভাইয়ের বাকির খাতায় পড়ে থাকা সাত'শ টাকা ছাড়া আর কিছুই নেই....

