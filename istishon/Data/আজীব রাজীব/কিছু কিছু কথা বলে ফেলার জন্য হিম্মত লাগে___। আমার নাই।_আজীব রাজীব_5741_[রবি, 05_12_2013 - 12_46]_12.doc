কিছু কিছু কথা বলে ফেলার জন্য হিম্মত লাগে___। আমার নাই।


সকাল শুরু হল একটা গুড নিউজ দিয়ে। তিন বছর পর লেখাপড়ায় ফেরত এসে বহু সংগ্রাম করে ২ টা পরীক্ষা দিয়েছিলাম। আজ দেখি কপাল গুণে পাশ করে গেছি। খুশির সংবাদ। আম্মুকে ফোন দিলাম। খুশি হবে যে জানা ছিল।
প্রতিদিন ফোন করে খোঁজখবর নেয়ার ট্রেডিশনটা কখনো তৈরি হয়ে উঠে নি আমাদের মাঝে। মাসে হয়ত দুইএকবার কথা হয়। কোন কোন সময় তাও না। সত্য কথা বলতে টাকা না ফুরালে ফোন করার কথা মনে পরে না আমার। কুলাঙ্গার সন্তান যাকে বলে আর কি!!
যাই হোক, আজ নাকি মা দিবস। মাকে যে ভালবাসি এই কথাটা কোনদিন মুখ ফুটে বলা হয়ে উঠে নি। মিনিট পাঁচেক ধরে অনেক ইনিয়ে বিনিয়ে বলার চেষ্টা করলাম। লাভ হল না। মা হয়ত কিছুটা অবাক হয়েছে। ফোন করলে কখনো এক দুই মিনিটের বেশি কথা বলি না। আজ অকারণে আমতা আমতা করে এক কথা ঘুরিয়ে ফিরিয়ে বারবার বলে যাচ্ছি। সন্দেহজনক ব্যাপার। একপর্যায়ে তো বলেই বসল- তুই আবারও উল্টাপাল্টা জিনিস খাওয়া শুরু করস নাই তো...??!! কি বিপদ!! ঝটপট দোয়া-কালাম চেয়ে নিয়ে ফোন রেখে দিলাম। বলাই হল না আর।
কিছু কিছু কথা বলে ফেলার জন্য হিম্মত লাগে। আমার নাই। আচ্ছা, মা কি জানে “মা দিবস” বলে কোন একটা বিষয় থাকতে পারে??!! বোধয় জানে না। মায়েদের ওসব জানতে হয় না। ওরা শুধু জানে ভালবাসতে। কুলাঙ্গার সন্তানটার জন্যও জীবন উজাড় করে দিতে।
জানি না কেউ বিশ্বাস করবে কিনা, মাকে সত্যি অনেক ভালবাসি...

