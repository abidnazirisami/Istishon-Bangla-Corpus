বৃষ্টি , প্রতীক্ষা ও পরিহাস


থেমে গেছে বৃষ্টি । চলে গেছে ঐ দূর সীমানায় । আমি সেইখানটায় সেই কলম হাতে লিখে চলেছি । কাগজের খসখস শব্দে নিজেরই আড়ষ্টতা ভাঙ্গল বলে……
আবারও আকাশটা কাল হয়ে আসছে ।ঘুম জড়ানো চোখে এক টুকরো হাসি নিয়ে জেগে রইলাম । এতটা অন্ধকারের মাঝেও কি এক ক্ষুদ্র আশা এ প্রতীক্ষাকে আরো দীর্ঘায়ীত করে তুলল । এবার আমি বৃষ্টি দেখব । বৃষ্টিতে ভিজব আমি, জলকেলি করব ,বৃষ্টি আর বাতাসের যুগল নাচনে শিহরিত হব ।
কিন্তু না সে আসেনি , না কোন দীর্ঘশ্বাস পড়েনি , কোন আফসোস নেই ।শুধু ঐ টুকরো হাসিটা টুকরো মেঘের মতই আকাশের সীমাহীনতার মাঝে ডুব দিল ।ঘুমটাও আর বাঁধ মানছেনা, সর্বশক্তি দিয়ে আচ্ছন্ন করে তুলল অলস চোখদুটোকে । আর ওদিকে বৃষ্টি…মুচকি হাসি দিয়ে একটুখানি স্পর্শ করে চুপিসারেই বিদায় নিল ।যেন এই সুযোগের অপেক্ষাতেই অভিমানি কন্যার মত এতোটা সময় তার মুখ ভার করে বসে থাকা ।
কে বলে বৃষ্টি মানে কান্না ,এ তো আমার সাথে লুকোচুরি খেলার আনন্দে মত্ত ।নাকি এ শুধুই পরিহাস ।আমার ক্লান্তিকে ব্যঙ্গ করতেই কি তার এত আয়োজন ।
বেঁচে থাকার এ ক্লান্তি যে শুধু আমার নয় ,তবুও প্রতিটা মুহুর্ত এমন স্পর্শের অপেক্ষায় রই,জেগে উঠার আনন্দে বিভোর হই,কিন্তু ঘুম ভেঙ্গেও যেন ভাঙ্গে না ।

