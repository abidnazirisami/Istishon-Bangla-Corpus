একজন সমালোচকের দৃষ্টিতে আমার প্রিয় বঙ্গবন্ধু।


"...জানো খোকা। আমাদের এই দেশে একজন মানুষ জন্ম নিয়েছিলেন ছিলেন । যার দৃঢ়তা ছিল, তেজ ছিল আর ছিল অসংখ্য দুর্বলতা। কিন্তু মানুষটির হৃদয় ছিল, ভালবাসতে জানত। দিবসের উজ্জ্বল সূর্যালোকে যে বস্তু চিক চিক করে জ্বলে তা হল মানুষটির সাহস। আর জ্যোৎস্না রাতে রূপালী কিরণ ধারায় মায়ের স্নেহের মত -যে বস্তু আমাদের অন্তরে শান্তি এবং নিশ্চয়তার বোধ জাগিয়ে তুলে তাহলো তার ভালবাসা। জানো খোকা তার নাম?- শেখ মুজিবুর রহমান "
আহমদ ছফাকে বলা হয় বঙ্গবন্ধু শেখ মুজিবুর রহমানের সমালোচকদের অন্যতম। সে আহমদ ছফা তার শেখ মুজিব ও অন্যান্য প্রবন্ধ বইয়ে বঙ্গবন্ধুকে নিয়ে এই উক্তি করেন। আশা করেন একদিন প্রতিটি বাঙালী পিতা তাঁর সন্তানকে বঙ্গবন্ধুর কথা বলবেন, তাঁর মত হতে বলবেন। এই এক উদ্ধৃতি বঙ্গবন্ধু বাংলাদেশের কি তা পরিষ্কার হয়ে যায়।
বঙ্গবন্ধু মানুষ ছিলেন, ফেরেশতা ছিলেন না। আর তাইতো তাঁর ভুল ত্রুটি ছিল। তিনি মানুষ ছিলেন বলেই মানব হৃদয়ের সবচেয়ে কাছে পোঁছেছিলেন, যা কোন কালেই কোন বাঙ্গালী রাজা মহারাজা পারেননি। স্বপ্ন দেখিয়েছিলেন শত শত বছরের শোষিত বাংলার মানুষকে। তাই জীবনের বেশিরভাগ সময় তার কেটেছে জেলখানায়। উচ্চশিক্ষা সম্পপ্নন করতে পারেননি, সময় দিতে পারেননি প্রিয়তমা স্ত্রীকে, প্রিয় সন্তানদের।
তাই, ছোট্ট রাসেল তাঁর বাবাকে চিনতেন না। বলতেন, " বুবু, তোর আব্বাকে আমি একটু আব্বা ডাকি।"
এত ত্যাগ যে ব্যক্তি, বীর এই মানুষটির শত্রু থাকবে না তা কি হয়! তার সমালোচক আছেন, তার চেয়ে বেশি নিন্দুক আছে। তাঁকে ঘিরে, তাঁর সন্তান্দের ঘিরে আছে গোয়েবলসীয় প্রচারণা। কারা এসব করে? আহমদ ছফা তাও পরিষ্কার করে দেন,
" মুক্তি সংগ্রামের মধ্য দিয়ে যে বাংলাদেশ জন্মগ্রহণ করেছে তা মেনে নিতে কারো আপত্তি নেই। এমনকি যে সকল শ্রেণি, গোষ্ঠী ও স্বার্থবাদী চক্র বাংলাদেশের বিপক্ষে সরাসরি অস্ত্র হাতে যুদ্ধ করেছে তাদেরও বাংলাদেশের বাস্তবতা মেনে নিতে বাধছে না। কিন্তু মুজিবের অস্তি বাচক ভূমিকাটুকু মেনে নিতে তাদের ঘোর আপত্তি। এ এক মর্বিড মানসিকতা। বাংলাদেশের ঐতিহাসিক অভিযাত্রার সঙ্গে তাদের সম্পর্ক না থাকার যে লজ্জা, যে গ্লানি সেটুকু রাখা র অপকৌশল হিসেবে শেখ মুজিবুর রহমানের প্রাপ্য মর্যাদা দিতে অক্ষম।" 
নিন্দুকরা যা খুশি বলুক। বাংলাদেশের অভ্যুদয়ে বঙ্গবন্ধু শেখ মুজিবুর রহমানের ভূমিকা তাতে ম্লান হয়ে যায় না। হয়তো গোয়েবলসের থিওরিটিকাল প্র্যাকটিসের কারণে আহমদ ছফার ইচ্ছাটুকু পূর্ণ হয়না। খুব কম পিতাই তাঁর সন্তান্দের এই বংগসূর্যের কথা বলতে পারেন, কারণ পিতারা নিজেরাই জানেন না, বলবেন কি? 
একজন সমালোচক হিসেবে আহমদ ছফাই প্রতিটি বিতর্কের উপসংহার টেনে দেন," বাংলাদেশের স্বাধীনতা এবং শেখ মুজিবুর রহমান এ দুটো জমজ শব্দ। একটা আরেকটার পরিপূরক এবং দুটো মিলে আমাদের জাতীয় ইতিহাসের উজ্জল-প্রোজ্জল এক অচিন্তিত পূর্ব কালান্তরের সূচনা করেছে।"
আহমদ ছফার মত ইতিহাস সন্ধানী কোন বাঙ্গালীর এ বিষয়ে সন্দেহ থাকার কথা নয়। সর্বকালের সর্বশ্রেষ্ঠ এই বাঙ্গালীর আজ জন্মদিন। তাঁর প্রতি একজন সমালোচকের শংসাসূচক দৃষ্টিভঙ্গিগুলো সম্পূর্ণ তুলে আনতে চাইলেও তা সম্ভব নয়। তবুও, ছোট একটা লেখায় তা বুঝাতে চেষ্টা করেছি, বঙ্গবন্ধুর সমালোচনা থাকবে, কিন্তু তার পূর্বে এটাও স্বীকার করতে হবে, বঙ্গবন্ধু মানেই বাংলাদেশ।
শুভ জন্মদিন, জাতির জনক শেখ মুজিবুর রহমান।

