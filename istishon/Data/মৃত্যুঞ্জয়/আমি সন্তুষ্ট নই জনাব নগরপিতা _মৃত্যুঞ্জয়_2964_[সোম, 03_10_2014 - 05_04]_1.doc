আমি সন্তুষ্ট নই জনাব নগরপিতা 



মাননীয়
চট্টগ্রাম নগরীর নগরপিতা সমীপেষু,
আর কয়দিন পরেই ক্রিকেটের ছোট আসর শুরু। এর আগেও আমরা বড় বিশ্বকাপ আয়োজন করেছি, তবে এবারের আয়োজন বোধকরি কলেবরে বড়। আগেরবারের অভিজ্ঞতা থেকে, ভুল থেকে শিক্ষা নেওয়ার যে ইচ্ছা বোধকরি আমাদের নেই।
এই ধরনের বড় আসর আয়োজনে প্রতিটি দেশই সৌন্দর্যবর্ধনে ব্যয় করে। ঢাকায় বেশ ভালই আয়োজন সংবাদপত্র মারফত জানতে পারি । কিন্তু চট্টগ্রামের ভাগ্যে এই খাতে কতটুকু পড়েছে তা জানতে মনে চায়। খুব বেশিদিন নেই। আমি চট্টগ্রামের রাস্তায় পোস্টার আর ব্যানারই দেখি, দেখি বিলবোর্ড। লাল –সাদা রঙ লাগানো হয় সড়ক বিভাজকে । আসল সৌন্দর্য কই ?এককালের স্বাস্থ্যকর নগরীতে এখন রোগের বীজ ঘুরে। 
ক্রিকেট পর্যটকরা চট্টগ্রামে আসবেন, অন্তর্জালে খুঁজবেন বেড়ানোর জায়গা। তারা জেনে যাবেন কক্সবাজারের কথা, ফয়স লেক, পতেঙ্গা, রাঙ্গামাটির কথা। তারা জানবেন বিশ্বের দীর্ঘতম বালুকাবেলা বাংলাদেশে। বিশ্বকাপ থেকে ফিরে যাওয়ার সময় তারা হয়তো এটাও জানবেন , বিশ্বের বৃহত্তম বালুকা-নগরী চট্টগ্রাম। সৌন্দর্য মানেই কি রাস্তায় আলোকসজ্জা? ঝাড়বাতি? সেতো রাতের সৌন্দর্য! দিনের বেলায়? ধুলোবালি? 
চট্টগ্রামে পর্যটকদের থাকার মত দুটি স্থান হচ্ছে জিইসি মোড়ের হোটেল, আর আগ্রাবাদের হোটেলগুলো। দুটিই নগরীর ব্যস্ততম স্থান। অথচ, এই দুটি স্থানে রাস্তা পারাপারের জন্য নেই কোন ফুটওভারব্রীজ! রাস্তায় নেই গাড়ি চলাচলের নির্দিষ্ট কোন লেন! ধুলিময় শহরের আতিথ্য গ্রহণ করবেন তারা, আর নিয়ে যাবেন আজব এক সভ্যতার অভিজ্ঞতা ! যেখানে বিশাল ডাস্টবিন পড়ে থাকে ব্যস্ততম রাস্তায়। সৌন্দর্য বলতে যেখানে বুঝানো হয় ইয়া বিশাল বিলবোর্ড! প্রাকৃতিক সৌন্দর্যের নগরীর প্রতি কারও দৃষ্টি আছে কি? আমাদের নগরপিতা বলে কেউ একজন আছেন সেটা ভুলে যাই। 
একজন বাংলাদেশী হিসেবে, চট্টগ্রাম নগরীর বাসিন্দা হিসেবে চট্টগ্রামের সম্পূর্ণ প্রস্তুতিতে আমি সন্তুষ্ট নই। সময় কিছুটা বাকি আছে। আমি এখনও আশাবাদী। শহরের ডাস্টবিন এবং ধুলোবালি নিয়ে কিছু করবেন কেউ। ফুটওভারব্রীজ চাইবো না আর । তবে, এটা একটা উপলক্ষ হতে পারত ,চট্টগ্রামবাসী কিছু টেকসই উন্নয়ন দেখত। টেকসই উন্নয়ন কি শুধুই ফ্লাইওভার আর রাস্তা? নেই ভালো ফুটপাত, সিগন্যাল ব্যবস্থা ।
জনগণের আইন মানার প্রবণতার যেই দৃশ্য আমরা নিয়ত দেখি তা যদি বিশ্বকাপ চলাকালীন দেখা যায়, তবেই সেরেছে। আমাদের প্রস্তুতিপর্ব দেখে গ্রামীণ প্রবাদ মনে পড়ে, ‘ বদনা নিয়ে আমরা তখনই দৌড়াই, যখন ......... কাছে এসে পড়ে!” 
মাননীয়, নগরপিতা, আমার নগরী নিয়ে আমি সন্তুষ্ট নই। তবুও আমি বাঙ্গালীর ক্ষমতায় বিশ্বাস রাখি। আমরা করব জয়।।
জয় বাংলা ! জয় বঙ্গবন্ধু! 

