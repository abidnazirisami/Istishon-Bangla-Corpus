জঙ্গিদের অর্থায়ন হয় কীভাবে_ 


শাহবাগ আন্দোলন শুরু হয়েছিল কাদের মোল্লার ফাঁসির রায়ের দাবিতে। সময়ের সঙ্গে যুক্ত হয় অনেকগুলো দাবি। তার মধ্যে রয়েছে জামায়াত শিবির পরিচালিত বিভিন্ন প্রতিষ্ঠান বন্ধের। আসলে সেগুলো বন্ধের চেয়ে অনেকেই জোর গলায় বলেছেন জামাত-শিবির পরিচালিত প্রতিষ্ঠানগুলোকে রাষ্ট্রায়ত্ব করে ফেলার। এর মধ্যে ব্যাংক, এনজিও, কোচিং সেন্টার, হাসপাতাল সব ধরনের প্রতিষ্ঠানই ছিল। 
যার মধ্যে সবচেয়ে আলোচিত ছিল ইসলামি ব্যাংক। আমার এখনও মনে পড়ে যেদিন থেকে শাহবাগে এসব প্রতিষ্ঠানের বিরুদ্ধে স্লোগান দেওয়া হচ্ছিল ঠিক তখন মূলধারার পত্রিকাগুলোতে বড় বড় করে ইসলামি ব্যাংক তাদের বিজ্ঞাপন চালিয়ে গেছে। তখন মিডিয়াগুলোর লাভ হয়েছে। এক সুযোগে ইসলামি ব্যাংক থেকে টাকা কামিয়ে নিয়েছে। যদিও নীতি-নৈতিকতা মাটির সঙ্গে তলিয়ে গিয়েছিল।
আমরা সবাই জানি ইসলামি ব্যাংক বাংলাদেশের অর্থনীতিতে এমন এক বিষাক্ত সাপ যাকে কোনওভাবেই বন্ধ করা যাবে না। কিন্তু তার ভেতর পরিস্কার করার উদ্যোগ বহুবার উঠেছে। বারবার বলা হয়েছে- ওই বিষাক্ত সাপের বিষগুলোকে বের করে নিলেই ইসলামি ব্যাংক রাষ্ট্রের কাছে গ্রহণযোগ্য হবে। বর্তমান দেশের জঙ্গী তৎপরতা বলেন আর জামাত-শিবিরের ধ্বংসাত্মক কার্যকলাপের জন্য যে অর্থায়ন যোগান দেওয়া হয় তার পেছনে রয়েছে ইসলামি ব্যাংক। 
যদিও সংবাদমাধ্যম মারফত জানলাম ‘জঙ্গিরা টাকা পায় কোত্থেকে, জানে না গোয়েন্দারা’। কি অদ্ভুত এই দেশ! জঙ্গিরা এক সময় ব্যাংক কিংবা এনজিওর মাধ্যমে টাকা আনলেও এখন নাকি বাংলাদেশ ব্যাংক অনেক কড়াকড়ি। তাই তারা টাকা জোগাড় করতে পারছেন না। তাহলে প্রশ্ন হচ্ছে এই টাকা তারা কোথা থেকে নিয়ে আসছে? ইসলামি ব্যাংকেও সরকার এখন শুদ্ধিকরণে নেমেছে বলে বাংলা ট্রিবিউনের রিপোর্ট ‘জামায়াতমুক্ত ইসলামী ব্যাংক চায় সরকার’ থেকে জানতে পারলাম। গোয়েন্দা সংস্থাগুলো নাকি তালিকা তৈরি করছে জামাত শিবিরের কারা কারা এই ব্যাংকে চাকরি করছে। বিষয়টি আশার সঞ্চার করে। 
তাহলে প্রশ্ন হলো এতো কড়াকড়ির পরও তারা অর্থ কোথা থেকে পায়? আমি নিশ্চিত তারা এখন ছিনতাই, ডাকাতি, অপহরণের সঙ্গে লিপ্ত হয়ে পড়েছে। সেভাবেই অর্থ জোগান নিচ্ছে। আর তাছাড়া বিভিন্ন মাধ্যম কিংবা বড় কোনও নেতার একাউন্টও তারা ব্যবহার করতে পারে।
২.
কিছুদিন আগে মোহাম্মদপুর থেকে দুজন জঙ্গিকে আটক করা হয়। যার মধ্যে একজন ওই দলের নেতা, আরেকজন হলেন অর্থযোগানদাতা। তমাল নামে ওই অর্থযোগান দাতা ছেলেটির বাবা কাস্টমসের বড় কর্মকর্তা। সংবাদমাধ্যম থেকে জানতে পারি তাদের নাকি ঢাকায় ১৭ টি বাড়ি আছে। অর্থাৎ প্রভাবশালী পরিবারের সদস্যদের দিকেই এখন নজর জঙ্গি সংগঠনগুলোর। এতে করে এইসব পরিবারের ছেলেদের কাছ থেকে তারা ফান্ডিং জোগাড় করতে পারবে।‘জঙ্গিদের টার্গেটে প্রভাবশালীদের সন্তানরা’ শিরোনামে এই প্রতিবেদন থেকে জানা যায় জঙ্গিবাদবিরোধী অভিযানে সম্প্রতি যাদের গ্রেফতার করা হয়েছে, তাদের অনেকেই সাবেক সেনা কর্মকর্তাসহ প্রভাবশালী ব্যক্তিদের সন্তান। অত্যন্ত আতঙ্কের সঙ্গেই বিষয়টির মীমাংসা আমরা আশা করছি।
এসবের মানে হলো জঙ্গিরা নানান উপায় অবলম্বন করে অর্থ যোগাড়ের চেষ্টা চালাচ্ছে। একটি মাধ্যম বন্ধ হলেও আরেকটি মাধ্যম বেছে নিচ্ছে। অর্থাৎ আইন-শৃঙ্খলা বাহিনীকেও আরও শক্তিশালী হতে হবে। প্রযুক্তি নির্ভর হতে হবে। জঙ্গিদের মানসিকতা বুঝতে হবে। ধরা পড়া জঙ্গিদের কাছ থেকে তারা আসলে কি ধরনের তথ্য পায় তা সম্পর্কে সবাই অজানা। কিংবা যারা ধরা পড়ছেন তারা আসলেই জঙ্গি কিনা নাকি কোনও কারণে ফেসে গেছেন এসব বিষয়ও যাচাই করার প্রয়োজন রয়েছে। যদিও পুলিশ বিষয়টি বরাবরই অস্বীকার করে আসছে। তারা সবসময়ই বলে আসছে, পুলিশ কখনও কাউকে আসামী সাজায় না। তথ্যপ্রমাণের ভিত্তিতেই আটক করা হচ্ছে। তারপরও আশাহত হই যখন একজন উর্ধ্বতন কর্মকর্তা বলে ফেলেন, ‘বাংলাদেশ থেকে কখনও জঙ্গি নির্মূল হবে না’। 

