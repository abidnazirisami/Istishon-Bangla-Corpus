৮ আগস্ট পায়ে হেঁটে সুন্দরবনে লং মার্চ 


 বন্ধুগণ, এই দেশে কত কি ঘটে! একটা ইস্যু নিয়ে পড়ে থাকলে তো আমাদের চলে না। তাই সুন্দরবনের কথা আমরা অনেকেই ভুলে গেছি। যে দু' একজন মনে রেখেছেন, তারাও নানা কাজে এত বেশি ব্যস্ত যে, তাতে কোনো ফায়দা হচ্ছে না। ওদিকে সরকার ভারতের সঙ্গে জোট বেঁধে সুন্দরবনের কবর খুঁড়েই চলেছে। এরকম সময়ে আমরা তরুণ প্রাণের মেলা- 'মৌলিক বাংলা' ডাক দিয়েছি সুন্দরবন বাঁচাতে আবার একজোট হবার। আগামী ৮ আগস্ট, শুক্রবার সকাল ১০ টায় জাতীয় প্রেসক্লাবের সামনে থেকে শুরু হবে পায়ে হেঁটে লং মার্চ। সুন্দরবন নিয়ে যে প্রাণীর উদ্বেগ আছে, তার জন্য আমাদের দ্বার খোলা। তবে দেশবিরোধীদের জন্য কিছুতেই নয়।

আমরা জানি, সময়ের তরুণ ঘরে বসে আছে। তবে এও জানি, সুন্দরবন বাঁচানোর জন্য বাঙালি সন্তানের রক্তের অভাব হবে না, এখানে প্রয়োজন প্রকাশ মাত্র। তাই সময়ের তরুণদের সংগঠন 'মৌলিক বাংলা' পায়ে হেঁটে ঢাকা থেকে সুন্দরবন পর্যন্ত ২০৪ কি.মি. লম্বা এক সংগ্রামের ডাক দিয়েছে। এ অভিযান আমাদের শুদ্ধি অভিযান, নিজেদের গড়ার অভিযানও বটে। এনটিপিসি নিয়ে আগে অনেক কথাই হয়েছে। এখন সেখানে আরো যুক্ত হয়েছে ওরিয়ন দালাল প্রুপের ধ্বংসযন্ত্র। আমরা কি বসে বসে সুন্দরবনকে ভারতের হয়ে যেতে দেখব? ঘনবসতির এই দেশ বনবিহীন হলে কী পরিণতি হবে আমাদের? ভবিষ্যত কি আমাদের একটুও ভাবায় না?
ভূমি কাঁপিয়ে, কয়লা জ্বালিয়ে রয়েল বেঙ্গল টাইগারকে হারাতে বসেছে বাংলাদেশ। শুধু ভারতবর্ষ নয়, সারা পৃথিবীতেই সুন্দরবন একমাত্র বৃহৎ সমুদ্র উপকূলীয় বন। সাগরের লোনাপানিতে যার উদ্ভিত বেঁচে থাকতে পারে। বিপুল এই প্রাণবৈচিত্র্য এখন এদেশের সরকার ধ্বংস করতে চাচ্ছে শুধু ব্যবসার জন্য। ভারতের ব্যবসাও আছে, উপরিও আছে। উপরিটা হলো, বনের সবকিছু হয়ে যাবে তাদের। সুন্দরবনের কপালে কয়লা ভিত্তিক বিদ্যুৎ কেন্দ্র নির্মাণ করবে এবং বিশাল বিশাল কয়লা ভরা জাহাজ ভারত থেকে সুন্দরবনের ভিতর দিয়ে, তছনছ করতে করেত রামপালে আসবে। এভাবে ধ্বংস হয়ে যাবে বাংলাদেশ অংশের সুন্দরবন। প্রাকৃতিক পশুপাখি ও বৈচিত্র্য হবে ভারতের একক সম্পত্তি। তাদের মহাপ্রকল্প ইন্ডিয়ান ন্যাশনাল পার্কে ঙ্গিয়ে টিকেট কেটে তারের কেবলে চড়ে আমরা তখন সুন্দরবন খুঁজব। এই হলো দেশ, মাটি, প্রাণ ও আগামীর বিরুদ্ধে ষড়যন্ত্র। এ ষড়যন্ত্র আমাদের রুখতেই হবে। 
লং মার্চে সকলের সহযোগিতা, ভালবাসা, স্নেহ, মায়া, দয়া কামনা থাকবে। বাকিদের চামড়ার মুখ সম্পর্কেও আমরা অবহিত। মৌলিক বাংলা, দেশকে ভালবাসার জন্য এক জীবন বাজি রেখেছে, তাই তার পরোয়া নেই। দেশপ্রেমিকদের সঙ্গী করে, শুধুই ভালবেসে সবুজ সুন্দরবন বাঁচাতে তারা এই দীর্ঘ পথ পায়ে হেঁটে যাবে, লড়ে যাবে। 
লং মার্চ সম্পর্কে যেকোনো তথ্যের জন্য যোগাযোগ-
ফেসবুক : https://www.facebook.com/shoshan.thakoor?
আলাপন : ০১৮১৯৭০৪৩২১। অথবা, ০১৭৪৬০৭৯৩৯৬।

