গুগল বাসে কী আছে তা এক নজরে জেনে নেওয়া যাক।


 গুগল বাসে কী আছে তা এক নজরে জেনে নেওয়া যাক।
 পৃথিবীর সবচেয়ে বড় সার্চ ইঞ্জিন গুগল বুধবার ঢাকার রাস্তায় ‘গুগল বাস বাংলাদেশ প্রকল্প’ চালু করেছে। মূলত শিক্ষার্থীদের ইন্টারনেট সম্পর্কে সম্যক ধারণা দিতেই বিশ্বের দেশে দেশে এ সেবার সম্প্রসারণ করেছে প্রতিষ্ঠানটি। বাংলাদেশের প্রতিবেশি দেশ ভারতেও গুগল বাস সেবা চালু হয় ২০০৯ সালের নভেম্বর মাসে। তার ঠিক পাঁচ বছর পর গতকাল বুধবার বাংলাদেশে যাত্রা শুরু করলো গুগল বাস (ঢাকা মেট্রো-স ১১-০২৪১)।
গুগল বাসে যা ভালোঃ
গুগল বাস দেখতে অনেকটা ৫২ সিটের বাসের মতো, বেশ দীর্ঘ। অনেকটা ভলভো বাসের মতোও। বিশাল এই বাসটার সব আকর্ষণ ভেতরে। তবে বাসের বাইরের অংশটা সাদা রঙের। সেই সাদার মাঝে ফুটে রয়েছে গুগল বাস লোগোসহ ছবি। পাশে লেখা গুগল বাস বাংলাদেশ পাওয়ারড বাই গুগল। বাসের সামনের স্ক্রিনের ওপর লেখা গুগল বাস বাংলাদেশ। বাসের ভেতরে রয়েছে মাত্র তিনটি আসন। যেহেতু এটি যাত্রী পরিবহন করার কোনও বাস নয়, তাই সিট কয়টি সেটা নিয়ে মাথা না ঘামালেও চলবে। মাথা ঘামানোর বিষয় রয়েছে অন্য জায়গায়।
বাসটির ভেতরে রয়েছে আলোর খেলা। লেজার দিয়ে আলোকে বিভিন্ন আকৃতি দেওয়ার চেষ্টা করা হয়েছে। কমলা রঙের আলো (কারো কাছে হলুদও মনে হতে পারে) বেশ চোখ কাড়ে। বাসের ভেতরের দেওয়ালে বা গায়ে রয়েছে চার ধরনের রং। এক পাশে রয়েছে হলুদ এবং সবুজ এবং অন্য পাশে রয়েছে গাঢ় লাল ও নীল রং। বাসের ভেতরটা ঝাঁ চকচকে। স্টেইলেস স্টিলে মোড়ানো। মেঝেটাও তাই। এ কারণে আলোর খেলা জমে ওঠে। দেওয়ালে ঝোলানো রয়েছে ৮টি মনিটর। প্রথম দেখায় ওগুলোকে টেলিভিশন ভুল হতে পারে যে কারো। আসলে ওগুলো টাচ স্ক্রিন মনিটর। এসবে রয়েছে উচ্চগতির ইন্টারনেট সংযোগ। শিক্ষার্থীরা বা যে কেউ মনিটরের স্পর্শকাতর পর্দা ছুঁয়ে ছুঁয়ে ঢুকে যেতে পারেন ভার্চুয়াল দুনিয়ায়।

