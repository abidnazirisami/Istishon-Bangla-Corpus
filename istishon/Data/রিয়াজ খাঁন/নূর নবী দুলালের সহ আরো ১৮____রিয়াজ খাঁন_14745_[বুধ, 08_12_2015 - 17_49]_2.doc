নূর নবী দুলালের সহ আরো ১৮___


সরকারের মন্ত্রী, বিশ্ববিদ্যালয়ের
শিক্ষক, সাংস্কৃতিক কর্মী, গণজাগরণ
মঞ্চের সংগঠক ও ব্লগারসহ ১৯ জনকে
হত্যার হুমকি দিয়ে নতুন করে চিঠি
পাঠিয়েছে 'ইত্তেহাদুল মুজাহিদিন'
নামের কথিত একটি সংগঠন। আজ বুধবার
বিভিন্ন গণমাধ্যমের কার্যালয়ে
পাঠানো এই চিঠিতে হুমকির শিকার
ব্যক্তিদেরকে ইসলাম ও মাদ্রাসা
শিক্ষার দুশমন, নাস্তিক, সিলেট
বিদ্বেষী, সিলেটের কলঙ্ক,
স্যাটানিক ব্লগার হিন্দুস্তানি
দালাল ও মুসলিম নাম সর্বস্ব মুনাফিক
বলে আখ্যায়িত করা হয়েছে।
হুমকিপ্রাপ্ত ব্যক্তিদের অধিকাংশের
বাড়ি সিলেটে এবং চিঠিটি পোস্ট
করা হয় সিলেট থেকে।
এ ব্যাপারে জানতে চাইলে ডিবি
পুলিশের যুগ্ম কমিশনার মনিরুল ইসলাম
বলেন, চিঠির বিষয়ে খোঁজ খবর
নেওয়া হচ্ছে। আসলেই এ ধরনের কোন
সংগঠনের অস্তিত্ব আছে কি না
সেটারও তদন্ত চলছে।
এদিকে গণমাধ্যমের কার্যালয়ে
পাঠানো চিঠি বা খামে ইত্তেহাদুল
মুজাহিদিন নামক সংগঠনটির কোনো
ঠিকানা বা নেতার নাম দেওয়া
হয়নি। কম্পিউটারে কম্পোজ করা
চিঠিতে সিলেটের কিছু আঞ্চলিক
শব্দ ব্যবহার করা হয়েছে। হুমকি দিয়ে
কথাগুলো লেখা হয়েছে ছড়ার মতো
করে। খামের ওপর সিলেটের একটি
পোস্ট অফিসের সিল ও ১০ অগাস্ট
পোস্ট করার বিষয় উল্লেখ রয়েছে।
জানা গেছে, চিঠিতে মোট ২০
জনের নাম ছিলো। এর মধ্যে
তালিকার এক নম্বরে থাকা ব্লগার
নীলাদ্রি চট্টোপাধ্যায়ের নাম লাল
কালি দিয়ে কেটে দেওয়া হয়েছে।
গোড়ানের নিজ বাসায় গত ৭ আগস্ট
তাকে কুপিয়ে হত্যা করা হয়। এ
ছাড়াও ওই চিঠিতে
ধারাবাহিকভাবে ব্লগার আরিফ
জেবতিক, সুশান্ত দাশ গুপ্ত, সিলেটের
শাহজালাল বিজ্ঞান ও প্রযুক্তি
বিশ্ববিদ্যালয়ের শিক্ষক অধ্যাপক
মুহাম্মদ জাফর ইকবাল, ভাস্কর
ফেরদৌসী প্রিয়ভাষিণী, আব্দুর
রহমান (পরিচয় অজ্ঞাত), শিক্ষামন্ত্রী
নুরুল ইসলাম নাহিদ, সমাজকল্যাণমন্ত্রী
সৈয়দ মহসিন আলী, উদীচী
শিল্পীগোষ্ঠীর মকবুল হোসেন ও
সুরঞ্জিত সেনগুপ্ত এমপির নাম রয়েছে।
তা ছাড়াও তালিকায় রয়েছে ব্লগার
আরিফুর রহমান, অমি রহমান পিয়াল,
হুমায়ুন আজাদের ছেলে অনন্য আজাদ,
গণজাগরণ মঞ্চের সংগঠক মাহমুদুল হক
মুন্সি, মারুফ রসুল, বেসরকারি একটি
বিশ্ববিদ্যালয় শিক্ষক ও অর্থনীতিবিদ
আরাফাত রহমান, ব্লগার নির্ঝর
মজুমদার, ড. আতিক, আশফাক আনুপ ও নূর
নবী দুলালের নামও।
উল্লেখ্য, চিঠির শেষ অংশে লেখা
হয়েছে-'মরন একদিন হবেই বন্ধু, আজ
নয়তো কাল/খোদার লাগি খোদার
দুশমনের লইবো তাহার প্রাণ.../ নবীর
অপমানে কাদে না তোমার মন!/ কি
তোমার পেহচান (পরিচয়)? মরন একদিন
হবেই বন্ধু.../লও জালিমের জান...'।
এর আগে চলতি বছরে তিন দফায়
চিঠির মাধ্যমে বিশিষ্ট নাগরিকদের
হত্যার হুমকি দেয় আনসারুল্লাহ
বাংলা। প্রথমে গত ২০ মে ঢাকা
বিশ্ববিদ্যালয়ের উপাচার্য আ আ ম স
আরেফিন সিদ্দিকসহ ১০ জনকে হত্যার
হুমকি দেয়া হয়। এরপরে ৪ জুন
স্বরাষ্ট্রমন্ত্রী আসাদুজ্জামান খাঁন
কামালসহ সাত বিশিষ্টজনের নামে
চিঠির মাধ্যমে হত্যার হুমকি দেওয়া
হয়। সর্বশেষ গত ১৬ জুন তথ্যমন্ত্রী
হাসানুল হক ইনুসহ ২৫ জনকে হত্যার হুমকি
দিয়ে চিঠি পাঠানো হয়। তবে এসব
ঘটনায় কোন আসামি গ্রেপ্তার বা
কোন ক্লু উদ্ধার করতে পারেনি
ডিবি পুলিশ।
কপিপেষ্ট পোষ্ট।
কালের কন্ঠ,link:- http://www.kalerkantho.com/online/national/2015/08/12/255646

