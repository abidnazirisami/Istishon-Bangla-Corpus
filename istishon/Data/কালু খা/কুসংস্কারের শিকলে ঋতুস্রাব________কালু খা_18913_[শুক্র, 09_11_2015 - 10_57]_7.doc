কুসংস্কারের শিকলে ঋতুস্রাব_______


তখন আমি মাত্র ক্লাস এইটে পড়ি। আমার খুবই কাছের এক বান্ধবী বৃষ্টি(ছদ্মনাম)। ওর মামার বিয়েতে গিয়েছি ওর পরিবারের সাথে। বৃষ্টি যদিও কিছুদিন আগেই চলে গিয়েছিল, পরীক্ষা থাকার কারণে আমি পরে ওর পরিবারের অন্য সদস্যদের সাথে গিয়েছিলাম। বিয়ে বাড়িতে পৌছানোর পর লোকে লোকারণ্য বাড়িতে অতগুলো অপরিচিত মানুষের মধ্যে কেমন যেন আনইজি ফিল করছিলাম। আমি খুজছিলাম আমার ফ্রেন্ডকে। কিছুক্ষণ খুজেও না পেয়ে আমি ওর মার কাছে যাচ্ছিলাম বৃষ্টি কোথায় আছে শুনতে। তখনই আন্টি এসে বলল বৃষ্টি রুমে বসে কাঁদছে, দেখতো থামাতে পারো কিনা। কান্নার কথা শুনে বেশ অবাকই হলাম। বিয়ে বাড়িতে এসে এত মজার মধ্যে তো কারোর কাঁদার কথা না! তাহলে কি হল ওর? নিশ্চয় কোনো সমস্যা। ও যে রুমে ছিল, ঢুকে দেখলাম সেখানে আরো বেশ কয়েকজন মহিলা। বৃষ্টি আমাকে দেখে বাইরে বেরিয়ে এসে আমাকে নিয়ে চলে গেল ছাদে। আমি ওকে কান্নার কারণ জিজ্ঞেস করলাম, ও বলল, "মেয়ে হয়ে জন্ম নিয়েই ভুল করেছি"। তখনও ব্যাপারটা বুঝলাম না। ওকে আবার বললাম,"বল না কি হয়েছে!"।
ওকে আরোও কয়েকবার পিড়াপিড়ি করার পর অবশেষে চোখ মুছে-টুছে ওর উত্তর,"আমার পিরিয়ড শুরু হয়েছে গতকাল। আগামী কাল মামার বিয়ে। আমাকে কেউ বরযাত্রী নিয়ে যাবে না। সবাই বলছে এ অবস্থায় আমি মামার বিয়েতে গেলে নাকি অমঙ্গল হবে!"
সেদিন ওর কথা শুনে সত্যি অবাক হয়ে গেছিলাম আমি। যদিও পরে অনেক পিড়াপিড়ির পর শর্ত সাপেক্ষে বৃষ্টি বরযাত্রী যাওয়ার সুযোগ পেয়েছিল। শর্তটা ছিল-ও মামা বা হবু মামীর ধারে কাছেও যেতে পারবে না বিয়ে শেষ হওয়ার আগ পর্যন্ত। আমার জন্য আরো চমক অপেক্ষা করছিল যখন আমরা সবাই ফুলের মালা গাঁথছিলাম বৃষ্টির মা এসে বলল বৃষ্টি যেন একটাও মালা না গাঁথে। 
উল্লেখ্য, বৃষ্টির বাবা-মা দুজনই শিক্ষিত এবং দুজনই টিচার।
মাসিক নিয়ে এরকম অনেক কুসংস্কার বিদ্যমান আমাদের সমাজে। সমাজ ঋতুস্রাবকে স্বাভাবিক দৃষ্টিতে দেখতে পারেনা। 
ঋতুস্রাব সম্পূর্ণ স্বাভাবিক একটি বিষয়। নিয়মিত এবং স্বাভাবিক ঋতুস্রাব একটি মেয়ের প্রজনন স্বাস্থের সুস্থতার নির্দেশক।
মাসিকের সময় অনিষিক্ত ডিম্বানু রক্তের সাথে যোনিপথ হয়ে দেহের বাইরে বেরিয়ে আসে। সাধারণত নির্দিষ্ট দিনের ব্যবধানে এই প্রক্রিয়া পুনঃপুনঃ চলতে থাকে এবং প্রতিবার ৫-৭ দিন স্থায়ী হয়।
প্রতিটি নারীরই মাসিক হয়। এদিক থেকে দেখতে গেলে এটি অতিসাধারণ একটা বিষয়। আমাদের সমাজে মাসিক নিয়ে ঢাক গুড়গুড় করার একটা প্রবণতা আছে। ছেলেরা তো নয়ই অধিকাংশ মেয়েও এই অতি সাধারণ ঘটনাকে সাধারণভাবে দেখতে বা নিতে পারে না। এর অন্যতম কারণ- পরিবার থেকে মাসিক সম্পর্কে বিরুপ ধারণা পাওয়া। এমনকি সামাজিক এবং ধর্মীয় রীতিনিতিগুলোও প্রতি মুহূর্তে একটি মেয়েকে জানান দেয়- পিরিয়ড নোংরা বা পাপের কিছু একটা। 
পিরিয়ড চলাকালীন একটি মেয়ে কোনো ধর্মীয় উপাসনালয়ে ঢুকতে পারে না, প্রার্থনা করতে পারে না, ধর্মীয় কোনো অনুষ্ঠানে অংশ নিতে পারে না। সমাজের এই রীতিগুলোই যথেষ্ট যে কারোর মনে পিরিয়ড সম্পর্কে পাপবোধ জন্মাতে।
বর্তমানে যদিও ব্যপক প্রচারণার ফলে সমাজে কিছুটা সচেতনতা সৃস্টির ফলে কাপড়ের পরিবর্তে মেয়েরা স্যানিটারি ন্যাপকিনের দিকে ঝুকছে তবুও দেখা যায় বেশিরভাগ ক্ষেত্রে ন্যাপকিন এমনভাবে কাগজে মুড়িয়ে আনা হগ যেন তা নিষিদ্ধ কোনো বস্তু, হয়তো কোনো মাদকদ্রব্য বা অস্ত্র। 
সচেতনতার অভাবে অনেক মেয়েই ইনফেকশনের শিকার হয়। অপরিচ্ছন্ন কাপড় ব্যাবহার, দীর্ঘসময় প্যাড চেঞ্জ না করা সঠিক পরিচর্যার অভাব ইত্যাদির কারণে ছত্রাকের আক্রমণ ঘটতে পারে।
আমাদের শিক্ষিত সমাজ শিক্ষিত হলেও প্রগতিশীল নয়।
কিছুদিন আগে আমার এক মামাতো বোনকে আমি পড়াতাম। ও ক্লাস সেভেনের ছাত্রী।তো আমি খেয়াল করলাম ও আমার কাছে সব বই নিয়ে আসলেও কখনো 'শারিরিক শিক্ষা' বইটা নিয়ে আসে না। আমি ওকে একদিন বললাম, "শারিরিক শিক্ষা বই থেকেও তো প্রশ্ন আসবে , ওটা আনিস না কেন?" ও একটু মুচকি হেসে চুপ করেই থাকল। আমার বোনের স্কুলেই আমার আরো দুজন ভাই পড়ত। আমি আমার ভাইদের কাছ থেকে খোজ নিয়ে জানতে পারলাম শারিরিক শিক্ষা বইয়ের বয়সন্ধী এবং পিরিয়ড নিয়ে আলোচনা করা অংশটুকু টিচাররা এড়িয়ে যান। টিচাররা বলেন ওটুকু নিজেরা বাড়িতে পড়ে আসতে। 
টিচাররা যদি সংকোচ বোধ না করে ক্লাসে এই স্বাভাবিক বিষয়গুলো বোঝান এবং পড়ান তাহলে কিন্তু পিরিয়ড নিয়ে অনেক অজ্ঞতা এবং কুসংস্কার দূর হয়ে যাবে। ছেলেমেয়েরাও বুঝতে শিখবে পিরিয়ড অত্যন্ত স্বাভাবিক এবং প্রাকৃতিক একটি বিষয়।
সমাজে কিন্তু পিরিয়ড নিয়ে ঢাক গুড়গুড়ের অভ্যাসটা আবহমান কাল ধরে চলে আসছে। মার কাছ থেকে মেয়ে শিখছে, মেয়ে আবার মা হচ্ছে, সেও মেয়েকে শিক্ষা দিচ্ছে পিরিয়ড অপবিত্র। এত সহজে এই কুসংস্কার যাবে না। নারী পুরুষ উভয়কেই এই কুসংস্কার দূরীকরণে ভুমিকা রাখতে হবে। একজন নারী পিরিয়ড নিয়ে কথা বললে পুরুষ যদি তা নিয়ে হাসাহাসি করে তাহলে নারীটিও একদিন সাহস হারিয়ে ফেলবে। 
ধর্মীয় রীতিগুলোর চেঞ্জ করা দরকার। ধর্মগুলো যদি ঋতুস্রাবকে স্বাভাবিক ভাবে না দেখে তাহলে আমাদের মত ধর্মভীরু দেশে কুসংস্কারগুলো থেকেই যাবে। ধর্ম হোক মানুষের জন্য, মানুষ ধর্মের জন্য না।
শিক্ষকদের এগিয়ে আসতে হবে। ক্লাসে যদি ছেলেমেয়ে পাশাপাশি বসে পিরিয়ড এবং এর কারণ সম্পর্কে জানতে পারে তাহলে তাদের মনে আর এই ভাব টা থাকবে না যে পিরিয়ড নিষিদ্ধ-গোপন কিছু।
পরিবারও এখানে রাখতে পারে উল্লেখযোগ্য ভুমিকা। বয়সন্ধীতে বাবা-মা যদি ছেলেমেয়েকে পাশাপাশি বসিয়ে যৌনতা সম্পর্কে জ্ঞান দেন তাহলে ছেলেমেয়েদের মধ্যে থেকে নিষিদ্ধ নিষিদ্ধ ভাবটা চলে যাবে এবং তাদের বিপথগামী হওয়ার সম্ভাবনাও কমে যাবে।

