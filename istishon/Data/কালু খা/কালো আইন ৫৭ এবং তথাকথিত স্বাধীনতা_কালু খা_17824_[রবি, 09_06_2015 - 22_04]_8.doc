কালো আইন ৫৭ এবং তথাকথিত স্বাধীনতা


কালো আইন ৫৭ ধারার শিকার আরো একজন।
দিনাজপুর হাবিপ্রবি এর সিএসই (CSE)এর চুড়ান্ত পর্বের ছাত্র আল মাসুদ অলি। তার বিরুদ্ধে অভিযোগ আনা হয়েছে ইসলামবিরোধী প্রচারণার অর্থাৎ ধর্ম অবমাননার। মাসুদ কিন্তু আবার নাস্তিকও নন। স্ট্যাটাসে বিরোধীতা করেছিলেন তাবলিগ জামাতের। এটাই তার অপরাধ। নিউজটা প্রথমে আমারো চোখে পড়েনি। 
কালো আইন ৫৭ ধারার কাজই হচ্ছে মানুষের ভোকাল কর্ড চেপে ধরা। আপনি আপনার মনের কথা বলতে পারবেন না। আপনার কথা আরেকজনের ভাল না লাগলেই আপনার নামে মামলা করে দিবে। যেমন ধরুন আপনার জিএফের সাথে আপনার ব্রেকআপ হলো। আপনি ব্রেকআপের কারণ সহ একটা পোস্ট দিলেন যেটা হয়তো আপনার জিএফের পছন্দ হল না, আপনার জিএফ আপনার নামে মানহানির কেস করে দিল। অথবা আপনি রাজা রামমোহন রায়। আপনি সতীদাহ প্রথার বিরুদ্ধ্ব একটা পোস্ট করলেন।এতে দেশের আপামর জনতা ধর্মানুভুতিতে আঘাত লাগলো, তথাকথিত আইজিপি মার্কা সীমা লঙ্ঘিত হল এবং আপনার নামে মামলা করা হল। এরকমও হতে পারে , আপনাকে ধর্ষণ করা হল। ধর্ষক প্রভাবশালী হওয়ায় থানায় যেয়ে মামলা করতে পারলেন না। বাড়িতে এসে মনে দুঃখে একটা স্ট্যাটাস দিলেন ধর্ষণের ঘটনা নিয়ে। এতে আবার ধর্ষকের মানের হানী ঘটলো। এ তিনটি ক্ষেত্রেই আপনি ৫৭ ধারার আওতায় পড়বেন। অপরাধ প্রমাণিত হলে আপনার সর্বনিম্ন ৭ বছরের জেল। এর আগে জামিন পাওয়ারও সম্ভাবনা নেই যদি না কোনো মাননীয় মন্রী অথবা মন্ত্রীর বেয়াই ওই ঘটনার সাথে জড়িত থাকেন। লঘু পাপে গুরু দন্ড।
অলি সাচ্চা মুসলিম। কিন্তু তাবলিগ জামাতের বিপক্ষে। যেমন ধরেন শিয়ারা সুন্নিদের বিপক্ষে। এরকই একটা অবস্থা।
অলি আবার অনলাইন একটিভিটিস্টদের মেইন সার্কেল থেকে অনেক দুরের একজন মানুষ। সেলিব্রেটি গোছের কোনো ব্লগার, সাংবাদিক বা লেখকও না। আমার মতই একজন ছা-পোষা মানুষ।
অলিরও কিন্তু বাকস্বাধীনতা হরণ করা হয়েছে। নিজের মত প্রকাশের অভিযোগে অলি বন্দি। যে কারণে গ্রেপ্তার হয়েছিলেন আসিফ, প্রবীর শিকদার। প্রবীর শিকদার গ্রেপ্তারের পর অনলাইন জুড়ে তুমুল উত্তেজনা ছড়িয়ে পড়েছিল। অবশ্য তার কারণও ছিল। উনি একজন প্রবীন সাংবাদিক, শহীদ সন্তান। সরকার বাধ্য হয়েছিল প্রবীর শিকাদারকে জামিন দিতে, যদিও অজামিন যোগ্য মামলায় জামিন কিভাবে হলো অতশত আমি বুঝিনা। মামলায় বেয়ানুভুতি জড়িয়ে গেলে এমনটা হয়ে থাকে হয়তো। আপাত ভাবে মুক্তিতেই খুশি,যদিও মামলাটি এখনো আছে।
ধর্ম অবমাননার বিষয়টিও আমার কাছে ক্লিয়ার না। আপনি যে কোনো একটি ধর্মমতের সমালোচনা করলেই তা হয়ে যাচ্ছে ধর্ম অবমাননা। ঈশ্বর বুঝি ধর্ম রক্ষা করতে করতে ক্লান্ত হয়ে গেছেন। তাই এখন সরকার, পুলিশ প্রশাসন ঈশ্বরের সেই মহাগুরুত্বপূর্ণ দায়িত্ব - ধর্ম রক্ষার দায়িত্ব পালনে ব্যস্ত।
দুবছর আগে বিভিন্ন শত্রুতার জেরে একটি ছেলে আমার মামার মাথা ফাটিয়ে দেয়। এলাকার পরিস্থিতি উত্তপ্ত ছিল। আমি সহ আমার পরিবার এবং এলাকার অনেকে একের পর এক থানায় ফোন করতে থাকি। পুলিশ কিন্তু আসেনি। পুলিশ এসেছিল পরেরদিন। তাও ঘুষ নিয়ে। কিন্তু ধর্মানুভুতির কেইসগুলো পুলিশ এত আগ্রহের সাথে কেন হ্যান্ডেল করছে এটা ভাববার বিষয়। কোনো স্বার্থ তো নিশ্চয় আছে। ইহলৌকিক না হলেও পরোলৌকিক স্বার্থের আশা তো অবশ্যয়। 
কিছুদিন আগে নিলয় হত্যার পর পুলিশ বলেছিল কারোর বেডরুমে গিয়ে নিরাপত্তা দেওয়া সম্ভব না। কিন্তু বেডরুমে কে কি ধর্ম পালন করছে, কেউ বেডরুমে বসে কয়টা ধর্ম পালন করছে, ধর্মের অবমাননা করছে কিনা এটা কিন্তু পুলিশ ঠিকই মনিটর করছে। বেডরুমে মানুষকে নিরাপত্তা দিতে না পারলেও বেডরুমে ধর্মের নিরাপত্তা ঠিকই দিচ্ছে।
এর উজ্বল দৃষ্টান্ত ঠাকুরগাঁও শহরের শাহপাড়া এলাকায় নিজ ঘরে কোরআন পাঠ করা ও
মূর্তি রাখার অপরাধে সোলেমান (৬১) ও তার স্ত্রী নূরজাহানকে (৪৫) আটক করেছে পুলিশ।
এ ব্যাপারে সংশ্লিষ্ট থানার ওসির বক্তব্য,"একটি মানুষ কখনই দুটি ধর্মের অনুসারী হতে পারে না। ধর্মীয় অনুভূতির আঘাতের অভিযোগেই তাদেরকে আটক করা হয়েছে।"
 অর্থাৎ এখানেও তথাকথিত সীমা লঙ্ঘিত হয়েছে। যদিও কোন ধারায় গ্রেপ্তার তা জানা যায় নি। আচ্ছা কে কি ধর্ম পালন করবে তা নির্ধারণ করা কি পুলিশের কাজ?
আমি বুকশেলফের একই তাকে পাশাপাশি কোরান, বাইবেল, পুরাণ, গীতা রাখি। কবে জানি পুলিশ এসে আমাকেই ধরে নিয়ে যায়!
সবার কাছেই তার নিজের স্বাধীনতা অনেক বড় একটা বিষয়। স্বাধীনতাহীন মানুষ খাচায় বন্দি পাখির মত। ব্যক্তিগত মত প্রকাশের স্বাধীনতা একান্ত গুরুত্বপূর্ণ। অলি সে আমার মত ছাপোষা ব্যক্তি বা অন্ধবিশ্বাসে বিশ্বাসী যেই হোক না কেন নিজের মত প্রকাশের জন্য তার ৫৭ ধারায় গ্রেপ্তার কিছুতেই মেনে নেওয়া যায় না, এট লিস্ট আমরা মানতে পারি না যারা রাতদিন ৫৭ ধারার গুস্টি উদ্ধার করছি।
নিশ্চয় মুক্তমনারা সবার স্বাধীনতাকে সম্মান করে।

