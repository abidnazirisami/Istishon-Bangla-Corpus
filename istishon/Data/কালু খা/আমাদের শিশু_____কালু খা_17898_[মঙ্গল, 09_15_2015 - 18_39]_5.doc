আমাদের শিশু____


কতটা নিরাপদ আমাদের শিশুরা? কেমন শৈশব পাচ্ছে তারা? আমাদের সমাজ শিশুদের যে শৈশব উপহার দিচ্ছে তা শিশুদের মানসিক বিকাশের ক্ষেত্রে কতটা সহায়ক? এরকম বেশকিছু প্রশ্ন জমে আছে আমার মনে।
১.
একজন মানুষের মানসিক বিকাশ ঘটে তার শৈশবে। একটি সুন্দর শৈশব আমাদের উপহার দিতে পারে একটি সুন্দর ভবিষ্যত। শৈশবের প্রতিটি বিষয় মানুষের মনে গভীরভাবে দাগ কাটে। শৈশবের পরিবেশই নির্ধারণ করে পরবর্তীতে শিশুটির চরিত্র, ব্যবহার, চালচলন কেমন হবে।কারণ শিশু শিক্ষাগ্রহণ করে তার পরিবেশ থেকে।
সামাজিকিকরণের প্রথম এবং প্রধাণ প্রতিষ্ঠান পরিবার। বেশিরভাগক্ষেত্রেই নির্যাতনটা শুরু হয় এই পরিবার থেকেই। বাবা-মা হয়তো অনেক সময়ই শিশুসন্তানকে ডিসিপ্লিন্ড করার জন্য একটু বেশিই শাসন করেন।শাসন করা খারাপ কিছু না। কিন্তু শাসনটা হতে হবে বয়সোচিত। না হলে শিশুর মধ্যে বিভিন্নধরণের মানসিক বিকারতা দেখা দিতে পারে। 
আমরা মধ্যম আয়ের দেশে পরিণত হয়েছি। মধ্য আয়ের দেশ হিসেবে ঘোষণা করার কিছুদিন পরই মেইনস্ট্রিমের নিউজ - জাকাতের কাপড় নিয়ে যেয়ে ২৭ জনের পদদলিত হয়ে মৃত্যু। এ থেকেই স্পষ্ট হয় খাতা কলমে মধ্য আয়ের দেশে পরিণত হলেও দারিদ্র আগের স্থানেই থেকে গেছে বলা চলে। এই দারিদ্রের শিকার হয়ে দরিদ্র বাবা-মা বাধ্য হচ্ছেন রাজন-রাকিবের মত শিশুদের শ্রমিকের কাজ করাতে।
গরীব পরিবারগুলোতে এমনিতেই জন্ম নিয়ন্ত্রণের হার অনেক কম। অজ্ঞ এসব ব্যক্তির জন্ম নিয়ন্ত্রণ এবং অতিরিক্ত জনসংখ্যা বৃদ্ধির কুফল সম্পর্কে জ্ঞান শূণ্যের কোঠায়। এসব পরিবারের পিতা-মাতা শুধুমাত্র সন্তান জন্ম দিয়েই খালাস। একটু বড় হলে ছেলে সন্তানকে পাঠায় হোটেল, গ্যারেজ বা অন্যকোনো কাজে।। আর মেয়ে শিশুদের বেশিরভাগেরই পরিণত বয়সের আগেই বিয়ে হয়ে যায়। এসব শিশুদের এই বয়সে যেখানে স্কুলে যাওয়ার কথা ছিল, শৈশবকে উপভোগ করার কথা ছিল সেখানে এই কচি হাতে এদের ধরতে হচ্ছে সংসারের হাল।
দরিদ্রতার কারণে বাল্যবিবাহ রোধ করা সম্ভব হচ্ছে না। বাল্যবিবাহ শুধু মা নয়, তার পরবর্তী প্রজন্মের জন্যও সমস্যার সৃষ্টি করতে পারে। প্রজনন স্বাস্থ যথাযথভাবে পরিপূর্ণ হওয়ার আগেই অনেক মেয়ের বিয়ে হয়ে যায়। অনেকে ঋতুবতী হওয়ার আগে অথবা হওয়ার সাথে সাথে মেয়ের বিয়ে দিতে চান। ফলে দেখা যায় ১৬ বছরের মেয়ের কোলে ১ বছরের বাচ্চা।এত কম বয়সে গর্ভধারণের ফলে বিভিন্ন ঝুকি থেকেই যায়। এমনকি নবজাত শিশু পরিপুষ্ট না হয়েই জন্ম গ্রহণ করতে পারে। দরিদ্র সমাজের একটা বড় অংশ প্রজনন স্বাস্থ সম্পর্কে অজ্ঞ। আর এর সব থেকে বড় প্রভাব পড়ে মেয়েদের উপর। বাল্যবিবাহ নষ্ট করে দেয় একটি সুন্দর বাল্যজীবনের স্বপ্নকে।
২.
শিশুদের যৌননির্যাতন যেন উত্তারোত্তর বেড়েই চলেছে লাগামহীনভাবে। শিশুরা সব থেকে বেশি এমন ব্যক্তি দ্বারা নিগৃহিত হয় যারা তাদের পরিচিত অর্থাৎ আত্মিয় বা এরকম কিছু। বর্তমানে টিচারদের দ্বারা স্কুল পড়ুয়াদের যৌন নিগ্রহের ঘটনা অহরহ ঘটছে। শিশুদের যৌন নিগ্রহ বা শিশু ধর্ষণ সামাজিক মূল্যবোধের চরম অবনতি।সম্প্রতি এক আদিবাসী ৩ বছর বয়সের শিশুকে তার ফুফা ধর্ষণ করে যা মিডিয়াতে বেশ তোলপাড় সৃষ্টি হয়। সাধারণ ধর্ষণের সাথে শিশু ধর্ষণও যেন অনেকটা ডালভাতের মত হয়ে গেছে আজকাল। নিউজপেপার খুললেই ধর্ষণ! ধর্ষণ যেন বেড়েই চলেছে উত্তারোত্তর। বেশিরভাগক্ষেত্রেই ধর্ষণের ক্ষেত্রে পোষাকের অজুহাত দেখানো হয়। কিন্তু শিশুধর্ষণগুলোও কি একই কাতারে পড়ে!
বেশিরভাগ চাইল্ড সেক্সুয়াল হ্যারাসমেন্টের সাথে যুক্ত থাকে শিশুরই পরিচিত কেউ। বেশিরভাগক্ষেত্রেই দেখা যায় যারা চাইল্ড সেক্সুয়াল হ্যারাসমেন্টের সাথে যুক্ত তাদের নিজেদের শৈশব খুব বেশি সুস্থ ছিল না। অনেকক্ষেত্রে তারা নিজেরাই ছোটবেলায় সেক্সুয়াল হ্যারাসমেন্টের শিকার। পরবর্তীতে অনেকে বিকৃত চেতনা অথবা প্রতিশোধের বশবর্তী হয়ে এধরণের ক্রাইমে যুক্ত হচ্ছে। সুতরাং এটা অনেকটা চেইন রিয়াকশনের মত।
নেপলিয়ন বলেছিলেন -'আমাকে একটি শিক্ষিত মা দাও, আমি তোমাকে একটি শিক্ষিত জাতি উপহার দিব।'
 ওনার সাথে মিল রেখে আমরা বলতে পারি-' আমাকে একটি সুস্থ শৈশব দাও, আমি তোমাকে একটি সুস্থ জাতি উপহার দিব।'
২০০৮ সালে ২৫২ জন, ২০০৯ সালে ২৪৩ জন, ২০১২ সালে৪৭৩ জন, ২০১৩ সালে ৩৮৫ জন এবং ২০১৪ সালে ৩০৮ জন শিশু ধর্ষণের শিকার হয়েছে। পরিসংখ্যানের তথ্যসুত্র এখানে।
লোকলজ্জার ভয়ে বেশিরভাগ সেক্সুয়াল হ্যারাসমেন্ট বা ধর্ষণের ঘটনা সামনে আসে না। প্রতি বছর নষ্ট হচ্ছে হাজার হাজার শৈশব। শৈশব মৃত্যু এই দায়ভার কে নিবে? নিতে হবে আপনাকে আমাকে। কারণ আমরাই তাদের সুন্দর সুস্থ শৈশব উপহার দিতে পারছি না। ব্যর্থতা আমাদেরই।
সুস্থ শৈশব সকল শিশুর মৌলিক অধিকার।

