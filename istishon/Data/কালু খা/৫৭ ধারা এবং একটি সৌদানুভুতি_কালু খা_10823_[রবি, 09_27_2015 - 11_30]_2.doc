৫৭ ধারা এবং একটি সৌদানুভুতি


আবারো ৫৭ ধারার শিকার হয়েছেন আরেকজন নিরাপরাধ ব্যাক্তি। এবার গ্রেপ্তার করা হয়েছে সাতক্ষীরার 'মোহন কুমার মন্ডল' কে। মোহন কুমারকে গ্রেপ্তার না করতে সুপারিশ করায় তার সাথে গ্রেপ্তার হয়েছেন 'ওসমান গাজি'। মোহন কুমার 'লিডার্স' নামের একটি সংস্থার নির্বাহি পরিচালক। সংস্থাটি বিভিন্ন ধরণের সামাজিক কাজ করে থাকে। মোহন কুমার কে গতকাল(শনিবার) দুপুর সাড়ে বারোটার দিকে গ্রেপ্তার করা হয়। একটি ফেইসবুক স্ট্যাটাসের ভিত্তিতে মোহনের বিরুদ্ধে শ্যামনগর উপজেলা
আওয়ামী লীগের সভাপতি আকবর কবীর বাদী হয়ে তথ্য প্রযুক্তি আইনের ৫৭ ধারায়
একটি মামলা দায়ের করেন। শ্যামনগর থানার
ওসি ইনামুল হক বলেন যে মোহন
কুমার মণ্ডল তার ফেসবুক প্রোফাইলে হজে হাজিদের মৃত্যু নিয়ে আপত্তিকর মন্তব্য করায় ধর্মানুভুতিতে আঘাত লেগেছে। যে কারণে তাকে গ্রেপ্তার করা হয়েছে। উল্লেখ্য ওসি সাহেব নিজেই একজ্যাক্টলি জানেন না যে মোহন ঠিক কি লিখেছিলেন। স্ট্যাটাসটি স্পর্শকাতর মনে হওয়ায় পোস্ট করার ২৮ মিনিট পরই মোহন স্ট্যাটাসটি সরিয়ে নিয়েছিলেন।
মোহনের স্ট্যাটাসটি ছিল-
শয়তানকে পাথর মারার জন্য এত মানুষের লাশ, লাশ দেখে মনে হচ্ছে লতিফ ভাই সঠিক বলেছিলেন। তবে সৌদি কর্তৃপক্ষ কাস্টোমারদের সাথে ভাল ব্যাবহার করেনি। দুইটি দরজা বন্ধ করে দিলে সেটি সাথে সাথে হাজিদের জানানো হলনা কেন?
কিন্তু একটা কথা মাথায় ঢোকেনা। শয়তানকে পাথর মারার জন্য লক্ষ লক্ষ টাকা খরচ করে মিনায় যেতে হবে কেন? আপনার আমার বাড়ির পাশের শয়তানকে একটা পাথর মারুন না!
  ইহায় সেই সীমালঙ্ঘিত পোস্ট।
সৌদির হজ্ব ব্যাবস্থাপনা যে ত্রুটিযুক্ত ছিল তা বলার অপেক্ষা রাখে না। বাংলাদেশ থেকে একেকজন হাজির প্রায় ৫ লক্ষ টাকা খরচ হয় হজ করতে। কেউ তো আর মাগনা যাচ্ছে না হজ্বে। সুতরাং যে কেউ ব্যাবস্থাপনা নিয়ে প্রশ্ন তুলতেই পারে। ছবিতে দেখলাম বুলডোজার দিয়ে লাশ তুলে এক জায়গায় স্তুপ করে রাখা হচ্ছে। লাশের স্তুপ!
সৌদি রাজপরিবারের বিলাসীতার কথা তো আর কারোর অজানা নয়। বাদশার মেয়ের বিয়েতে বাদশা উপহার দিয়েছিলেন সোনার কমোড। সৌদি আরবের সব থেকে বৃহৎ দুটি ব্যবসায় - তেল এবং হজ্ব। এবারও ২০ লক্ষ মানুষ সারা বিশ্ব থেকে হজ্বে গিয়েছে। সুতরাং আয়ের পরিসর কত বড় তাতো বোঝায় যাচ্ছে। ধর্মপ্রাণ এই হাজিদের টাকায় বিলাসীতা,অথচ হাজিদের নিরাপত্তার দিকে কতটা লক্ষ রাখে সৌদি?
গণমাধ্যম থেকে জানতে পারলাম, সৌদি প্রিন্সের জন্য এই কান্ড। প্রিন্স ওই স্থানে গিয়েছিলেন ২০০ আর্মি এবং ১৫০ পুলিশের এক বিশাল বহর নিয়ে। প্রিন্সের নিরাপত্তার জন্যই নাকি হাজিদের যাতায়াতের দুটি দরজা বন্ধ করে দেওয়া হয়েছিল। ফলে হাজিদের চাপ বেড়ে এই দুর্ঘটনা ঘটে। স্বাভাবিকভাবেই কোনো স্থানে মানুষের পরিমাণ বেড়ে গেলে কার্বন ডাই-অক্সাইডের পরিমাণ বৃদ্ধি পাবে। ফলে অক্সিজেনের অভাবে দেহ আরো বেশি বাতাস গ্রহণ করতে চাইবে। ফলে ফুসফুস আরো বেশি প্রসারিত হতে চাইবে। কিন্তু অতিরিক্ত প্রসারণের জন্য অতিরিক্ত জায়গাও প্রয়োজন। কিন্তু অত চাপাচাপি ভিড়ে মধ্যে স্বাভাবিকভাবেই ফুসফুস তার প্রয়োজন অনুযায়ী প্রসারিত হওয়ার জায়গা পাবে না। ফলে অক্সিজেনের অভাবে মৃত্যু অনিবার্য। এভাবেই হয়তো অধিকাংশ হাজির মৃত্যু ঘটেছে।এছাড়াও এত মানুষের ভিড়ে পদদলিত হয়ে মৃত্যুও ঘটেছে।
 কিন্তু সৌদি কর্তৃপক্ষ তো ঘটনার দায় এড়িয়ে যেতে চাচ্ছে। গ্রান্ড মুফতি প্রিন্সকে এই বলে আশ্বস্ত করেছেন যে তারা চায়লেও এই দুর্ঘড়না এড়াতে পারতেন না। কারণ এটা আল্লাহর ইচ্ছায় ঘটেছে।
চাইলে কিন্তু সুষ্ঠু ব্যবস্থাপনার মাধ্যমে কর্তৃপক্ষ এই দুর্ঘটনা এড়াতে পারতো।
মৃত্যু নিয়ে ধার্মিকদের মধ্যে তেমন কোনো নাড়াচাড়াও দেখতে পাচ্ছি না। ধার্মিকগোষ্ঠি মতে মৃতরা সরাসরি বেহেস্তে চলে যাবনে। আল্লার মাল আল্লায় নিয়ে গেছে।
মাঝে পড়ে মাথা ঘামাচ্ছে মোহনের মত অল্প কিছু চুলকানিওয়ালা মানুষ, প্রশ্ন তুলছে সৌদির হজ্ব ব্যাবস্থাপনা নিয়ে, আর তারাই জেলে যাচ্ছে।
৫৭ ধারা প্রণয়নের পর থেকেই একের পর এক এর অপব্যবহার আমরা দেখছি। ঠুনকো অভিযোগে মানুষগুলো জেলে যাচ্ছে। সরকারও চুপ। হ্যা, চুপ করে থাকাটাই সরকারের জন্য ভাল। না হলে বিনা ভোটে নির্বাচিত হয়ে ক্ষমতায় থাকবে কিভাবে? কারোর তো সহায়তার প্রয়োজন। জামায়াত শিবিরের মত আওয়ামিলীগ সরকারও ধর্মকেই হাতিয়ার বানিয়ে নিয়েছে। ইদানিং দেখছি ধর্ম সংক্রান্ত কেইসগুলো প্রশাসন বেশ স্ট্রিক্টলি দেখছে। খুন ধর্ষণের মামলায় গ্রেপ্তার হতে মাসের পর মাস পেরিয়ে গেলেও ধর্মানুভুতির মামলায় সাথে সাথে গ্রেপ্তার করা হচ্ছে। 
৫৭ ধারায় সংশোধন একান্ত প্রয়োজন। না হলে হয়তো কাল আমিও ৫৭ জালে জড়িয়ে জেলে থাকব। হয়তো আপনিও। কারণ আপনি নিজেও নির্দিষ্ট করে বলতে পারবেন না, ঠিক কি কারণে কারোর অনুভুতিতে আঘাত লাগতে পারে। এইতো কিছুদিন আগেই গ্রেপ্তার করা হয়েছিল 'অলি' কে। অলির লেখাগুলো ছিলি ধর্ম বিষয়ক। পোস্ট পড়লে যে কেউ বুঝতে পারবে সে ছিল ধর্মপ্রাণ মুসলিম। কিন্তু কারোর হয়তো তার কোনো ব্যাখ্যা ঠিক পছন্দ হয়নি, অমনি মামলা ঠুকে দিয়েছে। অলি মে বি এখনো জেলে। হয়তো সেরকম পরিচিতি না থাকায় প্রবীর শিকদারের মত ও আর জামিন পায়নি। 
এরকম আর কোনো নিরাপরাধ ব্যাক্তির শাস্তি আমাদের কাম্য নয়। ৫৭ ধারা বাতিলে দাবি সময়ের দাবি। সময়ের প্রয়োজনে এর বিলুপ্তি দরকার। না হলে আমরা আবার সেই অন্ধকার যুগেই ফিরে যাব।

