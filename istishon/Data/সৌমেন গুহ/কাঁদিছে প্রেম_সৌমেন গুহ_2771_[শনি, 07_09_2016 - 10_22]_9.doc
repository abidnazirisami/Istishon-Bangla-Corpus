কাঁদিছে প্রেম


সন্ধ্যা হওয়ার সাথে সাথে সব পাড়ায় শুরু হয় পুজো দেওয়ার আয়োজন, ঘণ্টার আওয়াজ শোনা যায়, শোনা যায় তুলসি তলায় জল-ঢালা কোন বধুর উলুধ্বনি। মসজিদ থেকে আজানের ধ্বনি ভেসে আসে। চারিদিকে যেন চরাচরের সমস্ত কোলাহল থেমে নিশুতি রাতের আগমন বার্তা। মহানগর গোধূলি এই ট্রেনটাও সাইরেন বাজিয়ে ঘরে ফিরে আসে। তবে নগরের রাত আর দিনে আজকাল আর তেমন পার্থক্য নেই। চট্টগ্রাম কম হলেও তো হাজার বছরের পুরানো শহর। আর সেই সুপ্রাচীন শহরেরই রেল স্টেশন কত ঊত্থান পতনের সাক্ষী হয়ে আছে, সেই ইতিহাস নিয়ে ঐতিহাসিকেরা গবেষণা করুক। কিন্তু বৃহত্তর চোখের আড়ালে যে মহান মহাযজ্ঞ হয়ে যাচ্ছে অনাদিকাল থেকে তার খবর রাখার সময়ই কোথায় আমাদের? সেই যেদিন জন্ম হয়েছে, তারপর থেকেই তো মা, বাবা, পাড়া-পড়শি, পাশের বাসার আন্টি খালু, সকলের সম্মিলিত প্রচেষ্টায় শুরু হয় আমাদের মহান আইন্সটাইন, নিউটন বানানোর এক মহান কালজয়ী প্রজেক্ট। গান, নাচ, গীটার, তবলা, ছবি আঁকা সবই শিখতে হবে। নইলে কি আর সমাজে মান বাঁচানো যায়। এতকিছুর মাঝে আমাদের আর অত ভাবার সময়ই বা কই? এরপর তো আছে চাকরির পেছনে ছুটো, বৌ বাচ্চার ভরণ-পোষন, ইত্যাদি ইত্যাদি দায় দায়িত্ব। দিন শেষে নিজের জন্যে কিছু সময় খুঁজে পেলেই অবাক হতে হয়।
আমাদের মধ্যবিত্ত চোখের আড়ালে, শত শত সেন্টিমেন্টের ফাঁকে কেউ যদি একটু সময় করে চট্টগ্রাম রেল স্টেশনের পাশে বস্তিটাতে খবর নিত পৃথিবীর মহান কিছু মহানায়কের সন্ধান পেত। এই পাড়াটা আদিমকাল থেকেই চিরায়ত পরিবেশটা বজায় রেখেছে। সেই যেমনটি ছিল ইবনে বতুতার ভ্রমণ কাহিনিতে, সেই তেমনটি আছে আজও। হয়তো ঘরগুলোতে আজকাল টিন এসেছে, কয়েকটা দেয়াল পাকা হয়েছে। এই তো! একসময় নগরের প্রাণ ছিল এই পাড়াটা, শত শত পরিব্রাজক, বেনিয়ারা এখানেই এসে জড়ো হতো। এখন অবশ্য ভিআইপিদের দায়িত্বে পাঁচ তারকা হোটেলগুলো নিয়েছে।
তবে বটতলী এখনো স্বমহিমায় বিরাজিত। সেই বটতলী কিন্তু স্টেশনই। চট্টগ্রাম রেলওয়ে স্টেশন। সন্ধ্যার পরে শুরু হয় সেই স্টেশন থেকে টাইগারপাস পর্যন্ত নিশি কন্যাদের আনাগোনা। সাধারণেরও তো দু’টো ক্ষুধা আছে, অন্ন আর যৌনতা। প্রতি সন্ধ্যায় এখানে যে পুজো শুরু হয় তাতে উলুধ্বনি শোনা যায় না। শোনা যায় চিৎকার-চেচামেচি, আনন্দের নয়, অসহায়ত্বের। শুরু হয় হাকডাক, দরকষাকষি। 
সবে সূর্য ডুবল। তার আগেই শুরু হয়ে যায় এই নিজেকে বলিদানের মহোৎসব। ইতোমধ্যে শুরু হয়েছে। সন্ধ্যায় যে বাতি দুয়ারে রাখা হয়, তার একটা সুন্দর নাম আছে সেঁজুতি। ঘরে দেবীর আগমনের জন্যে এই বাতি জ্বালানো হতো। আর বারবনিতারাও আগে এরকম দুয়ারে বাতি জ্বালিয়ে বসে থাকত খদ্দেরের জন্য। আজকাল যুগ পাল্টেছে। তারাই বিভিন্ন হোটেলে যায় খদ্দেরের কাছে। শ্যামলী কারো কাছে যায় না, শ্যামলীর কাছেই সবাই আসে। শ্যামলীকে আজকাল বেশ চিন্তিত দেখায়। আজকেও। কি যে হল তার।
কেউ না এলে যে উপোস করতে হবে নাকি আজকেও। নিরম্বু উপোস, মানে পানিও পান করা যায় না এমন উপোস। সব কিছু ছাড়া। বেশিদূর ভাবতে পারছে না।
ভয় হয়। বয়স হলে এই এক জ্বালা। কেউ আর নৈবেদ্য নিতে চায় না।
কিন্তু সে ভাবে, বয়স হয়েছে আর কত? এখন তো চল্লিশের কৌঠা পেরুলো না। এরই মধ্যে এই অবস্থা। লোকে ঠিকই বলে, ত্রিশ বছরের পর আর মেয়েদের থাকেই বা কি! 
শ্যামলী বিশ্বাস করতে পারছে না কিছুতেই। এই কি সেই শ্যামলী? ক’বছর আগেও তার জন্য জোয়ান মরদ হাঙ্গামা দিত। কম পয়সা ওয়ালা বাবুটা দুয়ারে কিছুক্ষণ দাঁড়িয়ে থেকে নিঃশব্দে চলে যেত। রুই কাতলার ঝাঁক যেখানে, চুনোপুটি সেখানে অযাচিত। পুরুষের এই এক ধর্ম নারীর কাছে পৌঁছানোর মহা সংগ্রাম। পৃথিবীর কিছু লোক যদি সন্ন্যাসী হতো তবে হয়তো ব্যাপারটাই অন্যরকম হতো। সন্ন্যাসীও এই জন্মে আর কম দেখেছে। বাঁধ দেওয়া মানেই তো বাঁধ ভাংগনের শক্তি সঞ্চারণ। ছিচকে পোলাপাইন জ্বালা সামলাতে না পেরে আসে, টাকা দেয় না। শ্যামলীর ভয় হচ্ছে সত্যিই। প্রচন্ড হতাশায় অনেক সময় নিজের আপন লোককেও অসহ্য মনে হয়। এটাই মনে হয় বাস্তবতা। তার হতাশা দীপ্তকে নিয়ে। গাল ভরা নাম দিয়েছে বটে। সামনে দীপ্তের এসএসসি পরীক্ষা। টিউশান ফি দিতে পারেনি বলে রহমান স্যার ক্লাস থেকে বের করে দিয়েছে। সাধে কি আর মাগনা পড়িয়ে একটা জায়গা নষ্ট করবে? সেটা সত্য যুগে থাকলেও থাকতে পারতো এই যুগে যে নেই তা হলফ করে বলা যায়।
এখন এক অনিয়ম হয়ে উঠেছে নিয়ম। বিশেষ করে চট্টগ্রামে। ছেলেমেয়েরা স্কুল পেরুনোর আগেই কোন স্যারের কাছে কোচিং করবে সেই চিন্তা নিয়ে ব্যস্ত থাকে।
আর কলেজ শিক্ষকগুলোও সেরকম। তারা নিজেদের মূল্যায়ন করে কে কত ব্যাচ ছাত্র পড়াল তার উপর। তাদের মধ্যে আজ চেতনার প্রতিযোগিতা চলে না, জ্ঞান দান তো দূরের কথা। সবাই ব্যস্ত মাস শেষে কার পকেটে কত এলো তার হিসেব মেলাতে। অল্প কয়েকটা ভালো শিক্ষক নেয় তা বলব না। তবে অধিকাংশ ক্ষেত্রেই ছাত্র পড়ানোয় অক্ষম শিক্ষকেরাই তথাকথিত আদর্শবান শিক্ষক সেজে বসে থাকেন। একটা সময় ছিল ডাক্তাররা শহর ছেড়ে গ্রামে যেতে চাইতেন না, কারণ গ্রামে পকেট ভরানোর সুযোগ কম। আর এখনকার সরকারি কলেজগুলোর শিক্ষকদের দশাও সেইরকম। টাকার মজা যে পেয়েছে, সেই বুঝেছে। সে কি আর এই শহর ছাড়বে। অমন দুষ্টু কথা বলতে নেই।
মফস্বলের শিক্ষকেরাও শহরমুখী। শ্যামলীর ছেলেও ক’দিন পর কলেজে উঠবে। কলেজগুলো যেন একেকটা সার্টিফিকেট প্রদানের ইমারত। পড়াও নেই, ক্লাসও নেই। শ্যামলীর বড় ভয় হয় শেষমেষ পড়াতে পারবে তো?
দীপ্তের বাবা কে তা জানার চেষ্টা নাইবা করলাম। সে যে ঈশ্বরের সন্তান। এরচেয়ে বড় পিতৃপরিচয় আর কি হতে পারে? পিতার চেয়ে বড় পিতা একজন অবশ্যই রয়েছেন যার কাছে দীপ্ত এতদিন ধরে লালিত হচ্ছে। সে এক বিরাট উপাখ্যান।
পনের বছর আগের এক বিকেলে সদ্যজাত সন্তানকে নিয়ে কাতরাচ্ছিল শ্যামলী। হাসপাতালের করিডোর ভরতি হাজার লোক। যুগ পালটেছে। কেউ এসে জানতে চাইছে না কি হয়েছে তোমার? সবাই মরছে নিজের জ্বালায়। অন্যের জ্বালায় জ্বলার মত মহামানবের দেখা সচরাচর মেলে না।
শ্যামলী নিজের ভাগ্যকেই দুষছে। অভাগাদের এই এক অবলম্বন। সব না পাওয়া, ব্যর্থতা, অক্ষমতা ভাগ্যের ঘাড়ে চাপিয়ে দেয়। ভাগ্যিস ভাগ্য ছিল।
হয়তো ভাগ্যই দায়ী। নয়তো এমন পরিণতি হয় কারো? 
এমন সময় এক লোক ছুটে আসল তার কাছে। আফসার উদ্দিন তার নাম। আফসারের চোখে বিস্ময়ের চেয়ে বেশি ছিল আশা। দিনের পর দিন হাসপাতালের করিডরে ছুটেছে। প্রতিদিন কত মা সন্তানের জন্ম দিচ্ছে অথচ তার কোন সন্তান নেয়। খুব কষ্ট হয় তার। একটা সন্তানের জন্য বেচারা কত কি করেছে। এই শহরে যত মাজার ছিল সবখানেই গেছে। সব পীরের পানি পরা খাইয়েছে তার বৌ আম্বিয়াকে। আম্বিয়াও কত ওঝার ঝাড়ুর বাড়ি নীরবে হজম করেছে শুধু একটা সন্তানের মুখ দেখবে, কেউ তাকে মা বলবে বলে। তার ঈর্ষা হয়, সবার এত সন্তান রাস্তায় ঘুরে বেড়ায়, তার যে একটাও নেই।
আফসারের এই ক্ষমতা হয়েছে যে, কোন মা সন্তানের মুখ দেখে খুশি তা সন্তানের মুখ দেখেই বলে দিতে পারে। আর কোন মা অখুশি তাও বুঝতে পারে। অবাক হচ্ছেন? দুনিয়ায় এমন মা হয় নাকি? হয়তো হয় না, কিন্তু কেউ কেউ হতে বাধ্য হয়। কারো কারো ক্ষেত্রে জন্ম মাত্রই জৈব দুর্ঘটনা। গুণটি তাকে হতাশ করেছে বারবার। কিন্তু আজকে শ্যামলীর মুখ দেখে সে আশাবাদী। সে বুঝতে পেরেছে, মেয়েটির কোন সমস্যা হয়েছে। তার বাড়ির কোন লোককেও তো সে দেখতে পাচ্ছে না। আফসার শ্যামলীকে গিয়ে বলল, বোন আপনার জন্য কিছু করতে পারি? এইখানে বসে কাঁদছেন কেন? আপনার বাড়ির কেউ নেই?
খুব আপন করে নেওয়ার অসীম ক্ষমতা নিয়েই এদেশে মানুষের জন্ম হয়। এই দেশের লোকেরা যে কাউকেই ভাই বোন বানিয়ে ফেলতে পারে। এতে অবাক হওয়ার কিছুই নেই। শ্যামলী কিছু না ভেবেই বলল, ভাই আমার উপকার করবেন?
“তাই তো জিজ্ঞাসা করতে এসেছি।’’
শ্যামলী কি বলবে বুঝতে পারছে না। এই ছেলেটাকে নিয়ে কি করবে? কোথায় নিয়ে যাবে? বাচ্চাটার যাতে জন্ম না হয় তার জন্যে কত কি করেছে। কিন্তু যার আসার কথা বিধাতা লিখে দিয়েছেন সে তো আসবেই। তবে কেন যে এই শ্যামলীর কাছেই আসতেই হবে? পোয়াতি মেয়ের কাছে কোন খদ্দের আসে না। এই ছেলে যখন বড় হবে তখন কি বলবে? কে তার বাবা?
“আমার এই বাচ্চাটা আমি সাথে নিয়ে যেতে পারব না। ভাই বাচ্চাটাকে একটা এতিমখানায় দিয়ে আসবেন?”
“কেন? কি হয়েছে?”
“আমার মতো মানুষের কাছে বাচ্চা কাচ্চা থেকে কি হবে? আমার নোংরা হাতে ওকে ধরতেও চাই না।”
“কি বলেন এইসব? এর বাবা কই?”
“জানি না।”
এই কথাটা বলার সময় যেন শ্যামলী আর স্থির থাকতে পারল না। পৃথিবীর প্রতিটি মেয়ের মতো তারও স্বপ্ন ছিলো স্বামী হবে, কয়েকটা সন্তান হবে, তাদের স্কুলে নিয়ে যাবে। কিন্তু শ্যামলীর তো একটা স্থির ঘর নেই, পরিচয় নেই, জাত নেই, ধর্ম নেই। তার একটাই ধর্ম দেহ। একটাই বাড়ি দেহ। তার কোনো অধিকার নেই এই ছেলেটিকে নিয়ে পরিচয়হীন পতিত পৃথিবীতে যাবে। কিন্তু আফসার সাধারণ মানুষ। এতো সাধারণ মানুষ বলেই হয়তো, চিন্তায় জটিলতা নেই। তবুও বাচ্চার বাবার পরিচয় না জেনে, মা কি করে না জেনে, বাড়ি কোথায় না জেনে, একটি বাচ্চা বাড়ি নিয়ে আসবে তার মতো অসাধারণ মানুষ আফসার কেনো, এই পৃথিবীতেই জন্ম হয় নি। অবাক হয়েই আফসারের মুখ থেকে বেরিয়ে এলো, “মানে? আপনার বাচ্চা আপনি জানবেন না। তা...।” আর কিছু বলার আগেই শ্যামলী বলা শুরু করল, “আর কিছু জানতে চাইবেন না। আমি বলতে পারব না ভাই। আপনি কি আমার বাচ্চাটা নিয়ে যাবেন? আমি সব দিব। সব। শুধু আমার পরিচয়টা না।” 
শ্যামলীর চোখ থেকে অশ্রু গড়িয়ে পড়ছে শুধু। আফসার কী বলবে ভেবে পাচ্ছে না। তার স্তব্ধ বুকে বিশ্ব ছোট হয়ে আসছে। তার ভেতরের পিতা শুধু লজ্জিত হচ্ছে। ভেতরের লোকটা আজ চিৎকার করে বলছে, ফিরিয়ে দিস না, ফিরিয়ে দিস না।
আফসার তো সন্তান চেয়েছিল। আজকেও চাইছে। সে শুধু দু’হাত বাড়িয়ে দিল, দেন আমাকে দেন।
প্যারেড মাঠে চা বিক্রি করেই কোন মতে দিন চলে আফসারের। তার মাঝে এই ছেলেটির আগমন তাকে নিরাশ করেনি। বরং বুকের মাঝে বেঁচে থাকার সাহস যুগিয়েছে। তার নিজের সন্তানের শখ মেটেনি। নিজে খেতে না পারুক, তবুও সন্তান চেয়েছিল। খুব বেশি কিছু আশাও করেনি। খুব ছোট স্বপ্ন ছিল। রোজ সকালে ছেলেকে নিয়ে ঠঙে বসে চা বিক্রি করবে। কিন্তু আজকে হঠাৎ সে এত বড় স্বপ্ন দেখতে শুরু করল। সে আজকে প্রতিজ্ঞা করে যে করেই হোক তাকে মানুষ করতে হবে। 
শ্যামলী তার হাতে সন্তানটা তুলে দিল। তখন শুধু এক দৃষ্টিতে তার ছোট বাচ্চাটির দিকে তাকিয়েছিল। সে কাঁপছে। মায়ের কোল ছেড়ে ছেলেটি যেতে চায়নি, কিন্তু তাকে যে যেতে হবে। মায়ের কোল তার কপালে নেয়।
শ্যামলী, “ভাই এর নাম দিলাম দীপ্ত। একে মানুষ করবেন যদি পারেন, আর কিছু চাই না। আর আমি মাসে মাসে এর খোরাকি দিয়ে যাব।”
এত কিছু আফসার প্রত্যাশা করেনি, অন্যদিনের মত মেঘ না চাইতেই জল পেয়ে সে আজ খুশি হতে পারল না। কিপ্টে হিসেবে তার বেশ পরিচিতিই ছিল। সে এত কিপ্টে যে বাড়িতে বৌয়ের শাড়ি পরে থাকে যাতে লুঙ্গির খরচ বাঁচে। এ নিয়ে আম্বিয়ার সাথে তার রোজ ঝগড়া হয়।
তবে বৌয়ের শাড়ি পরে থাকা পুরুষ এই মুলুকে কম না। তবে তারা শরমে বাইরে যায় না। কিন্তু আফসারের সেই লজ্জাও নেই। বউয়ের শাড়ি পরে সে দিব্যিই বাইরে ঘোরাঘুরি করে। লোকের কথা কম শোনে না। তখন সে বলে, বিবির শাড়ি পরলে সারা শরীরে বিবির পরশ পাওয়া যায়। এইটা বিবির প্রতি তার ভালোবাসা।
সেই যে পনের বছর আগে শ্যামলী তার ছেলেকে আফসারের হাতে তুলে দিয়েছিল আজও কোনদিন সে তার ছেলের মুখ দেখেনি। তার হয়তো দেখার ইচ্ছে ছিল সে দেখাতে পারেনি। আফসার প্রতিমাসে তার কাছে আসে, টাকা নিয়ে চলে যায়। কিন্তু সে কোনোদিন দীপ্তকে দেখতে চায়নি, এমন মাও হয়, মা বলেই এরকম হয়।
<strong>দুই.</strong>
সকাল পাঁচটা। আজানের আওয়াজ আসছে। আফসারের অবশ্য সেই দিকে খেয়াল নেই। তার কাজ হল দীপ্তকে ডেকে তোলা। দীপ্ত নামটা উচ্চারণ করতে কস্ট হয়।‘দীপ্পুয়া’ বলে ডাকলেও আদরের সময় দীপ্ত বলেই ডাকে। আদর করে লোকে সারা দিন কালো বলে খেপানো ছেলেটাকেও ‘কালাচান’ও ডাকে ।
আম্বিয়া আফসার আর যাই করুক ছেলেটাকে বড় বেশি ভালোবাসে। সাধ আছে, সাধ্য নাই। তাই না চাইলেও শ্যামলীর টাকা না নিয়ে পারে না। নিতে হয়। শুধু কি প্যারেড মাঠে চা বিক্রি করে কি ছেলে পড়ান যায়?
আম্বিয়ার অবশ্য এত আধিক্যেতা দেখানোর ফুসরত নেই। তার ভয় হয়। কাকের বাসায় কোকিলের ছানা পুষছে। আফসারকে সে বারবার বলে, আম গাছের ছাল কি জাম গাছে লাগে?
যদিও আজকাল টিস্যু কালচার করে ডুমুর গাছে কাঁঠাল ফলানো যায়। সে খবর তো আম্বিয়াও রাখে না, আফসারও রাখে না, রাখার প্রশ্নই উঠে না।
শ্যামলী যে দেহ বিকিয়ে আফসারকে টাকা এনে দেয় তা ইতোমধ্যে আফসার জেনেছে। কিন্তু ভাই বলে ডেকেছে যে মেয়ে, পরম নির্ভতায় যে মেয়ে কোলের সন্তানকে তার কাছে তুলে দিয়েছে তার এই কষ্ট কাহিনি হজম করতে পারবে না এমন লোকও তো আফসার নয়। তাই বিবি আম্বিয়ার কাছেও সে কথা বলে নি। 
দীপ্ত ঘুম থেকে উঠল। বটতলীর বস্তিতে থাকলেও ঘুমের প্রতি আদিম আকর্ষণ যে তারও আছে। আচ্ছা গুহামানবগুলোও কি এই রকম সকালে ঘুম থেকে উঠতে চাইত না?
আম্বিয়া তড়িঘড়ি করে বলল, উঠছে রে আমার শাহাজাদা। তোর বাপ চলে গেছে। তোরে ঠঙে না যাইতে কইসে।
এই ব্যাপারে ঘোরতর আপত্তি তার। কলেজ তো দশটায় ।এখন গেলে ক্ষতি কি? বাপজানকে দীপু অনেক ভালবাসে। সে খুব বেশি করে চায় তাকে সাহায্য করতে। কিন্তু সেই ছোটবেলা থেকে দেখে আসছে কোন এক অজানা কারণে তাকে তার বাবা মা না যেতে দিত টঙে, না মিশতে দিত পাড়ার ছেলেদের সাথে। এই পাড়ার ছোট ছোট ছেলেমেয়েরা স্টেশনে ভিক্ষে করে। কোন রেলগাড়ি ছুটে আসলে দৌঁড়ে ছুটে যায় সোজা বগির মুখে। ঘিরে ধরে যাত্রীদের। অনায়াসে হাত পাতে। এই যেন চট্টলার বুকে অথিতিদের স্বাগত জানানোর রীতি। এই যেন হাজার বছরের দাবী। আরো কত বছর ধরে এই দেনা মিটিয়ে যেতে হবে উপরওয়ালাই ভাল বলতে পারেন। না হয় তিনি চায়ছেন, ক্ষতি কি? এভাবেই নাহয় চলুক। ট্রেন আসে, ট্রেন যায়। 
দীপ্ত বেশি দূর ভাবতে পারছে না। ছোট মাথায় এত চিন্তা ধরে না। সে বাবাকে মাঝেমাঝে এইসব জিজ্ঞাসা করে। আফসারই বা বলবে কি? সেও তো এসব এর উত্তর জানে না। কিন্তু সে তো আর বলতে পারে না, প্রশ্ন করাও মাঝেমাঝে পাপ, মহাপাপ ।
আফসার কিপ্টে হলেও ছেলের জন্য অঢেল সময়। অবশ্য সময় এর ব্যাপারে কিপ্টে এমন কোন বাঙালি আছে বলে মনে হয় না। সে মধ্যবিত্ত পরিবারের বাবাদের মত হিটলার ও না, আবার তার নিজের ছন্নছাড়া সমাজের খবর ছাড়া বাবাও না ।
দীপ্ত জানে আজকে আর কলেজ যাওয়া হবে না। কলেজের টিউশানি ফি বাকি। রাহমান স্যার কোচিং ফি দিতে পারেনি বলে বের করে দিল।
শাহিন স্যার তো টাকা ছাড়া বসতেই দেন না।
তার বাবা কে তার এসব বলতে ভাল লাগে না। বড় ঘরের ছেলেরা জীবনকে দেরিতেই বোঝে। কিন্তু তার মত বস্তির ছেলেরা জীবনের দর্শন পড়ে না। তারা দর্শনের পরীক্ষার গিনিপিগ। তাদের কেউ মার্ক্স পড়ে না, এঙ্গেলস পড়ে না। খুব সহজেই তারা তাদের মত করে একটা বঞ্চনার পৃথিবীর স্বপ্ন দেখে বড় হয়। জীবনের জন্য তারা লজ্জিত হয়, অপমানিত হতে শেখে যায়। অসুন্দর এর সাথে থাকতে থাকতে সুন্দর কি জিনিস তা চেনতে শেখে না। দীপ্ত মাকে বলে, মা, আজকে আর কলেজ যাব না? 
এই কথা বলতে তার খুব কষ্ট হয়। সে এমনটি হোক চায় নি। সে চেয়েছিল শুধু অন্নের জন্য শিক্ষা। পরিবারের মুখে হাসি ফোটাতে শিক্ষা।
আম্বিয়া তো এতদিন এত কস্ট করে একে মানুষ করল, তার কাছে কি লুকানো যায়? সে বুঝতে পারল, কোনো একটা কারণ আছে। সে জানতে চাইল না। তারও যে কিছু করার নেয়। তারও এই ছেলেকে নিয়ে কত আশা। কিন্তু এখনতো আর শ্যামলী টাকা পাঠায় না। আফসারের মুখে সে শুনেছে। আম্বিয়া বলল, “বাজান পড়ালেখা ছাড়িস না। আমি কি টাকার জন্য তোকে কোনদিন একটা কামে পাঠাইছি। সবুর কর যার কেউ নেই তার আল্লাহ আছে।”
হয়তো আছেন? না হয় কি তাদের এই দশা হয় মাকে জড়িয়ে ধরে সে কেঁদে ফেলল। এই মায়ের বুকে এত শান্তি কেন? সবার কাছেই কী সেটা এক?নাকি শুধু তার কাছে? এত শান্তি। এত আনন্দ।
ছোটবেলায় একবার পাড়ার রাহিম এর সাথে গিয়ে কুড়ানো প্লাস্টিকের বোতল বিক্রি করে বাসায় কিছু টাকা এনেছিল। তখন একটা অবাক করার মত ঘটনা সে দেখল, যারা তার সাথে গিয়েছিল তাদের সবার হাতে একটা কৌটা থাকে। একটা আশ্চর্যময় ঘটনা। সেও লুকিয়ে গন্ধ শুকেছিল। কি রকম নেশা ধরিয়ে দেয়। ঘুম ঘুম আসে। হঠাৎ যেন ব্রহ্মদৈত্য চেপে বসে। এতমজা পায় নি আগে, লুকিয়ে রহিমকে হাজারটা ধন্যবাদ দিতেই হয়। সেও ওরকম একটা কৌঠা জোগার করে বাসায় নিয়ে আসল। আর সে দেখে তার বাবার কি রাগ, ছেলে একেবারে উচ্ছনে গেল।
রাগ সম্বরণ করে বলল, ওরে তুইও শেষমেষ এসব ধরলি? নটির বাচ্চা।
নেশা করিস তাই না?
ওইদিন তার বাবা তাকে যে মার মেরেছিল তা আজও ভুলেনি। ওটাই ছিল বাবার কাছে শেষ মার খাওয়া। এরপর কোনোদিন ভুলেও সে এসবের কথা মাথায় আনেনি!
আর তাকে দুজনের কেউকিছু বললেই আম্বিয়া আর আফসারের কি ঝগড়া দুজনেই বড় বেশি ভালোবাসে তাকে। আজকে সেও অসহায়। ঘর থেকেই বের হয়ে এলো। ড্রেনের পাশেই বসে সিঙ্গারা ভাজে এই বস্তির সবুর। তার সাথে দেখা হতেই ডাক পড়ল, “কিরে দীপ্ত? এখনো কি বগলে বই দাবাইয়া স্কুলে ছুটতেছ? কোনো কামে আসবে না মাগার কয়টা মাইয়া দেখবি আর আমি এখন কয়ডারে লইয়া শুই।”
সবুর তার সাথেই প্রাইমারি স্কুলে পড়ত। ক্লাস থ্রির পর আর পড়ে নি। ওই পাড়ার ভেতরেই স্কুল। স্টেশন কলোনী উচ্চ বিদ্যালয়। এই স্কুলে ভদ্র ঘরের কাউকে পড়তে কোনোদিন দেখা গেছে বলে জানা যায়নি।
মানুষ ‘কাউয়া স্কুল’ বলত। পাশে কলেজিয়েট স্কুল, বেশ নামকরা। শহরের সবচেয়ে মেধাবীরা লেখাপড়া করে। সবাই কি সুন্দর সাদা ধবধবে বকের মত সেজে যায়, যেনো দেবদূত নেমে এসেছে। সাদা জুতা, সাদা মোজা সাদা প্যান্ট, সাদা শার্ট। এই বঙ্গবাসীদের সাদার প্রতি দুর্নিবার টান কি সেই এই কয়দিনের? যতই বলুক কালোচান, কালো সোনা, বাচ্চা হলেই প্রথমে জিজ্ঞাসা করবে, ছেলে না মেয়ে? তারপরের প্রশ্ন, কালো না ফর্সা? এবার যদি শুনে কোনো মেয়ে কালো হয়েছে, হায়, হায়, তাহলে তো ঘরে চুনকালি লেগেই গেলো? মেয়ের বিয়ে হবে তো? যে যাই বলুক, সাদা ড্রেস পরা এই ছেলেগুলোকে মানায় বেশ।
দীপ্ত এসব দেখত আর রেলওয়ে কলোনির কাওয়াদের সাথে সেও যে বড় কাউয়া ...। “কাউয়া” মানে কাক... ঠিকই তো ওরা কি সুন্দর করে কথা বলে, আর সে? তার কথা শুনলেই কলেজের ছেলেয়েরা হাসে, কখন ‘চ’ বলবে, কখন ‘ছ’ বলবে, এসবে বড্ড কাচা সে। তার মাঝেমাঝে ইচ্ছে করে, ভোকাল কর্ডটা টেনে বের করে ভাগীরথীর জল থেকে যদি ধুয়ে আনতে পারত তাহলে হয়তো সেও সুনিপুণ বাকশিল্পী না হোক, ভদ্রলোকের সমাজে মেøচ্ছ হত না।
ভাগ্যের জোরে বল বা র্কমের গুণে বল, তার স্কুল থেকে কেউই এসএসসি-র গন্ডি পার হতে পারে নি। কিন্তু সে এসএসসি-তে ভালো রেজাল্ট করে চট্টগ্রাম কলেজে এসে স্থান পেয়ে গেল। কিন্তু সবার কাছে সে আগের কাওয়া-ই আছে।
থাক, সবুর যাই বলুক, কথাটা মন্দ বলেনি। সে সবুরের দোকানে এসে বলল, “দোস্ত খারাপ বলিস নি। পড়েই বা কি হবে। সেই যা ছিলাম তাইতো আছি?”
সবুর বুঝল না, যে ছেলে এতদিন পড়ার জন্য কারো সাথে কথায় বলত না সে ছেলে আজ কিনা তাকেই সম্মতি দিল। সে তো বিশ্বাসই করতে পারছে না। সে নাহয় রসিকতা করল, তারপরেও তার মুখে এসব মানায় না। ছোটবেলা থেকেই তো দেখে আসছে। কি ছেলে কি হয়ে গেল? মানুষের স্বাভাবিক ধর্মই একটি সুন্দরকে ধংস হতে দিতে চায় না।
সে বলল, কিরে সূর্য কি মাটির থেকে উঠছে নাকি?
“না ভাইসাব”, নির্লিপ্ত জবাব দীপ্তের।
গবুর গায়ের গামছা দিয়ে প্লেটটা মুছল।কয়েকটা সিঙ্গারা আর কিছু বিট লবণ প্লেটে ছিটিয়ে দিল।
খাও খাও সকালে কিছু পড়ে নি তাই এতো আবোলতাবল বকতেছ।
দীপ্ত খেতে বসল, কিন্তু কোন কথা বলল না। সবুর তার বিশদ জ্ঞানের ঝুলি থেকে বাছাইকৃত জ্ঞান এর সারমর্ম দীপ্ত কে শোনাচ্ছে ।
দীপ্ত জানে সবুর তার কাছ থেকে পয়সা নিবে না, হলোও তাই। তার টাকার অভাব নাই।
এখন সকালে সিঙ্গারা বেচলেও রাতে বাবার ব্যবসা করে। বাবা মানে ইয়াবা। একেকজন আদর করে একে একেক নামে ডকে। যে নামেই ডাকুক বাবার ভক্তরা বাবাকে মোটেও কম ভালোবাসে না ...ঢাকার অভিজাত এলাকার ছেলেমেয়েদের দেখেদেখি চট্টগ্রামের ছেলেমেয়েরাও নেওয়া শুরু করেছে।
কবার যে তাকে পুলিশে ধরেছে। জাল টাকার ব্যবসা, মাছের ব্যাবসা কি করে নাই সে।
কোনো এক কালে হয়তো বাঘে ধরলে ষোল ঘা ছিল, এখন পুলিশে ধরলে আঠার ঘা।
কিন্তু আজকে আর সত্য যুগও নেই। পকেটে টাকা থাকলে আর উপরে মামা থাকলে পুলিশ ও জামাই আদর করে কিন্তু সমস্যা হয় নির্দয় পাবলিকে পেলে, ছেড়ে দে মা, কেঁদে বাঁচি বলার ও থাকে না।
সবুরের সাগরেদ মনুকে পাবলিক এমন ডলানি দিয়েছিল হাসপাতালে নেওয়ার আগেই আত্মারাম খাঁচার বাইরে কিন্তু এতে সবুর ভয় পাওয়ার মত ছেলে নয় কারো সে জানে এই এক পোড়া তেলে সিঙ্গারা ভাজলে, জরিনা, সখিনা, কাউকে পাবে না, দুনিয়াটাই টাকা।
সবুরের আফসোসও ছিল, সবুর দীপ্তকে বোঝালেও বোঝত না। প-িতের মত বলত, পেটের অভাবের চেয়ে স্বভাবের অভাব ভয়ঙ্কর। সে আর যাই হোক পশু হতে পারবে না।
সিঙ্গারা খাওয়া শেষে সবুরকে বলল, “তোমারে আর কি কইতাম তুমি যা বলেছিলা সত্যিই বলছিলা।”
রসিকতাটুকু সবুরের বোধের বাইরে ছিল ।
সবুরের ওখান থেকেই বের হয়ে দীপ্ত কলেজে চলে এল।
কলজের প্যারেড মাঠ কত শত ছেলেমেয়ে আসে। বছরের শেষে বদলে যায় মুখগুলো, মাঠের পাশের রাস্তায় ঠিকই জমে আড্ডা পাশের ডার্ক রেস্টুরেন্ট গুলতে ঠিকই জমে নতুন কলেজে উঠা প্রেমিক প্রেমিকার প্রণয়লীলা। আর তর সইল না, তার যে ক্লাস করতে হবে কিন্তু টিঊশান ফি এর কি হবে? আচ্ছা দরিদ্রভাতা কি দেবে? তা দিয়ে না হয় এবারের মত পরীক্ষার খাতায় নামা লেখান যাবে, কিন্তু এরপর কি হবে? কোচিং সেন্টারের মডেল টেস্ট, ভর্তি কোচিং এর টাকাও যে দিতে হবে। কোচিং-এ না গেলেও নয় ।
কিন্তু কলেজগুলো আজকাল পরীক্ষালয় শুধু, পরীক্ষার্থী বানানোর জোরসোরে প্রস্তুতি চলে। কলেজের পূর্ব গেইটের দানার বাপের বাড়ি, আর চন্দনপুরায় গড়ে ওঠা কোচিং সেন্টার গুলোতে কিংবা স্যারের বাসায় অথবা ব্যাচে।
দীপ্ত ভাবে এই শিক্ষা দিয়ে আমরা কি করব প্রতি বছর সার্টিকিকেট ধারী রথীমহারথিরা বের হয় অথছ তাদের বস্তি ঠিকই একই রকম রয়ে যায়।
পাড়ার ছেলেরা রেল আসলে যায় দু’পয়সা ফাও কামাতে ছুটে যায় রেলের সামনে। দীপ্ত মনে মনে বলল, যাই হোক এসব বদলাতে হবে কিন্তু তার জন্যেও, তারও চাই সার্টিফিকেট... কলেজ থেকে ড্রপ আউট হয়ে এদেশে কেউ আইন্সটাইন হয় না, বিল গেটস হয় না, বড়জোর মেমরি কার্ডে গান লোড করা হয় টাইপ সাইনবোর্ডধারী দোকানী হয়। না হয় জিনজিরা তো হতে পারত বাংলাদেশের “মিনি চায়না।”
দীপ্ত সারা দুপুর কাটিয়ে দিল এই পোড়া রোদে। 
চোখে ভবিষ্যতের স্বপ্ন। মাঝেমাঝে ফ্যান্ট্যাসিটেও ঘোরপাক খায় তার মন। কি এমন ক্ষতি হত যদি তারও একটি সুন্দর বাড়ি, কয়েটা জামা থাকত, মাঝেমাঝে রেস্টুরেন্টে খেতে যেত। বন্ধুদের সাথে হ্যাং-আউট এ যেত। তার বিশেষ বন্ধুও নেই। কে মিশবে তার সাথে? কি দিতে পারবে সে? দীপ্ত দেখছে, তারই সামনে কলেজের গেইট-এ গাড়ি থেকে নেমে আসছে কোনো বড়লোকের মেয়ে, বখাটে ছেলে। এদের বাবা মা তাদের পেছনে কত টাকা ঢালছে, আর তার মা-বাবা টিউশানি ফি দিতে পারছে না বলে সকালে সে উঠার আগেই চলে আসে টঙ্গে... এই লজ্জা কার? পিতার?
দীপ্ত সারা দুপুর কাটিয়ে দিল এই পোড়া রোদে । 
বাঙলা সিনেমাতে প্রায়ই দেখা যায় চৌধুরী সাহেবের প্রেমে পড়ে রাজু জসীম ইত্যাদি নামধারি ট্যাক্সীওয়ালা নায়কগুলো প্রেমে পরে কাজের বুয়াদের। বছরের পর বছর এই গাঁজাখুরি গল্প নিয়েই বাংলাদেশে ফিল্ম ইন্ডাস্ট্রি নামক এক আজব শিল্প গড়ে উঠেছে। কিন্তু বাস্তবতা এতোই নির্মম, এর কানাকড়িও হয় না। সিনামায় মুটকি নায়িকা দেখানো হয় কেন জানেন? যাতে এই সিনেমা দেখে গরিব রিকশাওয়ালাটা ক্লান্ত না হয়, যাতে সমস্ত দিনের ক্লান্তি শেষে বাসায় গিয়ে তার শীর্ণ দেহের বৌকে কল্পনা করে নিতে পারে মাংসের স্তূপরূপে। আহা শান্তি। দীপু জানে সেটা। নাহলে কি সে দেখতে এতই খারাপ নাকি, এতই গাধা নাকি যে তার প্রেমে কেউ পড়ে না। প্রেমে পড়ার মত সময় আজকাল আর কারো নেই। তারা ক্রাশ খায়, এরপর রিলেশন করে। এরপর রিলেশন আবার ব্রেক আপ হয়...। নতুন রিলেশন ঘরে উঠে। তাই শরৎচন্দ্রের দেবদাস, অপরাজিতাদের এখন আর অণুবীক্ষণ যন্ত্র দিয়ে খুঁজলেও পাওয়া যায় না। 
দীপ্তের অবশ্য এসবে আক্ষেপ নেই। সেকেন্ড ইয়ারে উঠেছে। তবে এতে নেহায়েত ঐন্দ্রিলার দান দাক্ষিণ্যে...। ফার্স্ট ইয়ারের শেষের দিকে। ক্লাসে ছেলেমেয়ে তেমন নেই। তবুও পরীক্ষায় এটেন্ডেন্সের জন্য কিছু মুখ এসেছে। একটা ম্যাথ কেউ পারছিল না। 
পেছনের সারি থেকে একটা ছেলে সেই ম্যাথ করে দিল। সে ছেলেই দীপ্ত। দীপ্তই নিজেকে সবার থেকে গুটিয়ে রাখত নিজেকে। চাইত না কেউ থাকে নিয়ে উপহাস করুক... ধনীকে গরিব বললে সে কিছু মনে করবে না।
গরিবকে গরিব বললে সে তো মহা বিব্রতকর অবস্থায় পড়বে। এটা মেলোড্রামা নয়, জীবনেরই গল্প।
সব প্রেমের গল্পগুলোই হয়তো এমন সাধারণ হয় কিন্তু উপন্যাসে প্রেমের গল্পগুলো হয় জটিল আর সিনেমাতে পরাবাস্তব।
ঐন্দ্রিলার ছেলেটার প্রতি প্রথমে একধরনের মায়া হল। পরে সেই বিশেষ বিশেষ কারণে তার ভালো লেগে যায়। একটা অনাবিল আকর্ষণ। সে তার কাছে এসে বলল, এই তোমার নাম কি? এমনভাবে কেউ এসে তাকে জিজ্ঞেস করবে দীপ্ত বিশ্বাসই করতে পারছে না এই সাধারন প্রশ্নটা জীবনে শতবার শুনলেও এরকম আগে তো শোনায়নি। মেয়েরা ভালো ছেলেদের প্রতি করুণা অনুভব করে। যদিও দীপ্তের সন্দেহ আছে সে কতটুকু ভালো।
ঐন্দ্রিলাও কি তার প্রতি করুণা করছে?
মেয়েরা ভুল মানুষের প্রেমে পড়ে, তাহলেও কি সে ভুল মানুষ।
ধুর এসব কি ভাবছি, এরকম মনে মনে বলল। শুধুই তো নামই জিজ্ঞেস করছে। সবই বয়সের দোষ কিনা এতো কিছু ভেবে বসলাম। দীপ্ত ঘোর কাটার পর বলল, হ্যাঁ। তো আমি দীপ্ত।
বাহ... খুব সুন্দর তো আমার খুব পছন্দ হয়েছে নামটা।
ঐন্দ্রিলার কথা শেষ হতে না হতেই দীপ্তের বিখ্যাত বাণী, তুমি তো দেখছি অল্পেই অবাক হও।
দীপ্ত, হ্যাঁ হই তো তোমার সমস্যা?
না, তো সমস্যা না।
এই যে বললে...
যাকগে সে কথা। ও আমাকে কেন দরকার?
কোন দরকার হলেই কি মানুষ কাউকে ডাকে?
...তা না তবে।
-তোমাকে আমার অদরকারের দরকার, অপ্রয়োজনের প্রয়োজন।
-তুমি বেশ ঘুচিয়ে কথা বল আমি বেশ আনস্মার্ট।
-তা তো দেখেই বুঝেছি।
-জানো আমি তো কাউয়া। আমার সাথে কেউ মিশে না। আমিও না মিশতে জানিনা। ইস্পাহানির ছেলেমেয়েদের একটা আলাদা গ্রুপ, কলেজিয়েটের আলাদা, নাসিরাবাদেও আলাদা, অথচ আমার স্কুল থেকেই আমি একা, আমার সাথে কেউ মিশে না...
-তুমি নিজেকে কি মনে করো? তোমার কাছে তুমি কি সেই কাক? নিজেকে সম্মান করো। আর অতীত ভুলো না।
-আহা কি? তোমার সাথে কথা বলতে বলতেই তো বেলা গড়িয়ে যাবে তোমার কথা ফুরাবে না।
-এই জন্মেও ফুরাবে না।
-আমি কি এতই অসুন্দরি নাকি?
-না তো।
-আমি পাঁচ বছর ধরে নাচ করেছি মঞ্চে। শিশু একাডেমি থেকে আজ এই অবস্থানে, আমি কি কি করেছি শুনবে?
হঠাৎ এভাবে কথার আগ্নেয়গিরি ছুটছে কেন!! দীপ্তের কথা বলতে ভাল লাগছিল। কিন্তু এতোগুলো লোকের সামনে কোনো মেয়ের সাথে প্রথম কথা বলছে, তার তো মনে একটু ভয় হচ্ছে। কি বলতে কি বলে ফেলে! মেয়েটা তার সাথে একই ক্লাসে পড়ে, অনেক কোচিং এ পড়ে। কোনোদিন কথা হয়নি।
সে বলেই ফেলল, আচ্ছা সে তো দেখছি তুমি সব পুজার কাঁঠালি কলা।
-আচ্ছা বল তো তোমার সাথেই কেন আমি এভাবে কথা বলছি?
-জানি না আমি রমণির রূপ, ছলা-কলা বোঝার মহান ক্ষমতা নিয়ে তো জন্মাইনি।
-এতো রূপ না।
-রূপই তো।
-মনের রূপ।
-ঠিক ধরেছ আচ্ছা।
দীপ্ত বুঝতে পারছিল না, এভাবে কতক্ষণ তারা দু’জনে কথা বলে যাবে। সে কি প্রেমে পড়ে যাবে? তাহলে তা মারাত্মক কিছু হয়ে যাবে।
প্রেম বিষয়টা এতই বেহায়া যে, মানে না দারিদ্র্য, মানে না ক্ষুধা। কিংবা অক্ষমতা। ফ্রয়েড সাহেব এই ব্যাপারে কি বলবেন? লিবিডোই কি এক মাত্র নারীর কাছে নিয়ে যায় নাকি আরো কিছু একটা আছে? এই ধরুন, একজনের পাশে বসে একাকি গল্প করার মতো সুন্দর অনুভুতিগুলো, এইসব কি অপার্থিব না? দীপ্তও কি প্রেমে না পড়ে থাকতে পারে? ওই যে প্রাণের মানুষের ডাক পড়লে, রাজা নয় মহারাণীই তো রাজ্য সামলায়। প্রকৃতি মেয়েদের এত শক্তিশালী না করে বানালেই হয়ত প্রকৃতিই আজকে থাকত না।
দীপ্ত বলল, ঐন্দ্রিলা, আমি বুঝছি না তোমার হঠাৎ কি হল? আমরা কি প্রেম করছি?
ঐন্দ্রিলা বলল, সব কিছু আমিও বুঝছি না, আমিও জানি না।
-আচ্ছা আমার মনে হয় অন্য বিষয়ে কথা বলা উচিত।
-কেন দীপ্ত?
-আমি তো স্বাভাবিক কথাই বলছি।
দীপ্ত বেশ বিচলিত হল। সে কি এতদুর ভেবে বলল, সে কি ঐন্দ্রিলার ইন্দ্রজালে ধরা দিল!
ইতস্তত করে বলল, না তো মানে।
দীপ্ত জানো তো মেয়েদের তৃতীয় নয়ন, ষষ্ঠ ইন্দ্রিয় ইত্যাদি ইত্যাদি অংগ থাকে।
-আগে জানতাম না।
-এখন জেনেছ তো।
-হ্যাঁ।
-কিছুই লুকানোর নেই।
-জানো তো আমিও না কাঙ্গাল তোমার মত।
-মানে আমি তো জাত কাঙ্গাল।
-কিসের জন্যে?
-হ্যাঁ, তোমার জন্য।
তাকে বলা শেষ করতে না দিয়ে দীপ্ত বলল, সত্যি দেখেছ কত বদলে গিয়েছ? কোন তুমি কি হয়ে গেলে। ফাজিল কোথাকার!
দীপ্ত অবাক হয়ে গেল সত্যি সেকি বদলে গেল নাকি! আচ্ছা ঐন্দ্রিলার হাতে কি জাদুর কাঠি আছে? এতই ক্ষুদ্র যে দীপ্তকে আজ কেন এত বড় দেখাচ্ছে? আচ্ছা সে কি ভুলে গেছে তার জন্ম, তার বাড়ি, বাবা-মা? তার কি প্রেমে অধিকার আছে? ঐন্দ্রিলার বাবা-মাই মেনে নেবেন কেন? আজকে মনে দীনতা নেই, ক্ষুদ্রতা নেই সবই-ঐন্দ্রিলা চুষে নিল। ঐন্দ্রিলা তার জীবনের আলকেমিস্ট।
দীপ্ত বলল, হ্যাঁ, ঐন্দ্রিলা আমি জেনেছি।
-কাকে?
-আমাকে?
-আর?
-আমার আমিকে।
-ও হ্যাঁ।
-তোমার তুমি, আর তুমি রিডান্ডেন্সী না?
-না, আমার আমি আমার সামনে।
কই? আমি ছাড়া আর কেউ নেই তোমার সামনে?
তুমি আমার সামনে, আমার ভেতরে, আমার বাহিরে। আছো হৃদয় জুড়ে।
আর এরপর ঐন্দ্রিলার দু’বাহু জুড়ে বাঁধা পড়েছিল দীপ্ত। আজও সে একই জায়গাতে।
এই ঐন্দ্রিলা খুবই ধনী ঘরের মেয়ে নয়, দরিদ্র নয়, মধ্যবিত্তের মেয়ে তার পক্ষে নিচে নামাও যায় না, উপরেও ওঠা যায় না। ঐন্দ্রিলা জানে না, প্রেমের পরিণয় কি? ঐন্দ্রিলা জানে না, তার বাবা মা কি বলবে? জানে না দাম্পত্য জীবনের কলহ। শুধু এই প্রেমই আছে তাদের মাঝে।
সেই প্রেমে চলে তাদের রোদনভরা এই বসন্ত। 
চট্টগ্রাম শহরটাকে পূণ্যভূমি কেন বলে দীপ্তের মাথায় ঢুকে না। সবচেয়ে বড় ভয় হয় ঐন্দ্রিলাকে নিয়ে এই শহরের লোকগুলো আজন্ম সঙ্কীর্ণ না বোঝে প্রেম, না বোঝে সাহিত্য! এই শহর নোংরায় ভরা, এই শহর ভরেছে নোংরামিতে, নোংরা লোকে নোংরা কথায় হয়তো সারা দেশেই এই কীট ছড়িয়ে পড়েছে। কিন্তু এই চট্টগ্রামের বাইরে তো কোথাও যাবার সুযোগ হয়নি তার। যদিও এই ভাবনার সত্য-মিথ্যা নিয়ে প্রশ্ন তোলা যায়। তা শুধু তার মনের কথা। 
আজকে ঐন্দ্রিলা’র সাথে ঘুরতে যাওয়ার কথা। অপেক্ষা যে এত দীর্ঘতর হতে পারে আর সময় যে এত দীর্ঘতর হতে পারে তা দীপ্তের ছটফটানি না দেখলে বোঝা যেত না।
কিছুক্ষণের মধ্যে এলো ঐন্দ্রিলা। আর স্বভাবতই এসেই আদি অনাদিকাল থেকে চলে আসা প্রশ্নটা করল, “তোমাকে না এই শার্টটা না পরতে বললাম?”
-হুমম, এতক্ষণ দেরি করলে কেন আগে বল?
-এত দেরি কোথায় করলাম?
তারা হাঁটতে শুরু করল। চট্টেশ্বরী রোড দিয়ে এই রোডটা কিছুটা নির্জন। তবে রোজ রোজ ওয়ার সিমেট্রি যেতে কারও ভালো লাগে না। পবিত্র কবরস্থান আজ পবিত্র প্রেমের লীলাভূমি। সিআরবিতেও যেতে ভালো লাগে না। নির্জনতা ভালো, কিন্তু অতি নির্জনতা ভয়ঙ্কর।
মেডিকেল কলেজের পেছনে চট্টেশ্বরী রোড। তারা দু’জনে হাঁটছে। কাঁধে কলেজ ব্যাগ।
-এই ঐন্দ্রিলা?
-হ্যাঁ বল না কি বলবে? আমি তো জানি কি বলবে।
-বল তাহলে?
-তুমি চাও আমার হাতটা ধরতে?
-বেশ বাড়িয়ে দিলেই হয় সবকিছু কি চেয়ে নিতে হয়?
সময় বয়ে গেছে অনেকদিন। কিন্তু কিছু জায়গা সম্ভ্রম রক্ষার্থে মহান কিছু মূর্খতামি করে রেখেছে। এই শহরে একটা ছেলে একটা মেয়ের হাত ধরে হাঁটাটা দুঃসাহসিক কাজ। তবুও মেয়েরা তা করে। এই শহরেও আছে প্রেম। তবে এই রাস্তা কিছুটা ব্যতিক্রম। অন্য রাস্তায় হলে হাজারটা কুকথা ইতোমধ্যে শুনতে হত। পাশের মহিলাটা, গাড়ির বুড়োটা, যে ছেলেটা সারাদিন মদ খেয়ে রাস্তায় পড়ে থাকত সেও দুয়েকটা গালিগালাজ করত। হয়ত তাদের দিকে তাকিয়ে শিষ বাজাত, নয়ত দু’কলি নোংরা গান শোনাত পাশের দোকানের ছেলেটা।
প্রেম করা কি চাট্টি খানি কথা। তাও আবার হাত ধরে। এই সমাজে তুমি চুরি কর, ঘুষ খাও, খুন কর, কয়েকটা ধর্ষণ কর কেউ কিছু বলবে না, কিন্তু প্রেমিকাকে প্রকাশ্যে চুমু খাও সবাই সমস্বরে চেঁচিয়ে উঠবে ঘোর কলি! কেয়ামত প্রায় আসন্ন।
দীপ্ত আর ঐন্দ্রিলা হাত ধরে এগিয়ে যাচ্ছে, পা ফেলছে পিচডালা কালো রাস্তায়। আগে লোকের কথাগুলো শুনলে খুব মন খারাপ হত এখন সয়ে গেছে। ঐন্দ্রিলা মেয়েটা নীরবতা ভালোবাসে না সারা পথে বকবক করে যাচ্ছে আর আবোলতাবল বকছে।
-দীপ্ত তোমাকে গান শোনাতে হবে।
-আমি কি গাইব? আমি বস্তির ছেলে, আমার দ্বারা হবে না।
-কেন হবে না? আমার রাজকুমার গান গাইবে, নাচবে সব পারবে।
-আচ্ছা প্রেমিকারা সবসময় কেন চায় তার প্রেমিকারা তার স্বপ্নের রাজকুমার হয়ে থাকবে? কেন তারা মাঠের চাষা হয় না? জেলে হয় না? স্টেশনের চা বিক্রেতা হয়না?
তার মুখ থেকে কথা কেড়ে নিয়ে ঐন্দ্রিলা বলল, হ্যাঁ, হয় না, কারণ আমাদের কল্পনারা সাম্যবাদি আমাদের কল্পনায় আমরা সবাই রাজা আমরা সবাই মুক্ত আমাদের রাজপুতেরা বন্দি না, রাজকুমারীরা হেরেমের বন্দিনি না, তারা বনে বাঁদাড়ে ছুটে চলা মেয়েটি তারা রাজপ্রসাদের জানালায় বসে কাঁদে না তারা আকাশ দেখে, মুক্ত আকাশ।
-হয়তোবা আমার আকাশ জুড়ে শুধু তুমি,শুধুই তুমি।
-হয়েছে এবার তোমাকে কবি বানিয়েই ছাড়ব?
-সে আর রেখেছ কই? আমি নিষ্প্রাণ পাথর ছিলাম, আর তুমি আমাকে প্রেমিক বানালে। তোমাকে আমি আরো কয়েক জন্ম কাছে পেতে চাই? এই তোমাকে জানার জন্যে একটি জীবন যথেষ্ট না।
-তোমার অবাক হওয়াটা না আমার বড্ড ভালো লাগে।
-যেদিন অবাক হওয়ার কিছু থাকবে না?
-সেদিন কোনোদিন আসবে না।
-কথা দাও।
-দিলাম। তোমাকে আমি প্রতিদিন নতুন করে পাই, নতুন তুমি, চির নতুন আমি।
-ধুর পাগল।
এই বলেই ঐন্দ্রিলাতার বিখ্যাত হাসিতে দুনিয়া জুড়ে জানিয়ে দিল- শোনো পৃথিবী, আমি আর একা নই, আমি একা নই।
তারা দুজনে হেঁটে চলছে, মনে হয় এই হাঁটা আর শেষ হবে না। চলতেই থাকবে। 
<strong>তিন.</strong>
ভোর না হতেই আফসারের ঘুম ভাঙল। ভাঙ্গা ঘরের ফাঁক দিয়ে সূর্যের আলো প্রবেশ করছে। এই সূর্যের আলো যেনো তার ছোট বেলার কথা মনে করিয়ে দেয়, বেড়ার ফাঁক দিয়ে আলো আসত। আর সেই আলো সোজা বিছানায় বিম্বিত হত, একটা ছোটো আয়না নিয়ে সব সময় তারা দু’ভাই মিলে খেলা করত। আলো এসে আয়নায় পড়ত। এরপর আবার ফিরে যেত দেয়ালে। তার ছোট ভাই কি সুন্দর করে হাতের ছায়ায় পাখি বানাত, কুকুর বানাত। কতবার করে বলেছে, কিন্তু শেখায়নি। তার ভাইটি আজ কোথায় কেউ জানে না? তার মনে আছে ছোট বেলায় চাঁদপুরে তার নিজের গ্রামটা ছিল মেঘনা নদীর ধারে। প্রতিদিন তার ঘুম ভাঙ্গত পাখির চিৎকার শুনে আর এখন প্রভাতী ট্রেনের গগন বিদারি আওয়াজ শুনে। কত সুখ ভাবলেও সেই নিজের বাড়ির কথা। 
তেমনি একদিন তারা শুয়েছিল। প্রতিদিনের মত প্রার্থনা করে, যাতে মাথা গোজার সম্বলটুকু যেনো হারিয়ে না যায়। যেনো ভিটে মাটি হারা না হয়। তাদের ঘুম ভাঙ্গে পাখির আওয়াজ শুনে।
তবে এই পাখির আওয়াজটা পাখির গানের না, পাখির কান্নার। পাখির কান্না কেউ শুনেছেন? রাত ভর শো শো করে প্রমত্তা মেঘনায় ভাঙ্গন চলেছে।
আর আজকে মেঘনা তার সেই বিখ্যাত রণচন্ডী রূপ নিয়ে আবির্ভূত হল মেঘনার কি নতুন কোনো নাম দেওয়া হয়েছে? মেঘনা নামটা তার মানায় না। তার ঘরটি এবার সত্যি মেঘনার বুকে চলে যেতে লাগল।
কোথায় উঠবে?
এক রাতে তার দুঃস্বপ্ন সত্যি হল তার বাড়ি ভিটে গেল। মুহূর্তেই সে হয়ে পড়ল বাস্তুহারা। মানুষ পিতার খুনিকেও ক্ষমা করতে পারে কিন্তু জমি হারানো কে না?
মেঘনাকে সে ক্ষমা করতে পারেনি।
করবেও না। কি আর করার অদৃষ্ট বলে একটা কথা আছে? এরপর সে চট্টগ্রাম চলে আসে। আর কোনোদিন চট্টগ্রামের বটতলী ছেড়ে যায়নি এই ভাঙা ঘরেই বাবুই পাখির মহান শিল্প খুঁজে পেয়েছে মনের মাঝে খুব ইচ্ছে হয়, একবার চাঁদপুর যাবে কিন্তু সেখানেই বা আছে কে আত্মীয় স্বজন তো সবাই পরিবার বিচ্ছিন্ন।
নাই কোনো পরিবার। এজন্যই উদ্বাস্তুদের যেখানে যায় সেখানে পরিবার।
আফসার আম্বিয়া ছাড়া আর কারো বিছানায় যায়নি। আম্বিয়া আর দীপ্তই তার সব আফসার আম্বিয়াকে ডেকে বলল, আম্বিয়া, দীপ্তের কি কলেজ এ পরীক্ষা শুরু হবে শুনলাম?
-হ্যাঁ, আম্বিয়ার নির্লিপ্ত জবাব।
শ্যামলীর কোনো খবর নেই।
-না থাকায় ভালো।
-কিন্তু আমার টাকা দরকার অন্তত দীপ্তের জন্যে।
যার কেউ নেই তার আল্লাহ আছে। শ্যামলী তো বহু মাস ধরে দিচ্ছে না! তাই বলে কি দীপ্তের পড়া থেমে আছে?
না। সে কিভাবে মিলিয়ে ফেলে পাড়ার ছেলেদের সাথেও মিশে না হিরোইন ইয়াবা ব্যবসায় নামেনি।
-চালান দিতে পারলে অনেক টাকা। আরে রহিঙ্গা জালু সওদাগরও তো সে এসব করে, কিন্তু আমার দীপু এসবের লোভে পড়বে না।
-হ্যাঁ, মাঝেমাঝে অবাক লাগে।
কেন অবাক হবে না আম্বিয়া একটা মাগীর ছেলে কিভাবে মদের বোতল না ছুঁয়ে থাকে এটা কীভাবে হয়? সে কিছুতেই হিসেব মেলাতে পারছে না। পারার কথাও না ...
-আম্বিয়া, শুনছ কালকে লাল দিঘির পাড়ে মহাসমাবেশ।
-হ্যাঁ, এবার ধরে ধরে আমাদের ছেলেগুলোক সেখানে নিয়ে যাবে। সরকারের পক্ষে হলেও আমাদের যেতে হয়, বিপক্ষে হলেও যেতে হয়। ... ওই নেতাদের ছেলেমেয়ে তো সবটাই বিদেশে ...আর রাস্তায় পড়ে মরে আমাদের ছেলেরা।
-হ বিবি, আমাদেরই কপাল। মরার দেশের রাজনীতি। তাদের পোলামাইয়া এসে গদিতে বসে পড়বে আর সাধারণের ছেলে মেয়েরা সব জায়গায় মার খাবে। কলেজে, ভার্সিটিতেও ...।
-আমাদের পাড়ার লোকেরা কিন্তু দীপ্তকে খুব ভালোবাসে অন্যরা গেলেও দীপ্তকে নিয়ে যায় না।
-হ এটাই।
-গরিবের রক্ত গরিবে খায় না।
-এটা ভুল কইছ। 
এই ছেলেকে নিয়ে আম্বিয়ার অনেক বড় আশা কিন্তু এই ছেলে কি পারবে তাদের আশা পূরণ করতে পারবে? আচ্ছা এর মা আসলে কি হবে? ছেলেকে কিছুতেই হারাতে দেবে না।
শ্যামলীকে খুঁজে পাওয়া যাচ্ছে না। শ্যামলীর বাড়ি তো জানে না। সন্ধ্যায় হয়তো বটতলীতে খোঁজ নেওয়া যেতে পারে। এই বয়সেও কি শ্যামলী এসব করবে?
শ্যামলি যে পাড়ায় সে পাড়ার ঠিকানা আফসারের নেই। আর তাদের কি এক জায়গায় আজীবন থাকা হয়? সেই আসত আফসারের কাছে আর তাই কোনদিন সেখানে গিয়ে আর খোঁজ নেওয়া হয়নি। এদিকে নির্বাচন আসন্ন।
টানা হরতাল গাড়ি ভাংচুর জ্বালাও পোড়াও চারিদিকে দীপ্তও কোচিং-এ কলেজে যেতে পারে না। তার আরো মন খারাপ কারণ ঐন্দ্রিলার সাথে দেখা হচ্ছে না। আচ্ছা ওকে তো সে কোনোদিন কোনো রেস্টুরেন্টে নিয়ে যায়নি কলেজের ছেলেরা প্রায়ই বান্ধবীকে সে কোনোদিন ওইসব জায়গায় যেতে পারে না। একদিন সে অনেক টাকা কামাই করবে। একদিন সে একটা ভালোবাসা বানাবে। সেই বাসায় সারাক্ষণ পানি থাকবে। তার মা কে সারাক্ষণ আর কলসি, বোতল নিয়ে ওয়াসার টেপ থেকে পানি আনতে লাইন দিতে হবে না। তার বাবা যিনি আজীবন অন্যকে চা বানিয়ে খাইয়েছে তাকে কেউ চা বানিয়ে দেবে। আর মাঝে মাঝে ঐন্দ্রিলাকে নিয়ে ঘুরতে যাবে। এই তো খুব সামান্য স্বপ্ন দীপ্তের। 
এ যুগে প্রেমিকাদের চিঠি চালাচালি হয় না, লুতুপুতু ম্যসেজ চালাচালি হয়। দীপ্তের অবশ্য একটা মোবাইল আছে, ফুটপাত থেকে কেনা।
তার সহপাঠীরা ঘণ্টার পর ঘন্টা মোবাইলে কথা বলে পার করে, তার ঠিক মতো খাওয়াও জুটে না, তার আবার প্রেমিকা কিসের, আবার ফোনালাপ! ঐন্দ্রিলা প্রতি রাতে ফোন করে। কিন্তু ওর টাকায় কথা বলতে দীপ্তের লজ্জা লাগে। সে নিজেই কেটে দেয়। ওপারে ঐন্দ্রিলা মধুর শব্দ শোনা যায়। ফোনের মধ্যে ঐন্দ্রিলার কথা না তার দীর্ঘশ্বাসও দীপ্ত-র কানে আসে।
ঐন্দ্রিলা কি কিছু মনে করে? সে বিশ্বাস করে আর কেউ না বুঝুক ঐন্দ্রিলা বুঝবে। 
টানা দুদিন হরতাল দেওয়ার পর বিরোধী দলীয় নেত্রী মাতা সহায় হলেন। কিন্তু কাদের জন্য এই হরতাল, কিজন্যে এই হরতাল সেগুলো সাধারণের জানার প্রয়োজন পড়ে না, জানার চেষ্টাও করে না। হরতালের সমর্থনে চলে যায় মিছিল, সেøাগান, মানি না, মানি না; কিন্তু কি মানি না, জানি না জানিই না। সে বেচারা বলে বসেনি আপনাকে ইন্টারভিউ দেওয়ার জন্য আমাকে পয়সা দেওয়া হয়নি।
অনেকদিন পর কলেজে এসে দীপ্ত-র সবকিছু নতুন লাগল। প্যারেড মাঠ, ঘাস, কলেজ, ক্যাম্পাস, ক্যাম্পাসের বড় ভাইয়া, সবকিছু। দেয়ালে শিবিরের পোস্টার -জেহাদে যাবার ডাক। কোথাও মন নেই দীপ্তের।
আচ্ছা ঐন্দ্রিলা কই? সে এলো না কেন? সে কি জানে না আজকে হরতাল নেই?
আজকাল তো কোনোদিন কি হয় সেটি বলাই দায়। না- ঐন্দ্রিলা ভুল করেনি। ওই তো সে আসছে তাকে দেখেই ছুটে গেল দীপ্ত। মনে হল কত যুগ ধরে তার জন্য অপেক্ষা করছে এবার মুনির ধ্যান ভাঙল ...। ইচ্ছে করছে সবার সামনেই জড়িয়ে ধরি।
ঐন্দ্রিলা-র কি করছে না? তারও হয়ত করছে?
ঐন্দ্রিলা এসে তাকেই জড়িয়ে ধরল।
-এই কি পাগলামি করছ সবাই কি ভাববে?
-যা ভাবার ভাবুক।
-কি দুঃসাহস! এভাবে আজীবন ধরে রাখতে পারবে?
-সন্দেহ হচ্ছে?
-না ওভাবে বলছ কেন?
-বিশ্বাস করো।
-না, না, তোমার কোনো কথায় আমি শুনব না আমি যাচ্ছি।
-ঐন্দ্রিলা, এই কান ধরছি সবার সামনে।
এই পাগলা কিছু করতে হবে না। এবার দু’জনেই। নীরবে চেয়ে রইল কত দিনের না দেখা দু’জনেই যেন কতদিন পর বড় বন্ধনে জড়িয়ে নেয় দু’জনাকে।
এই বন্ধনে কত কথায় না হয়ে যায়।
অনেক কথা যাও যে বলে।
কোন কথা না বলে।
-এই আর কতক্ষণ এভাবে তাকিয়ে থাকবে?
-আমার মানসীর প্রতি তাকিয়ে থাকার কি শেষ হবে, কখোনো না, কখনো না। 
টেস্ট এর রেজাল্ট দিল সেই গার্লফ্রেন্ড ওয়ালা ছেলেগুলো এখন কেমন সাবধান হয়ে গেল। বয়ফ্রেন্ড ওয়ালা মেয়েটাও বাবা মায়ের পছন্দ করা ছেলেকে বিয়ে করার পরিকল্পনা শুরু করেছে। আর সেই সুখের স্মৃতিগুলোর বিষাদ অনুবভ করছে। যে ছেলের স্বপ্ন ছিল পরের জন্মে মেয়েদের টেডিবিয়ার হবে সেও পড়ার টেবিলে ছুটছে।
বরাবরের মতই দীপ্ত ভালো রেজাল্ট করল। ঐন্দ্রিলা খারাপ রেজাল্ট কখনো করে না। এরপর একে দিনগুলো খুব তাড়াতাড়ি যেতে লাগল। এইচএসসি হয়ে গেলো। সবাই যে যার মতো ভার্সিটি ভর্তির প্রস্তুতি নিচ্ছে। কেউ ঢাকায় কোচিং করতে চলে এসেছে। দীপ্ত চট্টগ্রামেই থেকে যায়। 
<strong>চার</strong>
তিন মাস পর ।
আফসার আজ মহা খুশি। আম্বিয়াকে ডেকে বলল, দীপ্ত ভার্সিটিতে চান্স পাইসে।
-তা কোন ভার্সিটি?
-চট্টগ্রাম প্রকৌশোল বিশ্ববিদ্যালয়।
-দীপ্ত ডাক্তার হয়নি? আহা কত স্বপ্ন ছিল!
-না... শুনেছি এঞ্জিনিয়ার হবে। বড় বড় এঞ্জিনিয়ার আসছিল না জাপান থেকে? নতুন রেললাইন বানানোর সময় তাদের মত এঞ্জিনিয়ার হবে।
বাংলার মানুষের কাছে ডাক্তার হওয়াটা অনেক কিছু। কিন্তু রেল স্টেশানের পাশে বসে যারা থাকে তাদের কাছে এঞ্জিনিয়ার অপরিচিত কিছু না। তারা তো এদের নিয়েই থাকে।
-আল্লাহ আছে বলছিলাম না। তিনি আমাদের ঠিকই চোখ তুলে তাকিয়েছেন। আমাদের আশা পূরণ হইছে।
-কিন্তু একটা দায়িত্ব আমার রয়েই গেছে।
-দায়িত্ব শব্দটা শুনেই আম্বিয়ার বুক ধড়ফড় করে উঠল।
শ্যামলীকে এই সুখের খবরটা দিতেই হবে। আফসারের মুখে বিজয়ের হাসি। আফসারের এত পরিশ্রম, তার পুরো জীবনই তো ছিলো দীপ্তের জন্যে।
দীপ্ত রোজ স্টেশন রোডে দাঁড়ায়। ভার্সিটির বাসে সেই নগর থেকে দূরে ক্যাম্পাস-এ যায়। কয়েকটা টিউশানি করে। সেই টিউশনির টাকাটা তার পড়ার খরচ চালিয়ে নেওয়ার জন্য অনেক। প্রথম যেদিন টিউশানির টাকা পেল, সে মায়ের জন্য একটা শাড়ি কিনলো, আর বাবার জন্য একটা পাঞ্জাবি।
সেই শাড়ী পাঞ্জাবি নিয়ে সে যখন বাসায় আসে তখন তার বুকের ভিতর আনন্দের সাগর বয়ে যাচ্ছিল। ঘরে এসেই বলে, মা, এটা তোমার জন্য? আর আফসারকে ছেলে দীপ্ত পাঞ্জাবিটা দিলো। সেই পাঞ্জাবি শুধু কাপড় ছিল না, ছিলো দীর্ঘ বারো বছর ধরে তিলে তিলে কষ্ট করে গড়ে তোলা কেষ্টের প্রতিমূর্তি।
আম্বিয়া বলল, ও দীপ্তের বাবা দেখ, তোমার পোলায় কি করছে। এহন থেকে তুমি আমারে আর গালি দিতে পারবা না, আমার পোলায় আমারে দেখবো। আফসার বলল, তা তো দেখবই, আমার পোলা না। আফসারের চোখের কোণায় অশ্রু। আর দীপ্তের মনে হলো, পৃথীবিতে বেঁচে থাকার একটি কারণ যদি তাকে কউ জিজ্ঞাসা করে নির্দ্বিধায় সে বলে দিবে, আজকের এই দিনটি। দীপ্ত বরাবরের মতো এই ভুলটি আজ করলো না, ঐন্দ্রিলাকে নিজে থেকে ফোন দেওয়া।
এই ঐন্দ্রিলা, শুনছো?
ঐন্দ্রিলা চট্টগ্রাম বিশ্ববিদ্যালয়ে মনোবিজ্ঞান বিভাগে ভর্তি হয়েছে। রোজ ভার্সিটি থেকে এসে ভীষণ ক্লান্ত থাকে। আর যখনই দীপ্তের ফোন আসল তার সব ক্লান্তি উবে গেল। সারাটি দিন অপেক্ষা করে, কতক্ষণে এই দীপ্তের সাথে কথা বলবে।
দীপ্তের ফোন পেয়েই বলল, দীপ্ত বলো, কী?
-আচ্ছা তুমি কি জিইসি মোড়ে আসবে?
ঐন্দ্রিলা অবাক হয়ে জানতে চায়, এতো রাতে জিইসি কেন?
-আসো না। একটা কথা বলার ছিল।
-তা ফোনে বলো না?
-ফোনে না, না। সামনাসামনি।
-তা তোমার আজকে হঠাৎ কি এমন হলো?
-প্লিজ আসো না। কতদিন তোমাকে দেখিনি। তাড়াতাড়ি এসো। দাঁড়িয়ে আছি।
ধুরো দীপ্তটা আর মানুষ হলো না। এক আনন্দময় বিরক্তি ঐন্দ্রিলার মুখে। তাও সে আজকে সাজছে। সাদা রঙ দীপ্তের পছন্দ। সাদা রঙের জামটা পড়লো। ঐন্দ্রিলা তেমন সাজগোজ করে না। আজকে সে খুব সাজ করছে। চোখে কাজল টানল।
ঐন্দ্রিলার জিইসি আসতে আসতে রাত আটটা বেজে গেলো।
এদিকে দীপ্ত বেচারা সেই সন্ধ্যা থেকে জিইসি মোড়ে দাঁড়িয়ে আছে। রাস্তার মানুষজন তার দিকে তাকিয়ে আছে। তারপর যে যার মতো চলে যায়।
ঐন্দ্রিলাকে দেখেই সব অভিযোগ কোথায় পালিয়ে গেলো দীপ্ত নিজেও জানে না। দীপ্ত ঐন্দ্রিলার দিকে তাকিয়ে আছে। ঐন্দ্রিলায় বলা শুরু করল, প্লিজ আর তাকিয়ে থেকো না। বল কি জন্যে ডেকেছো?
সেই প্রথমদিনের কথার মতোই, দীপ্ত বলল, শুধু কি প্রয়োজন হলেই মানুষ মানুষকে ডাকে?
ঐন্দ্রিলা হেসে উঠলো।
চলো সামনের রেস্টুরেন্টটাতে চলো। তোমাকে হাইদ্রাবাদী বিরিয়ানি খাওয়াবো? হ্যান্ডি বেশ নামকরা রেস্টুরেন্ট। এই রেস্টুরেন্টের বিরিয়ানি সারা চট্টগ্রামে সেরা।
ঐন্দ্রিলা আর দীপ্ত কোণার দিকে একটা নিরিবিলি জায়গায় বসলো। হালকা বাতি আর মনোরোম আওয়াজ চলছে। কয়েকটা ফ্যামিলি বাচ্চাকাচ্চা নিয়ে এসেছে। দীপ্তদের জায়গাটা একেবারেই কর্ণারে। কাচের ফাঁক দিয়ে শহরের চলন্ত বাস, সিএনজি, প্রাইভেট কারে আনাগোনা। ঐন্দ্রিলার মনে হলো সারা পৃথিবী থেমে আছে। শুধু তারা দু’জন। আর কোথাও কেউ নেই।
দীপ্ত বলে উঠল, ঐন্দ্রিলা একটু এদিকে আসো তো?
দীপ্ত তার পকেট থেকে একটি পায়েল বের করল।
ঐন্দ্রিলার পায়ের কাছে দীপ্ত হাঁটু গেড়ে বসলো। ঐন্দ্রিলা জানে না কি হতে চলেছে। তার বাম পা দীপ্ত হাতে তুলে নিয়ে আলতো করে একটা চুমু খেলো। ঐন্দ্রিলার সেই সাদা পায়ে বেগুনী নেইল পালিশ লাগানো। দীপ্ত তার বাম পায়ে পায়েলটি পরিয়ে দিল। আর ঐন্দ্রিলা নির্বাক। তার চোখে পানি। ঐন্দ্রিলা দীপ্তকে বুকে টেনে নিলো সবার সামনেই। তারা যেনো এই দিনটিরই অপেক্ষা করেছিলো। পৃথিবীর শ্রেষ্ট প্রেমের কাহিনিতে এই প্রেম কখনো লেখা থাকবে না। তারও চেয়ে শ্রেষ্ট প্রেমগুলো হয়তো নীরবতাই পছন্দ করে, নিভৃতে আসে, অলক্ষে চলেও যায়।
আফসার চার মাস ধরে সন্ধ্যায় ঐ বটতলী থেকে টাইগার পাস চষে বেরিয়েছে। আম্বিয়াকে খুঁজে পাওয়া যাচ্ছে না কোথাও। আফসার এতো সহজে হার মানবে না। সে খুঁজে বের করবেই। যেভাবেই হোক। যে করেই হোক। তাকে যে করতে হবে। বিরাজ হোম নামে এক যজ্ঞ আছে যেই যজ্ঞ করে মানুষ ঘর ছেড়ে বের হয়। চিরতরের জন্য। এই যাত্রা সন্ন্যাস গ্রহণের যাত্রা। আফসার যেনো বিধাতার জন্যে নয়, তার পার্থিব জীবনের যেই যজ্ঞ শুরু করেছিল হাসúাতালের করিডোরে, সেই যজ্ঞ হোমের যবনিকাপতন ঘটাতে চাইছে, প্রাণপণে।
সারা শহরে একটা লোকও শ্যামলীকে চিনে না হয়তো। মেয়েটি আজ কোথায়? আম্বিয়া বাসায় আসলে বলে, কি দরকার ওই মাগীটাকে খুঁজে। সে মরুক না নিজের মতো করে। আফসার ভাবে আম্বিয়াই হয়তো ঠিক। কিন্তু তিনি যে প্রতিজ্ঞাবদ্ধ।
এভাবে আজকে প্রায় তিনমাস হতে লাগল। আফসার দাঁড়িয়ে আছে। এক লোক তার দিকে আসছে। আফসার অবাক।
-আপনি কে?
-আপনি আমাকে চিনবেন না।
-আমি চিনবো না বলেই তো জিগাইলাম আপনি কে?
-আপনাকে আমি প্রায়ই দেখি এইখানে ঘুরঘুর করেন? দালালি শুরু করছেন নাকি?
-আপনাকে তো ভদ্রলোক মনে হচ্ছিল। আর এখন কি বলেন? তো নজরই তো রাখতেছেন যখন দেখছেন কোনো মাগীর সাথে শুতে যেতে?
-উত্তেজিত হবেন না দয়া করে। আপনি কি কারো খোঁজ করছেন?
-হ্যাঁ করছি। আপনারে কইতে হইবো?
-আমি আপনাকে সাহায্য করতে পারি।
-কেমনে?
-আপনি কি শ্যামলীকে খুঁজছেন?
-হ্যাঁ। আপনি চিনেন নাকি? পুরান কাস্টোমার?
লোকটি কি বলবে বুঝল না... থতমত খেয়ে বলল, না... সেরকম কিছু না। আমি বিশ বছর ধরেই আপনাদের উপর নজর রেখে যাচ্ছি।
-তার মানে?
আপনি যখন হাসúাতাল থেকে বাচ্চাটা দত্তক নিয়ে আসছিলেন আপনারা খেয়াল করেননি, দূরে আমি দাঁড়িয়েছিলাম। আমি ফজলুর রহমান, মনোবিজ্ঞানের একজন অধ্যাপক, চট্টগ্রাম বিশ্ববিদ্যালয়ে পড়াই।
-অহ স্যার । মাফ করবেন ভুলগুলি। আপনি স্যার শ্যামলী কোথায় জানেন?
-নাহ তো জানি না। আমিও আপনার মতো খুঁজে বেড়াই।
-আপনি কেন খুঁজেন?
-জানি না।
-আচ্ছা আপনি আমাদের উপর নজর রেখেছেন অথচ শ্যামলীর উপর রাখলেন না?
-না, রাখার সুযোগ ছিলো না।
-আমার এখন কি হইব স্যার? আমি কথা দিছিলাম তার ছেলেকে মানুষ করে দিব। আমার সাধ্যমত তো করেছি স্যার।
-শোনেন, পাথরঘাটা চলেন আমার সাথে। ওখানে একজন আছে যার কাছে শ্যামলীর খবর পেতেও পারি।
আফসারের মনে সংশয়, সন্দেহ। তবুও আশা আছে মনে যে করেই হোক যেতে হবে। তাকে পৌঁছাতেই হবে তার কাছে। রাত দশটা। গার্মেন্টস কন্যারা শাকের আঁটি হাতে বাড়ি ফিরছে। এই শাক রান্না করবে গিয়ে। এরপর রোজ সকালে আবার কিছু মুখে গুজে বের হবে। জীবন তাদের চলে যায়। রাস্তায় রাস্তায়। গার্মেন্টস-র চাকায়। আজকাল জীবন নিয়ে বড্ডো চিন্তা করে। জীবনের মানে কি? আপাতত শ্যামলীকে খুঁজে পাওয়ার চিন্তার চেয়ে বেশি কিছু চিন্তা হতে পারে না। স্কলাস্টিকার সামনের গলির ভেতর গলি, এই অলিগলি পেরিয়ে একটা পুকুর। এই শহরের মাঝেও পুকুর আছে সেটা আফসার জানত না। আফসার আর সেই আগন্তুক শুভাকাঙ্খী প্রফেসর, এসে দাঁড়ালেন সেই পুকুর পাড়ের একটি বাড়িতে। দরজায় ঠোকা দিতেই ভেতর থেকে চিটাগং এর ভাষায় এক বৃদ্ধ এ বলে উঠল, কে ওখানে? রাতে?
আমরা এখানে এসেছি মালতী দিদির কাছে। উনাকে একটু ডেকে দেন না।
-মালতী মা, কে এসেছে দেখো তো?
মালতী এসে তাদের ভেতরে বসতে দিল। মালতী বস্তি এলাকায় মেয়েদের এবোর্শান থেকে শুরু করে মাসিক হলে কি করবে, তার পথ বাতলে দেন। মালতী ভয়ে আছে, এই আবার কোন কেলেঙ্কারীরে। তিনি না দেখলে কে দেখতো শুনি।
মালতী বলল, ভাই আপনারা তো এই রাতে আমার কাছে কি চান? আমি এই রাতে কোথাও যেতে পারব না।
-কোথাও যেতে হবে না, প্রফেসর ফজলুর বললেন, মানে? তো আমার কাছে কি?
একটা সাহায্য করবেন, কাঁদো কাঁদো গলায় বললেন আফসার।
ফজলুর বললেন, শ্যামলীকে চিনতেন?
-কোন শ্যামলী?
-ওই যে ঐ বটতলীর।
-হ্যাঁ, চিনব না কেন? আমার বেয়াই লাগে তো!
-না রসিকতা করবেন না। আরও একটু বলি, যদি চিনতে পারেন। বড় সুন্দর ছিল, মুখের পাশে একটা তিল ছিলো, লাল রঙের টিপ পরতো। আজ থেকে বিশ বছর আগে, আপনি যার এবোর্শান করাতে পারেননি। বাচ্চাটা এসেই গিয়েছিল।
অহ সেই পোড়া কপালী। সেতো আমার কথা না শুনেই বাচ্চাটা রেখে দিয়েছিলো। আমি বলেছিলাম, না না, এই বাচ্চা নিয়ে কি করবে? তোদের বাচ্চা হয় নাকিরে মাগী। ওই শ্যামলী না? সে কান্না করছিল।
ফজলুর সাহেবের চোখেও পানি। যেনো অনেক কথা বলতে চেয়েও বলতে পারছেন না। আফসার এদিকে শুধু শ্যামলীর খবর জানতেই চাইছে। এরই মাঝে তাদেরকে চিনি গুলে শরবত বানিয়ে দেওয়া হয়েছে। গ্যাস নেই। চা বানিয়ে দিতে পারছে না।
ফজলুর সাহেব চোখ বন্ধ করে আছেন। আর মালতী বলে যেতে লাগল, মেয়েটি বাচ্চাটার জন্যে এই পেশাই ছেড়ে দিয়েছিল। বাচ্চা পেটে আমার কাছে এসে বলল, মাসী মাসী একটা কাজ হবে?
আমি বললাম, কিরে ছেমড়ি তুই আর কি জানিস? কেমনে কাজ দেব? তুই কে?
শ্যামলী বলল, আমি দেশের বাড়ীতে সেলাই জানতাম। রংপুরে বাড়ি। খেতে পারতাম না। মঙ্গা। তাই এক মামায় বলল, চল চাঁটগা চল, ওখানে গার্মেন্টসে কাজ করবি। সেই ট্রেনে করে আসছি মামার সাথে চাঁটগা। মামা আমাকে আসার সময়ই রাস্তায় অদ্ভুত আচরন শুরু করে। আমাকে মামা বুকে টেনে নেওয়ার ভান করে জামার ভেতরে হাত ঢুকিয়ে দেয়। আমি সরে যেতে চাইলাম, মামা, আমার কানে কানে বলে, চাঁটগা যাবি না? আমি চাঁটগা নিমু না। আমাকে সেই আসার রাতেই মামা ভোগ করে। আমার পেছনে ফেরার উপায় ছিলো না। মামাকে ভয় করছে। মামার আরো রূপ বাকি ছিলো আমি জানতাম না। মামা আমাকে চাঁটগা নিয়ে এনে ছেঁড়ে দিলো না, তুলে দিলো স্টেশন রোডের এক হোটেলে। মামা আমাকে বেঁচে দিলেন। আমি কতবার পালিয়ে আসার চেষ্টা করেছি। কিন্তু উপায় ছিলো না। আমি মানুষ। আমারো লোভ ছিলো। একটু ভালোবাসা পাওয়ার। একটা বাচ্চা হবে। আমি বড় স্বপ্ন দেখে ফেলেছি। এতো বড় স্বপ্ন দেখা উচিত ছিলো না। এক লোকের নামটা (মালতীরও মনে নেই) প্রেমে পড়ে যাই। তিনি রোজ রোজ আসতেন। শুনেছি তিনি ভার্সিটিতে পড়ান। সেই লোক আসতো আমার কাছে। আমিও তার জন্যে অপেক্ষা করতাম। অন্য কারো সাথে শোয়া প্রায়ই ছেড়ে দিয়েছি। এত প্রেম আমাকে অন্ধ করে দিয়েছে। আমি ভুলে গিয়েছি, আমি মাগী, আমি বেশ্যা, আমাকে কেউ প্রেমিকা ভাবতে পারে না। আমাদের আদর বিছানায়। আমাদের আদর টাকার বিনিময়ে। রোজ ছয়মাস এভাবে চলছিল। আমার মুখের কাছের কালো তিলটা তার খুব ভালো লাগতো। বলতো তিলেই নারীর সৌন্দর্য। আমার দু’গালে টোল পড়ত। তিনি চেয়ে থাকতেন। আমি জানতাম না, আমি ভুল করতে যাচ্ছি। আমার পেটে বাচ্চা এসে যায়। বিষয়টা তাকে জানাতেই তার আসল রূপ বেরিয়ে পড়ে। তিনি চলে যান। আর আসেননি। আমি দিনের পর দিন অপেক্ষা করেছি।
ফজলুর সাহেবের চোখে জল। তার বৃদ্ধ গালের মাঝখানে যেনো এক শিশু বসে আছে যেনো কোনো মহাপাপ করে অনুতপ্ত। আফসারের ভাবলেশ নেই। তিনি শুনছেন, জীবন এমন কেন?
মালতী বলা শুরু করল, শ্যামলী বলল, ও মাসী আমি সেলাই করতে জানি একটা চাকরি হবে? আমি কিছুই বলতে পারিনি। শ্যামলী বলেছিল, দেখো মাসী আমি এই ছেলেকে মানুষ করবো, আমি এই ছেলেকে দূরে কোথাও পাঠিয়ে দিব। তবুও মানুষ করব। আমার ছেলে খাঁটি মানুষ হবে।
মালতী বললো, আমার নিষেধ শুনলো না। আমার কাছেই ছিলো। বাচ্চা হলো হাসপাতালে। আমার অত যন্ত্র ছিলো না, হাসপাতালে রেখে এসেছি। পরে শুনলাম, সে বাচ্চা নাকি এতিমখানায় দিয়ে আসছিল। আমি পোড়ামুখীকে তাড়িয়ে দিলাম। এরপর সে আবার আগের মতো হোটেল-এ ফিরে গেলো। খুব কান্না করেছিলো। কিন্তু কি করবে? হোটেলে না গেলে হোটেল মালিক তাকে মেরে ফেলবে। আমিও বা তাকে বাঁচাই কেমনে? আমার বাবার ওষুধের টাকা আসে এই বস্তি, হোটেলগুলো থেকে।
আফসার বললো, নাহ, বাচ্চাটাকে আমার কাছে দিয়েছিলো। কি ফুটফুটে চেহারা। আমি দেখে আর ঠিক থাকতে পারলাম না। আল্লাহর কাছে এতো রাত কান্না করছি, একটা বাচ্চার জন্য। আর সেই বাচ্চা যখন আল্লাহ পাঠালো, আমি আর না করতে পারলাম না।
ফজলুর সাহেব বললেন,শ্যামলী কোথায়?
মালতী যেনো বলতেই চাইছেন না, আফসারের পীড়াপীড়িতে বলল, শ্যামলী তার বাচ্চার টাকা জোগাতে ক্লান্ত হয়ে পড়েছিলো। একটু থেমে, সাধারণের মেয়ে অত সাহস, অত ধৈর্য্য কোথায় পাবে। বয়স হলে আর কে শোবে তার সাথে। এই তিন বছর আগেই, কোনো একদিন আমার কাছে এসেছিলো। আমার কাছে হাজারখানেক টাকা চেয়েছিলো। আমার ছিলো না। শ্যামলী টাকা জোগাতে ব্যর্থ হয়। শ্যামলী গলায় ফাঁস লাগিয়ে মারা যায়। কোথাকার কোন মাগী মরেছে, কোন পেপারে আসবে, হোটেলের মালিক গোপনে তাকে কবর দিয়ে দেয়।
এই কথা শোনার পরপরই, ফজলুল সাহেব চিৎকার করে উঠল না, না, এই হতে পারে না, শ্যামলী আমাকে মাফ করে দিও। আমি তোমাকে খুন করেছি। আমার জন্যে। আমার সদসাহস ছিলো না। আমার বাঁচারও অধিকার নেই।
ফজলুর সাহেব বেরিয়ে গেলেন। আফসারও তার পিছনে ছুটছে, আফসার, ফজলুল সাহেবের পায়ে পড়ে, স্যার যাইয়েন না। স্যার আমাকে অন্তত একটা কর্তব্য করতে দেন। আপনার ছেলের সাথে পরিচয় করিয়ে দিতে চাই। নাহলে মরলেও আমি শান্তি পাবো না।
ফজলুর সাহেব নিজেই, আফসারের পায়ে পড়ে গেলেন, একি করছেন? আপনি মহামানব। আমি তুচ্ছ আপনিই তো দীপ্তের পিতা। আপনিই ওকে দেখবেন।
ফজলুর সাহেবকে নিয়ে আফাসার তার বাড়ীতে যায়। আম্বিয়া আর ছেলে দীপ্তকে ডেকে আনলো।
-ও হ্যাঁ, আজকে ঐন্দ্রিলাও এসেছে। তারা দু’জন পাশাপাশি।
-আম্বিয়া, সবাইকে নিয়ে আসো। ফজলুর সাহেব দীপ্তকে দেখেই বুকে জড়িয়ে নিলো, আর বলতে লাগল, আয় বাবা, আমাকে ক্ষমা করে দিস।
দীপ্ত আরে আরে একি করছেন আপনি?
ঐন্দ্রিলা ফজলুর সাহেবকে দেখে চিনতে পারলো, তিনি তো ভার্সিটিতে তারই শিক্ষক।
স্যার আপনি এখানে কেনো? স্যার চিনতে পারছেন? আমি জুলোজি প্রথম বর্ষে।
হ্যাঁ মা, চিনবো না কেনো? তুমিই তো সব অ্যাসাইনমেন্ট করে আনো।
আর দীপ্ত অবাক। তার সামনে কি হচ্ছে সে কিছুই বুঝছে না। না বোঝায় ভালো ছিলো। কিন্তু আফসার একে একে পুরো কাহিনিটাই বলে যেতে লাগল।
দীপ্ত কান্না করছে। দীপ্ত একদিনে এতকিছুর জন্য প্রস্তুত ছিলো না। সে বিশ্বাস করতে পারে নি। আম্বিয়াও কাঁদছে, আজকে তার হারানোর ভয় নেই, তারপরও। তার মনে মায়ের ভালোবাসার যে সুপ্ত নদী ছিলো, সেই নদীতে জোয়ার লেগেছে। ফজলুর সাহেব আকাশের দিকে তাকিয়ে আছেন।
আর ঐন্দ্রিলা? সে ঠিক আগের মতোই দীপ্তের হাতটা ধরে আছে। শক্ত করে। যেনো শত বর্ষের শত সংগ্রামেও এই হাত কেউ ছাড়বে না, এই হাতে যে ভালোবাসা আছে।
দীপ্ত তোমাকে অনেক দূর যেতে হবে।
যেতে হবে শ্যামলীর জন্যে, যেতে হবে আফসার, আম্বিয়ার জন্যে, যেতে হবে এই বস্তির প্রতিটি মানুষের জন্যে।
পৃথিবীতে তুমি একা নও, যতদিন ঐন্দ্রিলা আছে।
******

