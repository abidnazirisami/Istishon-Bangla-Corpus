বন পর্ব!


এক
আজকাল তেমন দিনদুনিয়া সম্পর্কে খবর রাখা হয় না। খবরের কাগজ কবে শেষ উল্টিয়েছি মনে নেই। দরকারও পড়ে না। ফেসবুকের নিউজফিড জুড়ে দরকার বেদরকারের অসংখ্য খবর না চাইলেও চোখে পড়তে বাধ্য। যেই ওয়েবসাইটেই যাই, সবকিছু ঢেকে আছে বিজ্ঞাপনে। আগে দেশি নাটক, টিভি অনুষ্ঠান শুনেছি ভালো হতো। সেই স্বর্ণ যুগ কবেই বিলুপ্ত হয়েছে। টিভি খুলেও সেই ঘ্যানঘ্যান করা সংবাদ চ্যানেল। অনেকটা জোর করে তথ্য গিলিয়ে দেওয়ার মহা আয়োজন চলছে চারপাশে। 
সকালে ঘুম থেকে উঠে জুতা পালিশ করি। এরপর গলির মুখে গিয়ে দাঁড়াই। অফিসের গাড়ি এসে নিয়ে যাবে ঠিক সাড়ে আটটায়। সবে চাকরিতে জয়েন করেছি, এরচেয়ে বেশি কিছু আশাও করি না। দেশীয় ইনভেস্টমেন্ট ইনস্টিটিউশানে চাকরি। শব্দের সাথে যুদ্ধ না করে, সংখ্যার সাথে যুদ্ধ করাই একমাত্র কাজ। স্ক্রীনের উপর সবসময় চোখ থাকে। এই যেনো গ্রাফের মধ্য দিয়ে এই রেখাটি সোজা উপরেই উঠতে থাকে। এসব শেয়ারবাজারের ভুগিচুকি বিষয়-আশয় বাড়িতে আসলে যথাসম্ভব বাদ দেওয়ার চেস্টা করি। কিন্তু সে আর সম্ভব হয় না। একটা সময় বিপরীত লিঙ্গের প্রতি দুর্নিবার আকর্ষণ ছিলো, এখন সবার মতোই অর্থ -এর প্রতি অদম্য আসক্তি। সব নেশা একসময় ফিকে হয়ে আসে, কিন্তু টাকার নেশা একবার যার পিছু নিয়েছে তার আর মুক্তি নেই। শুধু আরোও চাই আর আরোও চাই। দুনিয়ার সবচেয়ে বড় অসুখ বোধহয় এটিই।
রোজ এসব আবোলতাবোল চিন্তা করতে করতে চুল পাকিয়ে ফেলার কোনো মানে হয় না। এখনো বিয়ে করি নি। আটটা বাজেই গলির মুখে গিয়ে দাঁড়াই। টঙের চা খাই। টঙের চা নিয়ে মানুষের এতো মুগ্ধতার আমি কোনো কারণ খুঁজে পাই না। বরং সবচেয়ে খুশি হতাম যদি ওই সময় আমার প্রেয়সী, যদিও কল্পিত এখনো, এসে এককাপ চা বানিয়ে আনতো বিছানায়। একসাথে ব্রেকফাস্ট করতাম। এরপর সে বেলকনিতে দাঁড়িয়ে আমাকে দেখতে। আমি ঠিক সাড়ে আটটা বাজার কয়েক মুহূর্ত আগে বাসের পিছে ছুটটাম। ইসস! কিসব ভাবছি আমি?এখন নিজে নিজেই হাসি।
রোজকার মতো আজও দাঁড়িয়ে আছি। এখন শীতকাল। শীত অনেক বেশি না হলেও কুয়াশা প্রচুর। পাশে একজন মহিলা কান্না করছেন, অনেক সাজগোজ করেছেন। একি উনি তো বিয়ের শাড়ি পরা! হাতে মেহেদি, মুখের মেক আপ লেপ্টে গেছে। কিন্তু মেয়েটি অনন্যসুন্দরী। সম্ভ্রান্ত ঘরেরই মনে হচ্ছে। চোখমুখে এখনো বিপদগ্রস্ততা। লাল হয়ে আছে নির্ঘুম দুচোখ। 
আমি নিজে গিয়েই জিজ্ঞাসা করলাম, "এই যে শুনছেন আপনি? আপনি কি কোনো বিপদে পড়েছেন? "
মহিলাটি কাঁপাকাঁপা গলায় বলল, "বিপদে না পড়লে এভাবে রাস্তায় দাঁড়িয়ে থাকতাম। আমার একটা উপকার করতে পারবেন?"
আমি কৌতুহলী হয়ে গেলাম, কিন্তু একই সাথে মনে হলো কি দরকার এসব ঝামেলায় জড়ানো। আমি বললাম, আপনি অন্য কাউকে ডাকুন না? ফোন করবেন বাসায়? আমি এখন অফিসে যাবো।
মেয়েটি আবার কান্না শুরু করলো, এবং কাছে এসে আমার হাত দুটো ধরে এমনভাবে আশ্রয় প্রার্থনা করতে শুরু করলো, আমি নিজেই দিশেহারা।
-আপনিও কি তার মতো? যাকে বাসররাতে ফেলে আমি এখানে পালিয়ে এসেছি। আপনি আমাকে আশ্রয় দেন প্লিজ, নাহয় আমার মরে যাওয়া ছাড়া আর কোনো উপায় থাকে না? 
আমি ভয়ার্ত গলায় বললাম, কিসব বাজে বকছেন। পাগলামী করবেন না। আপনাকে আমি চিনি না, জানি না কিভাবে আশ্রয় দিব। আপনি বাড়ি ফিরে যান। আমার কাজ আছে।
মহিলাটি চোখের জল মুছতে মুছতে বলতে লাগলো, শুধু একবার আমার কথা শুনুন, আমাাকে শুধু একদিন লুকিয়ে রাখার ব্যবস্থা করুন। আমি নিজেই চলে যাব। আপনারা সবপুরুষ কি এক? পারেন না একটি মেয়ের বিপদ দূর করতে?
এ পৃথিবী বড়ই অদ্ভুত। সবচেয়ে অদ্ভুত এই অপূর্ব সুন্দরী রমণী। এক পুরুষের কাছ থেকে পালিয়ে এসে আবার আরেক পুরুষের আশ্রয় চাওয়া কি দ্বিচারিতা নয়? যতই অভিযোগ করুক, কি অদ্ভুত, আবার তাদের কাছেই ফিরে আসতে চাওয়া।
আমি কি করব বুঝতে পারছি না। ব্যাচেলর মানুষ। একা ফ্ল্যাটে থাকি। এই ফ্ল্যাটে অজানা অচেনা মেয়েটাকে কি করে নিয়ে যাবো, কি পরিচয়ে নিয়ে যাবো। এরই মধ্যে আমার অফিসের গাড়ি চলে এসেছে। কিন্তু মহিলাটিকে একা ফেলে চলে যেতেও বিবেকে বাঁধছে। আমি গাড়ির দিকে পা ফেললাম, ওই মহিলাটির করুণ চাউনির কাছে পরাজিত না হয়ে পারলাম না। ক্ষতি কি একদিন অফিস কামাই করলে?
তাও যথার্থ কারণে। গাড়িটি বিদায় করে মহিলার কাছে এসে বললাম, আমার এই শহরে কেউ নেই, বাবা মা রাজশাহী থাকেন। এখানে একা আমি থাকি। আমার ফ্ল্যাট ছাড়া আপনাকে আমি কোথায় নিয়ে যাব বলুন?
-কেউ নেই? আমারও কেউ নেই! আমি কাউকে চাই না। আপনার বাসায় কি নিয়ে যেতে পারবেন না?
-নিয়ে যাওয়া যাবে! কিন্তু লোকে কি ভাববে? বা বিষয়টা কেমন জানি...
আমাকে ইতস্তত করতে দেখে সেই আমাকে বলল, চলুন, প্লিজ। তাড়াতাড়ি। এতোক্ষনে খোঁজাখুঁজি শুরু হয়ে গেছে....
দুই.
ঢাকায় আজকাল কেউ পাড়াপড়শির বিষয় নিয়ে মাথা ঘামায় না অতো। কিন্তু তারপরও ব্যাচেলর ছেলে বলতেই বাড়িওয়ালাদের নাক ছিটকানি এখনো দূর হয় নি। আমার এখনো মনে পড়ে স্টুডেন্ট লাইফে আমাকে একটা বাসা পেতে কি কস্ট করতে হয়েছে। হলে রাজনীতি করতে হয় কিংবা সিনিয়রদের ঘ্যানরঘ্যানর সহ্য করতে হয়, এছাড়া আরোও হাজার ঝামেলা তো আছে। এই জন্য আমার মতো পা চাটার স্বভাবহীন, অসামাজিক লোকের হোস্টেলে থেকে সামাজিকীকরণ হয় নি বললেই চলে। 
ঢাকার বিভিন্ন এলাকায় পরিবর্তনের ছোঁয়া লেগেছে। যুগের ধর্ম পালন না করার উপায় নেই। সেটা হোক রেস্টুরেন্টে খাওয়ার আগে খাবারের ছবি সামাজিক মাধ্যমে আপলোড করা, অথবা আরোও আধুনিক লিভ টুগেদার কিংবা ফ্রেন্ডস উইথ বেনিফিট। বৈধ প্রেম আর অবৈধ প্রেমের সজ্ঞাও যুগে যুগে পাল্টেছে। আর দুর্ভাগ্যজনকভাবে আমি সেই পালে গা ভাসাতে পারি নি।
আমার ফ্ল্যাট নির্ঝঞ্ঝাটে পৌঁছালাম। সিকিউরিটি গার্ড অবাক হলো। আর আমার দিকে তাকিয়ে একটু মুচকি হেসে দিলো। আর জোরে একটা সালাম দিলো।
ওরে হতচ্ছাড়া, বছরের অন্য দিনগুলোতে তোর দরজা খুলে দিতেও ইচ্ছে করে না। আজকে কাছে এসে সালাম দিচ্ছিস!
মনে মনে অনেক গালি দিলেও মুখি প্রকাশ করলাম। সঙ্গে অচেনা, অজানা মহিলা। বৌয়ের সাজ দেখে যে কেউ ভাববে নতুন বিয়ে করে এনেছি।
ঘরে ঢুকলাম। এরপর সোফার একপ্রান্তে বসে আমি ওর দিকে ফিরে তাকালাম।
আপনার নাম কি এখনো জানা হলো না? আর প্লিজ এখন আর ওতো কান্না করতে হবে না।
এবার সে একটু নড়েচড়ে বসলো। বলল,
পানি হবে? নাকি ব্যাচেলর বলে প্রথমেই আপনার বাসায় কাঠগড়ায় দাঁড় করিয়ে রাখবেন?
অদ্ভুত তো আপনি? আপনার সাহায্য করছি। আর আপনি আমাকেই এসব শোনাচ্ছেন।
আমি ডাইনিং টেবিল থেকে পানি ঢেলে নিয়ে আসলাম। এবং বললাম, "আপনি আগে বিশ্রাম নেন। আমি পুলিশকে ইনফরম করি আপনার ব্যাপারটা। ওরা হেল্প করবে! "
উনি আমার দিকে অবাক দৃষ্টিপাত করলো। হাজার হোক পুরুষ মানুষ, নিজে থেকে হিরো হওয়ার একটা মানসিকতা থেকেই থাকে।
আমি আবার বললাম, "আচ্ছা আমি নিজেই হেল্প করব। বলুন কি করতে পারি?"
কিছু করতে হবে না আপনাকে? কি বুদ্ধি আপনার পুলিশ ডেকে আনছেন আপনি? ওরা নিজেরাই তো পুলিশের কাছ যাচ্ছে।
তাহলে? ওরা যদি আপনার খোঁজে আমার এখানে আসে? আমি তো নিজেই ফেঁসে যাব। পুরাই মাইনকার চিপায়! এজন্য মেয়েদের থেকে শতহাত দূরে থাকতে হয়। এখন কি হবে?
আপনি খুব বকবক করতে পারেন। আপাতত আপনি এসব বকবক বন্ধ রাখতে পারবেন? ওরা এখানে আসবে না, কারণ আপনি আমার পূর্বপরিচিত নন। আমার বন্ধুও তো নন।
ঠিক বলেছ বন্ধু ও না, শত্রুও না। কিন্তু তোমার জন্যে আমি বিপদে পড়তে পারব না।
ইশশ! আমি তুমিতে চলে এলাম। এই বাংলা ভাষায় এই এক সমস্যা! আন্তরিকতা, সম্পর্কের ঘনিষ্টতা গোপন করা যায় না। যাক মহা কোনো কেলেংকারী না হলেই ভালো।
সে নিজে থেকেই বলতে আরম্ভ করলো, আপনি বন্ধুর চেয়ে বেশি কিছু। আপনার উপকার কিছুতেই শোধ করতে পারবো না। আমার নাম "শিখা! "
শিখা? খুব সুন্দর নাম তো। অনেক পরিচিত মনে হচ্ছে। কিন্তু শিখা নামে আমার কেউ পরিচিত ছিলো না।
এখনো অপরিচিত?
শুধু চেহারা দেখে কি বলা যায় কে পরিচিত? তো তুমি বাসর রাতেই পালিয়ে আসলে কেন?
ওই যে আমার নাম শিখা। শিখা মানেই তো আগুন। আগুনের সাথে কি জলের মিল হয়? তাই পালিয়ে আসলাম।
এতো রহস্যময়ী সে। কোনো কিছুই সহজে বলছে না। আমি সবসময়ই এই ধরণের মেয়ে পছন্দ করতাম। ধীরে ধীরে যাকে আবিষ্কার করা যায় তাদের। তাদের মাঝেই লুকিয়ে থাআে সৃষ্টির নিগূঢ় রহস্য। আমি সেই গোয়েন্দা হতে চেয়েছি। মানবী মনের শার্লক হোমস -যুগ যুগে কবির নারীর ছোষট্টি রকমের ছলাকলা আবিষ্কার করে বৈষ্ণবীয় প্রেম সাহিত্যের অন্ত ঘটিয়েছেন। আমি তো দেখি "শিখা" র ছোষট্টি হাজার ছলা কলা। কিন্তু এই মুহূর্তে এসব কল্পনার স্থান দিতে নেই। কোনো এক গ্রামের ব্যর্থ প্রেমিক কবি মেয়েদের নিয়ে গেয়েছিল, "মায়াবিনী কালনাগিনী কাল সাপিনী জগত খেলি ..." দেখেই বোঝা যাচ্ছে বেচারা বড় রকম ধরা খেয়েছে! এবার কি আমিই ধরা খেতে যাচ্ছি?
শোনো আমি সাধারণ একাউন্ট্যান্ট। সংখ্যার সংসারের ঝামেলায় পারি না, এখন তোমার এই রহস্য দূর করে বলে ফেলো তো সরাসরি।
"আমি? রহস্যময়ী?"- বলেই শিখা হো হো করে হেসে উঠলো। কান্না, আনন্দের এই অপূর্ব মিশ্রণ।
আমি বললাম, ওভাবে নিও না।
তাহলে কিভাবে নেব?-আবারও একটা অদ্ভুত হাসি হেসে বললো, বললাম তো? আমি থাকায় আপনার কোনো বিপদ হবে না। আর আমার ভার্সিটিতে মেজর ছিল কিন্তু ইকোনোমিকস। সাহিত্য, দর্শনের মতো ক্লাসিক বিষয়ের ছাত্রী না, অতো রহস্য নেই। আর গণিতে অনেক কাঁচা। ফাইন আর্টসের অর্থনীতি যে গণিতবিদদের কবলে পড়ে রকেট সায়েন্স হয়ে গেছে, সেই ম্যাথ আমাকে নাচিয়ে ছেড়েছে। ওই সেই চার বছর!
আচ্ছা। আমার খুব প্রিয় বিষয় ছিলো। তাহলে আমাদের সাবজেক্ট ওই একই ধাচেরই।
হলো একটা? আপনি কি শুধু কথায় বলে যাবেন? বাসায় কিছু আছে? রান্না করব? আমার রান্না কিন্তু অসাধারণ। -বলতেই শিখার চোখমুখ উজ্জ্বল হয়ে উঠল।
শিখা আমি তোমার রান্না খেতে পারছি না এই মুহূর্তে -এই কথা বলার ইচ্ছে হলেও কিছুতেই বলতে পারলাম না। বললাম,
"আপনি এভাবে আমার একা বাসায় থাকবেন? আপনি চাইলে কোনো হোটেলে ব্যাবস্থা করা যায়? কিংবা আমি আমার বন্ধু র বাসায় থাকি?"
আপনি কি আমাকে তাড়িয়ে দিতে চাইছেন? খুব বেশি ক্ষতি হবে, আমি যদি কয়েকদিন এখানে থাকি? ঠিকই বলেছিলাম শিখা - আগুন। আগুনের সাথে মানুষের সন্ধি হয় কখনো?
আমি বললাম, "শিখা তুমি ভুল জানো? এই পৃথিবীতে যত জীবন দেখছ সব বেচে আছে কিন্তু ওই আগুনের জন্য। ওই যে জানালার ওপাশে? সূর্য জ্বলজ্বল করে জ্বলছে? ওই লাল দানবই কিন্তু সব সৃষ্ঠির মূল।
জানালা দিয়ে আলো এসে পড়ছে আমার ড্রয়িং রুমে: শিখার উপর। শিখা আলোতে মিশে যাচ্ছে ...
আলোর কিরণে শিখার চুলের কালো রঙকেও সোনালি মনে হচ্ছে। আমি কি মোহগ্রস্ত হয়ে পড়ছি?একটু ছুঁয়ে দেখব? এই রহস্যময়ী নারীকে এভাবে যদি চিরদিন রহস্যাবৃত করে রাখতে পারতাম?
আচ্ছা ফ্রিজে অনেক কিছুই আছে- ডিম, চিকেন, সস। একজন মানুষের সংসার বুঝছই তো? বেশিরভাগ সময় বাইরে খেয়ে আসি, তাও রাতে নিজে কিছু করে খাওয়ার চেস্টা করি। এই রান্নাটা কিন্তু একটা আর্ট।
বুঝতেই পারছি সুনিপুণা শিখার আমার রান্না বিষয়ক লেকচার শোনার প্রয়োজন নেই। সে রান্না ঘরে চলে গেলো, পাক্কা গৃহিণী! যদি বিয়ের এই কাপড়চোপড় বদল করে ফেলে, তাহলে কে ধাঁধায় পড়বে না বলুন? কে বিশ্বাস করবে, এই মেয়ে বাসর ঘর থেকে পালিয়ে এসেছে?
আমি ভাবলাম গিয়ে দেখে আসি সে ঠিকঠাক জিনিস কোথায় কি রেখেছি খুঁজে পায় কিনা। আমি রান্না ঘরে গেলাম, আর শিখা বলল, "আপনি বুঝি সয়াসস কিনতে ভুলে গেছেন? ব্যাপার না অল্টারনেটিভ কিছু বানিয়ে নিচ্ছি? আচ্ছা থাক "শিখা'স স্পেশাল বিরিয়ানি " বানাই। যান আপনি এখন?"
আমি বাধ্য ছেলের মতো ড্রয়িং রুমে চলে আসলাম। আর প্রথাগত স্বামীদের মতো বসে স্টার স্পোর্টস এ খেলা দেখতে লাগলাম। অন্যরকম একটা অনুভূতি হচ্ছে আমার। যদিও ভয় হচ্ছে না এটা মোটেও বলবো না।
আধাঘন্টা পর শিখা এসে বললো, "ওহ আমার তো আপনার নামই জানা হলো না? খাবার বানানো শেষ!"
আমি নিলয়।
বাহ খুব সুন্দর নাম তো, নিলয় নামের অর্থ জানেন?
হ্যাঁ, গৃহ, বাড়ি!
সত্যিই তো শিখাও এসে পৌঁছালো আপনার বাড়ি। যদিও আশ্রয় দিতেও জানেন না আপনি। এখন কি আমি ফ্রেশ হয়ে আসা পর্যন্ত অপেক্ষা করবেন, নাকি অচেনা মহিলার সংস্পর্শ এড়িয়ে চলার জন্য নিজে নিজে খেয়ে নেবেন? ওহ না, আপনি কি রেস্টুরেন্টে চলে যাবেন?
"থামো তো। যাও শাওয়ার নিয়ে আসো। বাসর থেকে পালিয়ে আসা যেনোতেনো কাজ না।"
"ইশশ! থাক! আমার তো কোনো কাপড় নেই আর।"
"কিছু মনে না করলে, আমার টিশার্ট, প্যান্ট পরতে পারো। বিকালে নাহয় শপিং করতে যাওয়া যাবে, অথবা অনলাইনে অর্ডার দিচ্ছি?"
"আচ্ছা থাক! এতেই যথেষ্ট।"
আমি ওকে টাওয়েল, আমার টিশার্ট, প্যান্ট দিয়ে এলাম। আরোও আধাঘন্টা পর সে বের হয়ে এলো। আমি নিজে পাঁচ ছয় মিনিটের বেশি কখনো স্নান করি নি। তাই একটু অধৈর্য তো হচ্ছি। শিখা ভেজা চুল মুছতে মুছতে সামনে এসে দাঁড়ালো এবং বলল,
অনেক ক্ষণ অপেক্ষা করালাম? হঠাৎ উড়ে এসে কত ভোগান্তি নিয়ে এলাম।
থাক, থাক, আর ভালো সাজতে হবে না - মনে মনে বললাম।
"চলুন খেতে বসি!"
আমি বললাম ঠিক আছে, তবে তাই হোক।
শিখা নিজেই সার্ভ করতে লাগলো। আমার প্লেটে সে এতো বেশি তুলে দিচ্ছে দেখে আমি বললাম, এতো আমি খেতে পারবো না।
"খেয়ে দেখুনই না। আপনার ওই রেস্টুরেন্টগুলোর চেয়ে ভালো হবে না হয়তো! "
আমি তো মুখে দিতেই স্বর্গে পৌঁছে গেলাম। অপূর্ব সুগ্রাণ, সুন্দর রঙ। আর সাথে শিখার মতো এক সুন্দরী যত্নসহকারে পরিবেশন করছে -এই অনুভূতি লিখে প্রকাশ করা যায় না। আমি বললাম,
তুমি তো সত্যিই অনেক গুণে গুণান্বিতা? এতো ভালো কি করে রাঁধো? ইচ্ছে করছে, আজীবন তোমার হাতে রান্না খাই।
শিখা মুচকি হাসলো। কিছুই বললো না।
আমি নিজেই বলতে লাগলাম, প্রতিদিন যদি এতো ভালো খেতে পারতাম, তবে পেটের ভূঁড়িটাও অবাধ্য হয়ে পড়ত।
শিখা এবার বলতে লাগল, বললেই হলো। আমি কি আপনাকে শুধু রান্না করে খাওয়াতে থাকতাম?
অনেক নাচিয়ে ছাড়তে এটা নিশ্চিত। তা বলো তো তোমার বাসর ছেড়ে পালিয়ে আসার কারণ কি?
শিখা কান্না করতে লাগলো আবার।
"কি অদ্ভুত! আপনি কি আমাকে জানাবেন না? এভাবে কান্না করলেই বিষয়ের সমাধান হয়ে যাবে?"
শিখা খাওয়া বন্ধ করে দিলো। আমার নিজেরই খারাপ লাগছে। এতো হাসিখুশি মেয়েটাকে এভাবে আবার মন খারাপ করিয়ে দিয়ে। নিজের উপরই রাগ হচ্ছে আমি আর মানুষ হলাম না।
আমি বললাম, "ঠিক আছে। আগে খেয়ে নাও।"
নাহ, থাক। কি শুনতে চেয়েছেন? শুনবেন? শুনুন তাহলে আমার যার সাথে বিয়ে হয়েছিলো সে একটা প্রতারক। কত বড় ভণ্ড সে আমার অতীত নিয়ে প্রশ্ন তোলে? বলতেই সে কান্না করতে লাগলো। আমার উচিতই হয় নি এসব জিজ্ঞেস করার। খারাপ লাগছে। আমি ওর কাছে গিয়ে ওকে একটা টিস্যু দিলাম।
আচ্ছা ঠিক আছে।
যদিও শিখার অতীত নিয়ে আমার কোনো মাথা ব্যাথা নেই। আপাতত সে কান্না থামাক। এটাই চাই। আমরা দুজনেই ডাইনিং থেকে উঠে এলাম। শিখা আর আমি পাশাপাশি। শিখার কান্না এখনো থামছে না। আমার খুব বলতে ইচ্ছে হচ্ছিলো এবং বলেই ফেললাম, "কান্না করো না। তোমার অতীত আমি শুনতেও চাই না তুমি আমার হয়ে থাকো? বলো থাকবা?"
শিখা আমাকে জড়িয়ে ধরলো। আমিও। এবং এরপর কি হলো? আমি এই মুহূর্তে জানি না কি করতে হবে। আমার কোনো ওরকম ইচ্ছেই ছিলো না। ছিলো না কোনো কুমতলব। অথচ একটু নির্জনতা, দুজন মানব মানবীর একান্ত পাশে থাকার আশ্বাসই যথেষ্ট দুজনের মিলন ঘটাতে। সত্যিই আমি কি অনেক পাপ করে ফেললাম। আমরা কি অনেক ভুল করে ফেলেছি?
শিখাকে বলতেই, শিখা অদ্ভুতভাবে হেসে উঠলো। বলল, "পাপ? হা ..হা ...পাপ? আচ্ছা বিয়ে হলেই কি সব পাপ দূর হয়ে যায়? মানুষের ইচ্ছে অনিচ্ছের ভিত্তিতে কি পাপ পুণ্য নির্ধারিত হতে পারে না? "
আমি অতশত বুঝতে চাইছিলাম না। বললাম, তুমি আরেকজনের বিবাহিতা বৌ?
শিখা এবার আরোও জোরে হেসে উঠলো। আমি এবার তো নিজেই বুঝতে পারছি না, ওর হাসির রহস্য। শিখা বলল,
আমি বিবাহিত? 
"হ্যাঁ সেটাই তো বলেছিলে? "
"বলেছিলাম তো! তুমি তো শিখা নামটা চেনা মনে হলেও, শিখা নামের কে ছিলে মনে করতে পারলে না? এখনো পারো নি? "
"নাহ তো! কিন্তু নামটা আমার সাথে খুব ভীষণ ভাবে জড়িত। আচ্ছা আমি তখন ক্লাস নাইনে পড়তাম। বাবার পোস্টিং ছিলো ময়মনসিংহ বিদ্যাময়ী গার্লস এ এক মেয়ে ছিলো যার সাথে আমার ওই কৈশোরের প্রেম ছিলো! আরে দাঁড়াও! দাঁড়াও? আরে তুমিই কি সেই শিখা?"
"পনের বছর হয়ে গেলো এরই মধ্যে। কি বলেছিলাম মনে আছে তখন, শিখাকে তুমি নিজেই ভুলে যাবে? ক্যামনে পারলে তুমি? জানো এই পনের বছর প্রতিদিন তোমার জন্য আমি অপেক্ষা করেছি। ক্যামন স্বার্থপর তুমি যাওয়ার সময় একবার বলেও গেলে না? "
আমি আনন্দে তাকে জড়িয়ে ধরলাম।
তুমি আমার শিখা! আমার শিখা! সত্যি বলতে কি, তখন আমার বাবার হঠাৎ ট্রান্সফার হয়েছিলো। রাজনৈতিক চাপ ছিলো। এক রাতেই আমরা চিটাগাং এ চলে আসি! আমার কোনো সুযোগই ছিলো না তোমাকে জানানোর। বাবা আমার বোর্ডও ট্রান্সফার করিয়ে চিটাগাং এর একটি স্কুলে ভর্তি করিয়ে দেয়। "
শিখা আমার বুকে মৃদু আঘাত দিতে লাগলো, "জানো তোমার দেওয়া ডায়েরিতে আমি প্রতিদিন তোমাকে নিয়ে একটা একটা চিঠি লিখেছি? ক্যামনে পারলে ভুলে যেতে! শিখা নামটিও?"
আমি কিছুই উত্তর দিতে পারলাম না। আমার উত্তর দেওয়ার ভাষা নেই। আমি শিখাকে শুধু বুকে টেনে নিলাম। কতদিনের পরে, আমি হয়তো ওকে এতো ভালোবাসতে পারি নি!
শিখাকে নিয়ে বিকালে অনেক শপিং করলাম। রাতে বাইরে খেতে গেলাম। এই দিনটি সত্যিই আমার জন্য সবচেয়ে শ্রেষ্ঠ দিন। রাতে দুজোনে মুখোমুখি, শিখা! শিখা! বলো এই দিনটি আরোও আগে আসতে পারত না।
শিখার মুখে নির্লিপ্ত হাসি, "পারতো বটে! পাল্লাটা যে এখনো সমান হয়নি! "
আমি বললাম, "অত জটিল কথা বুঝতে পারি না। তুমি আমার শিখা, তোমার জন্য টিফিনের টাকা বাঁচিয়ে ফুল কিনে নিয়ে যাওয়া কিশোর নিলয় আমি!মনে আছে আমরা লুকিয়ে চুমু খেয়েছিলাম?"
পরদিন সকালে ঘুম ভেঙে গেলো আগে। বিছানায় আমি একা শুধু। শিখা কি আমার আগে ঘুম থেকে উঠে গেছে?
শিখা! শিখা?কোথায় তুমি?
কোনো সাড়াশব্দ নেই। আমার বুক ধরফর করছে। সারা ঘর খুঁজে দেখলাম। কোথাও শিখা নেই। আমি চিৎকার করে কান্না করতে চাইছি, আমি এটা সহ্য করতে পারছি না। মোবাইলটা হাতে নিলাম, একটা ডিএক্টিভেট করা ফেসবুক একাউন্ট থেকে ম্যাসেজ,
"শিখা -আগুনের সংস্পর্শে এলে ক্ষত তো হবে। আমি পনের বছর নিজে জ্বলেছি, আমার প্রতিটা দিন শুধু তোমার জন্যে অপেক্ষা করেছি। কেন তুমি আমাকে এতো শাস্তি দিলে, তোমার প্রেমে পড়েছি বলে? খুঁজে বের করো আমাকে যদি ভালোবাস। আমি অপেক্ষা করব পনের বছর কেন, আজীবন ।"
আপনারা কেউ কি জানেন শিখা, আমার শিখা কোথায়? আমাকে খুঁজে এনে দিতে পারবেন, এই সাতশ কোটির বিশাল জনসমুদ্রে আমি যে বড়ই একা? এভাবে আমি মানুষের ভীড়ে হারিয়ে যেতে দেব না- আমার শিখাকে। শিখা শুধু আমার।

