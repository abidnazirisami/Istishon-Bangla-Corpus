পিতামহী


জলের উপর জল পড়ে যায় ক্রমশ। আমার শৈশব ঘিরে আছে গোলপাতার চালা, টিনের বেড়ার ঘর। মাটির মেঝেতে নাচে ফনিমনসা। মুদি খানায় চালের বদলে আটা নিয়ে ফিরি। কেরোসিন শিশির দড়ি ছিড়ে পড়ে যায় রাস্তায়, আলো জ্বলেনা। পিঠে বাজারের ব্যাগ আমার থেকেও লম্বা, ভিতরে শোল মাছ লাফায়, আমিও। আমি, আমার মস্তিস্কে ঘোরে কুড়ি ঘর নামতা, লাঠি-গুলি, লাটাই। সস্তার বিস্কুটে দিদির প্রেমিক বিদায়, মুখ ভার হয়ে থাকে সন্ধ্যা। হাস-মুরগী, বাচ্চা-নেরি গাদাগাদি করে বসে থাকে বারান্দায়। গোলপাতার চালায় জল ধরে না, চুইয়ে চুইয়ে পরে, মাটিতে টুপটাপ গর্ত। বৃদ্ধ বাবা, চোখ বুজে থাকে হাট-খোলা জানালায়। শীতের সময় এক কাথায় গুটি মেরে শুয়ে থাকে অনেক জীবন। মাকে দেখেছি শেলাই মেশিনের পাদানিতে বেধে নিয়েছে সারা বছরের পা। হাফ প্যান্ট, ফুল প্যান্ট, ফ্রক, সায়া, ব্লাউজ। হে পিতামহী, জানলার শিকে যে মানচিত্র একে দিয়েছো, আমার মস্তিস্কে গেঁথে আছে আজো। ভাঙা ভাঙা মেঘ ভেসে যায় তাতে। হা করে দেখি ছোট্ট রকেট ধোয়া ফেলে উড়ে যায়। গোলাপের টবে টোমাটোর চাষ, কে রুখবে এই মৃত্যু, জনম ব্যধি। চলে এসো একবার রাত্রি ভেঙে।

