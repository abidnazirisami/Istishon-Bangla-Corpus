মনের মানুষ


আমি প্রতি রাতে বরিশাল ফিরে যাই, পদ্মায় লঞ্চে ভেসে ভেসে দেখতে থাকি ইলিশের নৌকার দিগন্ত বিস্তৃত আলোকমালা। সকালের আলোয় স্নান করি কীর্তনখোলায়। জীবন ছেড়ে ঢুকে পড়ি মাতৃগর্ভে, আমার মা ছুটছেন নাটমন্দির, উঠোন, ঘাটবাঁধানো পুকুর, গোয়াল ঘর। খুঁজে ফিরি সেই কবেকার আলো, ঠাকুমার চামড়া কোচকানো গাল, অস্পষ্ট দৃষ্টি। প্রতি সন্ধ্যায় কৃষ্ণপ্রেমে বিভোর হয়ে কাঁদতেন তিনি। ভোর কীর্তনে জেগে উঠে যেত মনের মানুষ, ভজ গৌরাঙ্গ লহ গৌরাঙ্গ। আমায় নিয়ে চল মন, আমি যেতে চাই আমার আপন মন্দিরে। যেখানে আমি বেঁচে ছিলাম বহুযুগ ধরে। শরীরে কাঁচা ধানের গন্ধ, খর-কুটো নিয়ে খেলতে খেলতে দিন গড়িয়ে রাত। মোটা ভাতের গরম ওম, কাঠাল কাঠের পিড়ি পেতে কাঁসার থালায় খেতে বসে বিড়ালের সাথে খেলা। একে একে পিড়ি কমতে থাকে, থালা হারিয়ে যায়। নাটমন্দির শুকনো পড়ে থাকে আলোহীন। সদর দরজা হাট হয়ে খুলে থাকে। কে আছেন, কেউ আছেন ঘরে? চৌকিদার এসে হাঁক দিয়ে যায়। কেউ নেই ঘরে। থালা বাটি গ্লাস ডুবে যায় পুকুরে। গোয়াল ঘরে হাহাকার করে বোবা প্রাণ। বিড়ালেরা আর আমার সাথে খেলায় মেতে ওঠেনা, কাঁদামাটিতে নিকোনো হয় না মাটির মেঝে। রান্নাঘর খাবার ঘর অবাক হয়ে থাকিয়ে থাকে, কোনো উৎসব নেই, সাজানো পিড়ি, নিশব্দে জেগে থাকে নিভন্ত চুলা। যুদ্ধ নেমে আসে হঠাৎ করে। আমি লুকিয়ে পড়ি অন্ধকারে, মৃত্যু নেমে আসে মালার মত।

