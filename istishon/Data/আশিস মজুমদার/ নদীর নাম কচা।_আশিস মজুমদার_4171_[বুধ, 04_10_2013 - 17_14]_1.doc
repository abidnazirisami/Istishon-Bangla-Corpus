 নদীর নাম কচা।



শান্তিবালা আজ অনেকদিন পর বাড়ির বাইরে বের হয়েছে। বাড়িতে বসে থেকে থেকে একটু অলস লাগছে। প্রতিদিন নিয়ম করে মন্দির যেত একসময়। এখন মন্দির নেই পূজা-পাঠও নেই। মন্দিরের অনেক খানি অংশ এখন নদীর ভাঙ্গনে তলিয়েছে। একটু একটু করে ভেঙ্গে পড়তে দেখেছে। কিছু করতে পারেনি কেউ। কেউ চেষ্টা করেছে বলে দেখেনি কাউকে। এই সব ভাবতে ভাবতে কখনযে নদীর পারে কাছে চলে এসেছে খেয়ালই ছিলনা। 
মন্দিরের অনেকটাই এখন নদীর বুকে তলিয়ে গেছে। খুউব অচেনা মনে হয় এই জায়গাটাকে, যেন কোনোদিন সে এখানে আসেনি। এটা তার সেই চেনা পুরানো মন্দির নয়। শান্তিবালার ভাবতে অবাক লাগে যে, এমনও হয়। বিধাতা মন্দিরও ভেঙ্গে ফেলেন, তাহলে সে কেমনইবা বিধাতা। যে বিধাতাকে প্রতিদিন সকাল সন্ধ্যা ফুলে ফলে অর্চনা করছে তার কি লীলা। এটা লীলা? এ যে ধ্বংস। এই মন্দিরের চাতালে খেলা হত। শৈশবের অনেক স্মৃতি আছে এই মন্দিরক কেন্দ্র করে। আজ খুউব অচেনা লাগছে জায়গাটা। যেন এখানে শান্তিবালা কোনোদিন আসেনি। কেউ তার চেনাজানা নেই, অচেনা কোনো এক দেশ থেকে এসেছে। তাই একটু ভয় করছে, এখনও বিকেলের রোদ আছে। নদী দিয়ে নৌকা বেয়ে যাচ্ছে মাঝি। মন্দিরের ভেঙ্গে পড়া বড় বড় খিলানগুলো এখনও কিছুটা মাথা তুলে আছে নদীর মধ্যে। যেটুকি এখনও ভাঙ্গেনি তার ইট খসে পড়ছে, স্তুপাকৃতি হয়ে আছে। শান্তিবালা স্মৃতির অতলে তলিয়ে যাচ্ছিল, যেভাবে মন্দির তলিয়ে যাচ্ছে নদীর গভীরে। অন্ধের মত এগিয়ে যেতে যেতে খুজে নিতে চাইল চেনা জানা মানুষের মুখ, চেনা ছবি। মন্দির থেকে পাঁচ'পা এগোলেই ছিল রেনুদের বাড়ি। পাঠশালায় পড়তে পড়তেই বিয়ে হয়ে গিয়েছিল রেনুর। তারপর আর খেলা হয়নি রেনুর সাথে। অনেক দূরে কোথায় একটা চাকরি করত রেনুর বর। খুউব রাগ হয়েছিল ওর বাবার উপর। তারপর অনেকবার দেখা হয়েছে, কথা হয়েছে গল্প হয়েছে। চেনা যাচ্ছেনা, আরে রেনুরা সেই কবেই চলে গেছে শহরে। রেনুর জ্যাঠামশাই শহরে থাকতেন। ওরা সকলে জ্যাঠামশাইয়ের বাড়ি চলে গিয়েছিল। রেনুর এক ভাই ছিল বেনু। রেনুর বিয়ে হয়ে যাবার পড়ও অনেকদিন খেলেছে সুনীল, রমেন, শিলা, মাধবী, বেনু মন্দিরের চাতালে। বাড়িটা তেমনই পড়েছিল, রেনুর বাবা মাঝে মধ্যে আসতেন। রেনুদের বাড়িটা এখন নদীর মধ্যে, এখন ঠিক নদীর কোনখানটায়, শান্তিবালা বোঝাতে পারবেনা। তবে, মন্দিরকে বা হাতে রেখে এগোলে রাস্তাটা সোজা নদীতে গিয়ে নেমেছে। ভাঙ্গতে ভাঙ্গতে অনেকখানি এগিয়ে এসেছে। ওদিকে এখন আর কেউ যায়না, জঙ্গল হয়ে আছে।
দুর্গা পুজার বিসর্জনে এখানে ছয় খানা প্রতিমা আসত বড় নৌকায়। সেই নৌকা গুলো ছিল দুটো নৌকা জোড়া দেওয়া। সব প্রতিমার নৌকাই এই পথে যেত। শান্তিবালাদের মন্দিরের প্রতিমা বিসর্জন হতনা। একবছর প্রতিমা মন্দিরেই থাকত। শান্তিবালারা সকলে নদীর পারে মন্দিরের ঘাটে বসে এই বিসর্জন দেখত। সেই ঘাট এখন নিশ্চিনহ, কত দূরে ছিল সেই ঘাট মনে করাও কঠিন। বিশেষ করে দুর্গাপুজার সময় এখানে মেলা মতন হত। খেলার মাঠে, নানা রকমের খাবারের দোকান, নাগরদোলা, বায়স্কোপ। আশপাসের গ্রাম থেকে অনেকেই আসত এই মেলায়। কালীপুজার সময়ও মেলা হত তবে এত বড় ছিলনা।
মন্দিরের বা দিকে ছিল খেলার মাঠ। হা-ডু-ডু, গোল্লাছুট, ফুটবল খেলা হত। মাঝে মধ্যে ম্যাচ হত, বিবাহিত বনাম অবিবাহিত। কখনও টগড়া বনাম উমেদপুর। মাঠের লাগোয়া ছিল মাধবীদের বাড়ি। খেলার মাঠের সম্পুর্ন জমিটাই মাধবীর বাবা দান করেছিলেন। মাধবীর বাবা ললিত গাঙ্গুলী বন্দরে দোকান ছিল গাজা আফিমের। এক নামে সকলেই চিনত এই অঞ্চলে। দূর দুরান্তের গ্রাম থেকে খদ্দের আসত আফিম কেনার জন্য। আফিম হাপানী রোগের অষুধ হিসেবে ব্যাবহার হত এতদ অঞ্চলে। মাধবীর মা ছিল না। মাধবীর জন্মের সময় ইহধাম ত্যাগ করেন। সদ্যাজাত মাধবীর দেখ ভালের জন্য দূর সম্পর্কের এক শালীকে এনে রেখেছিলেন ললিত গাঙ্গুলী। সেই মাসীর কাছেই বড় হয়েছে মাধবী। মাসী বাল্য বিধবা ছিলেন তবে একটি ছেলে ছিল, সতীশ। সাতচল্লিশের দেশভাগের সময় ললিত গাঙ্গুলী মাধবীকে নিয়ে ভারতে চলে যান। দোকান এবং কিছু জমি জমা ছিল তা শালী নির্মলাকেই দিয়ে যান। মাধবী আর ওর বাবার চলে যাওয়ার পরে নির্মলা বেশীদিন বাঁচেনি। শান্তিবালা বাদিক ঘুরে মাধবীদের বাড়ির দিকে তাকাতেই এক রাশ পুরানো দিনের কথা মনে পড়ল। এখন আর ঐ মাঠে কোন খেলা হয় না। বড় বড় ঘাস হয়ে আছে মাঠে।
রেনুদের বাড়ি ফেলে একটু এগিয়ে যেতে হত রমেনদের বাড়ি। রমেন আর শিলা ভাই বোন। রমেন বড়, শিলা ছোট। রমেন শান্তিবালার বড় ভাই সুনির্ম্মল পাঠশালায় এক ক্লাশেই পড়ত। রমেনের বাবা নিশিকান্ত মালাকার শোলার নানা রকম জিনিষ বানাতেন। বিভিন্ন পুজা পার্বন থেকে শুরু করে হালখাতা কিংবা কারো বাড়িতে সদ্যাজাত শিশুদের মাথার উপরে এই নানা রঙের শোলার ঝালর দিয়ে আসতেন। পরীক্ষায় উত্তীর্নদের বাড়িতে শোলা এবং রঙ্গীন কাগজের মালা। বছর ভর এইসব বানাতেই থাকতেন। গ্রামের সব খবর রাখতেন, কার জন্মদিন, মৃত্যুদিন এবং বিয়ের দিন কবে। বিশেষ বিশেষ দিনগুলোতে নিশিকান্ত মালাকার পৌছে যেতেন তার হাতের তৈরী সামগ্রী নিয়ে যথাযথ স্থানে। রমেনের বোন শিলা শান্তিবালার চেয়ে কিছুটা ছোট ছিল। পয়ষট্টির পাক-ভারত যুদ্ধের সময় ভারতে চলে গেছে রমেনরা। বাড়িটা বিক্রীর অনেক চেষ্টা করেছিল কিন্তু কেউ কেনার আগ্রহ দেখায়নি, নদী তখন ভেঙ্গে ভেঙ্গে অনেকটাই চলে এসেছিল। তাই কেউ সাহস করে এই ভেঙ্গে যাওয়ার মধ্যে নতুন করে আর ভাঙ্গতে চায় নি।
শান্তিবালার বড় ভাই সুনির্মল বাবা-মায়ের মৃত্যু সংবাদ পাবার পরও কিছুদিন এবাড়িতে ছিল। তারপর হটাত একদিন চিরকুমার সুনির্মল নন্দী'র একবস্ত্রে গৃহত্যাগ। কাশীধামের কোন এক মন্দিরে আস্তানা গেড়েছিল। সেখান থেকে দু এক খানা চিঠি, তারপর দীর্ঘদিন কোন যোগাযোগ নেই। শান্তিবালা জানেনা এখনও বেঁচে আছে কিনা। এখন বেঁচে না থাকারই কথা। রমেনের সাথেই ছিল সুনির্মলের গভীর বন্ধুত্ব।
ডানদিকে বাক নিয়ে রাস্তাটা একটু সরু হয়ে গেছে, দুই পাশে ছিল ডাঙায জন্মে যে কলমী, সেই ঢোল-কলমী গাছের বেড়া। ডানদিকে ছিল সুনীলদের, আর বাঁদিকে অম্বিকা সেনগুপ্তর বাড়ি। এখানে সকলের বাড়ির চারদিকের বেড়া ঢোল কলমী গাছ দিয়ে। বেশ সুন্দর সবুজ দিয়ে ঘেরা, ছোট্ট একটা বাঁশের গেট যাতে গরু ছাগল ঢুকতে না পারে। শান্তিবালাদের বাড়িটিও এমনই এক সবুজে ঘেরা, গাছগাছালিতে ঢাকা। সব রকমের ফুল-ফলের গাছ লাগাতেন বিদ্যাচরণ। এই সবুজের মাঝেই বিদ্যাচরনের পাঠশালা। শান্তিবালার বাবার এই পাঠশালায় প্রধানত প্রাথমিক শিক্ষার ব্যাবস্থা ছিল। 'অসৎ সঙ্গ ত্যাগ কর। আলস্য দোষের আকর। ইক্ষু রস অতি মিষ্ট। ঈশ্বরকে বন্দনা কর।' ১ থেকে ২০ ঘর নামতা। এসব ছিল প্রতিদিনের পাঠতালিকায়। তালপাতায় কয়লা গোলা কালিতে খাগড়ার কলম দিয়ে এখানে লেখা হত। আদর্শলিপি অত্যন্ত সহজ করে বিদ্যাচরণ গ্রামের ছোট ছোট ছেলে মেয়েদের শেখাতেন। বন্দরের গায়ে একটা প্রাথমিক স্কুল আছে কিন্তু সেটা এই গ্রাম থেকে বেশ অনেকটাই দূরে থাকায় এই পাঠশালা ছিল একটা বিশেষ আকর্ষন। এখানে ক্লাশের কঠিন নিয়ম কানুন ছিলনা বলে অনেক বাবা-মা তার ছোট ছেলে অথবা মেয়েটিকে এখানে পড়তে পাঠাতেন। বিদ্যাচরণ খুউব যত্নের সাথে সকলকে শেখাতেন। কোনো বাধাধরা রুটিন ছিলনা, তবে ক্লাশ শুরু সকাল ৯টায় এবং শেষ দুপুর ১টায়। খেলাধুলা এর মধ্যেই চলত। শান্তিবালার খেলার সাথীদের মধ্যে অনেকের নাম এখনও মনে আছে। মোট পাঁচটা ক্লাশ, এক এক ক্লাশে অনধিক ১০জন ছাত্র-ছাত্রী। এর বেশী এলেও তাদের ভর্তির সুযোগ ছিল, কিন্তু এর বেশী হত না। এই পাঠশালাই ছিল বিদ্যাচরনেণ উপার্জনের একটা দিক। এছাড়া জমিতে যে ধান হত তাতে সারা বছরের ভাতের ব্যাবস্থা হয়ে যেত।
কৈবর্ত্যদের বাড়িটা কালো হয়ে আছে, ধোঁয়া উঠছে। এখনও জ্বলছে ধিক ধিক করে। সুনীল কৈবর্ত্য, ওর বাবা চিত্ত্ররঞ্জন কৈবর্ত্য অসম্ভব সাহসী ছিলেন। ঝর বাদলেও এই নদীতে ডিঙ্গা নিয়ে মাছ ধরতে যেতেন। কি হয়েছে ওদের? সোনা বলেছিল সুনীল'রা চলে গেছে। তবে বাড়ি কে পোড়ালো? সোনা'র মুখে শুনেছে কৈবর্ত্য'রা চলেগেছে কিন্তু ওদের বাড়ি পূড়িয়ে দিয়েছে সেটা আজ এদিকে না এলে জানতেই পারতেন না শান্তিবালা। সুনীলদের বাড়ির পিছনে একটা ছোট্ট খাল আছে। অনেক ছোট নৌকা যেমন এই খাল দিয়ে যেত তেমনই মালবোঝাই বড় নৌকাও যেত মাঝে মাঝে। সুনীল'দের বাড়ির পিছনের ঐ খালে খেজুর গাছের একটা ঘাট ছিল। খালটা কিছুদুর গিয়েই নদীর সাথে মিশেছে, খালের দু ধারেই ছিল খাগড়া, শেওড়া, হোগল, ছৈলা'র জঙ্গল। এই খালে স্নান করার অনেক মধুর স্মৃতি আছে শান্তিবালার। পাঠশালায় ছুটি হলেই খালের ঘোলা কাঁদা জলে ডুব সাঁতার। খালের চড়ায় এক হাটু কাঁদায় ছোট ছোট ফুটোয় আঙ্গুল ঢুকিয়ে দগড়ী মাছ ধরা নিয়মিত খেলা ছিল। কে থাকত'না সেই খেলায়, সুনীল, রেনু, বেনু, মাধবী, শ্রীলেখা আরো কত ভুলে যাওয়া মুখ। এই খেঁজুর গাছের লম্বা ঘাটেই বাড়ির যাবতীয় ধোয়া এবং জলের কাজ চলত। সুনীল'দের দুখানা নৌকাও বাধা থাকত এই ঘাটে। সুনীল'দের বাড়িতে লম্বা মাছধড়ার জাল ছিল। খেলার মাঠে সেই জাল লম্বা দড়িতে টান টান করে মেলা থাকত। সুনীলের বাবা, চিত্তরঞ্জন কৈবর্ত্য, দুপুর বেলা নদীর পারে বসে জাল সারাই করতেন। মাঝে মাঝে মাছ ধরার নৌকা ডাঙায় তুলে আলকাতরা মাখাতেন নৌকার বুকে পিঠে। শান্তিবালার বাবার মৃত্যুর কিছুদিন পড়েই সুনীলের বাবাও মারা যান। সুনীলের বাবা হাপানীর রোগে আক্রান্ত ছিলেন। তার কাশির দমক এক মাইল দুরের শান্তিবালাদের বাড়ি থেকেও শোনা যেত। সেই থেকেই সুনীল নেমে পড়েছে জাল আর নৌকা নিয়ে। সুনীলের মা গত হয়েছেন বছর চারেক হবে। সংসারে এখন সুনীল আর তার স্ত্রী, কোন সন্তান নেই ওদের।
অম্বিকা সেনগুপ্তর বাড়িতে বেশ অনেক মানুষের কথা শোনা যাচ্ছে। এক বিশ্বকর্মা ছাড়া এ বাড়িতে কেউ থাকেনা। অম্বিকা সেনগুপ্ত দেশভাগের সময় চলে গেছেন ভারতে। বাড়ি বিক্রি করেননি, মন্দিরের এক সেবাইত বিশ্বকর্মা থাকত এবং দেখাশোনা করে রাখত। বিশ্বকর্মা'র বাড়ি উত্তরে, কেমন করে এই গ্রামে এসে পড়ল শান্তিবালার মনে নেই। দীর্ঘদিন মন্দিরে সুনীতি মুখার্জীর সঙ্গে কাজ করেছে। ভাল হাতের কাজ জানত বিশ্বকর্মা। বাঁশের চালন, কুলা, সাঝি, কত কিযে বুনতে পারত। গ্রামে সবার বাড়িতেই বিশ্বকর্মার হাতের কাজের নমুনা ছিল। সুনীতি মুখার্জীর মুখেই শুনেছে, একদিন বিশ্বকর্মা এই রাস্তাদিয়ে যাচ্ছিল। পথে দেখা সুনীতি মুখার্জীর সঙ্গে, বলল, কাজ থাকলে তাকে যেন দেয়। কি কাজ, বিশ্বকর্মা যে কোন কাজ করতেই প্রস্তুত। সুনীতি মুখার্জী একা মানুষ, বললেন 'আমার বাড়ির নাইরকোল গাছ গুলান বাইছ্যা দেতে পারবা?' বিশ্বাকর্মা এক কথায় রাজী। একে একে বাড়ির সব কটা নারকেল সুপাড়ী গাছ পরিষ্কার করে দিল। এর পড় গ্রামের অন্যদের বাড়ির গাছ বাছার কাজ করল। খুউব সৎ এবং নিষ্ঠাবান হওয়ার কারণে গ্রামের সকলের কাছেই বেশ প্রিয় ছিল বিশ্বকর্মা চক্রবর্তী। এক পর্যায়ে বিশ্বকর্মা'কে মন্দিরের সেবাইতের কাজে লাগালো, সুনীতি মুখার্জী। বিশ্বকর্মার পৈতা ছিল বলেই সুনীতি মুখার্জী তাকে এ কাজে নিয়েছিল। সেবার অম্বিকা বাবুর চিঠি পেয়ে, শেষমেষ বিশ্বকর্মা'কে তার বাড়ির দেখাশোনার কাজটি করতে বলেছিল সুনিতি মুখার্জী। এই রাস্তার একদম শেষ প্রান্তে সুনীতি মুখার্জী'র বাড়ি। আজ আর ওদিকে যাবার কোনো ইচ্ছেই নেই শান্তিবালার।
ফিরে আসার জন্য ঘুরতেই শান্তিবালা দেখল সামনে দাঁড়িয়ে সেকেন্দার আলি। কিছু বলছেনা, তাকিয়ে আছে শান্তিবালার দিকে। শান্তিবালাও কিছু বলছেনা, পাশকেটে যাবার চেষ্টা করতেই, বলে উঠলো 'গেরামের বড় বুয়া, দেইখ্যা রাক তোরা হক্কলডি। যাইতারবেন'না, আপনেরে এট্টা জিনিষ দেহামু মোর লগে আইবেন।' অনেকটা জোড় করেই শান্তিবালাকে নিয়ে এল অম্বিকা সেনগুপ্ত'র বাড়িতে। এখনও বাড়িটা একই রকম আছে। দোতলা টিনের ঘর, ঝোলানো বাড়ান্দা। নীচের দরজায় বড় বাঁধানো লাল রঙের সিড়ি, দুদিকেই বসার ব্যাবস্থা। অম্বিকা সেনগুপ্ত জেলা শহরের কোর্টে নামকরা মোক্তার ছিলেন। বড় উঠান, তুলসী মঞ্চ, ফুলের বাগান, হরেক ফুল ফুটে আছে। বাড়িতে প্রচুর গাছপালা। আগেও ছিল এখন নতুন করে আবার লাগিয়েছে বিশ্বকর্মা। সব কিছুই বিশ্বকর্মার হাতের ছোঁয়া। খুউব যত্ন নিয়ে কাজ করে সে। বেশ কয়েকবছর আগে, অম্বিকা সেনগুপ্ত'র এক ছেলে এসেছিল কলকাতা থেকে। বাড়ির চেহারা দেখে খুশী হয়ে বিশ্বকর্মাকে এখানে থাকার পাকা বন্দোবস্ত করে দেবে বলেছিল। উঠানে কি যেন একটা হোগলার মাদুরে মোড়ানো এবং দড়ি দিয়ে বাঁধা। 'আব্দুল মোমেন ও আব্দুইল্ল্যা, গেরামের বড় বুয়া আইছে, বিশ্বকর্মার খবর নেতে, দেহাইয়া দে' বলে সেকেন্দার আলী ফিচ করে পানের পিক ছেটাল গোবর কাদায় নিকানো পরিস্কার ঝকঝকে উঠানে, ঘেন্নায় শান্তিবালার গা রি রি করে উঠল। শান্তিবালা দেখতে পেল একজন লোক এসে মোড়ানো হোগলার বাঁধন খুলে দিল, ঝপ করে হোগলার দুপ্রান্ত খুলে গিয়ে বিশ্বকর্মার দেহ বেরিয়ে পড়ল। যেমন করে শুয়ে আছে বিশ্বকর্মা, প্রথমে বুঝতে পারেনি, কাছে যেতেই দেখল গলার অর্ধেকটা কাটা, জবজবে রক্ত মাখামাখি হয়ে আছে। শান্তিবালা চোখ মুখ হাত দিয়ে ঢেকে ফেলে চিতকার করে ডুকরে উঠল, 'ও পরমেশ্বর এডা কি দেহাইলা।' শান্তিবালার এই কান্না সেকেন্দার আলী ও তার দলবলের অট্টহাস্যে চাপা পড়ে গেল। শান্তিবালা দ্রুত পায়ে বাড়ি ফেরার রাস্তা ধরল।
বড় রাস্তা ধরে বন্দরের দিকে কিছু দূর গেলে রাস্তা দুই ভাগ হয়ে গেছে। ডান দিকের রাস্তা গেছে বন্দর বাজারে আর বাঁদিকের রাস্তা গ্রামের একমাত্র সরকারী প্রাথমিক বিদ্যালয় ঘুরে আবার এই বড় রাস্তায় মিশেছে। এখন পাক সেনাদের অস্থায়ী ক্যাম্প এই ইন্দুবালা সরকারী প্রাথমিক বিদ্যালয়ে। পড়ালেখা আপাতত বন্ধ। বড় রাস্তায় সেনাদের গাড়ি চলাচল করে ভোঁ ভোঁ শব্দ শোনা যায়। মাইকে কিসব বলে শান্তিবালা বোঝেনা। পাকিস্তান জিন্দাবাদ বলে মিছিল করে মাঝে মাঝে দলে দলে মানুষ যায়। কখনও কখনও এই গ্রামের রাস্তায়ও ঢুকে পড়ে সেই সব দলবল। দেখেছে সেকেন্দার আলী সেই দলের সবার আগে।
মন্দিরকে পিছন করে দাঁড়ালে এই রাস্তাটা শান্তিবালার বাড়ি বাঁদিকে ফেলে সোজা পুর্ব দিকে মাইল খানেক গিয়ে বড় রাস্তায় মিশেছে। এই বড় রাস্তাও ডিস্ট্রিক্ট বোর্ডের তবে এই রাস্তার সঙ্গে তার পার্থক্য হল বড় রাস্তা ইট বিছানো। রিক্সা চলে এই রাস্তায়। রাস্তার পাশেই শান্তিবালার বাবার রেখে যাওয়া সাত বিঘা জমি। বছরে দু বার ফসল হয়। বড় রাস্তা ধরে পাঁচ মাইল উত্তরে জেলা সদর আর দুই মাইল দক্ষিণে বন্দর। বড় জাহাজ এই বন্দরে ভেড়ে না, মাছ ধরার নৌকা, মাল আনা নেওয়ার জন্য বড় আটমনি, দশমনি নৌকাই বেশী। বন্দর বলার একমাত্র কারণ এখান থেকে নদীপথে খুলনার দুরত্ব খুউব কম। আর খুলনা থেকে নদীপথে মালপত্র সহজেই এখানে আনা নেওয়া করা যায়। এই বন্দরই হল এই অঞ্চলের ব্যাবসা বানিজ্যের প্রানকেন্দ্র। জেলা সদরের থেকেও বড় এই বাজার। বন্দরের অধিকাংশ পাইকারী দোকান মালিক হিন্দু। রমনী সাহার চালের আড়ত। বিশ্বম্ভর সরকারের আটা ময়দা চিনি ও সব রকমের মুদীর পাইকারী বিক্রীর দোকান। নলিনী চৌধুরীর দশকর্মা ভান্ডার। সুরেশ সিকদারের ঢেউ টিন, আর নানা রকম ঘর তৈরীর সরঞ্জাম। গোপাল চক্রবর্তীর এলোপ্যাথিক ওষুধের দোকান। এছাড়া সৈয়দ শামসুদ্দীন মির্জার ধানকল, কাঠগোলা, সাইকেল রিক্সার পার্টসের দোকান। আজিজুল বেপাড়ীর নারকেল-সুপাড়ীর আড়ত। রহিম সিকদারের কাঁচা-পাকা কলার পাইকারি কারবার। সুখময় দাস, এল-এম-এফ এতদ অঞ্চলের একমাত্র ডাক্তার। রাত নেই দিন নেই ডাকলেই এসে হাজির হতেন। হাতের জশ ছিল, ডাক্তার বাবুর। এছাড়া একজন কবিরেজও ছিলেন, হারান মিত্র, আমাদের শ্রীলেখার বাবা। অধিকাংশ দোকানের পিছনেই ছিল তাদের বসত বাড়ি। দোতলা টিনের ঘর সামনে দোকান, দোকানের ভিতর থেকেও পিছনে ঘরের ভিতর যাওয়া যেত। এছাড়া দোকানের পাশ থেকেই একটা সরু গলি ভিতর বাড়িতে যাবার।
ললিত গাঙ্গুলীর আফিমের দোকানও ছিল এই বন্দর বাজারে। এখন সে দোকান সতীশের তত্বাবধানে চলে। ইদানীং তেমন লাভ হয় না। গাঁজা আফিমের উপর নানা রকম সরকারী বিধি নিষেধ এসেছে। তাছাড়া হাপানীর জন্য এখন আর কেউ আফিম খায়না। নতুন নতুন ওষুধ বের হয়েছে। ডাক্তারদের পরামর্শ নিয়ে সেই ওষুধ খেয়ে রোগ সেরে যায়। দেশভাগের আগে বেশ রমরমা ছিল এই দোকান। মালপত্র পাওয়া যেত নিয়মিত। সরকারী বিধি নিষেধ কম ছিল।
এই অঞ্চলে সেকেন্দার আলীর লোকজন সব যায়গায় নজর রাখছে। কে কোথায় যাচ্ছে কি করছে কার সাথে মিশছে। প্রধান কাজ হল মুক্তিযোদ্ধাদের অবস্থানের সকল খবরাখবর পাকসেনাদের পৌছে দেয়া। কবে কোন গ্রামে আগুন লাগানো হবে, কবে কাকে ধরে এনে নির্যাতন করে হত্যা করা হবে। এই অঞ্চলের কার বাড়িতে অল্পবয়সী মেয়ে-বৌ আছে। এই সব সংবাদ সংগ্রহ করা এবং পাকসেনাদের কাছে যথাসময় পৌছে দেয়া। সেকেন্দার আলী এক মৃত্যুদুত এই অঞ্চলে। হত্যা ধর্ষন লুঠ অগ্নিসংযোগ তার এখনকার প্রতিদিনের কাজ। প্রতিবাদ করার কেউ নেই, সকলেই পালাচ্ছে। দেশের খবর ভাল নয়। যুদ্ধ শুরু হয়েছে। পাকিস্তানী সৈন্যরা এখন কোনো কিছু বাদ দিচ্ছে না। ঘর বাড়ি এমনকি মন্দিরও পুড়িয়ে ফেলছে। সেকেন্দার আলীর দলবল ঘোরাঘুরি করছে সর্বত্র। পুর্ববাংলার স্বাধীনতার জন্য শেখ মুজিব ডাক দিয়েছে, সবাইকে প্রস্তুত থাকতে বলেছে। দেশভাগ, পাকিস্তান সৃষ্টি এবং পাকিস্তানের সাথে পুর্ববাংলার সংযুক্তি, পুর্ববাংলার সংস্কৃতির সাথে পশ্চিম পাকিস্তানের সংস্কৃতির কোনো মিল নেই, সম্পুর্ন আলাদা। শুধু ধর্মের ভিত্তিতে ভাগ হয়ে এই দেশ পাকিস্তানের সাথে যোগ দিয়েছিল। এটা খুব ভাবনার বিষয়। পাকিস্তানী সেনারা হিন্দুদেরকেই হত্যা তালিকায় প্রথমে রেখেছে, হিন্দুরা অমুসলিম। স্বাধীনতার জন্য যারা সংগ্রাম করছে তাদেরকেতো হত্যা করছেই, তাদের বাড়িঘর জ্বালিয়ে দিচ্ছে। নারী ও শিশুদের উপরও অমানবিক নির্যাতন করছে পাকিস্তানী ও সেকেন্দার আলীর মত বাঙ্গালি'রা। একই গ্রামে পাশাপাশি বাড়ি, একে অপরকে হত্যা করছে। কিইবা এর কারণ, শুধুই কি পাকিস্তান না অন্য কোনো ঘটনা আছে। স্বাধীনতার পক্ষে সংগ্রাম করতেও একদল মানুষ তৈরী হচ্ছে। ভয়ানক যুদ্ধ হবে, অনেক মানুষের প্রানহানী হবে। সম্পত্তি নষ্ট হবে। এসব সোনার কাছে শুনেছে শান্তিবালা। কিন্তু এতসব সে বোঝেনা। বলেছে, সেকেন্দার আলী সোনাকে খুজতে এসেছিল।
একটা খচ খচ শব্দে শান্তিবালার ঘুম ভেঙ্গে গেল। ভোর ভোর হবে এখন, কেউ একজন হাঁটছে হালকা পা ফেলার শব্দ টের পাচ্ছে।
'কেডা, ঘরে কেডা।'
'মা আমি সোনা। জোড়ে কতা কইয়োনা।'
'ক্যান রে সোনা কি অইছে।'
'আচে মা কিচু সমেস্যা আচে।'
কেরোসিনের কুপি জ্বেলে দেখল সোনা একা নয় আরও জনা তিনেক ছেলে সকলেই সোনার মত বয়েস কম বেশীও হতে পারে। বসে আছে মাঝের ঘরের মাটিতে। এখন রাতে একটু ঠান্ডা পড়ে, সকলেরই গায়ে চাদর জড়ানো। শুকনো চোখে মুখে ক্লান্তি আর ঘুমের ছায়া। দেখে খুউব মায়া হল শান্তিবালার।
'ও পোলারা তোমরা হোবা? মুই ওগলা লাইছ্যা দিমু, হুইয়া তাহো কতকুন।'
'ও সোনা এহন আইলি কোতাইদ্দ্যা, রাইত কত অইছে এহন। অরা কারা সোনা।'
'মা এহন রাইত ১টা বাজ্জে। কিছু খাইতে দেও। খিদা লাগজে খুব।'
'কি খাবি, ভাত যা আছে হেতে তো অইবেনা সবাইর। তয় ভাত রাইন্দ্যা দিমু, এট্টু বইতারবি।'
'না মা এহন বওয়ার সোমায় নাই। খই মুড়ি দেও।'
'এহনই যাবি, কোতায় যাবি এহন সোনা। কত্তদিন তোরে দেহিনা। খাড়া, খই মুড়ি খাবি কিদ্দ্যা। নাইরকোলডা ছোলা। আড়িতে গুর আচে।'
'মা এগো তুমি চেনবানা, মোরা মুক্তিযোদ্ধা। মোরা পিরিজপুইরদ্দ্যা আইচি এহন। আবার আইজ রাইতেই যাইতে অইবে আরো দক্ষিণে, হেয়ার পর সুন্দরবন অইয়া ইন্ডিয়ায় টেরনিং লইতে যামু। সুনীল কাগুর নৌকাডা লইয়া যামু, নদী পাড়াইতে অইবে। ঘাডে বান্দা আছে দেইখ্যা আইছি।'
খই মুড়ি খেয়ে সোনা আর তার সঙ্গী মুক্তিযোদ্ধারা চলে গেল। অনেকদিন পর সোনাকে দেখে শান্তিবালার দু চোখ ছাপিয়ে গেল, খুউব ভাল লাগল। সোনা অনেক শুকিয়ে গেছে, মুখে খোঁচা খোঁচা দাড়ি, খেতে পায় না মনে হয়। কোন বনে বাঁদারে থাকে কে জানে। জয়বাংলা আর মুক্তিসেনার কথা শান্তিবালা শুনেছে। সোনার মুখেই শুনেছে মুক্তিসেনারা কি করে কিভাবে তারা যুদ্ধ করে। সে সব নিয়ে শান্তিবালার যতনা চিন্তা তার চেয়ে বেশী চিন্তা সোনাকে নিয়ে।

