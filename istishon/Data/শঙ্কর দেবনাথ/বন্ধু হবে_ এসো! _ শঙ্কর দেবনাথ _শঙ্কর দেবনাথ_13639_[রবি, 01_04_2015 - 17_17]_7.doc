বন্ধু হবে_ এসো! _ শঙ্কর দেবনাথ 


 তোমার বাড়ি আকাশ পাড়ি
স্বর্গের রঙ মাখা,
আমার বাড়ির নষ্ট দু'চাল
কষ্ট দিয়ে ঢাকা।
তোমার পথে আলোর ঝালর
ফুলের হাসাহাসি,
আমার পথে অমার প্রেতে
জমায় নাচানাচি।
তোমার বুকে সুখের নদী
ছলাৎ ছলাৎ করে-
আমার বুকে ধুকপুকিয়ে
ছোট্ট নদী মরে।
তোমার চোখে স্বপ্ন কাজল
ছায়ার আঁচল মেলে,
আমার চোখে সুধার ক্ষুধা
আগুন আগুন খেলে।
তবুও আমার নেই অভিমান
কষ্ট এবং দ্বেষও,
হাত বাড়িয়েই দাঁড়িয়ে আছি,
বন্ধু হবে? এসো!
*********-*****---
পড়া
শঙ্কর দেবনাথ
পড়িস নে তুই কেন ভোলা?
স্যার বললেন রাগে,
বললে ভোলা- পড়লে যে স্যার
ভীষণ ব্যথা লাগে।

