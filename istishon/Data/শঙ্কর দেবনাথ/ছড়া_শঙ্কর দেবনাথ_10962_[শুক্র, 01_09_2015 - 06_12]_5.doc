ছড়া


 ১) দাদু-দিদুন
টাক ডুমা ডুম টাক
দাদুর মাথায় টাক,
টাকের উপর
চক দিয়ে রোজ
দিদুন কষেন আঁক।
টাক ডুমা ডুম টাক।।
তাক ধিনা ধিন তাক
দিদুন ডাকেন নাক,
নাকের উপর
বাজান দাদু
তাক ধিনা ধিন তাক।
তাক ধিনা ধিন তাক।।
*---*---*----*---*
২)
ছড়া খায় গড়াগড়ি
শিশুদের মুখে,
ছড়ি শুধু খোঁচা মারে
ধাড়িদের বুকে।
কাতুকুতু দিয়ে ছড়া
হাসি দেয় ছেড়ে,
ছড়ি দেয় মিথ্যের
ভিতটাকে নেড়ে।
ছড়া আর ছড়ি মিলে
কড়াকড়ি চালে,
শিশু গড়ে, ডিস্যু মারে
বুড়োদের গালে।

