বোধের ভেতরে রোদেলা শব্দরা


 এক/
বলাই যায় না
শুধু দলা দলা কষ্টরা
দীর্ঘ শ্বাস বেয়ে নেমে আসে
ঘেমে যায় ঘর দোর মন
তবু চোর চোর
খেলি রোজ
খোঁজ করি একটা ভোরের
জীবনটা
প্রেমের - ঘোরের
দুই/
কিছুই থাকে না
তবু বাঁকে বাঁকে পলি জমে
গড়ে ওঠে সমভুমি
ম্যানগ্রোভ বন
ধানক্ষেত--
প্রেত এসে হেসে ওঠে
ভেসে যায়
জরায়ুজ বীজ
তবু ধ্যানের মধ্যে
জেগে থাকে চোখ
লেগে থাকে কিছু ঘ্রাণ
তিন/
অধিকার বধিরতা আনে
বোধের ভেতরে রোদেলা শব্দরা
উষ্ণায়ন লেখে
আর ক্ষমতাসীনের চোখ দিনে দিনে
নিশাচরী ভিসা পায়
মানুষ কার্যত
নিজেরই বিরুদ্ধে নিজে অস্ত্র শানায়

