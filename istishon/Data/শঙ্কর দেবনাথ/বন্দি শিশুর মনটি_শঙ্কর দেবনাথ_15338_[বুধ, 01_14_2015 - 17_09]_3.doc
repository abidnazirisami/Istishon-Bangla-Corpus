বন্দি শিশুর মনটি


 বন্দি শিশুর মনটি
****************
শঙ্কর দেবনাথ
****************
সাগর ডাকে ডাগর চোখে
জল থৈ থৈ ভাষায়,
স্বপ্ন ডিঙায় ভাসিয়ে নিতে
হাসিয়ে অথৈ আশায়।
আকাশ ডাকে মেঘের ফাঁকে
নীলের ঝিলে আয়,
তারায় তারায় আয় না হারাই
আলোর অসীমায়।
বাতাস ডাকে হাত বাড়িয়ে
নাড়িয়ে তরুলতা,
চল্ না ঘুরি অচিন পুরী
যেইখানে রূপকথা।
ফুল ডাকে রঙ দুল দুলিয়ে
ভুলিয়ে মধুর ঘ্রাণে,
আয় না হাসি ফুলপরীদের
সঙ্গে রঙিন প্রাণ।
পাহাড় তাহার দেখিয়ে বাহার
ইঙ্গিতে কয় রোজ,
কল্পলোকের গল্প মনের
মধ্যিখানে খোঁজ।
বনের পাখি মনের সুখে
মুক্ত ডানায় ভেসে,
মুক্তি সুখের স্বপ্ন বুকে
দেয় এঁকে রোজ এসে।
রুটিন বাঁধা হাসা - কাঁদা
জীবন ছুটিহীন,
ভাল্লাগে কি পাল্লা দেওয়ার
জ্বাল্লা সারাদিন?
মায়ের শাসন বাবার ত্রাসন
পড়ার কড়া পণ,
মানুষ হওয়ার ফানুস হয়েই
ফাটছে শিশুর মন।
ছিপ নিয়েছে কোলা ব্যাঙে
মাছ নিয়েছে চিলে,
বন্দি শিশুর মনটি এখন
খায় অজগর গিলে।

