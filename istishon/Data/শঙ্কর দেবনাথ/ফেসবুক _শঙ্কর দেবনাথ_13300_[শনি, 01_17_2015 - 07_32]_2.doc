ফেসবুক 


 ফেস আছে বেশ
বুকের থেকেই
লক্ষ্য যোজন দূরে,
টুকটুকে মুখ
ধুকপুকে সুখ
মরছে শুধু ঘুরে।
হোমের ভিতর
ইতর ইতর
ওমের লোভে ঢুকে,
ট্যাগের ফাগে
গৃহত্যাগের
ইচ্ছে জাগে বুকে।
কেয়ারফুলি
শেয়ার করে-
নেয়ার আশা থেকে,
চুপে চুপেই
জড়াই গ্রুপেই
কাঁঠাল আঠা মেখে।
লাইক আসে
বাইক চেপে
নাইকো বাছ ও বিচার,
নখের খোঁচায়
শখের সবই,
কষ্ট - ব্যথা কী ছার!
পোস্ট করে সব
মোষ্ট ফেভারিট
টোস্ট করে খাই নিজে,
গরম লাফায়
পরম মজায়
চ্যাটের জ্বরে ভিজে।
কেসটা হলো-
ফেসটা ভালো
বুকটা পেজে ভরা,
ফেসবুকে এই
লেজ ঢুকিয়েই
দিলাম লিখে ছড়া।

