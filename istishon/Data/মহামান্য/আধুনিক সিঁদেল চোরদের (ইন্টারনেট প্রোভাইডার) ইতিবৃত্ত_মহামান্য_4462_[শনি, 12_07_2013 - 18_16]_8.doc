আধুনিক সিঁদেল চোরদের (ইন্টারনেট প্রোভাইডার) ইতিবৃত্ত


এই দেশের অনেক পেশাই বিলুপ্তপ্রায়। এদের ঐতিহ্য রক্ষনাবেক্ষনের জন্য ইদানীং নানান গবেষনা প্রতিষ্ঠান হয়েছে। ফান্ডিং আসে দেশ বিদেশ থেকে নানান এনজিওর মাধ্যমে। এদের মধ্যে হয়তো অনেকেই আছেন যাদের পিতামহ কামার ছিলেন। হাঁপর উঠিয়ে নামিয়ে আগুনে পুড়িয়ে কামারের কাজ দেখতে আসলেই মনোরম চোখ জুড়িয়ে যায়। কিছুদিন আগে রামপুরা বাড্ডার দিকে এই ধারার পেশা নিয়ে চিন্তিত ভাবিত লোক যারা মনে করেন এই পেশা হারিয়ে যাচ্ছে তারা এর ঐতিহ্য কর্মপরিকল্পনা, পেশাটার নানান প্রকার বৈচিত্রের তথ্য সংরক্ষনে উদ্যোগ নিয়েছেন। আমার তাদের প্রতি পুর্ন সমর্থন, শ্রদ্ধা সব আছে। এই পেশাটা আমাদের শ্বাশত বাংলার জীবনধারার অংশ। তাই সংরক্ষনের দরকার অবশ্যই আছে। 
এর চাইতেও প্রাচীন একটা পেশা আছে। সারা পৃথিবীতে এর প্রচলন ছিল কিনা জানতে পারি নাই। তবে কয়েক হাজার বছর ধরেই এ পেশা আবহমান বাংলায় প্রচলিত। এমনকি তা কামার পেশার চাইতেও সুপ্রাচীন। যে আমলে লোহার ব্যাবহার আবিস্কার করা হয় নাই সে আমলেও এই অর্থকরী উপায় যত্রতত্র প্রয়োগ করে টু-পাইস আয় করা যেতো। পেশাটার নাম সিঁদ কাটা। শোনা যায়, সিঁদেল চোরদের লাজ লজ্জা বলতে কিছু ছিল না। পাড়া পরশী তো অবশ্যই আশে পাশের দশ গ্রামের লোক জানতো অমুক লোক চোর। চুরি বিদ্যার ইনিংস শুরু করার আগে বিড়ালের মাংস খাবার নিয়ম ছিল। মনে করা হতো মারধোর করলেও পেটে খাইলে পিঠে সইবে। অনেকটাই আধুনিক টিকা নেবার মতন। কোন বাড়িতে চুরি করবার আগে ঘন্টা ধরে চলতো প্রস্তুতি। সারা গায়ে শরীরে তেল মাখা, নিঃশব্দে হাঁটাচলা করার অভ্যেসটা যাচাই করে নেয়া ইত্যাদি ইত্যাদি। আরো জানা যায়, ক্যারিয়ার শুরুর আগে তাদের নানান উস্তাদের কাছে প্রশিক্ষন নেয়া প্রায় নিয়মের পর্যায়ে ছিলো। যতদিন না গুরুর গৃহে সফলভাবে সিঁদ না কাটতে পারতো ততদিন তাদের প্রফেশনালি নামার উপযুক্ত মনে করা হতো না। রসিকেরা বলে থাকেন, এদের মধ্যে অনেক শিষ্যই নাকি গুরুর ঘরের মালামাল নিয়ে আশীর্বাদের অপেক্ষা করতো না। রাতের আঁধারেই গুরুর মালামাল নিয়ে চিরতরে হারিয়ে যেতো। গুরু মারা বিদ্যা মনে হয় একেই বলে। 
মূল কাহিনীতে আসি, ইন্টারনেট প্রথম ব্যাবহার করতাম ব্রডব্যান্ড কানেকশনের মাধ্যমে। বর্ষাকালে সে এক হ্যাপার ব্যাপার ছিলো’রে ভাই। জোরেসোরে যাকে বলে বজ্রসহ বৃষ্টি নামলেই লাইন ডিসকানেক্টেড করে দেয়া হতো। ল্যান কার্ড না কি যেন বজ্রপাতে পুড়ে যাবার ভয় থেকেই এ কাজ করা হতো। এরপরে আসলো ঈশান কোনে মেঘ দেখলেই লাইন অফ করে দেয়া। ফোন দিলে বলতো ভাই পুড়ে গেলেই লস, একটু সহ্য করেন। তাও মেনে নিলাম। তারপরে অবস্থা এমন দেখা গেলো শরৎকালেও প্রায়ই নাকি আকাশে মেঘ জমে আর তাতে নেট কানেকশন নাই। মাসে দুই-চারদিন এ যন্ত্রনা সহ্য করেন নাই, এমন ইন্টারনেট ব্যাবহারকারি সম্ভবত নাই। এদিক সেদিক খবর নিয়ে জানা গেলো মাসে এরকম প্রায়ই দুই চারজনের লাইন নিয়ম করে বন্ধ রাখা হয়। সে বেঁচে যাওয়া ব্যান্ডইউথ অবৈধ ভিওআইপির কাজে ব্যাবহার করা হয়। গালাগালি বহু লোকই করেছে, তাতে ফলাফল শুন্য। সে বিড়ালের মাংস খাওয়া অবস্থা আর কি!
বাংলালায়ন, কিউবির মতন ওয়্যারলেস ইন্টারনেট আসার পরে ভাবলাম বাঁচা গেলো। এই মেঘবাদলের যন্ত্রনার হাত থেকে মুক্তি ফেলাম। প্রথম প্রথম অবস্থা বেশ ভালোই ছিল। বৃষ্টিবাদলা দূরে থাক, দুনিয়া এফোঁড় ওফোঁড় হয়ে গেলেও নেট জীবন্ত। স্পিডও মাশাল্লাহ উসাইন বোল্টের গতিতে দৌড়ায়। আমাদের আর কি আহা মরি মরি অবস্থা। কিছুদিনের মধ্যেই টের পাওয়া গেলো তাদেরও মাসে নুন্যতম একদিন কখনো বা দুইদিন সমস্যা থাকে। সাবমেরিন ক্যাবলের সমস্যার কথা বাদ দিলেও কখনো তাদের বেস স্টেশনের নেটওয়ার্কে সমস্যা, কখনো জেনারেটরে, কিছু না কিছু একটা লেগেই থাকে। কাস্টমার কেয়ারে ফোন দিলে দুঃখ প্রকাশেই সমাপ্তি। মাঝে মাঝে আবার স্বীকারই করে না তারা নেট অফ করে রেখেছে। তখন হয় ঘরে সমস্যা। স্যার রুমের অন্যদিকটায় পিসিটা নিয়ে যান, তাতেও কাজ না হলে অন্যরুমে নিয়ে যান। কথার ভাবে মনে হয় তাদের কোম্পানী কয়েকটা রুম বানিয়ে রেখে দিয়ে গেছে যাতে সময়ে অসময়ে তা ব্যাবহার করা যায়। আশেপাশে যারা একই কোম্পানীর ইন্টারনেট ব্যাবহার করে ফোন দিলে জানা যায় সবার হালতই এক। একদিন মেজাজ খারাপ করে বলেছিলাম আমার ছাদে আপনাদের নেটওয়ার্ক ভালো পাওয়া যায়। একটা তাবু, কম্বল আর মশার কয়েল পাঠায়ে দেন। ভদ্রমহিলা প্রত্যুত্তরে বলেছিলেন- স্যার আমাদের এমন কোন ধরনের সার্ভিস দেয়ার নিয়ম নাই। ঐটা কি রোবট ছিল নাকি বেড়ালের মাংসের তরকারি খাওয়া কেউ ছিল কে জানে! অবশ্য তারই বা কি দোষ। সে তো একজন চাকুরীজীবী বৈ-কি অন্য কিছু না। 
পিক আওয়ার অফ পিক আওয়ার বলে এক আজব জিনিস দুনিয়ার অন্য কোন দেশে আছে বলে আমার জানা নাই। না থাকলে উনাদের উচিত অচিরেই পেটেন্ট দাবী করা। পিক আওয়ার মানে রাত ১২ টার পরে ৫১২ কেবি স্পিডের কানেকশন দিয়ে গুগলের একটা পেজ নামতে মাঝে মাঝেই বাংলার সিংহ আমাজন, আফ্রিকার জংগল ঘুরে আসে। 
৫১২ কেবি স্পিডের আনলিমিটেড কানেকশনে মাসিক বিল প্রায় ১৫০০ টাকা। দিনে গড়ে ৫০ টাকা, দুইদিনে একশ টাকা। তাদের সমস্যা তিন মাসে, ছয় মাসে একদিন হলে মানা যায়। কিন্তু প্রতি মাসেই সমস্যা হলে তাতে ভোক্তাদের দোষ কোথায়। এই টাকা কেন তারা পরিশোধ করবে? কেন কোম্পানীগুলো সে টাকাটা ডিসকাউন্ট বা ক্ষতিপূরণ দেয় না বা দিবে না? উত্তর খুব সোজা।
প্রতি মাসে বাংলা লায়ন, কিউবির ব্যাবসার পরিমান শ কোটির উপরে। এভারেজে যদি প্রতি মাসে ঘুরিয়ে ফিরিয়ে সবার কানেকশন একদিন বন্ধ রাখা যায় তবে ব্যান্ডউইথ বাঁচিয়ে মুফতে তাদের লাভ তিন কোটি টাকার উপরে। দুইদিন হলে আরো পোয়াবোরো, একেবারে ৬-৭ কোটি টাকা। 
কামারদের ঐতিহ্য রক্ষায় কর্মপরিকল্পনা, পেশাটার নানান প্রকার বৈচিত্রের তথ্য সংরক্ষনে কেউ না কেউ এগিয়ে আসলেও কেন সিঁদ কাটা চোরদের নিয়ে তথ্য সংরক্ষন বা গবেষনার কাজটা করছেন না? আসলে সিঁদ কাটা চোরেরা বিলুপ্ত হয় নাই। হীরক রাজার দেশে তা হবারও কথা না। তারা আধুনিকতার সাথে তাল মিলিয়ে নিজেদের ইন্টারনেট সার্ভিস প্রোভাইডিং ব্যাবসায় নিয়োজিত করেছে। পুর্বপুরুষের জিন তাদের শরীরে। সিঁদ কাটা বন্ধ হয় নাই। ধরনটাই যা বদলেছে। বিবর্তনের সুত্র মেনে ধরনে কিছু পরিবর্তন এনেছে। গায়ে সরিষা মেখে পিছলা হবার দরকার নাই, কাস্টমার কেয়ার সার্ভিস নামের কিছু একটা রাখলেই হয়। সামাজিকভাবে সবাই জানবে চোর, তাতে কি-ই বা আসে যায়। বিড়ালের মাংস খাওয়া তো আর বন্ধ হয় নাই; আর গাড়ির কাচ উঠিয়ে দিলে গালিটাই বা কে শুনতে পায়। 

