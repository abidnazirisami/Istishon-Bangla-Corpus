দুর্ভাগ্য আশরাফুল, তুমি চৌধুরী'দের কেউ নও


ব্রিটিশ'রা এই দেশে যতদিন ছিল "প্রভু" হয়ে ছিল। তাদের সাতখুন ছিল মাপ। কোন নেটিভের ধন-সম্পত্তি লুন্ঠন, পরিবারের ইজ্জতহানি সবই ছিল খুব স্বাভাবিক। প্রায় অধিকারের কাতারে। 
ইংরেজরা চলে গেছে কিন্তু রেখে গেছে চৌধুরীদের। এদের প্রভাব পরাক্রম এতই বেশী ছিল যে আজো সিনেমা নাটকে তাদের দৌরাত্ম বেশী থাকে। ইংরেজরা যা যা উপনিবেশিক আমলে করতো তারাও প্রায় সবই করে। বরং ক্ষেত্র বিশেষে ছাড়িয়ে গেছে গোরাদের। 
বাস্তব জীবনেও চৌধুরীরা আছেন। তাদের জন্য সাত খুন মাপ। তারা বিপিএলে দল কিনবেন। সেখানে খেলোয়াড়'দের পাওনা দিবেন না। উলটা পাওনা টাকা চাইতে গেলে সিনেমায় দেহ চাইবার ভঙ্গিতে ম্যাচ ফিক্সিং এ বাধ্য করেন। 
আশরাফুল চৌধুরী বংশে জন্ম নেয় নাই। দারিদ্র্যতার সাথে লড়াই করে তার উঠে আসা। অনটনের সংসারে কড়ির মূল্য কি তা সে হয়তো অনেক বেশী বুঝে। তাই সেলিম চৌধুরীর প্রস্তাব সে অগ্রাহ্য করতে পারে নাই। ম্যাচ তাকে পাতাতেই হয়েছিল। স্পট ফিক্সিং ও করতে হয়েছিল। না করেও হয়তো উপায় ছিল না, মন না দিলেও দেহ দিতে তাকে বাধ্য করা হতো। ক্ষমতাবানেরা প্রত্যাখ্যাত হওয়াকে মনেপ্রানে ঘৃণা করেন। 
সে নিয়ে অনেক তদন্ত হলো। আইসিসির দুর্নীতি দমন ইউনিট “আকসু” আসল। সেখানে তদন্ত সাপেক্ষে এখন আশরাফুল সাময়িক নিষিদ্ধ হলো। সামনে হয়তো আরো বড় সাজা আছে। ওকে মন থেকে ক্ষমা করে দিলেও দেশের ক্রিকেটের স্বার্থেই সাজা পেতেই হবে। ভারত পাকিস্তানের প্রথমদিককার এই ঘরানার কেলেংকারি গুলোকে তারা সিরিয়াসলি নেয়নি বলেই আজকে ভদ্রলোকের খেলায় “ম্যাচ পাতানো” কেলেঙ্কারি। কলুষিত হয়েছে বিশ্ব ক্রিকেট। যে খেলা আমাদের কাঁদায় আবার হাঁসায়। যেখানে জিতে আমরা দৌড়ে টিএসসিতে পতাকা উড়াই। মুখে কেরসিন হাতে মশাল নিয়ে আগুন নিয়ে ছেলেখেলা করি। 
সেলিম চৌধুরী আর তার ছেলে শিহাব চৌধুরী'র এতে কিছুই আসে যায় নাই। পত্রিকায় খবর আসে আশরাফুলের জেলও হতে পারে। কিন্তু চৌধুরী'দের কথা বলতে মানা, ভাসুর যে বড়! 
ব্রিটিশ গেলো, পাকিস্তান লাত্থি মেরে খেদানো হইলো কিন্তু চৌধুরী'রা সেই সুপ্রাচীন দাপটে যা খুশী করে বেড়ায়। তাদের জন্য আইন নয়, সব আইন মোহাম্মদ আশরাফুল'দের জন্য। 
ক্রসফায়ারে সন্ত্রাসী'রা মারা যায়। রয়ে যায় তাদের গডফাদারেরা। চৌধুরী'রা ম্যাচ ফিক্সিং করে। কোটি টাকা ব্যাংকে আরো যুক্ত হয়। আশরাফুলেরা কাঁদে, জেল জরিমানার প্রতীক্ষার প্রহর গুনে। 
সেই সময়ে কোন এক বারে কেউ একজন ফোনে হাসতে হাসতে বলে, "উজবুকটা কেন যে স্বীকার করতে গেলো। অস্বীকার করলেই পারতো; আর টেনশন নিয়েন না। আমার কিছুই হবে না। অমুক ভাইয়ের সাথে কথা হয়েছে। মালিকানায় পরিবর্তন আসবে কিন্তু আমিই থাকবো চালকের আসনে। দুবাইয়ে দেখা হবে"। 
আশরাফুল অনুশোচনায় কাঁদে। সে আমাদের ক্রিকেটের হ্যান্সি ক্রোনিয়ে; যাকে দক্ষিন আফ্রিকান’রা এখনো প্রানাধিক বেশী ভালোবাসে। সে তার ক্রিকেটিয় সফলতার জন্য নয়। তার কান্নার জন্য, ভালোবাসার খেলাটাকে কলুষিত করার অনুশোচনার অকপট স্বীকারোক্তির জন্য। হ্যান্সিকেও ক্রিকেট থেকে আজীবন নির্বাসন দেয়া হয়েছিল তাদের দেশের ক্রিকেটের স্বার্থে। তারপরেও ভালোবাসা কমেনি, বরং এতই বেড়েছিল তার মৃত্যুতে কেঁদেছিল দক্ষিন আফ্রিকার ক্রিকেট অন্তপ্রান মানুষেরা। 
 আশরাফুল! আমরা তোমাকে ক্ষমা করে দিয়েছি ভাই। তুমি সব স্বীকার করেছো বলে নয়। তুমি আমাদেরই একজন- কোন চৌধুরী নও! চৌধুরীরা সাক্ষাৎ পাপ। আমরা পাপ’কে ঘৃণা করি, পাপীকে নয়। 

