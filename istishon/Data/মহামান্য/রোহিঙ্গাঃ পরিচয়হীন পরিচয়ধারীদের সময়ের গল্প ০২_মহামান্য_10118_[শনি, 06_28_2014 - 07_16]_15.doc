রোহিঙ্গাঃ পরিচয়হীন পরিচয়ধারীদের সময়ের গল্প ০২


আগের পর্ব- রোহিঙ্গাঃ পরিচয়হীন পরিচয়ধারীদের সময়ের গল্প

আরাকানের "রোহিঙ্গা" অধ্যুষিত এলাকাগুলো অনেকটা প্রিজন ক্যাম্পের মত। যারা ভেতরে আছে তারা বাইরে আসতে পারছে না। শুধুমাত্র মায়ানমার প্রশাসন, সেনাবাহিনী, গোয়েন্দা সংস্থার লোকজন বাইরে থেকে প্রবেশ করে। উদ্দেশ্য দাস শ্রমের জন্য লোক সংগ্রহ, গুম, খুন, নারী ধর্ষন, যে কোন একটা। একটা গ্রাম টার্গেট করে এমন পরিস্থিতি করা হয় যাতে সেখানকার লোকেরা পালিয়ে আসতে বাধ্য হয়। 

এছাড়া আছে স্থানীয়দের অত্যাচার। রাখাইন কিংবা অন্য জাতিগোষ্ঠীর লোকেরা সুযোগ ফেলেই চালায় খুন, ধর্ষন, লুন্ঠনের মত অপরাধ। তারা রোহিঙ্গাদের মায়ানমারের নাগরিক হিসেবে স্বীকৃতির ঘোর বিরোধী। এদের বিতাড়নই পুরো মায়ানমার স্টেট মেকানিজম এবং বাকি জনগোষ্ঠীর লক্ষ্য। ধর্ম এবং জাতিগত পার্খক্যই এর মুল কারন। 
বার্মার সামরিক বাহিনীর নেতৃত্বে "এথনিক ক্লিনজিং" ১৯৬২ সাল থেকে পরিচালিত হলেও তাদের রাজনৈতিক দলগুলোও এই গনত্যার পক্ষে। ১৯৮২ সাল থেকে কেড়ে নেয়া হয়েছে তাদের সমস্ত নাগরিক সুবিধা। তাদের জন্য আদালত নেই, বিচার নেই, রাষ্ট্র নেই। পুরো বিশ্বের একটা আস্থা ছিল মায়ানমারের নির্বাচন হলে সেখানে এ বিষয়ে সুরাহা না হোক, হত্যাযজ্ঞ বন্ধ হবে, উচ্ছেদ বন্ধ হবে। কিন্তু সবাইকে বুড়ো আঙ্গুল মায়ানমারের গনতন্ত্রতের মানসকন্যা "অং সান সুচি' পর্যন্ত রোহিঙ্গাদের অস্বীকার করে বসেন। 

The Rohingya of Burma -- Betrayed by Aung San Sui Kyi 
এমনকি, সাম্প্রতিক সময়ে তাদের তথাকথিত গনতান্ত্রিক সরকারের আমলে আরাকানের রাখাইনরা একটি সাম্প্রদায়িক দাঙ্গা তৈরী করে। তুচ্ছ বিষয়কে কেন্দ্র করে মৌলবাদি বৌদ্ধরা হামলা করে রোহিঙ্গা অধ্যুষিত পশ্চিম আরাকানে। হিউম্যান রাইটস ওয়াচ জানায়, সে হামলায় ২০০০ এর অধিক রোহিঙ্গা মারা যায়। লুটপাট, অগ্নিসংযোগ এবং জীবনের ভয়ে প্রায় ১ লক্ষ ২৫ হাজার মানুষ ঘর বাড়ি হারিয়ে উদ্বাস্তু হয়ে পড়ে। ধর্ষিত হয় অসংখ্য নারী। হিউম্যান রাইটস ওয়াচ, তার এই তদন্তে দাঙ্গা সংগঠিত করার জন্য রাখাইনদের এককভাবে দায়ী করে। মায়ানমার রাষ্ট্র এবং তার প্রশাসন নিবিড়ভাবে হত্যাযজ্ঞে মদদ দিয়ে গেছে। তারা তাদের তদন্ত প্রতিবেদনে আশংকা ব্যাক্ত করেন, মায়ানমার সামরিক জান্তাদের হত্যাযজ্ঞের পলিসি রাজনৈতিক দলের মত প্রতিষ্ঠানগুলোও থেকে বের হতে পারছে না। বরং এ নীতিতে পড়ে থাকতেই তাদের উৎসাহ বেশী।


বৌদ্ধ ধর্মাবলম্বীরা অহিংস নীতিতে বিশ্বাসী। মহামতি বুদ্ধের অহিংস নীতিতে আকৃষ্ট হয়ে হিন্দু জনঅধ্যুষিত ভারতবর্ষের লাখ লাখ হিন্দু বৌদ্ধ ধর্মে দীক্ষিত হন। বৌদ্ধ ধর্ম প্রবর্তন পরবর্তী বলা হতো জীব হত্যা মহাপাপ। বর্তমানে গোঁড়া বৌদ্ধরা নিরামিষ ভোজী হলেও বৌদ্ধ ধর্মাবলম্বী অধিকাংশই জীব হত্যা মহাপাপের নীতি থেকে সরে এসে উপাদেয় খাদ্য হিসেবে পরম তৃপ্তির সঙ্গে জীবের মাংস ভক্ষণ করছে। যে নৃশংসতায় আরাকানে বার্মার সংখ্যালঘু মুসলমানদের নিধনে আইনশৃঙ্খলা বাহিনীর সমর্থন নিয়ে বৌদ্ধ ধর্মাবলম্বী রাখাইনরা উন্মত্ততায় মেতে উঠেছে, তাতে এদের বৌদ্ধ ধর্মের অনুসারী বলার অবকাশ আছে কিনা, সে বিষয়ে অনেকের মাঝে সংশয় রয়েছে।


ক্যাম্পে থাকা রোহিঙ্গাদের সাক্ষাতকালে জানতে পেরেছি, আসার সময়ে মায়ানমারের বিজিপি সীমান্ত উন্মুক্ত করে দেয় যাতে অবাধে বাংলাদেশ প্রান্তে রোহিঙ্গারা চলে আসতে পারে। কিন্তু ফিরে যাওয়া অসম্ভব। গেলে মিথ্যা মামলা, মিথ্যা অভিযোগ তুলে ক্যাম্পে কিংবা জেলে নিয়ে হয়রানি করা হয়। যার কারনে কেউ এক মুহুর্তের জন্য ফেরত যেতেও উৎসাহী না। এমন অনেক মুখ আছে যাদের প্রিয়মুখগুলো সব মায়ানমারের অভ্যন্তরে কিন্তু প্রানের ভয়ে কেউ তাদের আর দেখতে যান নাই। 

অন্যদিকে, এ প্রান্তে থাকা আরেকটি চক্র আছে। যারা রোহিঙ্গাদের বাংলাদেশের অভ্যন্তরে অর্থের বিনিময়ে ঢুকতে দেয়। বেশিরভাগ ক্ষেত্রে, এদের সাথে সেখানে দায়িত্বপ্রাপ্ত রাষ্ট্রযন্ত্রের নান পদের লোকদের যোগসাজশ থাকে। দালালেরা নতুন অনুপ্রবেশকারী রোহিঙ্গাদের একেবারে আনরেজিস্টার্ড ক্যাম্প পর্যন্ত পৌছে দেয়। তবে এই দালালদের হাতে লুন্ঠিত কিংবা নির্যাতিত লোকের সংখ্যাও কম নয়। অসহায় পেয়ে মাঝপথে শেষ সম্বলটুকু লুটে নেয়ার বহু ঘটনা আছে। টাকা পয়সা কিংবা কোন কারনে বনিবনা না হওয়ায় গহীন অরন্যে এবং সমুদ্রে খুনের ঘটনাও আছে। 

রোহিঙ্গারা মায়ানমারে একেবারেই অনাকাঙ্ক্ষিত। প্রায় সমস্ত বার্মিজরা এই এথনিক ক্লিনজিংকে সমর্থনে করে। এমনকি তথাকথিত সেক্যুলারেরাও। সেখানে মাথার উপরে সুরক্ষা ছাতা মেলে ধরার কেউ নাই। বিদেশী গনমাধ্যমের প্রবেশ নিষেধ। এমনকি, তাদের গনমাধ্যমেও আছে সংবাদ প্রকাশে নানা বিধিনিষেধ। তাই সেখানকার খুন হওয়া মানুষগুলোর কিংবা ধর্ষিতা নারীদের সত্যিকার সংখ্যা জানা যায়নি। একদম প্রতিকুল একটা পরিবেশে বাস করাতে এবং প্রতি মুহুর্তে জীবন মৃত্যুর দোলাচলে বাস করা মানুষগুলো প্রানভয়ে ছুটে আসে নিজ জনসংখ্যার ভারে ক্লান্ত, দরিদ্র বাংলাদেশে। 
পর্ব-৩ দেখুন।

