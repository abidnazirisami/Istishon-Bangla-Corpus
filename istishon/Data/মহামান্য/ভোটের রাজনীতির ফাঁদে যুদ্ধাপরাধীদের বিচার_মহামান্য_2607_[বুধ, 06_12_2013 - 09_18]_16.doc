ভোটের রাজনীতির ফাঁদে যুদ্ধাপরাধীদের বিচার


ফেব্রুয়ারীর পাঁচ তারিখ। কাদের মোল্লার রায় হবে, বহুল প্রতিক্ষিত রায়, অনেক আবেগের রায়। আগের রাতে প্রচন্ড জ্বর এসেছিল। সারারাত ঘুম হয় নাই। চোখে জ্বালা পোড়া হচ্ছিল। তারপরেও টিভির সামনে ঠায় বসেছিলাম। টিভি স্ক্রলে দেখতে পেলাম যাবজ্জীবন কারাদন্ড হয়েছে। মুহুর্তের মধ্যে জমে পাথর হয়ে গেলাম। মাথা শরীর কাজ করছিলো না। সিদ্ধান্ত নিলাম ঘুম দিবো, তারপরে সবার সাথে কথা বলে কিছু করতে হবে। এর মধ্যে বাঁধন স্বপ্নকথক মামা ফোন দিয়ে ইভেন্টের কথা জানিয়ে সবাইকে জানান দেয়ার কথা বললো। 
অনলাইনে যাকে যাকে পাইলাম আসতে বললাম। আসলে অফলাইনে এক্টিভিটি আছে খুব কম লোকেরই। সব মিলিয়ে শ’দুয়েক লোক তখন। আমার ফোন লিস্টে যতজনের নাম্বার আছে সবাইকে ফোন দিলাম। তারপরেই ছুটলাম শাহবাগে। রিকশায় থাকতেই ফোনে কয়েকজন জানালো শিবির নাকি এই রায়ে মিষ্টি বিতরন করছে। রাগে শরীর থরথর করে কাপছিল। 
তারপরে সেখানে গিয়ে প্রথমে সিদ্ধান্ত হলো ট্রাইবুনাল যাবো মিছিল নিয়ে। সে সিদ্ধান্ত বাতিল করা হলো। তারপরে সবাই সারিবদ্ধভাবে দাঁড়িয়ে মানববন্ধন করলাম। সেখান থেকে মিছিল নিয়ে রাস্তা আটকে দেয়া হলো। সেই শুরু আমাদের কাদের মোল্লার ফাঁসীর দাবীতে শ্লোগান দেয়া। সেখানে আমাদের সাথে যোগ দিলো লাখ লাখ বিক্ষুব্ধ মানুষ। তারপরে স্বয়ং প্রধানমন্ত্রী আমাদের সমর্থন দিলেন। সংসদে বিল পাশ হলো দাবীর মুখে। জামাত নিষিদ্ধ হবে বলে একের পর এক ওয়াদা আসতে লাগলো।
কাদের মোল্লার শুনানী ৬০ কার্যদিবসের মধ্যে শেষ হয়ে যাবার কথা। আন্দোলন চলাকালীন সময়ে সেরকমই জানতাম আমরা। কিছুদিন আগে সাংবাদিকেরা যখন আমাদের এক মন্ত্রী’কে এই ব্যাপারে জিজ্ঞেস করে তিনি বলেন- ৬০ দিনের মধ্যে শেষ করার বাধ্যবাধ্যকতা নাকি আদালতের নাই। যে সময়সীমা দেয়া হয়েছে তা নির্দেশনামুলক। 
আমরা ছোট মানুষ। রাজনীতি আমরা করি নাই, আইনজ্ঞও না। তাই এই শুভঙ্করের ফাঁকি তখন ধরতে পারি নাই। আজ ১২’ই জুন, ৬০ দিন অতিক্রান্ত হয়ে গেলো। কাদের মোল্লার শুনানীর রায় আর আসলো না। কিছু অনুমানভিত্তিক তারিখ মাঝে সাঝে শোনা যাচ্ছে। যাই হউক, আমরা এখন নির্দেশনামুলক সময়ের রায়ের অপেক্ষায় আছি। 
কিছুদিন আগে বঙ্গবন্ধু সেতুতে হাইকোর্টের এক বিচারপতির গাড়ি আটকে টোল চাওয়ার অপরাধে গ্রেপ্তার করে জেলহাজতে প্রেরন করা হয় সেখানকার এক কর্মচারী’কে। তার অপরাধ সে ছিল তার দায়িত্বের প্রতি অবিচল। আমাদের মাননীয় বিচারকেরা তাদের অধিকারের সামান্য ত্রুটি হলেও টোল প্লাজার সামান্য একজন কর্মচারীকে ছাড়েন না। তাকে যতদূর সম্ভব উপযুক্ত শিক্ষা দেয়া হয়। 
আমরা লক্ষ লক্ষ জনগন কাদের মোল্লার ফাঁসির দাবী করেছিলাম। সে প্রেক্ষিতে সংসদে আইন প্রনয়ন করা হয়েছিল। সেখানে নির্ধারিত ৬০ কার্যদিবসেও শেষ হয়নি শুনানীর কাজ, ঘোষিত হয়নি আমাদের কাংখিত রায়। অথচ এই লক্ষ জনগনের টাকাতেই তাদের গাড়ি চলে, কোয়ার্টার হয়, বেতন হয়, নানান প্রটোকলের ঠাটবাট হয়। তাহলে আমাদের দাবী কতটুকু অগ্রাধিকারের দাবী রাখে তাদের কাছে? আমরা আসলে কে? আইনের জন্য কি এইদেশ স্বাধীন হয়েছিল? নাকি মানুষের অধিকারের জন্য? তাদের দায়বদ্ধতা আসলে কার কাছে? 
সর্বশেষ জাতীয় নির্বাচনই ছিলো আমার দেয়া প্রথম বারের মতন ভোট। আমি আওয়ামি লীগ দেখে ভোট দেই নাই। কারন বঙ্গবন্ধুর আওয়ামী লীগ আর শেখ হাসিনার আওয়ামি লীগ এক না। হয়তো ভোট দিতেই যেতাম না। শুধু মাত্র গিয়েছিলাম যুদ্ধাপরাধীদের বিচার হবে, জামাত শিবির নিষিদ্ধ হবে এই আশাতে; আর তেমন কিছুই চাইবার ছিলো না। কিন্তু সে আশাতে এখন গুঁড়ে বালি। জামাত নিষিদ্ধের কথা বললেই এখন হাইকোর্ট দেখানো হয়। ফাঁসী আটকে আছে শুনানিতে। গোলাম আযমসহ অনেকের রায় এখনো হয়নি, তবে গাধাকে মুলা ঝুলিয়ে হাটানোর মতন এইতো হবে হচ্ছে। এরপরে আছে আবার শুনানির ফাটকা। মোদ্দাকথা, আওয়ামি লীগের এই আমলে হলো না আমাদের আশাপূরণ । 
অল্পকিছু হবে হয়তো দেখতে পাবো। তবে যুদ্ধাপরাধীর বিচার নিয়ে আওয়ামি লীগের এই নাটক একদমই পছন্দ হলো না। আমরা তরুনেরা ঝুলে থাকবার জন্য কাউকে ভোট দেইনি। আরো একবার ক্ষমতায় আসার জন্য এই ধীর গতির প্রক্রিয়া আমরা প্রত্যাখ্যান করলাম। 
প্রিয় আওয়ামি লীগ, যুদ্ধাপরাধী’দের ফাঁসী চাই। জামাত শিবির নিষিদ্ধ চাই। তাই এইবারের ভোটও তোমার। কিন্তু যেভাবে আমাদের আবেগ নিয়ে খেলে ভোট দিতে বাধ্য করলে তা পছন্দ হলো না। তোমরা এত নাটক না করে ওয়াদা পূরণ করলে আনন্দ চিত্তেই আবার ভোট দিতাম। আবেগ নিয়ে খেলার দায়ে আহত হবার অভিযোগ তুলতাম না। 
হে রাজনীতিবিদেরা- এই দিন দিন নয়, আরো দিন আছে। ইতিহাস স্মরন করুন। পৃথিবীর বিশেষ অনেকগুলো জাতি দীর্ঘদিন ঘুমিয়ে ছিলো। একদিন তাদের ঘুম ভাঙ্গে। তারপর পরম ক্রোধে ঝেটিয়ে বিদায় করে সমস্ত ক্লেদ। 
আমাদের চোখের পাতা নড়ছে। শাহবাগে লক্ষ লক্ষ মানুষের দাবীভরা শ্লোগান সে প্রমানের পুর্ভাবাসই দিয়েছে। যে কোন মুহুর্তে দীর্ঘ ঘুম ভেংগে যেতে পারে। সেদিন জামাত শিবির’কে পায়ের নীচে পিষে ফেলা হবে। আপনাদের ভাগ্য নির্ভর করবে কর্মের উপর। সেদিন কর্মই হবে মুক্তির চাবিকাঠি। 

