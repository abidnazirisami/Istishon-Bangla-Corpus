রোহিঙ্গাঃ পরিচয়হীন পরিচয়ধারীদের সময়ের গল্প ০৪ ( আনরেজিস্টার্ড ক্যাম্প)


রেজিস্টার্ড ক্যাম্পের সাথে আনরেজিস্টার্ড ক্যাম্পের পার্থক্য একেবারে আকাশ পাতাল। নিবন্ধিত রোহিঙ্গারা যে সুযোগ সুবিধা পান অনিবন্ধিতরা তার ধারেকাছেও কোন ধরনের সহযোগিতা পান না। এ ব্যাপারে কথা বলেছিলাম আন্তর্জাতিক শরনার্থী সংস্থার একজন কর্মকর্তার সাথে। তাকে জিজ্ঞেস করেছিলাম কেন অনিবন্ধিতদের নিবন্ধিত করা হচ্ছে না। তিনি জানান, বাংলাদেশের সরকার এবং প্রশাসন চাচ্ছে না বিধায় তা করা যাচ্ছে না। তারা নতুন করে কোন রোহিঙ্গাকে নিবন্ধিত করতে আগ্রহী নন।
বাংলাদেশ সরকার এবং প্রশাসনের এ ব্যাপারে চুড়ান্ত অনীহার কারন রয়েছে বৈকি। তারা মনে করেন সবাইকে নিবন্ধিত করা হলে মায়ানমার হতে রোহিঙ্গাদের আগমন অনেকাংশে বেড়ে যাবে। যা আদতে অমুলক নয় বলে আমি নিজেও মনে করি। 
টেকনাফ এবং উখিয়ার দুটি ক্যাম্পে মুলত আনরেজিস্টার্ড রোহিঙ্গারা রয়েছে। এছাড়া বিচ্ছিন্নভাবেও নানা জায়গায় তারা আশ্রয় নিয়েছেন। ঠিক কত সংখ্যায় তারা আছেন তার কোন সঠিক পরিসংখ্যান নেই। সরকারী মতে দুটি ক্যাম্পে আনুমানিক ৮০ হাজার রোহিঙ্গা আছে। এছাড়া আশেপাশে ছড়িয়ে রয়েছে প্রায় আড়াই লক্ষের মত অনিবন্ধিত রোহিঙ্গা। অবশ্য কারো কারো মতে এ সংখ্যা ৫ লক্ষ ছাড়িয়ে গেছে। সেখানকার ক্যাম্পের অবস্থা কেমন, জীবনযাত্রার হাল জানাতে পাঠকদের সুবিধার্থে একজন আনরেজিস্টার্ড ক্যাম্পের বাসিন্দার সাক্ষাৎকার তুলে দিচ্ছি, সাথে ক্যাম্পে তোলা কিছু সংযুক্ত করে দিলাম-

প্রশ্নঃ আপনার নাম এবং বয়স? 
উত্তরঃ মোহাম্মদ হোসেন। বয়স ৪৫ বছর। 
প্রশ্নঃ বাংলাদেশে আছেন কতবছর ধরে?
উত্তরঃ ৭ বছর। 
প্রশ্নঃ মায়ানমার থেকে কেন চলে আসলেন?
উত্তরঃ সেখানে অবস্থা খুব একটা ভাল ছিল না। এমনিতে দরিদ্র পরিবারের সন্তান ছিলাম। বাবা কৃষি কাজ করতেন। আমিও তাই করতাম। কিন্তু বাইরে গিয়ে কাজ করবো সে উপায় ছিল না। সেনাবাহিনী একদিন আমাকে জোরপুর্বক শ্রমে বাধ্য করে। সেখানে প্রায় ১০ দিন অমানুষিক নির্যাতনের শিকার হই। তারপরে নিজ গ্রামে ফেরত আসি। সেখানে একদিন পরে সামরিক বাহিনীর জিপ প্রবেশ করতে দেখে পালিয়ে যাই। 

প্রশ্নঃ আপনার পরিবার?
উত্তরঃ রাখাইনদের হাতে এক দাঙ্গায় মারা যায়। এমনকি মারা যায় আমার দুই বছরের শিশুপুত্র। কিছুদিন আগেও আরেক দাঙ্গায় আমার দুই আত্মীয় মারা গেছে। 
প্রশ্নঃ মায়ানমারে আপনার আত্মীয় স্বজন আছে কি? থাকলে তারা কেমন আছেন? কিভাবে যোগাযোগ করেন?
উত্তরঃ অনেক আত্মীয় স্বজন আছেন। তারা কেউ ভালো নেই। রাখাইন এবং মায়ানমারের নানা বাহিনী তাদের প্রতিনিয়ত হুমকির মুখে রাখে। মেয়েদের তুলে নিয়ে যায়। পুরুষদের ফোর্স লেবারে বাধ্য করে। ফোনে যোগাযোগ হয়। এসব জানতে পারি।
প্রশ্নঃ বাংলাদেশে কিভাবে প্রবেশ করলেন? 
উত্তরঃ ডোবইন্যা গ্রামে (মায়ানমারের অভ্যন্তরে) আসি প্রথমে। বর্ডারের অবস্থা বুঝার জন্য সেখানে তিন দিন অবস্থান করি। হাত একদম খালি ছিল। তাই সেখানে ১০০টাকা রোজে তিন দিন কাজ করে ৩০০ টাকা উপার্জন করি। এরপরে দালালের মাধ্যমে বাংলাদেশের চিলকুলি গ্রামে প্রবেশ করি। দালালকে ১৫০ টাকা দেই। চিলকুলি গ্রামে পুলিশের হাতে পড়ি। অনেক অনুনয় বিনয়ের পরে ১৫০ টাকা রেখে দিয়ে আমাকে ছেড়ে দেয়। প্রায় ৩ মাইল হেটে বেতবুনিয়া গ্রামে প্রবেশের পরে নিজেকে নিরাপদ বোধ করি। সেখানে এক দয়াবান লোক আমাকে ভাত খেতে দেয়। 
প্রশ্নঃ কিভাবে জীবন ধারন করেন? 
উত্তরেঃ পাহাড়ে লাকড়ি কাটি। ৪০ টাকা দিলে ফরেস্টের লোকেরা লাকড়ি কাটতে দেয়। 
প্রশ্নঃ তাতে কতটাকা আয় হয় আপনার?
উত্তরঃ একবার লাকড়ি কাটলে ১৮০-২০০ টাকা পর্যন্ত তা বিক্রি করা যায়। 
প্রশ্নঃ প্রতিদিন কাটেন? 



width="400" />

উত্তরঃ না, প্রতিদিন কাটতে পারি না। কোন মাসে ১৫ দিন, কোন মাসে ২০ দিন। আবার কখনো বা মাসে ৫ দিন। ফরেস্টের লোকদের মর্জির উপরে নির্ভর করে। 
প্রশ্নঃ আরো কি কি ধরনের কাজ করেন আপনারা জীবন ধারনের জন্য?
উত্তরঃ কেউ রিকশা চালায়। মাটি কাটে। কেউ ক্ষেতে কাজ করে। অনেকে গভীর সমুদ্রে মাছ ধরে। হাজার হাজার জেলে আছে এখানকার যারা মাছ ধরে। আবার অনেকে যখন যে কাজ পাওয়া যায় তাই করে। 
প্রশ্নঃ ক্যাম্পে কি কোন ধরনের সাহায্য করা হয় আপনাদের?
উত্তরঃ নাহ, কোন ধরনের সাহায্য আসে না। 
প্রশ্নঃ রেজিস্টার্ড ক্যাম্পে তো ইউএনএইচসিআর রেশন দেয়, আপনাদের এখানে একদমই না?
উত্তরঃ না, কিছু দেয় না। শুধু শেষ রমজান মাসে একটা এনজিও ১০ কেজি করে চাল দিয়েছে। এরপরে আর কেউ কিছু দেয় নাই। 
প্রশ্নঃ চিকিৎসা সুবিধা আছে কি?
উত্তরঃ এমসেফ আমাদের এখানে চিকিৎসা দেয়। কিন্তু খুব একটা ভালো না।
প্রশ্নঃ ক্যাম্পে আপনাদের কি ধরনের সমস্যা আছে? 
উত্তরঃ স্থানীয় খারাপ মানুষ মাঝে মধ্যে দল বেধে ১০-১৫-২০ জন ক্যাম্পে ঢুকে পড়ে। মেয়েদের সাথে যৌন সম্পর্ক স্থাপন করতে চায়। স্বেচ্ছায় রাজি না হলে জোর করে, মারধোর করে। এইছাড়া বাইরে পেলে এরা অনেক সময়ে আমাদের টাকা পয়সা হাতিয়ে রেখে দেয়। 
প্রশ্নঃ স্থানীয় জনগনের মধ্যে তাহলে আপনাদের সম্পর্কে মনোভাব কি খারাপ?
উত্তরঃ অনেক মানুষ আছে ভালো। তারা আমাদের সাহায্য করেন। কাজ করলে ঠিকমত টাকা দিয়ে দেয়। অনেক আছে খারাপ। আমাদের দেখতে পারে না। মারধোর করে। টাকা দেয় না। 
প্রশ্নঃ আপনাদের বিপদ আপদে স্থানীয়রা এগিয়ে আসে না?
উত্তরঃ আসে। খুব কম। 



প্রশ্নঃ নারী, শিশুরা কেমন আছে ক্যাম্পে?
উত্তরঃ আমরা যেমন আছি তারাও তেমন আছে। মেয়েরা বাইরে কাজ করতে গেলে নানা সমস্যা হয়। কিছুদিন আগে একজন পাহাড়ে লাকড়ি কাটতে গিয়ে স্থানীয় ছেলেদের হাতে ধর্ষিত হয়েছে। এইটা মাঝে মধ্যেই হয়। শিশুরা পড়াশুনার সুযোগ পায় না। অশিক্ষিত রয়ে যাচ্ছে প্রায় সবাই।
প্রশ্নঃ নালিশ করে না কেউ?
উত্তরঃ নালিশ করতে গেলে উলটা আটকে রাখবে ভয়ে কেউ যায় না। 
প্রশ্নঃ রোহিঙ্গা যুবকদের মধ্যে এরকম নাই?
উত্তরঃ আছে। কিন্তু তাদের আমরা ধরে শাস্তি দেই। 
প্রশ্নঃ শিশুদের জন্য স্কুল নাই?
উত্তরঃ ক্যাম্পে নাই। অনেকে বাইরের স্কুলে পরিচয় গোপন করে ভর্তি হয়। 
প্রশ্নঃ স্থানীয় প্রশাসনের আপনাদের ব্যাপারে মনোভাব কি?
উত্তরঃ ক্যাম্পের ভেতরে তারা আসেন। ঘুরে দেখে চলে যান। কিন্তু বাইরে একাকী পেলে ধরে নিয়ে যায়। অনেক সময়ে টাকা নিয়ে ছেড়ে দেয়। টাকা দিতে না পারলে জেলে চালান দিয়ে দেয়। 
প্রশ্নঃ আপনাদের কাছে আরব থেকে কোন এনজিও কিংবা অন্য কোন ধরনের লোকজন সাহায্য করতে আসে না? এই ধরেন মুসলমান হিসাবে সাহায্য করতে আসে না?
উত্তরঃ না, এইরকম কেউ সাহায্য করতে আসে না। কয়েক বছর আগে তুরস্ক থেকে কিছু লোক আসছিলেন। তারা কিছু সাহায্য দিছিলেন আমাদের। কম্বল পেয়েছিলাম। এরপরে কেউ আসে নাই।
প্রশ্নঃ গোপনীয় কোন কাজের প্রস্তাব আসে না? যেমন একটা কাজ করলে অনেক টাকা পাওয়া যাবে এরকম কিছু?
উত্তরঃ না, এরকম কোন প্রস্তাব কখনো পাই নাই। 
প্রশ্নঃ অন্য কেউ পেয়েছে জানেন? 
উত্তরঃ আমি কিভাবে জানবো। (হেঁসে দিয়ে) 
প্রশ্নঃ ভবিষ্যত নিয়ে আপনার ভাবনা কি?
উত্তরঃ ভবিষ্যত নিয়ে আর ভাববো। যেভাবে চলছে। সেভাবে চলবে। 



প্রশ্নঃ বাংলাদেশের নাগরিকত্ব চান কিনা?
উত্তরঃ নাহ, চাই না।
প্রশ্নঃ তাহলে কি চান?
উত্তরঃ মায়ানমারে ফিরতে চাই। 
প্রশ্নঃ মায়ানমার ফেরত নিতে চাইলে যাবেন?
উত্তরঃ রোহিঙ্গা হিসাবে মেনে নিলে যাব। তবে মায়ানমারকে বিশ্বাস করি না। আন্তর্জাতিক সম্প্রদায় সুরক্ষার ব্যাবস্থা করলে যাবো। 
প্রশ্নঃ কি কি সুরক্ষা চান? 
উত্তরঃ রোহিঙ্গা হিসেবে মেনে নিতে হবে। আন্তর্জাতিক সম্প্রদায়ের নিরাপত্তা বাহিনী থাকতে হবে। জায়গা জমি ফেরত দিতে হবে। অনান্য জাতিগোষ্ঠীর মত সকল সুযোগ সুবিধা দিতে হবে। পুলিশ, আর্মি সব রাষ্ট্রের সকল স্তরে চাকুরি করার সুযোগ দিতে হবে। 
প্রশ্নঃ বাংলাদেশ সরকারের কাছে কি চান?
উত্তরঃ আমাদের যাতে পুলিশ হয়রানী না করে। স্থানীয় বখাটে ছেলেদের হাত থেকে জানমালের নিরাপত্তা চাই। কাজ করার সুযোগ চাই। 
ইন্টারভিউ পর্ব এখানে সমাপ্ত হয়। তবে আমার কাছে চমকপ্রদ লেগেছে এই মানুষটি শুধু মায়ানমারে ফেরত যেতে চান জন্মভুমিতে। এমনকি তৃতীয় কোন দেশের কথাও তিনি উল্লেখ করেননি। নিজের দেশের কথা যখন তিনি বলছিলেন চোখ দিয়ে ঝরঝর করে পানি পড়ছিল। আমি মুগ্ধ হয়ে তাকিয়েছিলাম। দেশ তাকে তাড়িয়ে দিয়েছে, সব কেড়ে নিয়েছে। তবু ভালোবাসা কমেনি। 
পর্ব-১ দেখুন।পর্ব-২ দেখুন।পর্ব-৩ দেখুন।পর্ব-৫ দেখুন।

