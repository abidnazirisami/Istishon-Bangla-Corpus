ঘোলাটে সময়ের গল্প


আজকাল সবকিছু’তে আমার বড্ড বিরক্তি। কারো সাথেই ভালো ব্যাবহার করতে পারি না, খুব অল্পতেই রেগে যাই। কি বাস্তব, কি অন্তর্জালে চুন থেকে পান খসলেই বিরক্ত লাগে চরম। একা থাকলে একঘেয়ে লাগে, বেশী লোকজনের মাঝে থাকলে বিরক্ত লাগে। অকারন টেনশন আর কাঁহাতক ভালো লাগে। অন্যদের দিকে তাকালে টের পাই একই অবস্থা সবারই। সবচাইতে গোছানো ছেলেটাও আজকাল বড্ড উশকোখুশকো। 
সবাই বেশ ভালোই ছিল, সুখেই ছিলাম। কাদের মোল্লার ফাঁসির রায়ের দাবীতে মাঠে নামাই আমাদের জন্য কাল হয়ে গেলো। ৩৪৪ জন মানুষ খুন করেও একজনের ফাঁসি হয় নাই। অথচ তার ফাঁসী যারা চেয়েছে, ন্যায় বিচারের প্রত্যাশা করেছে- আজ তাদের ঝুলিয়ে দেবার জন্য মতিঝিল শাপলা চত্ত্বরে মহাসমাবেশ হয়। সরকার তাদের সাথে আলাপ-আলোচনা করে, নাস্তিকদের ঝুলাবে নাকি ঝেটিয়ে পেদাবে সে সিদ্ধান্ত নেয়। আমরা তো সেদিনই ঝুলে গেছি যেদিন ডিবি পুলিশ আমাদের তিন ভাই’কে গ্রেপ্তার করল। বিপ্লব ভাই এখন কেমন আছে জানি না। আবার যদি কোনদিন দেখা হয় তবে দুষ্টামি করলে কিল পাকিয়ে ছুটে এসে পিঠে আদর করে মুষ্ঠি ছোঁয়াবে কিনা জানি না। নাকি বিশ্বাস হারিয়ে ফেলবে সবার প্রতি, তার উত্তর সময়ই বলে দিবে। তবে আমি আর তাকে কোনদিনই বলতে পারবো না, বিপ্লব ভাই- মানুষের উপর আস্থা রাখেন। এই দেশের মানুষ ঐতিহাসিকভাবে সহনশীল, অসাম্প্রদায়িক। জামাতের বিরুদ্ধে আমরা যারা যুদ্ধ করছি, তারা কোনদিনই আমাদের ছুড়ে ফেলে দিবে না। 
রাসেল ভাই মানুষটা অসাধারন রকমের সহজ-সরল। খালেদা জিয়ার ক্যান্টনমেন্ট থেকে না পালানোর কারন নিয়ে ফেসবুকে আমার এক স্ট্যাটাসে সে কি ঝগড়া। ভেবেছিলাম আজই বুঝি শেষ হল অফুরন্ত স্নেহ ঠোটে ঝুলানো হাসি, দেখলে আর বলবে না- কি রে কেমন আছিস? কিন্তু কিসের কি, দুইদিন পরে দেখামাত্রই সেই বিখ্যাত হাসি ঝুলিয়ে সব ভয় দূর করে দিলেন। ভদ্রতা আর মানুষের প্রতি অসীম ভালোবাসা নিয়ে জন্মানো মানুষটার দুর্বলতার সুযোগ বিয়ে অনেক তর্ক করতাম- বারবার এক কথাই বলতো আমাকে একটু বলতে দে। আর সুযোগ আসবে না জানি, এই দেশ বড্ড বেশী আঘাত করেছে এই নির্মোহ ভালোমানুষটাকে, নইলে অন্য কাউকে দেখেছেন পদার্থবিজ্ঞানে আমেরিকার নামকরা বিশ্ববিদ্যালয় থেকে ডিগ্রী নিয়ে স্কুলের মাস্টারি করতে? আপনাদের চোখে, এই লোভী সমাজের কাছে এই লোকটা একটা নির্বোধ ছাড়া অন্য কিছু না। আমরা মানুষ চিনি নাই, চিনি না, তাই রাসেল ভাইকে এখন জেলে থাকতে হয়। অথচ এই সমাজে আজ তার মতন নির্বোধ’দের বড্ড অভাব। তার শিশু পুত্র যখন গভীর রাতে বাবাকে পাশ ফিরে খুঁজে, সে হয়তো ফুঁপিয়ে কেদে উঠে, তারপরে আবার ঘুমিয়ে পড়ে। তাতে রাতের নিস্তব্ধতা ভেংগে খান খান হয়ে যায় না, বরং আরো জমাট হয়। 
যে কোন আড্ডায় বক্তার অভাব থাকে না, কিন্তু শ্রোতার প্রচন্ডরকমের অভাব। শুভ নামের ছেলেটা মুনী ঋষীর মতন ধ্যানের ভংগীতে প্রবল একাগ্রতা নিয়ে সবার কথা শুনতো। মাঝে মাঝে চা-বিড়ির আবদার করত, বাগ্মিরা আগ্রহ নিয়ে খাওয়াতো, ভাগ্যগুনে পাওয়া সাত রাজার ধন কে হারাতে চায়! মাঝে মাঝে কথা বলতো চেহারায় বিরক্ত নিয়ে কারো যুক্তি খুব বেশী অসহনীয় লাগলে, অথবা হেসে লুটোপুটি খেতো গতকাল ডাক্তার আইজু কি স্ট্যাটাস দিয়েছে। আইজু ভাই জানেন কিনা জানি না, উনার অনেক ভক্ত আমার চারপাশে থাকে। কিন্তু শুভ’র চাইতে তার আর কোন বড় ভক্ত আমি দেখি না। সবাই যখন তাকে নিয়ে কোন ব্যাপারে সমালোচনায় মত্ত, সে তখন খ্যাপাটে ভংগিতে আইজু ভাই এর পাশে। আমি তখন হাসি, ফড়িং হাসে। কোন ধরনের অন্যায় দেখলে এই শান্ত হ্যাংলা পাতলা ছেলেটাই যে কি পরিমান প্রতিবাদী নিজের চোখে না দেখলে বিশ্বাস করতাম না। খুব কাছের বন্ধুদের ত্যাগ করতেও ছাড়ে নাই অন্যায় সহ্য করতে না পেরে। আমাদের প্রিয় সে ছোটভাইটা স্পাইডার ম্যানের টি-শার্ট পরে আজ ৭ দিনের রিমান্ড পার করে জেল হাজতে। নিজেকে হয়তো সে স্পাইডার ম্যানের মতই সুপার হিরো মনে করতো। ভাবতো একলাই দূর করবে সব অন্যায়-অনাচার। লাজুক স্বভাবের বোকা ছেলেটা বুঝে নাই, সুপার হিরো হবার মানসিক শক্তি তার থাকলেও এই সমাজের তাকে ধারন করার ক্ষমতা নেই। সে নিজে যতটা সৎ, এই সমাজ ততটাই নিঃস্ব। খুবই অল্প বয়সী এই ছেলেটা বাকি জীবনে নিষ্ঠুর সমাজের চাপ নিতে পারবে কিনা জানি না, তবে সবটুকুন আশীর্বাদ ওর প্রতি থাকল। কামনা করি ভাইটা আমার সুস্থ ভাবে ফিরে আসুক, জীবন কাটুক তার হাসি-গান-ভালোবাসায়। 
তারপরেও এখনো আমরা আড্ডা দেই, গল্প করি, তবে সেই জৌলুসময় সময় আর নাই। এখন দিন কাটে আতঙ্কে, একদিকে জামাত শিবির অন্যদিকে সরকার তথা এই দেশের রাজনীতিবিদেরা। আমরা তরুনেরা এখন সবার শত্রু। আমাদের রাজনীতিবিদেরা ভালো কিছু করতে পারুক আর নাই পারুক, ঘটনা থেকে তারা শিক্ষা নেয়। আমরা জনগন নিজেদের ভালো-মন্দ বুঝতে পারি না, কিন্তু তারা পারেন। খুব সুন্দর ভাবে বুঝতে পারেন তারা এই তরুনেরা আজকে যুদ্ধাপরাধীদের ঠিকমতন ঝুলিয়ে দিয়েই শান্ত হবে না। দুইদিন পরে তারা আবার প্রতিবাদী হয়ে উঠবে কোন দুঃশাসনের বিরুদ্ধে, দুর্নীতির বিরুদ্ধে, দেশবিরোধী কোন চুক্তির বিরুদ্ধে। এদের অঙ্কুরেই বিনাশ না করে দিতে পারলে, মানুষের কাছে প্রশ্নবিদ্ধ করে না দিতে পারলে, গ্রহনযোগ্যতা শূন্যের কোঠায় নামিয়ে না আনতে পারলে প্রচলিত রাজনীতি অচিরেই বিলুপ্ত হয়ে যাবে। তাই আজ আমাদের শত্রু সবাই, তারপরেও আমরা বারবারই ফিরে যাবো শাহবাগে, মৃত্যুর ঠিক আগে একবার অস্ফুট স্বরে হলেও বলবো “জয় বাংলা”। 

