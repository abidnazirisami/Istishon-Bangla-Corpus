রোহিঙ্গাঃ পরিচয়হীন পরিচয়ধারীদের সময়ের গল্প ০৩ (রেজিস্টার্ড ক্যাম্প)



মায়ানমারের সামরিক জান্তার গনহত্যা, নির্যাতন থেকে রক্ষা পাওয়ার জন্য রোহিঙ্গারা বাংলাদেশের ভু-খন্ডে ছুটে আসে। এসে আশ্রয় গ্রহন করেন ক্যাম্পে। ক্যাম্প মুলত দুই প্রকার। ১। রেজিস্টার্ড ক্যাম্প। ২। আন রেজিস্টার্ড ক্যাম্প। 
রেজিস্টার্ড ক্যাম্পঃ কক্সবাজারের নয়াপাড়া এবং কুতুপালং এই দুই জায়গায় রয়েছে রেজিস্টার্ড ক্যাম্প। কাছাকাছি ৩০০০০ এর মত রোহিঙ্গা সেখানে বসবাস করে থাকেন। রেজিস্টার্ড ক্যাম্পের হালহাকিকত, সুযোগ সুবিধা, জীবনমান ইত্যাদি নিয়ে জানার জন্য সাক্ষাৎকার নিয়েছিলাম একজন নিবন্ধিত রোহিঙ্গার। পুরো ইন্টারভিউটি এখানে তুলে দিলাম- 

প্রশ্নঃ আপনার নাম এবং বয়স? 
উত্তরঃ আদম মুনাফ। বয়সঃ ৩৩। 
প্রশ্নঃ এখানে কবে আসলেন? কিভাবে আসলেন? 
উত্তরঃ এখানে এসেছি ১৯৯১ সালে। মায়ানমারের নাসাকা বাহিনী পুশ ইন করেছিলো। 
প্রশ্নঃ নিবন্ধিত হলেন কবে? 
উত্তরঃ নিবন্ধিত হয়েছি ১৯৯২ সালে। 

প্রশ্নঃ পরিবার? 
উত্তরঃ বাবা মা, দুই ভাই আরাকানে থাকেন। এখানে আসার পরে বিবাহ করেছি। বর্তমানে দুই মেয়ে এবং এক ছেলে। 
প্রশ্নঃ মায়ানমার থেকে আপনি যখন চলে আসেন আপনাদের আর্থিক অবস্থা কেমন ছিল?
উত্তরঃ সেখানে বাপ দাদার অনেক জমি জিরাত ছিল। ভিটে ছাড়া প্রায় সব স্থাবর সম্পত্তি মায়ানমারের সামরিক জান্তা বাজেয়াপ্ত করেছে। 
প্রশ্নঃ আরাকানে আপনার স্বজনদের অবস্থা কি?
উত্তরঃ তারা ভালো নেই। গ্রাম থেকে তারা অনুমতি ছাড়া বের হতে পারেন না। অনুমতি ব্যাতিরেকে বের হলে নানা মামলা দেয়া হয়। পুলিশ হয়রানি করে। কোনমতে কায়ক্লেশে তারা বেঁচে আছেন। 
প্রশ্নঃ তাদের সাথে আপনার যোগাযোগ কিভাবে হয়? 
উত্তরঃ বাংলাদেশের ফোনের নেটওয়ার্ক আরাকানের অভ্যন্তর পর্যন্ত পৌছায়। ফোনে যোগাযোগ হয়। 
প্রশ্নঃ তাদের এখানে আসার ইচ্ছে আছে কি?
উত্তরঃ ইচ্ছে আছে কিন্তু এদিকে বাংলাদেশের সীমান্তরক্ষীদের কড়াকড়ির কারনে তা অনেক বেশী ঝুঁকিপুর্ন বিধায় আসছেন না। বাবা মায়ের জন্মভুমি ত্যাগ করে আসার কোন ইচ্ছা নাই। অনেকটা সে কারনেও দুই ভাই আসছেন না। 

প্রশ্নঃ এখানে জীবিকা নির্বাহ করছেন কিভাবে? 
উত্তরঃ আন্তর্জাতিক শরনার্থী সংস্থার তত্ত্বাবধানে ওয়ার্ল্ড ফুড প্রোগ্রামের আওতায় নিবন্ধিত রোহিঙ্গারা প্রতি ১৫ দিন পরপর রেশন পেয়ে থাকেন। 
প্রশ্নঃ কি কি খাদ্যদ্রব্য থাকে সেখানে?
উত্তরঃ ৬ কেজি ৩০০ গ্রাম চাল, তেল, চিনি, লবন, ডাল, সুজি। 
প্রশ্নঃ তাহলে সবজি, মাছ, মাংস কিভাবে আসে?
উত্তরঃ বাকিটা নিজের আয় করে নিতে হয়। যেমন, আমি রেজিস্টার্ড ক্যাম্পে কমিউনিটি ওয়ার্কার হিসাবে কাজ করি। মাসে আড়াই হাজার টাকা পাই। তাতে বাকি চাহিদা মিটে যায়। 

প্রশ্নঃ সবাই তো নিশ্চই আপনার মত কমিউনিটি ওয়ার্কার নয়। বাকিরা কিভাবে ম্যানেজ করেন?
উত্তরঃ পুরুষরা বাইরে কাজ করেন। যদিও তা নিষিদ্ধ। তবুও করেন এবং তাতে খুব একটা সমস্যা হয় না। 
প্রশ্নঃ কি ধরনের কাজ করেন?
উত্তরঃ যত ধরনের কায়িক শ্রম এখানে সহজলভ্য। প্রায় সবই তারা করে থাকেন।
প্রশ্নঃ নারীরা বাইরে কাজ করেন না?
উত্তরঃ বাইরে কাজ করার সুযোগ আইনগত ভাবে নাই দেখে তাতে তাদের ঝামেলায় পড়ার সুযোগ বেশী থাকে। স্থানীয় বখাটেরা যৌন হয়রানী করে এবং তাতে কোথাও নালিশ করার সুযোগ নাই। যেহেতু বাইরে কাজ করা আইনত নিষিদ্ধ। এ জন্য কয়েকবার ক্যাম্পের রোহিঙ্গাদের সংঘর্ষ পর্যন্ত হয়েছে। 
প্রশ্নঃ এখানে আপনারা কি ধরনের সুযোগ সুবিধা আরো চান? 
উত্তরঃ চিকিৎসা সুবিধা একেবারে অপ্রতুল। এছাড়া বাচ্চাদের পড়াশুনা করার পর্যাপ্ত সুযোগ সুবিধা নেই। 
প্রশ্নঃ শিশুরা কতটুকু পর্যন্ত পড়াশুনা করতে পারে?
উত্তরঃ উচ্চ শিক্ষার কোন বিষয় নেই। যা আমার এবং আমার সন্তানদের জন্য হতাশাজনক একটা ব্যাপার। ইউনিসেফের সেভ দ্য চিল্ড্রেন প্রোগ্রামের আওতায় শিশুরা ক্লাস সেভেন পর্যন্ত পড়াশুনা করতে পারে। ২০১৩ সালে তা বৃদ্ধি করে ক্লাস সেভেন পর্যন্ত করা হয়েছে। 
প্রশ্নঃ তাহলে এরপরে আপনারা কি করেন?
উত্তরঃ দুই চার পাঁচ ঘর মিলে গৃহ শিক্ষক রাখা হয়। সেখানে যতদুর সম্ভব শেখানো হয়। 
প্রশ্নঃ ক্যাম্পে নারী নির্যাতন কিংবা বাল্য বিবাহ এ ধরনের কিছু আছে কি?
উত্তরঃ ক্যাম্পে নারী নির্যাতন নেই বললে চলে। তবে আগে যেটা বলেছি ক্যাম্পের বাইরে নারীদের পদে পদে বিপদ। বাল্য বিবাহ আগে ছিল কিন্তু ২০০৫ সাল থেকে তা নিয়ে এখানে নানা এনজিও কাজ করাতে এখন প্রায় শুন্যের কোঠায় এসে ঠেকেছে। 

প্রশ্নঃ বাংলাদেশের লোকাল প্রশাসন ক্যাম্পে আসে কি? যেমন পুলিশ, সীমান্ত রক্ষী বাহিনী?
উত্তরঃ তারা আসে তবে কখনোই সমস্যা করে না। ক্যাম্পের বাইরে পেলে সমস্যা। মারধোর করে, অনেক সময়ে ধরে নিয়ে যায়। 
প্রশ্নঃ ক্যাম্পের ভেতরে কোন অপরাধমুলক কর্মকান্ড হয় কি? 
উত্তরঃ ক্যাম্পের মধ্যে অপরাধমুলক কাজ বলতে নিজেদের মধ্যে মারামারি হয়। তবে তা আবার নিজেরা নিজেরা সমাধান করা হয়। 
প্রশ্নঃ জঙ্গি গোষ্ঠীগুলো আপনাদের সাথে কোন যোগাযোগ করে কিনা বা এ ধরনের কিছু শুনেছেন কিনা?
উত্তরঃ না, এ ধরনের কিছু আমার কাছে কখনো আসে নাই। অন্যদের কাছে এসেছে কিনা তাও জানি না। 
প্রশ্নঃ নিজেদের জীবন নিয়ে কি ভাবছেন?
উত্তরঃ আমার জীবন নিয়ে এখন আর ভাবি না। সন্তানদের নিয়ে ভাবি। তাদের ভবিষ্যত নিয়ে চিন্তা করি। আশাবাদি হবার মত কিছু পাই না। সন্তানদের মুখের দিকে তাকালে মনে হয় এভাবে জীবন চলতে পারে না। 
প্রশ্নঃ বাংলাদেশের নাগরিকত্ব চান কি?
উত্তরঃ না, চাই না। আমি মায়ানমারে ফিরে যেতে চাই। নয়তো তৃতীয় কোন দেশে। আমাদের মধ্যে অনেককে ইংল্যান্ড এবং অস্ট্রেলিয়া আশ্রয় দিয়েছে। বাংলাদেশ নিজে একটি দরিদ্র রাষ্ট্র। আমরা তাদের বোঝা হতে চাই না। 
প্রশ্নঃ মায়ানমারে আপনি কিভাবে ফেরত যেতে চান? তারা তো আপনাকে নিবে না। 
উত্তরঃ বিশ্ববাসীর সহায়তায়। জাতিসংঘের সহায়তায়। 
প্রশ্নঃ এখন পর্যন্ত আন্তর্জাতিক সম্প্রদায়ের আপনাদের নিয়ে করা কাজকর্মে আপনারা কি খুশী? এ ব্যাপারে আপনাদের ভাবনা কি? 
উত্তরঃ আমরা মোটেই খুশি নই। তাদের আমাদের বাঁচাতে এগিয়ে আসা উচিত। আমাদের জীবন নষ্ট হয়ে গেছে। আমাদের সন্তানদেরও সেদিকে যাত্রা। 
প্রশ্নঃ ঠিক কি চান আপনারা সেক্ষেত্রে?
উত্তরঃ আরাকানে আন্তর্জাতিক শান্তি রক্ষী বাহিনী মোতায়েন করা হোক। তাদের তত্ত্বাবধানে আমরা ফিরতে চাই। 
প্রশ্নঃ এই সমস্যার সুষ্ঠু সমাধান ঠিক কি কি ভাবে চান? 
উত্তরঃ শান্তিরক্ষী বাহিনী আমাদের নিরাপত্তা দিবে। মায়ানমারকে আন্তজার্তিক সম্প্রদায়ের বাধ্য করতে হবে আমাদের নাগরিকত্ব ফিরিয়ে দিতে। যাতে নির্বিঘ্নে ধর্ম-কর্ম করতে পারি সে ব্যাবস্থা করতে হবে। আমাদের সকল বাজেয়াপ্ত জায়গা জমি ফেরত দিতে হবে। এইগুলো যদি না করতে পারে তবে আমাদেরকে তৃতীয় কোন দেশে পুনর্বাসন করা হোক। মায়ানমারকে আমরা বিশ্বাস করি না। ইউএনএইচসিআর (UNHCR) এর উদ্যোগে অনেক রোহিঙ্গা সেখানে ফেরত গিয়েছিল। তারা কেউ ভালো নেই। নানা নির্যাতনের শিকার হচ্ছে। অনেককে হত্যা করা হয়েছে। 
(ইন্টারভিউ এখানে সমাপ্ত। পরবর্তী পোষ্টে আন রেজিস্টার্ড ক্যাম্পের একজনের ইন্টারভিউ প্রকাশ করা হবে। সবাইকে ধন্যবাদ।)
পর্ব-১ দেখুন।পর্ব-২ দেখুন।পর্ব-৪ দেখুন।পর্ব-৫ দেখুন।

