রোহিঙ্গাঃ পরিচয়হীন পরিচয়ধারীদের সময়ের গল্প


(একটা ফেলোশিপ প্রোগ্রামের আওতায় কিছুদিন আগে ঘুরতে গিয়েছিলাম কক্সবাজার, উখিয়া, টেকনাফ অঞ্চলে। শরনার্থী ক্যাম্প পরিদর্শন করেছি। কথা বলেছি অনেকের সাথে। জেনেছি তাদের ইচ্ছা, বাস্তবতা, সমস্যার কথা। ক্যাম্পের অবস্থা, রোহিঙ্গাদের অবস্থার সুযোগ নিয়ে নানা রকমের ব্যাবসা, তাদের ভবিষ্যৎ ভাবনা, আন্তর্জাতিক রাজনীতির ভুমিকা, আরো নানা কিছু নিয়ে এ ইস্যুতে ধারাবাহিক কিছু লেখা লিখার ইচ্ছে আছে।) 
হপ্তাখানেক আগে জাতিসংঘের একটি রিপোর্ট প্রকাশিত হয়েছে। সেখানে বলা হয়েছে, দ্বিতীয় বিশ্বযুদ্ধের পরে এ মুহুর্তে বিশ্বে শরনার্থীর সংখ্যা সব চাইতে বেশী। ধারনাতীত ভাবে, বাংলাদেশ ভার বইছে এর সবচাইতে বড় অংশটির। মায়ানমারের আরাকান থেকে বিতাড়িত "রোহিঙ্গা" নামে আমরা যাদের চিনি।
রোহিঙ্গা শব্দটি একটি জাতির নাম তা আমাদের কারো অজানা নয়। কিন্তু এই শব্দটির উৎপত্তি নিয়ে আছে নানা ব্যাখ্যা। এরমধ্যে আছে একটি বহুল প্রচলিত মিথ। ধারনা করা হয়, সপ্তম কিংবা অষ্টম শতাব্দীর মাঝামাঝি সময়ে একটি আরব বানিজ্য জাহাজ এ অঞ্চলে আসার সময়ে বঙ্গোপসাগরে ঝড়ে দুর্ঘটনায় পতিত হয়। জাহাজের অনেক যাত্রী সাঁতরে আরাকান উপকুলে উঠেন। এ সময়ে স্থানীয় জনগন এগিয়ে আসলে তারা "রহম" শব্দটি উচ্চারন করতে থাকেন। আরবী ভাষা জানা না থাকার কারনে স্থানীয়রা ধরে নেন এটা তাদের জাতির নাম। সে থেকে "রোহিঙ্গা" শব্দটির উৎপত্তি। এই গল্পের সত্যতার পালে হাওয়া লাগিয়েছে ইতিহাসবিদদের ছোট্র একটি তথ্য। তাদের মতে, আরাকানে রোহিঙ্গাদের বসতির শুরু সপ্তম কিংবা অষ্টম শতাব্দির মাঝামাঝি যে কোন এক সময় হতে। 
আবার বলা হয়ে থাকে, আরাকানের সুপ্রাচীন নাম "রোহিং" থেকে "রোহিঙ্গা" জাতির নামকরন। মূলত এটাকেই ভিত্তি হিসাবে ধরা হয়। তাদের ভাষা আলাদা হলেও এর সুনির্দিষ্ট কোন নাম নেই। 
প্যালেস্টাইনি এবং রোহিঙ্গারা এ মুহুর্তে পৃথিবীর সব চাইতে নিপীড়িত জাতিগোষ্ঠীর নাম হলেও সমস্যার প্রাচীনত্ব এবং আকারের দিক থেকে এটি অনেক পুরানো এবং বিশাল। যদিও বিশ্ব মিডিয়ায় এ নিয়ে তোড়জোড় খুব কম। মূলত ভু-রাজনৈতিক কারন এবং মায়ানমারের প্রাকৃতিক সম্পদের লোভ এ নিশ্চুপতার নেপথ্যে কাজ করছে। এ নিয়ে বিস্তারিত অন্য আরেকপর্বে লিখবো। 
আরাকান সুপ্রাচীনকাল হতে ছিল বাংলার অবিচ্ছেদ্য অংশ। ১৪৩০ সাল থেকে ১৭৮৪ সাল পর্যন্ত ছিল স্বাধীন। ১৭৮৪ সালে বার্মার রাজা বোদোফাওয়া আরাকান দখল করে নিলে সমস্যার শুরু। তিনি ছিলেন প্রবল রকমের জাতি এবং ধর্মবিদ্বেষী মানুষ। নৃতাত্ত্বিক এবং ধর্মীয় পরিচয় আলাদা হবার কারনে রোহিঙ্গাদের উপর শুরু হয় নির্মম নিপীড়ন, উচ্ছেদ। যা এই একবিংশ শতাব্দীতে এসেও চলমান। এ সময়ে প্রচুর মানুষ প্রথমবারের মত ভিটে মাটি ফেলে বাংলায় আশ্রয় গ্রহন করে। 
১৮২৪ সালে ব্রিটিশরা বার্মার রাজাকে যুদ্ধে পরাজিত করে আরাকান সহ বার্মা দখল করে নেয়। দখল ধরে রাখাকালীন সময়ে ব্রিটিশরা একটি ভয়ংকর ভুল করে। যা কিনা ইচ্ছাকৃত হিসাবে অনেকে মনে করেন। সে সময়ে তারা মিয়ানমারের ১৩৯টি জাতিগোষ্ঠীর নাম নিজেদের খাতায় নিবন্ধিত করে। কিন্তু সে তালিকায় "রোহিঙ্গা" নামটি ছিল না। এই নাম না থাকাকে রোহিঙ্গাদের বহিরাগত প্রমান করার একটি অকাট্য যুক্তি হিসেবে প্রায়ই বার্মিজরা উপস্থাপন করে থাকে। 
দ্বিতীয় বিশ্বযুদ্ধ শুরু হলে জাপানী আগ্রাসনের মুখে ব্রিটিশরা সে অঞ্চলে বিপর্যয়ের শিকার হয় এবং পিছু হটে। এ সময়ে যুদ্ধে সমর্থনের বিনিময়ে ব্রিটিশরা তাদের 'ন্যাশনাল এরিয়া" দেবার প্রতিশ্রতি করে। কিন্তু যুদ্ধে জয় লাভের পরে তারা চুক্তি কার্যকর করেনি। যদিও শুধু মাত্র এ চুক্তির কারনে তারা জাপানীদের হাতে অবর্ননীয় হত্যাযজ্ঞের শিকার হয়। তখনকার হিসেবে প্রায় ২২ হাজার রোহিঙ্গা আরাকান ছেড়ে চট্রগ্রামে আশ্রয় নেয়। 
দেশ বিভাগের প্রাক্কালে ১৯৪৬ সালে রোহিঙ্গা নেতারা ততকালীন পাকিস্তানের নেতা মোহাম্মদ আলী জিন্নাহর সাথে দেখা করে মুসলমান অধ্যুষিত অঞ্চল হিসেবে পাকিস্তানে যোগ দিতে আগ্রহ প্রকাশ করেন। কিন্তু জিন্নাহ তাদের সে দাবী উপেক্ষা করেন। মতান্তরে, সচেতনভাবে ব্রিটিশদের এ অঞ্চল অশান্ত রাখার পরিকল্পনাকে বাস্তবায়িত করেন। নয়তো আজ আরাকান আমাদের অংশ থাকতো। 
দেশ ভাগের পর রোহিঙ্গারা স্বাধীনতার জন্য স্বশস্র লড়াইয়ে অবতীর্ন হয়। কিন্তু খুব বেশীদিন তারা টিকতে পারেন নাই। মিয়ানমার সরকার তাদের দমন করতে ১৯৫০ এবং ১৯৫৪ সালে সামরিক অভিযান পরিচালনা করে। এখানে লক্ষ্যনীয়, ১৯৪৮ সালে স্বাধীনতার পরে মিয়ানমার বহুদলীয় গনতন্ত্রের পথে যাত্রা শুরু করে এবং পার্লামেন্টে তখন রোহিঙ্গাদের প্রতিনিধিত্ব করার জন্য নির্বাচিত প্রতিনিধি ছিল। ১৯৬১ সালে আলাপ আলোচনার মাধ্যমে এ সমস্যার প্রায় সুরাহা হয়ে যাচ্ছিল। শান্তিচুক্তির আওতায় সিংহভাগ সশস্র রোহিঙ্গা যোদ্ধা নিজ অস্র জমা দিয়ে দেন। 
১৯৬২ সালে জেনারেল নে উইনের নেতৃত্বে সামরিক বাহিনী ক্ষমতা দখল করে নেয়। ক্ষমতার পালাবদলের সাথে সাথে শুরু হয় মিয়ানমারের অশুভ পথে যাত্রা। রোহিঙ্গাদের বহিরাগত হিসাবে আখ্যা দেয়া হয়। সেই সাথে তাদের উপস্থাপন করা হয় রাষ্ট্রের শত্রু হিসেবে। তাদের সমস্ত নাগরিক অধিকার এবং সুযোগ সুবিধা বাতিল করা হয়। জমিজমা কেড়ে নেয়া হয়, শিক্ষার অধিকার কেড়ে নেয়া হয়। এমনকি সন্তান জন্মদানেও বিধিনেষধ আরোপ করা হয়। এছাড়াও তাদের বাধ্যতামুলক শ্রমে বাধ্য করা হয়। খুন, ধর্ষন প্রাত্যহিক ঘটনা। 
নির্যাতন হামলা এখানেই থেমে থাকেনি। ১৯৭৮ সালে নে উইন সরকার রোহিঙ্গাদের "বহিরাগত" আখ্যা দিয়ে এক সামরিক অভিযান পরিচালনা করে। যার নাম "অপারেশন কিং ড্রাগন"। সে সময়ে প্রায় দুই লক্ষ রোহিঙ্গা বাংলাদেশে চলে আসে। ১৯৮২ সালে মায়ানমারের সামরিক জান্তা নতুন নাগরিকত্ব আইন করে। এ আইনের ফলে রোহিঙ্গারা স্থায়ীভাবে পুরো জাতি বহিরাগত হিসেবে চিহ্নিত হয়। এ ছাড়াও সরকারী অনুমতি ছাড়া নির্দিষ্ট গ্রাম কিংবা অঞ্চলের বাইরে যাওয়ার সুযোগ রহিত করা হয় এবং দুটোর বেশী সন্তান না নেওয়ার হলফনামায় স্বাক্ষত করতে হয়। 
এমনেস্টি ইন্টারন্যাশনালের মতে, ১৯৭৮ সাল থেকে রোহিঙ্গারা মায়ানমারা সামরিক জান্তার দমন পীড়নের শিকার হয়ে বাংলাদেশ চলে আসতে বাধ্য হচ্ছেন। যা জাতিসংঘের মানবাধিকার সুরক্ষার স্পষ্ট লংঘন এবং নিশ্চিতভাবে তা মানবতাবিরোধী অপরাধের আওতায় পড়ে। ১৯৯২ সালে আরাকানে রাখাইন এবং রোহিঙ্গাদের মধ্যে এক দাঙ্গা সংগঠিত হয়। যার জের ধরে রোহিঙ্গা স্বাধীনতাকামীদের দমনের নাম করে মায়ানমার সামরিক বাহিনী ব্যাপক অভিযান চালায়। এর ফলাফল হিসেবে সে বছরের এপ্রিল মাসে প্রায় আড়াই লক্ষ রোহিঙ্গা বাংলাদেশের অনুপ্রবেশ করে। এর কিছুদিন পরে ইউএনএইচসিআরের সহায়তায় তাদের অনেককে ফেরত পাঠানো সম্ভব হয়। যদিও একটা বিরাট অংশ রয়ে গেছে। ২০০৫ সালে জাতিসংঘ শরনার্থী বিষয়ক হাইকমিশনার রোহিঙ্গাদের ফেরত পাঠানোর একটা উদ্যোগ নিলেও রোহিঙ্গাদের নিরাপত্তার ব্যাপারে মায়ানমারের তরফ থেকে কোন সাড়া না পাওয়ায় তা ভেস্তে যায়। 
এছাড়াও যে কোন মুহুর্তে গুম খুনের আশংকায় প্রতি মুহুর্তে দেশ ছেড়ে পরবাসী হচ্ছে অসংখ্য রোহিঙ্গা এবং শত প্রতিকুলতার মাঝেও তাদের আসা এখনো বন্ধ নেই। সংখ্যা বাড়ছে।
পর্ব-২ দেখুন।

