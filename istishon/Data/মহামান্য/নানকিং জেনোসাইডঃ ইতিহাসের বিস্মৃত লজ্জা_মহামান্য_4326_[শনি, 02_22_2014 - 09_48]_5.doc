নানকিং জেনোসাইডঃ ইতিহাসের বিস্মৃত লজ্জা



সভ্যতার শুরু থেকে জাপান তার প্রতিবেশীদের কাছে এক আতংকের নাম। ছোট্র একটি দেশ হয়েও তার চাইতে ২০-২৫ গুন বেশী বড়, সম্পদশালী দেশকে সে লুন্ঠন করেছে, বিজয় করেছে অবলীলায়। এর মূলে এক ফ্যাসিবাদী চেতনা। তারা বিশ্বাস করতো জাপানীরা পৃথিবীর সর্বশ্রেষ্ঠ জাতি এবং অন্ততঃ এশিয়াকে শাসন করা তাদের নুন্যতম অধিকার। বাকি সব জাতিকে তারা আখ্যায়িত করতো “সাব-স্পেসিজ” হিসেবে। ১৯৩৭ সালে তারা চীন আক্রমন করে। পাইকারী হারে মানুষ হত্যা করে এবং নির্বিচারে চালায় ধর্ষনযজ্ঞ। পাশবিকতার ভয়াবহ ইতিহাসে তাদের ছাড়িয়ে যেতে পেরেছে শুধু পাকিস্তান সেনাবাহিনী এবং দোসরেরা ১৯৭১ সালে। 
পঞ্চদশ শতাব্দী এবং ষোড়শ শতাব্দীর শুরু থেকে জাপান শাসন করেছে তোকুগায়া বংশের সম্রাটেরা। স্বজাতির বাইরে যে কোন জাতির প্রতি তাদের মনোভাব ছিল অবজ্ঞাসূচক। এর প্রতিফলন হিসেবে সুদীর্ঘ আড়াইশো বছর জাপান বাকি বিশ্বের কাছে অচেনা রয়ে যায়। ইউরোপে যখন রেনেসাঁ কিংবা শিল্প বিপ্লব চলছিল তারা ডুবে ছিল অন্ধকার কুপমুন্ডকে। উনিশ শতকে অপরাপর বিশ্বে প্রাযুক্তিক উৎকর্ষতার প্রাবল্যে জাপান আবিষ্কার করে পরিস্থিতির উপরে তার কোন নিয়ন্ত্রন নেই। চরম নিরাপত্তাহীনতায় ভুগে বিদেশীদের প্রতি ভয় এবং ঘৃণার পাহাড় জমে উঠে। নিজেদের আরো গুটিয়ে নিয়ে শামুকের মত খোলসে ঢুকে যায় তারা। 
১৮৫০ সালের দিকে পশ্চিমা সাম্রাজ্যবাদী শক্তির নজর পড়ে জাপানের দিকে। পশ্চিমারা জাপানকে আহবান করে ব্যাবসা বানিজ্যের জন্য তার সমুদ্র বন্দরগুলো খুলে দিতে। প্রবল জাত্যাভিমান ও ভয় থেকে তারা তা করতে অস্বীকার করে। “জোর যার মুল্লুক তার” নীতি অনুসরন করে ১৮৫২ সালে আমেরিকান প্রেসিডেন্ট মিলার্ড ফিলমোর এক বিশাল নৌ বহর প্রেরন করেন। টোকিও উপসাগরে বিশালাকায় যুদ্ধ জাহাজের উপস্থিতি জাপানীদের হতবুদ্ধি করে দেয়। তাদের যুদ্ধ প্রযুক্তি বলতে তখনো তরবারি, বর্শা আর তীর ধনুক। আগ্রাসনের প্রথম দিকে যুদ্ধপ্রস্তুতি নেন তোকুগায়া সম্রাট। পরে বাস্তব বুদ্ধি ফিরে আসে। পশ্চিমাদের কাছেসাময়িকভাবে মাথা নত করে নেন। আসলে এটা ছিল এক প্রকারের কৌশলগত পশ্চাদপসরণ। আমেরিকানরা শুধু তাদের সঙ্গেই চুক্তি সম্পাদন করতে বাধ্য করেনি, বরং অপরাপর পরাশক্তিসমুহ ব্রিটেন, রাশিয়া, জার্মানী, স্পেন, ফ্রান্সের সাথে চুক্তি করতেও বাধ্য করে। 
জাপানীরা এর আগে কখনো বিজিত হয়নি। প্রবল জাত্যাভিমান এবং ঘৃণা থেকে পুরো জাতি একসাথে সিদ্ধান্তে আসে নিজেদের বাকি বিশ্বের কাছে প্রমান করবে। সেইসাথে লেনদেন, যোগাযোগ বৃদ্ধি করা হয় পশ্চিমাদের সাথে। অর্থনৈতিক, প্রাযুক্তিকভাবে নিজেদের অন্য যেকোন জাতির কাতারে দাঁড় করানোর চেষ্টা এখনো সারা বিশ্বের কাছে এক বিস্ময়কর ঘটনা। এত দ্রুত কোন জাতিকে শাসিত থেকে শাসক হতে ইতিহাস আর কখনো দেখেনি।
বৈজ্ঞানিক, অর্থনৈতিক, সামরিক জ্ঞান আহরনের জন্য দেশের সেরা মেধাবীদের পাঠিয়ে দেয়া হলো পশ্চিমা দেশগুলোর নামকরা বিশ্ববিদ্যালয়ে। সম্মিলিত প্রচেষ্টায় অতি দ্রুত জাতীয় পুঁজির বিশাল বিকাশ ঘটিয়ে অর্থনীতিতে দৈত্যের আকারে নিয়ে আসা হল । নিজেদের প্রয়োজন মেটানোর জন্য বেসামরিক সামরিক সব ধরনের কল কারখানা স্থাপন করে স্বয়ংসম্পুর্ন হবার পথে এগিয়ে গেলো। সামন্ততান্ত্রিক ব্যাবস্থার বিলুপ্তি ঘটিয়ে একক সেনাবাহিনীর যাত্রা শুরু করলো। পশ্চিমাদের সামরিক বাহিনী ব্যাবস্থা, প্রযুক্তি, যুদ্ধাস্র, রনকৌশল খুঁটিয়ে খুঁটিয়ে দেখলো সামরিক বিশেষজ্ঞরা। নিজদের প্রস্তুত করা হলহিসেব কষে পাল্লা দিয়ে, যেন কল্পলোকের গল্প। 
উনবিংশ শতাব্দীর শুরুর দিকে জাপান নিজেকে শক্তিমান ভাবা শুরু করলো। ১৮৮৫ সালে সে প্রথম আক্রমন হেনে কোরিয়াকে বশ্যতা স্বীকার করালো। এরপরে চীন আক্রমন করে তাদের বাধ্য করে অপমানজনক “ সিমোনোসেকি” চুক্তি করতে। এ চুক্তি মতে চীন তার বিশাল ভুখন্ড ছেড়ে দিতে বাধ্য হয়। পাশাপাশি ২০০ মিলিয়ন টায়েল জরিমানার নামে পরিশোধ করে। চীন-জাপানের প্রথম যুদ্ধের পরপরই পশ্চিমারা আবার নাক গলায়। আমেরিকা, ফ্রান্স, ব্রিটেন মিলে জাপানকে হুমকি দিয়ে চীন থেকে অধিকৃত ভূখণ্ড ছেড়ে দিতে বাধ্য করে। এবার চরমভাবে জাপানে চাড়া দিয়ে উঠে উগ্র জাতীয়তাবাদ। 
জাপানি উগ্রজাতীয়তাবাদিরা ততদিনে সামরিক বেসামরিক প্রশাসনিক কাঠামোর রন্ধ্রে রন্ধ্রে। এ অবস্থায় আসতেঅনেক রক্ত ঝরাতে হলেও তারা তার পরোয়া করেনি। ১৯৩০ এর দশকে নিজেদের ঝিমিয়ে পড়া অর্থনীতি এবং বিশালকায় সেনাবাহিনীর অস্তিত্বের প্রশ্নে ততদিনে একটি যুদ্ধ জরুরী হয়ে পড়ে। অনেকটাই আজকের দিনের মার্কিন যুক্তরাষ্ট্রের মত। তাছাড়া প্রথম চীন-জাপান যুদ্ধে নৈতিক পরাজয়ের কথা তারা ভোলেনি। প্রায় দুই যুগ ধরে তারা সেনাবাহিনী সম্প্রসারন করেছে, নতুন নতুন যুদ্ধাস্র যোগ করেছে প্রতিশোধের অপেক্ষায়। হ্যাঁ, সেইসাথে তাদের সেই সুপ্রাচীন অহমিকা- অন্ততঃ এশিয়া শাসনের অধিকার শুধুই তাদের। জাপানীদের মধ্যে চাইনিজ বিদ্বেষ এতটাই প্রবল ছিল সৈনিকদের সামরিক প্রশিক্ষনের সময়ে মনস্তত্ত্বে ঢুকিয়ে দেয়া হত চীনারা শুয়োরের চাইতেও অধম। তাই তাদের পাইকারী হত্যার মধ্যে কোন প্রকার দোষের কিছু নেই। এদের জন্ম তাদের দাসত্ব এবং সেবা করার জন্য। 
১৯৩৭ সালে অবশেষে জাপান সফল হয় চীন আক্রমনের অজুহাত তৈরী করতে। একজন সৈনিক হত্যার অজুহাতে আক্রমন শুরু করা হয়। জাপানীরা তখন গর্ব করে বলতো তাদের উন্নত সেনাবাহিনী মাত্র তিন মাসের মধ্যে সমগ্র চীন দখল করে নিতে পারে। কিন্তু যুদ্ধ শুরু হবার পরে তারা দেখলো যতটা সহজ ভাবা হয়েছিলো, ব্যাপারটা মোটেও ততটা সহজ না। এক সাংহাই দখল করতে তাদের নাভিশ্বাস বের হয়ে গেলো। বেশুমার হতাহতের খেসারত দিয়ে একটি শহর দখল করতেই কেটে গেলো ছয় মাস। অনুন্নত, সেকেলে অস্রে সজ্জিত, আধা প্রশিক্ষন প্রাপ্ত একটা বাহিনী তাদের সমস্ত আক্রমন অথর্ব করে দিয়ে অহমিকা পদদলিত করলো। অবশেষে নভেম্বরের মাঝামাঝি সাংহাইয়ের পতন ঘটলো। ততদিনে জাপানী রাজকীয় সেনাবাহিনীর মেজাজ উন্মাদের ন্যায় এবং হতাহতের প্রতিশোধ নেয়ার আকাঙ্ক্ষায় প্রচন্ড ক্ষিপ্ত। এরপরে তারা এগিয়ে গেলো রাজধানী নানকিং এর দিকে এবং সংগঠিত হল ইতিহাসের অন্যতম ন্যাক্কারজনক ঘৃণ্য জেনোসাইড। 
নানকিং এর পথে যত গ্রাম- শহর পড়লো সব পুড়িয়ে দেয়া হল। যাকেই সামনে পাওয়া গেছে হয় লাঠিপেটা নয়তো বেয়োনেট চার্জ করে হত্যা করা হয়েছিলো। ডিসেম্বরের ৭ তারিখে জাপানী সৈন্যরা নানকিং শহরের কাছাকাছি অবস্থান নেয়। প্রায় ৬-৭ দিনের প্রতিরোধ যুদ্ধের পরে ১৩ ডিসেম্বর ভোরে শহরে প্রবেশ করে তারা। নগরে প্রবেশের ঠিক আগেভাগে হাই কমান্ড থেকে নির্দেশ দেয়া হয় সকল যুদ্ধবন্দীকে হত্যা করতে হবে। চীনাদের প্রতিরোধ লড়াই ফুরোবার সাথে সাথে তারা টের পেয়ে যায় একসাথে একই সময়ে এত মানুষকে হত্যা করা সম্ভব নয়। পাশাপাশি এতে পাল্টা আক্রমনের ভয় থাকে। নগরের ভিতরে যুদ্ধ কিংবা সংঘর্ষের ঝুঁকি তারা নিতে চায়নি। আশ্রয় নেয়া হয় মিষ্টি কথায় প্রতারনার। ঘোষনা দেয়া হয়, যারা প্রতিরোধ না করে স্বেচ্ছা আত্মসমর্পন করবে তাদের প্রতি ভাল ব্যাবহার করা হবে। হাজার হাজার সশস্র নাগরিক এবং সৈন্য এই ফাঁদে পা দিয়ে নিজেদের সমর্পন করে। এরপরে তাদের ভাগ করা হলো একেকটি গ্রুপে। প্রতি গ্রুপে দুই তিনশো জন। আলাদা আলাদা গ্রুপ করে একদিন একরাতের মধ্যে হত্যা করা হয় সাতান্নহাজার মানুষকে। নানকিং এ যত মানুষ হত্যা করে হয়েছিলো এর তার একটি অংশ মাত্র। 
সশস্র সৈনিক এবং নাগরিকদের হত্যার পরে বাঁধা দেয়ার আর কেউ রইলো না। জাপানীরা এবার প্রবল গতিতে প্রবেশ করলো নগরীর সর্বত্র। প্রথম ধাপে চললো অবাধ লুটপাট। সরকারী স্থাপনা, ব্যাংক, মজুদখানা, সাধারন মানুষের বাড়ি কিছুই রেহাই পায়নি। এরপরে শুরু হল ভয়াল হত্যাকান্ড। নানকিং এর কোথায় লাশ পড়েছিল না? মূল সড়ক, অলি গলি, বিল্ডিং, রেস্টুরেন্ট, কানাগলি, গর্ত সর্বত্র শুধু পড়ে থাকা আলুথালু লাশ আর রক্ত। প্রতিটি ঘরে তল্লাশী চালিয়ে হত্যা করা হয়েছে সাধারন মানুষকে। যত যুবককে তারা দেখতে পেয়েছে কাউকেই তারা রেহাই দেয়নি।

জাপানী সামরিক সংবাদদাতা ইউকিয়ো অমাতা বলেছেন, প্রথমদিকে তাদের মস্তক কেটে নেয়া হতো। এরপরে আরেকদল আসতো, তাদের মস্তক কাটা হত। এভাবে প্রনালীবদ্ধভাবে হত্যাকান্ড চলতে থাকলো বিরামহীনভাবে। সকাল থেকে রাত পর্যন্ত, একইভাবে।
এক সময়ে ক্লান্ত হয়ে পড়লো সৈনিকরা। তখন তারা আশ্রয় নিলো বুলেটের। সারিবদ্ধভাবে দাঁড় করিয়ে আড়াআড়ি দুটো মেশিনগান সাজিয়ে গুলি চালিয়ে দেয়া হতো। এভাবে তারা হত্যা করে সাড়ে তিনলক্ষ মানুষকে। জাপান এডভাইর্টাইজার পত্রিকায় সেসময় একটি চাঞ্চল্যকর খবর প্রকাশিত হয়েছিল। যার হেডলাইন হচ্ছে “ ১০০ জন চীনাকে কেটে ফেলায় প্রতিযোগিতায় লিপ্ত সাব-লেফটন্যান্টেরা”। এই ধরনের নৃশংসতা শুধু নানকিং এ নয়। অধিকৃত সব অঞ্চলে চালিয়ে গেছে জাপানী সৈন্যরা। হত্যায় বৈচিত্র আনতে এরপরে তারা আরো কৌশলের আশ্রয় নেয়। এরমধ্যে উল্লেখযোগ্য জীবন্ত কবর দেয়া, ধীরে ধীরে একটা একটা করে অঙ্গচ্ছেদ করা, আগুনে পুড়িয়ে হত্যা, প্রচন্ড শীতের মধ্যে উলঙ্গ করে ছেড়ে দেয়া, কুকুরের সাহায্যে দেহের নাজুক জায়গাগুলো খুবলে হত্যা করা, এসিডে চুবানো, শিশুদের উপরে ছুঁড়ে বেয়োনেটের আগায় বিদ্ধ করা, ইত্যাদি ইত্যাদি। 
অবাধ গনহত্যা শেষ করে জাপানীরা এরপরে মনযোগ বিদ্ধ করলো নারীদের প্রতি। সুসান ব্রাউনমিলার, একজন বিখ্যাত ইতিহাস গবেষক, তার ভাষ্যমতে, নানকিং এর ধর্ষনযজ্ঞ ছিল যুদ্ধকালীন ধর্ষনের এক ভয়ংকর দৃষ্টান্ত। একে শুধুমাত্র ছাড়িয়ে যেতে পেরেছে পাকিস্তানী সেনাবাহিনী ৩-৪ লাখ নারীকে ধর্ষনের মাধ্যমে ১৯৭১ সালে বাংলাদেশে নামক এক রাষ্ট্রের স্বাধীনতার লড়াইয়ে। 
নানকিং এ আসলে কত নারী নির্যাতনের শিকার হয়েছিলেন তার কোন সঠিক সংখ্যা নেই। তবে আনুমানিক হিসেব হচ্ছে ৭০ হাজার থেকে ৯০ হাজারের মধ্যে। প্রতিটি বাড়ি খুঁজে সারিবদ্ধভাবে বের করে আনা হয়েছে নারীদের। ধনী গরীব বয়স শ্রেনী নির্বিশেষে সবাইকে ধর্ষন করা হয়েছেঃ চাষী, গৃহবধূ, স্কুল ছাত্রী, শ্রমিক নারী, কেউই রেহাই পায়নি। এদের মধ্যে প্রয়োজন অনুসারে অনেককে যৌনদাসী হিসেবে ক্যাম্পে রেখে দেয়া হয়েছে। বাকিদের হত্যা করা হয়েছে ধর্ষন শেষ করে।
সে সময়ে বেঁচে যাওয়ারা পরবর্তীতেযুদ্ধাপরাধ ট্রাইব্যুনালে সাক্ষ্য দিয়েছেন, সৈনিকরা যথেচ্ছভাবে ধর্ষন চালিয়ে গেছে দিনের পরে দিন, দিনে দুপুরে রাস্তার মাঝখানে। এমন কোন জায়গা ছিল না যেখানে ধর্ষন হয়নি। বৌদ্ধ মঠের অভ্যন্তরে ধর্ষন করা হয়েছে জাগতিক বোধ বিবর্জিত সন্ন্যাসিনীদের। বিখ্যাত দাবাং পত্রিকা এ সম্পর্কে সাক্ষ্য দিয়ে লিখেছে, “প্রতিদিন দিনের চব্বিশ ঘন্টার এমন কোন ঘন্টা ছিল না যখন একজন নিরীহ নারীকে ধর্ষনের উদ্দেশ্যে টেনে নিয়ে যাচ্ছিল না কোন না কোন জাপানী সৈনিক”।
বৃদ্ধ বয়সটা নিয়ে একটুও মাথাব্যাথা ছিল না। প্রবীনা দাদীর বয়সীরাও নির্যাতনের শিকার হয়েছেন। এমনকি এমন অনেকের ধর্ষিতা হবার নজির পাওয়া গেছে যাদের বয়স ৮০ এর উপরে। এ থেকে ধারনা পাওয়া যায় বালিকা, তরুনী, কিশোরীদের সাথে আচরন কতটা ভয়ংকর ছিল। ছোট ছোট বালিকাদের বেশীরভাগই মারা গিয়েছিল। যারা ধর্ষনে মারা যায়নি তাদের এক কোপে দু টুকরো করে ফেলা হয়েছে। কিছু কিছু ঘটনার বিবরনে জানা যায়, পেডোফলিক জাপানী সৈন্যরা শিশুদের যোনিপথ আরো চিরে নিয়েছিলো ধর্ষনকর্ম সহজভাবে সম্পন্ন করতে। নানকিং নগরীরে জাপানী সৈন্যরা যে বর্বরতা, মানসিক বিকৃতি দেখিয়েছে তার কোন সীমা পরিসীমা নেই। হত্যাকান্ডের একঘেয়েমি কাটিয়ে উঠার জন্য আশ্রয় নেয়ার জন্য তারা উদ্ভাবন করেছিল বিকৃত সব খেলাঃ মেয়েদের যোনিতে বর্শাবিদ্ধ করা, গুহ্যদ্বার বিদ্ধ করা, বাঁশ গাছের ডাল দিয়ে খুঁচিয়ে খুঁচিয়ে হত্যা করা, ইত্যাদি ইত্যাদি।
জাপানে এ ধরনের নির্বিচার হত্যাকান্ড, গন ধর্ষনে কোন ধরনের প্রভাব পড়েনি। উলটো তাদের পত্র পত্রিকায় নানা প্রপাগান্ডা ছড়ানো হয় জাপানী সেনারা গেঁয়ো বর্বর চাইনিজদের সভ্যতা শেখাচ্ছে। নিরন্নকে অন্ন দিচ্ছে। এখনো অধিকাংশ জাপানীরাই তা স্বীকার করেনা। এমনকি তাদের ইতিহাসও না। সেখানে বাচ্চাদের শেখানো হয় জাপানের সাথে যুদ্ধ হয়েছিলো আমেরিকার। বর্বর ঘটনাবলীর তেমন কিছুই নেই। যার দরুন এখনো এ ইস্যু চীন-জাপান সম্পর্কে প্রায়ই আগুন ধরিয়ে দেয়। অনেকটাই পাকিস্তানীদের মতন। যেখানে তাদের ইতিহাস বইতে শেখানো হয়, দুধে ধোঁয়া তুলসি পাতা পাকিস্তানী বাহিনীবাঙ্গালী হিন্দুদের চক্রান্তের দরুন পুর্ব পাকিস্তান ছেড়ে চলে আসতে বাধ্য হয়েছেকিংবা লড়াইটা ছিল ভারত-পাকিস্তানের।
এ গনহত্যার পেছনে সরাসরি দায়ী ছিলেন তৎকালীন জাপানী সম্রাট হিরোহিতা। গনহত্যা এবং ধর্ষন সংগঠিত হবার মাত্র তিনদিন আগে তিনি নিজের চাচা প্রিন্স আসাকা-কে রণাঙ্গনে পাঠিয়ে দেন। একসময় মনে হয়েছিলো এটা এক নগন্য পরিবর্তন কিন্তু পরে লক্ষ লক্ষ চীনা নাগরিকের মৃত্যু এবং নারীদের আহাজারির প্রশ্নে এক মারাত্মকতা পরিবর্তন হিসেবে পর্যালোচিত হয়। যাই হউক, দ্বিতীয় বিশ্বযুদ্ধে জাপানের আত্মসমর্পনের অন্যতম শর্ত ছিল রাজকীয় পরিবারের পুর্ন নিরাপত্তা এবং তাদের কোন প্রকার অপরাধের জন্য বিচারের সম্মুখীন করা যাবে না। শর্তানুযায়ী, জাপানী রাজপরিবার এই বিচার থেকে অব্যাহতি পায়। এমনকি, সাক্ষী হিসাবেও তাদের কাউকে কখনো আদালতে তলব করা যায়নি। 
দ্বিতীয় বিশ্বযুদ্ধ শেষ হবার কিছুদিন আগে মিত্রপক্ষ জাপানী মিলিটারী যুদ্ধাপরাধীদের বিচারের আনার লক্ষ্যে ট্রাইব্যুনাল গঠন করে। ১৯৪৪ সালের মার্চ-এপ্রিল নাগাদ জাতিসংঘের উদ্যোগে যুদ্ধাপরাধ তদন্ত কমিটি গঠিত হয়। এর আরেকটি অংশ হিসেবে গঠিত হয় “দূর প্রাচ্য এবং প্রশান্ত অঞ্চল সংক্রান্ত ওয়ার ক্রাইমস সাব কমিটি”। নানকিং এর হত্যাকান্ড এবং ধর্ষন সংগঠনের দায়ে তদন্ত শেষেসংশ্লিষ্ট জাপানীদের বিচার শুরু হয়। 
১৯৪৭ সালের প্রথমভাগ পর্যন্ত চলতে থাকা এ বিচারের সময় সাক্ষ্য দিয়েছেন ১০০০ প্রত্যক্ষদর্শী। হত্যা, ধর্ষন, অগ্নিসংযোগ, লুন্ঠনের দায়ে মামলা হয়েছিলো পাঁচ শতাধিক। রাস্তায় রাস্তায় বিজ্ঞপ্তি সেঁটে দেয়া হয়েছিল যাতে মানুষ সাক্ষ্য দিতে এগিয়ে আসে। অনেক সেনা অফিসারের বিচার হয়েছে। প্রায় সবাইকেই ফায়ারিং স্কোয়াডে গুলি করে পাপের ফল বুঝিয়ে দেয়া হয়েছে। এরমধ্যে সবচাইতে উল্লেখযোগ্য নানকিং এ অভিযান চালানো জাপানী সেনাবাহিনীর ৬ষ্ঠ ডিভিশনের লেফটন্যান্ট জেনারেল তানি হিসাও। ১৯৪৬ সালের অগাস্ট মাসে তাকে বিচারের জন্য জাপান থেকে চীনে আনা হয়। এই লোক রীতিমত সামনে থেকে উৎসাহ দিয়েছেন, ধর্ষনে নেতৃত্ব দিয়েছেন। তার ও তার অধীনে থাকা সেনাদের বিরুদ্ধে অভিযোগের তালিকা ছিল অচিন্তনীয় রকমের বিশাল। ১৯৪৭ সালের ১০-ই মার্চ আদালত তানি হিসাওয়ের মৃত্যুদণ্ড প্রদান করে। এপ্রিলের ২৬ তারিখ লক্ষ মানুষের উপস্থতিতে ফায়ারিং স্কোয়াডে তার মৃত্যুদণ্ড কার্যকর করা হয়। 
আমরা বাঙ্গালীরা এর চাইতেও নৃশংস ঘটনা একাত্তরে প্রত্যক্ষ করেছি। যার ব্যাপ্তি পরিসর নানকিং এর চাইতে বহুগুনে বেশী। আমাদের মধ্যকার অতি রাজনীতি প্রবনতা, কমিউনিজমের নামে নৈরাজ্য, ঘোলা পানিতে মাছ শিকারের মাধ্যমে ক্ষমতার লোভ যুদ্ধাপরাধীদের বিচার প্রক্রিয়াকে ৪৩ বছর বিলম্বিত করেছে। সকল যুদ্ধাপরাধী রাজাকারের উপযুক্ত বিচারের পরপরই আমাদের লক্ষ্য হওয়া ঊচিত পাকিস্তানের মাটিতে জীবিত নরপশুদের বিচারের দাবী আন্তজার্তিক ফোরামে তোলা। এ জায়গাটায় অন্যদের দিকে আংগুল তোলার আগে নিজেদের ব্যার্থতাটাই আগে দেখা উচিত। নোদা তাকেমি,তানি হিসাও’দের বিচার হলে এর চাইতে বহুগুনে বেশী হত্যা, ধর্ষন করা নিয়াজি, রাও ফরমান আলী, টিক্কা খান সহ যুদ্ধাপরাধের দায়ে অভিযুক্ত পাকিস্তানী সেনাদের বিচার কেন হবে না? অন্ততঃ দাবীটা আন্তজার্তিক পরিমন্ডলে তুলতে কোন সমস্যা দেখি না। চেষ্টা না করে স্বজাতির রক্ত, আহাজারিকে ব্যার্থতার খোলসে আড়াল করতে চাইলে ইতিহাস আমাদের ক্ষমা করবে না। 

