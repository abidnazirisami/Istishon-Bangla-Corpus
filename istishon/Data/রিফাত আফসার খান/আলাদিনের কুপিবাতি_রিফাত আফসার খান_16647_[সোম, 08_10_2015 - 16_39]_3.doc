আলাদিনের কুপিবাতি


ছুটিতে গ্রামে গিয়েছি। আমার গ্রাম হল এখনো যাকে বলে সেন্ট পারসেন্ট অজপাড়াগাঁ। বিজলি বাতির কানেকশন নেই। রাত্তিরে ভরসা বলতে হ্যারিকেন আর আমার চার ব্যাটারির টর্চখানা। আটটা না বাজতে মাঝরাত্তির। রাত্রিবেলা খাওয়া দাওয়া শেষ করে হ্যারিকেনের আলোটা খানিক উসকে দিয়ে টেবিলে একটা বই নিয়ে বসলাম। নিকোলাই অস্ত্রোভস্কির 'হাউ দ্য স্টিল ওয়াজ টেম্পারড'। হঠাত মনে হল যেন হ্যারিকেনের শিখাটা খানিকটা দপদপ করে উঠলো। চোখ চেয়ে দেখি, চিমনির ফুটো দিয়ে যে ধোঁয়া বেরোচ্ছিল সে ধোয়াই যেন গাঢ় হয়ে সেখান থেকে একটা রোগা শুকনো মতোন মানুষের চেহারা নিল। প্রথমে ভাবলাম চোর! কিন্তু তা হলেও চোরটার ওপরে রাগ করতে পারলাম না। ভয়ংকর রোগা আর দুর্বল দেখতে। সম্ভবত 'একটি বাড়ি- একটি খামার' প্রকল্পের আওতায় আসেনি! তবে ঘরে চোর ঢুকলে হুংকার দেয়া বিধেয়। আমি এক প্রচন্ড হুংকার দিয়ে কোমরের বেল্ট অবধি আলগা করে ফেললাম!
- কেরে তুই শয়তানের বাচ্চা??
- স্যার! চিনা ফালাইছেন!
- মানে?! আমি তোরে কেমনে চিনবো??
- তাইলে কইলেন যে শয়তানের বাচ্চা! জ্বীনেরা তো ইবলিসেরই বংশ, কি কন স্যার?
- ফটকামি করস?! তুই জ্বীন? সত্যি কইরা বল তোর মতলবটা কি? এইখানে ঢুকসোস কি জন্য?!
- ঢুকসি স্যার জরুরি কাজে। অকাজে সময় নষ্ট করার জ্বীন আমি না! তয় স্যার আগে ব্যাপার কিলিয়ার কইরা লই। আমি কিন্তুক মিছা কই নাই। আমি সত্যই জ্বীন। হেই যে আলাউদ্দিন স্যারের জ্বীন আছিলেন না, তার ছুট শালা! চিরাগ-ফিরাগ তো কেউ আর অখন ইস্তেমাল করে না, তাই হ্যারিকেনেই থাকি!
- তা এইখানে আসলা কেমনে? আমি তো হ্যারিকেন ঘষি নাই।
- লজ্জা শরমের মাথা খায়া নিজেরই আইতে অইলো স্যার। বড় বিপদে পইড়া আইসি।
- কি বিপদ?
- স্যার, কথা হইল খোদায় আপনেগোরে খাওনের লিগা দুনিয়ায় কত কিছু দিসে। আর আমগো খাওনের লিগা রাখসে খালি তৈল! হেই তৈল আমরা পাই এইরকম হ্যারিকেন থিকা। আর আপনারা এমুনই পাষাণ, হেই তৈলও আমগোরে দেন না। হ্যারিকেনে ঠিকমত তৈল ভরেন না। এই একটা দাবি লইয়াই আইছি স্যার। হ্যারিকেনে একটু বেশি কইরা তেল ভইরেন!
এরপর আমার কি বলা উচিত, একটু গুছিয়ে নিয়ে সামনে চাইতেই দেখি, জ্বীনটা নেই। হয়তো অভিমান করে চলে গেছে। একটা দীর্ঘশ্বাস ফেললাম। অভিমানী বোকা জ্বীনটাকে বলতে পারলাম না যে, বিশ্ববাজারে তেলের দাম কমলেও কারো কারো অধিক মুনাফার যোগান দিতে আমরা এখনো লিটার প্রতি ৩০-৪০ টাকা বেশি দামে জ্বালানি তেল কিনি। বলতে পারলাম না,সামনে হয়তো সয়াবিন তেল দিয়ে হ্যারিকেন জ্বালাতে হতে পারে। আরেকটা বড় দীর্ঘশ্বাস ফেলে আবার বইটা খুলে বসলাম। সলতেটা আরেক ধাপ উসকে দিতে গিয়ে হাতটা থেমে গেল। আহা! খাক না বেচারা একটু তৈল!

