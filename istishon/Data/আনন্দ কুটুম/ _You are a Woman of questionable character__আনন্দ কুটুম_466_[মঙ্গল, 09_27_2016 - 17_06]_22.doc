 _You are a Woman of questionable character_


সেক্স বা যৌন সম্পর্ক স্থাপনের সময় ‘না’ শব্দটির গভীরতা কত বেশি সেটার প্রমান দিতে যুগ যুগ ধরে অনেক যুক্তি তর্ক মহাগ্রন্থ লেখা হয়েছে। তথাপি সর্ব ক্ষেত্রেই নারীর ইচ্ছাকে ছাপিয়ে পুরুষের ইচ্ছাকে প্রাধান্য দেওয়া হয়েছে। কখনো কখনো অতী শুদ্ধ কিছু ধর্ম গ্রন্থ, পুরুষের কাম বাসনা পূরণ নারীর জন্য অবশ্যই করণীয় বলেও নির্দেশ দিয়ে থাকে। তাই যৌনতা আজো পুরুষেরই ইচ্ছার অধীন। নারী কেবল মাত্র আমাদের সমাজে সাপোটিভ অনুষঙ্গ মাত্র। যুগ যুগ ধরে চলে আসা হাজারো রিচুয়াল বা সামাজিক বিশ্বাসকে ভেঙ্গে দিয়ে মাথা ফুঁড়ে দাঁড়িয়েছে একটি সিনেমা, যার নাম পিংক বা গোলাপি। সিনেমাটিকে স্রেফ আর দশটি বাজারি হিন্দি ছবি ভেবে বসলে শুধু ভুলই হবে না, ভারতীয় নারীদের প্রতি সমাজের প্রচলিত দৃষ্টিভঙ্গির যে গভীর চিড় ধরতে শুরু করেছে সেই যুগান্তকারী সামাজিক পরিবর্তনের আলোকচ্ছটা উপলব্ধি করতেও আপনি ব্যর্থ হবেন। তাই খুব অনায়াসেই বলতে পারি পিংক শুধু মাত্র ভারতীয় নারীই নয় সমগ্র সমাজ জাগরণের এক নতুন অধ্যায়ের সূচনা আখ্যান।
সিনেমাটা যতটানা মুভিজ, তার থেকে অধিক পরিমানে টকিজ। সুতরাং হিন্দি ভাষায় অজ্ঞ যে কোন দর্শকের জন্যই সিনেমাটা কানেক্ট করা খুব কঠিন হয়ে যাবে। কেননা, সিনেমার ৯০ শতাংশ ম্যাসেজ বহন করে এই সিনেমার ডায়লগ বা বক্তব্য। সিনেমার শুরু হয় মধ্য রাতের দুইটি দৃশ্যের ক্রস ম্যাচিং এর মধ্য দিয়ে। যেখানে এক দল (৩ জন) মেয়ে খুব ব্যাতিব্যাস্ত হয়ে ভীতসন্ত্রস্ত হয়ে বাড়ী ফিরছে। অন্যদিকে একদল ছেলে (৪ জন) হাস্পাতালের দিকে ছুটছে। তাদের মাঝে আবার একজনের শরীর রক্তাক্ত। ক্যামেরার অতিমাত্রায় জার্ক মুভমেন্ট এবং ব্যাকগ্রাউন্ড সাউন্ডের কারিশমা দিয়ে এক ধরনের টেনশন ক্রিয়েট করার চেষ্টা করা হয় এখানে। প্রথম ১০ থেকে ১৫ মিনিট তাই গল্পের সাথে কানেক্ট হতে যে কোন লেভেলের সমঝদার দর্শকের জন্যও একটু সমস্যা বোধ হবে। 

গল্প খুলতে শুরু করে ঠিক ১৫ মিনিট পর থেকে । গল্পটা ঠিক এরকম, মিনাল আরোরা, ফালাক আলী, আনরিয়া নামের তিনটি কর্মজীবি মেয়ে দক্ষিণ দিল্লীর একটি ফ্ল্যাটে ভাড়া থাকে। তারা তিনজনই এসেছে ভিন্ন তিনটি অঙ্গরাজ্য থেকে। এদের মধ্যে যদিওবা মিনালের পরিবার দিল্লীতেই থাকে, তবুও রাত বিরাতে কাজের সার্থে (মডেলিং) সে নিজ পরিবারের সাথে না থেকে এই ব্যাচেলর ফ্ল্যাটে থাকে। বাকি দুইজনের একজন কাজ করে ইভেন্ট ম্যানেজমেন্ট ফার্মে, অন্যজন কাজ করে একটি স্বনামধন্য বহুজাতিক কোম্পানিতে। তিনজনই কর্মজীবি এবং স্বাধীনচেতা।
এক রাতে তারা রাজভির নামের এক স্বল্প পরিচিত বন্ধুর আমন্ত্রণে ডিনার পার্টিতে যায়। মধ্য রাতে মদ্যপ রাজভির এবং তার বন্ধুরা নানা ভাবে মেয়ে তিনটিকে যৌন হয়রানি করে। এক পর্যায় রাজভির মিনালকে ধর্ষন করতে গেলে প্রথমে মিনাল রাজভিরকে বাঁধা দেয়। এক পর্যায় আত্মরক্ষার সার্থে কাঁচের গ্লাস দিয়ে রাজভিরের মাথায় আঘাত করে পালিয়ে আসে। রাজভির গুরুতর জখম হয়। এমন ঘটনায় স্বভাবতই রাজভিরের বন্ধুরা ক্ষেপে যায়। আহত রাজভিরকে হাসপাতালে নিয়ে যায় তারা। ডাক্তার তাদের পুলিশের কাছে অভিযোগ করতে পরামর্শ দেয়। তবুও রাজভিরের বন্ধুরা পুলিশের কাছে অভিযোগ করা থেকে বিরত থাকে এবং ঘটনাটা ধামাচাপা দেওয়ার চেষ্টা করে। এর পর থেকে শুরু হয় মেয়েগুলির উপর নানা অত্যাচার। রাজভিরের বন্ধুরা নানাভাবে তাদের উতক্ত করতে থাকে। মেয়ে গুলো রাজভিরের কাছে ক্ষমা চেয়ে সব কিছু মীমাংসা করে নিতে সচেষ্ট হয়। কিন্তু রাজভিরের উদ্ধত আচারন ঘটনাকে মীমাংসার পথে আনতে ব্যর্থ হয়। মেয়েদের ছবিতে যৌন কর্মির ট্যাগ লাগিয়ে ইন্টারনেটে ছড়িয়ে দেয় । ফলে ফালাক তার এক মাত্র সম্বল চাকুরীটা হারায়। এর মধ্যে মিনাল তার এক সহকর্মির মাধ্যমে পুলিশ সুপারকে জানায় এবং স্থানীয় থানায় মৌখিক অভিযোগ করে। থানার পুলিশ উপরন্ত তাকে ভয় ভীতি দেখিয়ে লিখিত অভিযোগ করা থেকে বিরত রাখে এবং স্বল্প পরিচিত ছেলেদের সাথে পার্টিতে যাওয়ার জন্য খারাপ ইঙ্গিত করে। রাজভিরের বন্ধুরা মিনালের বারিওয়ালাকে নানাভাবে চাপ দেয় যেন সোসাইটি থেকে ব্যাচেলর মেয়েদের বের করে দেওয়া হয়। কখনো কখনো বাড়িওয়ালাকে মেরে ফেলার হুমকিও দেওয়া হয়। একবার পরিকল্পিত সড়ক দুর্ঘটনাও গজোতানো হয়। কিন্তু দিল্লীর আর দশজন চিরাচরিত বাড়িওয়ালার মত আচারন না করে তিনি মেয়ে তিনটির পাশে এসে দাঁড়ায়।
ঘটনার দ্বিতীয় অধ্যায় শুরু হয় ঠিক সেই সময় যখন রাজভিরের রাজনৈতিক ক্ষমতাধর চাচা বিষয়টা জানতে পারেন। একদিন সকালে মিনালের ফ্ল্যাটে পুলিশ এসে মিনালকে তুলে নিয়ে যায়। ততোক্ষণে সোসাইটির সবাই ঘটনাটা জেনে যায়। সবাই নানা অপমানজনক কথা বলতে থাকে। মেয়ে তিনটি অনেক অসহায় হয়ে পড়ে। ফালাক তার প্রোফেসর প্রেমিকের (বিপত্নীক) কাছে সাহায্য চাইলে, সে সাহায্য করবে না বলে জানিয়ে দেয়। ফালাক এবং আনরিয়া বারবার চেষ্টা করেও মিনালকে ছাড়িয়ে আনতে ব্যর্থ হয়। এমন সময় মেয়ে গুলির পাশে এসে দাঁড়ায় এডভোকেট দীপক সেহগাল (অমিতাভ বাচ্চন)। বাইপোলার ডিসঅর্ডার রোগে আক্রান্ত দীপক একই সোসাইটির অন্য একটি ফ্ল্যাটে তার অসুস্থ স্ত্রীকে নিয়ে বসবাস করেন। অসুস্থতার কারনে খুব দ্রুত তার মেজাজ পরিবর্তন হয়। সিনেমার শুরু থেকেই তিনি ক্যাটালিস্ট হিসেবে ঘটনার সব কিছুই পর্যবেক্ষন করেন। অনেকটা ঠিক নীরব বিবেকের মত। এডভোকেট দীপক এই কেচের দায়িত্ব গ্রহন করলে বেড়িয়ে আসতে থাকে থলের বিড়াল। 
এই সিনেমায় বেশ কিছু চমৎকার ডায়লগ আছে যা সমঝদার দর্শককে গভীর ভাবেই ভাবতে শেখাবে। এর অন্যতম একটি ডায়লগ হল “You are a Woman of questionable character”. নারী সব সময়ই আমাদের সময়ে প্রশ্ন বিদ্ধ। তাই সতীত্বের প্রশ্নবাণে যুগ যুগ ধরে তাকে হতে হয়েছে জর্জরিত। আর এই সতীত্বের অগ্নিপরীক্ষা তাকে দিতে হয়েছে শতাব্দীর পর শতাব্দী। আমাদের সমাজে ঘড়ির কাটার উপর নির্ভর করে নারীর সতীত্ব বিচার করা হয়। যে নারী যত রাত করে ঘরে ফেরে তার চরিত্রে দোষ তত বেশি। এখানে একটি মেয়ের ছোট খাটো পোশাক পড়াটা ছেলেদের যৌন উত্তেজক প্রভাবক হিসেবে বিচার করা হয়। কোন মেয়ে ছোট কাপড় পড়লে, হেসে হেসে ছেলেদের সাথে কথা বললে, রাতে পার্টিতে গেলে, ছেলেদের সাথে হ্যান্ডসেক করলে বা ছেলেদের শরীর স্পর্শ করলে, দু গ্লাস মদ খেলে মেয়েদের সতীত্ব খোয়া যায়। এই ধরনের মেয়েদের ভাবা হয় সেক্স ডল। ধরেই নেওয়া হয়, এই সকল মেয়েরা হল পাবলিক প্রোপার্টি। যখন ইচ্ছা, যেভাবে ইচ্ছা এই সকল মেয়েদের ব্যাবহার করা যায়। এ সমাজে সুটেট বুটেট হয়ে ঘুরে বেড়ানো কেতাদুরস্ত উচ্চ শিক্ষায় শিক্ষিত কত ছেলের মন যে সেই মধ্য যুগীয় গোরস্থানে পড়ে আছে তার কোন ইয়ত্তা নেই। বাইরে সুন্দর পরিপাটী আধুনিক সভ্য দেখতে এই সকল ছেলেরা যে কতোটা বেশি অসুস্থ ধ্যান ধারণা পোষণ করে তার যুগান্তকারী উদাহরণ হতে পারে এই সিনেমাটি। আজকের এই একবিংশ শতাব্দীতে এসে যখন নারী ছুটে চলেছে পাতাল থেকে মহাকাশে, তখনো আমাদের সমাজে নারীর সমানাধিকার বা নারী অধিকার নিয়েই যুদ্ধ করতে হচ্ছে তাকে। এটা যে কতোটা লজ্জার সেটা বুঝতে আমাদের পুরুষতান্ত্রিক সমাজ ব্যাবস্থা সত্যিই অপারগ। 
এই সিনেমাটির মধ্য দিয়ে প্রশ্ন উঠেছে যে, তবে কি একা একা একটি মেয়ে কোথাও নিরাপদ নয়? সে কি একা একা নিজের শৌচালয়েও যেতে পারবে না? সে কি মধ্যরাতে তবে কর্ম স্থল থেকে ঘরে ফিরতে পারবে না? স্বামী বিহীন, ভাই বিহীন, প্রেমিক বিহীন, বাবা বিহীন কোন মেয়েরই কি এই দুনিয়ায় বসবাসের অধিকার নেই?? একটি ব্যাচেলর মেয়ের ঘরে ভেতরে কি হচ্ছে বা না হচ্ছে বাইরে থেকে সেটা কি চাইলেই যে কেউ তার নিজের মত করে ভেবে নিতে পারে? তার সেই অতি কল্পনীয় ভাবনা গুলো কি সে চাইলেই পাড়াময় বলে বেড়াতে পারে? রাতের বেলায় রাস্তায় মেয়ে দাঁড়িয়ে থাকতে দেখলে যে পুরুষের গাড়ির গতী মন্থর হয়ে যায়। দিনের আলোতেই সেই পুরুষটি কি সতী নারীর সংজ্ঞা আওড়াতে পারে? বা পারা উচিৎ? 
সিনেমার বুননে আরো উঠে এসেছে ভারতের অন্যান্য অঙ্গরাজ্যের মেয়েদের থেকে উত্তর-পূর্ব (সেভেন সিস্টার) অঙ্গরাজ্যের মেয়েরা ভারতে কত বেশি নিগৃহীত। উঠে এসেছে গার্লস ম্যাটার বলে যা কিছু গোপনীয় তা চাইলেই সবার সামনে আদালতে দাঁড়িয়ে বলা যায় না। বন্ধু মহলে বলা কৌতুক সবার জন্য না। আদালত চাইলেই ছোট ছোট এই ব্যক্তিগত বিষয়কে নিয়ে জনসম্মুখে আলাপ করতে পারে না। একটি মেয়ের একাউন্টে কোন ছেলের একাউন্ট থেকে অর্থ ট্রানজেকশন হলেই সেই অর্থকে প্রমান ছাড়াই অবৈধ অর্থ বলা যেতে পারে না।
মিনাল আরোরা ১৯ বছর বয়সেই তার কুমারীত্ব বিষর্জন দেয়। এর পরেও কখনো কখনো দুই এক জনের সাথে তার শারীরিক সম্পর্ক হয়েছে। প্রতিবারই সেটা হয়েছে নিতান্তই নিজের ইচ্ছায়। যেখানে ছিলনা কোন অর্থের লেন দেন, জোর জবরদস্তী বা ক্ষমতার প্রভাব। একজন সাধারণ মেয়ে তার নিজের শারীরিক মানসিক প্রশান্তির জন্য এটা করেছে। কিন্তু যখন তার ইচ্ছা নেই, এমন সময় তাকে শারীরিক সম্পর্কে বাধ্য করা কতোটা ন্যায় সঙ্গত? ঠিক সেই প্রশ্নই ছুড়ে দিয়েছে পরিচালক আদালতের কাছে। নিজের অনিচ্ছা স্বত্বে কেউকে স্পর্শ করলে সেটা যে কতোটা যন্ত্রণাদায়ক সেটা নারী ছাড়া কে ভালো বুঝবে? বাদী পক্ষের প্রসিকিঊটর যখন মেয়ে তিনটিকে চরিত্রহীন, নষ্ট, দেহ ব্যবসায়ী হিসেবে আদালতে প্রমান করতে ব্যস্ত, ঠিক তখনই ফালাক আলী যুক্তির সার্থে স্বীকার করে নেয়- “হ্যা!! আমরা টাকা চেয়েছি এবং নিয়েছিও। কিন্তু টাকা নেওয়ার পরে আমাদের ইচ্ছা বদলে যায়। আমরা তাদেরকে আমাদের উপরে জোর করতে ‘না’ করি। তবুও তারা ধর্ষন করতে চেষ্টা করে। ভারতীয় আইন তবে কি বলে? আইন কি একজন সেক্স ওয়ার্কারকে ধর্ষন করাটা সমর্থন করে?”
রাজভির যখন মিনালের উপর ঝাঁপিয়ে পড়েছিল তখন মিনাল ঠিক কি ইন্ডিকেশন দিয়েছিল? ঠিক কি ভাবে সে বলেছিল যে, সে তখন যৌন সম্পর্কে আগ্রহী নয়? এই একটি প্রশ্নই সিনেমাটাকা অনন্য উচ্চতায় নিয়ে গিয়েছে। যার উত্তর ছিল স্রেফ “না” । এই ‘না’ শব্দটির মূল্য যে কত সেটার প্রমান নানা ভাবেই উঠে এসেছে এই সিনেমায়। ‘না’ শুধু একটি শব্দ না। ‘না’ একটি পূর্নাজ্ঞ বাক্যও বটে। কখনো কখনো একটি দীর্ঘ বয়ানের সমান। শত শত প্রশ্ন, শত শত প্রস্তাবের জন্য ‘না’ একাই একটি দৃঢ়তম পূর্নাজ্ঞ উত্তর। এটা বোঝার মত ক্ষমতা সাধারণত সবার থাকে না। ‘No’ means No. So no need to explanation or strong causes or more speech for it. হোক সে পরিচিতা, হোক সে ফ্রেন্ড, গার্ল ফ্রেন্ড বা সেক্স ওয়ার্কার, যখন সে সেক্সের প্রস্তাবে ‘না’ বলে, তখন তার শরীরে স্পর্শ করা বা তাকে জোর করাটা আইনগত এবং নীতিগত উভয় ভাবেই অন্যায়। এমন কি সেই মেয়েটি যদি বিবাহিতা স্ত্রী ও হয় তবুও তার অনুমতি ব্যাতিত, তার ইচ্চার বাইরে তার উপর জোর করাটা অন্যায়। সুতরাং যখন কোন মেয়ে মুখে ‘না’ শব্দটি উচ্চারন করে তখন তার যে কোন ধরণের ইঙ্গিতকে ছাপিয়ে এটাই একটি চূড়ান্ত সীদ্ধান্ত বলে গ্রহণীয় হয়। সুতরাং তার ইচ্ছার বিরুদ্ধে তার শরীর স্পর্শ করা ধর্ষন করার সামিল।
সিনেমাটা খুব স্পষ্ট করেই বুঝিয়ে দিয়েছে যে, নিজের ইচ্ছায় শারীরিক সম্পর্ক করা আর শারীরিক সম্পর্ক করতে বাধ্য করা এই দুটি বিষয় এক নয়। এমতা অবস্থায় নিজের সেল্ফ ডিফেন্সের জন্য নেওয়া এটেমট কে এটেমট টু মার্ডার বলে না, বলা উচিৎ এটেমট টু সেল্ফ ডিফেন্স।
 অতি মননশীল এই সিনেমাটা পুরোটাই তৈরি হয়েছে ক্রিয়েটিভ ডিরেক্টর বাঙ্গালি সন্তান সুজিত সরকারের মাথার ভেতরে। যদিও সিনেমাটা ডিরেকশন দিয়েছে আরেক বাঙ্গালি সন্তান অনিরুদ্ধ রায়চৌধুরী। কিন্তু এই সিনেমাটির গল্প তৈরি হয়েছে কোলকাতা, মুম্বাই আর দিল্লি হাইকটের অনেক মামলার মিশেলে। এবং বলাই বাহুল্য যে সিনেমাটি সার্থক। একই সাথে তা যেমন দর্শক প্রিয়তা পেয়েছে, তেমনি মানুষের ভাবনায় গিয়ে নাড়া দিতেও সমর্থ হয়েছে। আমার এই কথার সত্যতা জানতে হলে আপনাকে অবশ্যই ভারতের মটিতে আসতে হবে। এখানে আসলেই আপনি বুঝতে পারবেন সিনেমাটা কতোটা নারীর গোপন কান্নার স্পষ্ট প্রতিফলন। যারা বেঙ্গল রেনেসাঁ সম্পর্কে জানেন তারা নিশ্চই অবাক হবেন না এটা জেনে যে, সতীদাহ প্রথা বিলোপ, বিধবা বিবাহ প্রচলনের পরে কোন বাঙ্গালী সন্তানের হাতে এমন সিনেমা রচিত হওয়াটা খুবই স্বাভাবিক। নারীর প্রতি অমানবিক আচারনের প্রতীবাদ বার বার এই বাংলাতেই হয়েছে। রাজা রামমোহন রায়, ঈশ্বরচন্দ্র বিদ্যাসাগরের পথ অনুসরন করে সুজিত এবং অনুরুদ্ধ যা সৃষ্টি করল, অদূরভবিষ্যতে সেটা আদালতের রেফারেন্স ওয়ার্ক হয়ে যাবে, নতুন আইন তৈরি করতে সাহায্য করবে বলেই আমার বিশ্বাস। 
এমনিতেই লেখাটা অনেক বড় হয়ে গেছে। তাই টেকনিক্যাল দিক নিয়ে আর বিশেষ কোন আলাপে জড়ালাম না। তবে বলতেই হয়, অমিতাভ বাচ্চনের সেরা কাজটি তিনি করে ফেলেছেন। সিনেমার শেষ কয়েকটি দৃশ্য এখনো মাথার মাঝে ঘুরে বেড়াচ্ছে। ধর্ষন একটি সামাজিক ব্যাধি। ধর্ষিতা নয়, ধর্ষকেরই লজ্জায় মাথায় ঘোমটা দিয়ে হাটা উচিৎ। অমিতাভ বাচ্চন যখন তাপসী পানুর মাথা থেকে ঘোমটা টেনে খুলে ফেলে তখন একটি নির্বাক দৃশ্যই হয়ে ওঠে হাজার লাইন কাব্যের সমান। আর শেষ দৃশ্যে বিজয়ী তিনটি মেয়ের সূর্যের দিকে মুখ করে তাকিয়ে থাকাটা যেন সূর্যের শক্তি শুষে নিয়ে আরো শক্তিশালী হয়ে ওঠার একটি প্রতীকী দৃশ্য। আপনি ছেলে হোন বা মেয়ে, আজ আপনি বলতেই পারেন পিংক কোন দুর্বলতার প্রতিক না। পিংক মানে শক্তির প্রতিক। হিমালয়ের মত দৃঢ়টার প্রতীক। সেটা প্রমান করে দিয়েছে সুজিত সরকার বেঙ্গল রেনেসাঁর আরেক নতুন সৈনিক। 
লেখকঃ আনন্দ কুটুম
চলচ্চিত্র নির্মাতা ও গবেষক

