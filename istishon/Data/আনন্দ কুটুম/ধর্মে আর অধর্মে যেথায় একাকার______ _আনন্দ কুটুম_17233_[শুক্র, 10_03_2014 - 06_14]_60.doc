ধর্মে আর অধর্মে যেথায় একাকার______ 


ব্যাঙ্গালরে আসার আগে এক আপু আর দুলাভাই দেখা করতে এসেছিলেন বাসায়। অনেক স্নেহ করেন। তাই হয়তো খুব বেশি রাগ ক্ষোভ হলেও ক্ষমা করে দিতে পারে। দুলাভাই বললেন "এমনিতেই তো নামাজ কালেমের ধার দিয়েও ঘ্যাঁসো না। তার পর যাইতেছ আবার বিধর্মীর দেশে। এবার তো আর নাস্তিক হইতে কিছু বাকি থাকবে না"। আমি আমার পূর্বের জানা তথ্যের উপরে নির্ভর করে তাকে বুঝিয়ে বললাম, ব্যাঙ্গালর মুসলিম প্রধান এলাকা। ওখানে হিন্দুদের থেকে মুসলমানের সংখ্যা বেশি। সুতরাং চিন্তা করার কিছু নাই। মন চাইলে, সুযোগ সুবিধা হলে মসজিদে হাজিরা দিতে যাব। ওখানে অনেক মসজিদ আছে। কিন্তু আমার কথায় কোন কাজ হল বলে মনে হয় না। তার চেহারা দেখেই বুঝলাম আমার কথা তিনি বিশ্বাস করেন নি। তিনি যা বললেন তা শুনে আমার মাথায় শুধু আকাশ ভেঙ্গেই পড়ল না, মাথাটা গরমও হয়ে গেল। তিনি বললেন "মুসলিম প্রধান এলাকা হলে কি হবে, ওখানে হাইকোর্ট থেকে আদেশ দেওয়া হয়েছে কোন মসজিদে মাইক বাজিয়ে জোরে আজান দেওয়া যাবে না"
- বলেন কি? আপনি কোথা থেকে শুনলেন?
- কেন পেপারে এসেছিল তুমি পড়নি?
- না তো।
- সে কি সেটা নিয়ে কত আন্দোলন, মিছিল, প্রতীবাদ।
আমি চুপ মেরে গেলাম। যেহেতু বিষয়টা জানি না, সুতরাং না জেনে কিছু বলা ঠিক হবে না। তার কথাটা বিশ্বাস অবিশ্বাসের মাঝ থেকেই গ্রহণ করলাম। মনটা খারাপ হয়ে গেল। ঠিক যেমন হয়েছিল মন্দির ভাঙ্গার কথা শুনে বা রামুতে অগ্নিকান্ডের কথা শুনে। ঠিক তেমন খারাপ। এটা আবার কেমন দেশরে ভাই। যেখানে মাইনরিটির ধর্মীয় স্বাধীনতা নাই। এই ধারনা নিয়েই ব্যাঙ্গালরে এলাম।
এসে তো আমার চোখ ছানাবড়া। কে বলবে এটা হিন্দু প্রধান দেশ। এখানে কয়েক কিলোমিটার পর পর মসজিদ (নিদৃস্ট কিছু এলাকায়)। দিনে পাঁচ বেলাই সেখান থেকে সুরালা কণ্ঠের আজান ভেসে আসে। কিছু কিছু জাগায় দেখেছি মসজিদ আর মন্দিরকে একটি মাত্র দেওয়াল দিয়ে আলাদা করা হয়েছে মাত্র। সেখানে মন্দিরের ঘণ্টার শব্দ যাচ্ছে মসজিদে, মসজিদের কোরআন তেলয়াতের সুর যাচ্ছে মন্দিরে। সেখানে ধর্মে ধর্মে অথবা ধর্মে আর অধর্মে মাখামাখি করে একাকার। আমার বাসার পাশেই একটা মসজিদ। অপূর্ব সুন্দর তার আর্কিটেকচার। আমি বাসা থেকে বের হয়েছি বা বাসায় ধুকছি অথচ ঐ মসজিদের গম্বুজের দিকে একবার তাকাইনি তা হয়নি কখনো। আমি এখানের মসজিদ গুলোর কারুকাজ দেখে অভিবুত হই। কি অপূর্ব শিল্পীর নির্মাণ।
আমার বাসার এক পাশে মসজিদ, ঠিক তার ৪০/৫০ মিটার দূরত্বে একটা গির্জা। গির্জার ঘণ্টা, মসজিদের আজান, মন্দিরের ঢাক শুনে সঙ্গীতের শুধা মেটাই।
ধর্মের যে কোনই ভাল দিক নেই তা আমি কখনোই মানতে রাজি না। একারনে ধর্ম বিদ্বেষীদের সাথে, নাস্তিকদের সাথে আবার ধর্মীয় ভণ্ডদের সাথে আমার সম্পর্ক প্রায় সমান। যার যতটুকু ভাল সেটা অকপটে স্বীকার করার মাঝে কোন অগৌরব নাই।
এই শহরে মুসলমানের সংখ্যা প্রায় ৩৩%। এটা অবশ্য শোনা তথ্য। তবে অনুপাত যাই হোক। এখানে মুসলমানের সংখ্যা কম না। সুযোগ সুবিধা হলে বিভিন্ন ধর্মের মানুষের সাথে আমার কথা হয়। তাদের কাছেই জেনেছি তারা হিন্দু প্রধান দেশে একজন মাইনরিটি হিসেবে অনেক বেশি ভাল আছে। তাই একজন ভারতীয় হয়ে সে গর্বিত। ভারত তাদের কাছে স্বর্গ। প্রায় প্রায় একটা জিনিস ভেবে অবাক হই। কয়জন মাইনরিটি আমার দেশে এমন করে আত্ম প্রশান্তি প্রকাশ করতে পারে?
দেশে বসে আমরা প্রতিনিয়ত কিছু ভুল তথ্যের মধ্য দিয়ে বেড়ে উঠছি। কে দিচ্ছে এই ভুল তথ্য গুলো? কিছু হলুদ সাংবাদিক, কিছু বিকৃত মস্তিষ্কের ধর্মান্ধরা । আর আমরা তাদের কথা বিশ্বাস করে নিজের দেশের অন্য ধর্মের মানুষের রক্তে হলি খেলে উল্লাস করছি। বড় বেশি অন্ধকার আমাদের ঘিরে ধরেছে। এর থেকে আমাদের মুক্তি মিলবে কবে?

