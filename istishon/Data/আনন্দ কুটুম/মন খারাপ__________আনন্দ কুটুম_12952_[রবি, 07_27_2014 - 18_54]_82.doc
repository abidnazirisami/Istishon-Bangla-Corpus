মন খারাপ_________


আজ মনটা একটু বেশিই খারাপ। কতোটা খারাপ তা লিখে জানানো আমার পক্ষে সম্ভব না। সচরাচর এতোটা মন খারাপ হয় না।
আমার শহরে ঈদ নেমেছে। শহর সাঁজাতে আর নিজেকে রাঙ্গাতে মানুষের চেষ্টার কমতি নেই। শহর জুড়ে মানুষের উপচে পড়া ভিড়। দেশ বরেণ্য তারকাদের আনাগোনা। রাস্তার মোড়ে মোড়ে লাল, নীল, সবুজ, হলুদ বাতির চোখ ধাদানো ঝিকিমিকি। আর এতো সব আয়োজন ফেলে, প্রানের শহর, ভালোবাসার সহর ছেড়ে আমাকে যেতে হবে এক ইট কাঠের যান্ত্রিক শহরে। ঈদ করতে হবে একটা খুপচি ঘরে একা একা।
মাস জুড়ে যে মেয়েটি ঈদের শপিং করেছে সেও আজ বাজারে এসেছে ভুলে যাওয়া মেহেদির টিউব কিনতে। জেন্স পার্লারে তরুণদের ফ্রেশিয়ালের ধুম, ব্যাতিক্রম স্টাইলে ছেলেদের চুল দাঁড়ি কাটা, ছোট বেলার পুরাতন বন্ধুকে হটাত দেখতে পেয়ে চলন্ত বাইকটাকে রাস্তার মাঝখানে দাঁর করিয়ে রেখে গল্প জুড়ে দেওয়া। রাস্তার জ্যাম ঠেলে দৌড়ে গিয়ে বন্ধুকে জড়িয়ে ধরা। অনেক বছরের জমানো কথা হড়বড় করে বলতে বলতে সময় ভুলে যাওয়া, মাঝ রাতে বাড়িতে ফিরে মায়ের বকুনি খাওয়া, এগুলোই আমার শহরের ঈদ।
আমারো ইচ্ছা করে কোন এক বন্ধুর বাইকের পেছনে বসে ট্র্যাফিক সিগন্যালকে তোয়াক্কা না করে সারা সহরময় ঘুরে বেড়াতে। ইচ্ছা করে সব ভুলে, নিজের বয়স ভুলে সেই শিশুটি হয়ে যেতে যে একটি নতুন খেলনার জন্য বাবার কানের কাছে ঘ্যানর ঘ্যানর করেই যাচ্ছে।
আমার শহরে ঈদ নেমেছে লুকিয়ে লুকিয়ে সিগারেট খাওয়ার সেই টঙ্গের দোকানে। সিনিয়র ভাইদের কাছে ধরা খেয়ে মাথা চুলকানোতে। রাস্তা দিয়ে হাঁটতে হাঁটতে হটাত কোন সুন্দরী মেয়েকে দেখে একটু আই কন্টাক্ট করা, অতঃপর লজ্জায় মাথা নামিয়ে একটু দুষ্টু মিষ্টি হাসি দেওয়া। এর সব গুলোই আমার শহরের ঈদের প্রতিরূপ।
শহরের বুকে সেই অতিত প্রেমিকার বিচরণ, চলতে চলতে বাউন্ডুলে প্রেমিকের সাথে দেখা হওয়া। স্বামী সন্তানের চোখকে ফাকি দিয়ে একটু মিষ্টি হাসা আর সৌজন্য রক্ষায় বলে যাওয়া "ঈদের দিন কিন্তু অবশ্যই আসবে। না হলে আমি কিন্তু মাইন্ড করবো"।
শহরের মোড়ে মোড়ে তরুণদের জটলা, বহুদিনের কষ্ট করে, ঘাম ঝড়িরে তৈরি করা বাহুটাকে প্রদর্শন করতে শার্টের বুকের কয়েকটি অতিরিক্ত বোতাম খুলে রাখা। চায়ের কাপে আড্ডার ঝড় তোলা, তরুনিদের দেখে পিছু নেওয়া, লুকিয়ে লুকিয়ে সন্ধ্যার পরে গার্ল ফ্রেন্ড এর বাড়ির সামনে গিয়ে পূর্ব নির্ধারিত সুরে শিস দেওয়া, ঈদের দিন কে কি পড়ছে এই নিয়ে আলোচনা করা আরো কত কি........
ঈদের রাতে প্যান্ডেলে প্যান্ডেলে গানের তালে নেচে নেচে ঘাম ঝরানো, প্রেমিকাকে সময় না দেওয়ার অপরাধে মান অভিমান, একটু নিষিদ্ধ পানি খাওয়া এর একটিকেও বাদ দিয়ে ঈদ নামে না এই শহরে।
এর সব কিছুকে বিদায় জানিয়ে আমি কাল চলে যাবো ঢাকা। কিন্তু মন পড়ে রবে সেই মেয়েটির হাসিতে, পুরনো প্রেমিকার মিথ্যে দাওয়াতে, বন্ধুদের আড্ডায়।
আমি জানি না এগুলো বাদ দিলে ঈদের কি মানে থাকে জীবনে? কেন জীবনে এমন কঠিন বাস্তবতা আসে যখন জীবনের তাগিদে জীবনকেই বিসর্জন দিতে হয়?

