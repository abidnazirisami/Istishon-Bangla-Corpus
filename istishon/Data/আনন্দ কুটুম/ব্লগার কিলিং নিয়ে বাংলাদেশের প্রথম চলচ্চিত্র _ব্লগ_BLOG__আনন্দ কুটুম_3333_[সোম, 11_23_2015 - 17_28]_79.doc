ব্লগার কিলিং নিয়ে বাংলাদেশের প্রথম চলচ্চিত্র _ব্লগ_BLOG_


চলচ্চিত্র পরিচালক তানভীর মোকাম্মেল একটা কথা প্রায়ই আমাদের বলেন- "জীবনে অন্তত প্রত্যেকেরই একটা করে সিনেমা বানানো উচিৎ। সেই সিনেমাটা হবে সকল লোভ লালসার উর্ধে । একান্তই নিজের কথা। সেই সিনেমাটি যদি এক মিনিটেরো হয় তবুও। যদি মোবাইলে ভিডিও করা হয় তবুও।" 
ডিজিটালাইজেশনের হওয়া লেগেছে। হাতে হাতে শুধু মোবাইল ফোন না। DSLR গড়াগড়ি খাচ্ছে। কিন্তু সেই ফিল্মটি কোথায়?? যেটা হওয়ার কথা ছিল লোভ লালসা ভয়ের উর্ধে উঠে!!
ভেবেছিলাম কথাগুলো আরো পরে বলব। কিন্তু আজই বলতে হচ্ছে। বলুন তো কতজন ব্লগার হত্যা হল এই বাংলায়?? জানি একজন সচেতন মানুষ হিসেবে আপনি সংখ্যাটা জানেন। কিন্তু বাকি সবাই?? সবাই কি আসল সংখ্যাটা মনে করতে পারবে?? আমি নিশ্চিত পারবে না। দেশে একটার পর একটা ব্লগার হত্যা হয়ে গেল। নিয়মিত ব্লগাররা নিজেদের গুটিয়ে নিল। বুদ্ধিজীবীরা মুখে কুলুপ এটে বসে রইল। সরকার হত্যাকান্ড নিয়ে নাটকের ডায়লগ দিয়ে গেল- "তদন্ত চলছে"। আপনি আমি সব ভুলে ফেসবুকিয় লাইক কামানো টাইপ লুতুপুতু টাইপ লেখা লিখতে লাগলাম। কিন্তু কেন?
যাদের হত্যা করা হয়েছে তাদের সকলের সব লেখা আমি পড়িনি। কে কি লিখেছে আমি জানি না। জানাটা হয়ত আমার আওতায়ও পড়ে না, সম্ভবও না। কিন্তু কেউ মত প্রকাশের জন্য খুন হবে এটা কেমন বিচার?? আমি কারো পক্ষ বা বিপক্ষে দাঁড়াতে চাই না। আমি শুধু জানাতে চাই যে, আমরা কেমন পৃথিবীতে বসবাস করি যেখানে কথা বলার জন্য প্রান দিতে হয়? 
ভেবে বেশ অবাক হয়েছি, একটি স্বাধীন রাষ্ট্রে এতোগুলো মানুষকে ধারাবাহিক ভাবে হত্যা করা হল। হত্যার ফর্মুলা, প্যার্টান একই। গুটি কয়েক মানুষের বিচ্ছিন্ন মানব বন্ধন আর পত্রিকার নিউজ ছাড়া কিছু হবে না?? 
ব্লগার হত্যার মত এমন একটি বিষয় একাধিক সিনেমা হওয়ার দাবী রাখলেও বিষয়টা নিয়ে কেউ একটি সিনেমা বানাবে না?? একটি ডকুমেন্টারি, একটি ফিকশন, অথবা স্বল্প দৈর্ঘ্য কিছুই কি হবে না? বাংলাদেশের সেই স্বাধীন চলচ্চিত্র নির্মাতারা তবে কোথায়?? কেউ নেই যে স্বাধীন ভাবে বুক উঁচিয়ে একটি সিনেমা বানাতে পারে। প্রতিবাদ করতে পারে এই বর্বরতার? জহির রায়হানের উত্তরসূরিরা এতোটাই কাপুরুষ হয়ে গেছে?? 
উপরের এই প্রশ্ন গুলো আমি রোজ আমার নিজেকে করি। প্রশ্নগুলো আমাকে কুড়ে কুড়ে খায়। এই দায় থেকে মুক্তি পেতে আমি একটি সিনেমা নির্মাণ করেছি 'BLOG' নামে। আমি গত তিন বছর অপেক্ষা করেছি সিনেমাটা কেউ না কেউ বানাবে। কেউ বানায়নি। আমি স্ক্রিপ্ট হাতে তুলে দিয়ে বলেছি- ভাই আপনি অন্তত বানান। কেউ বানায় নি। ব্লগ সিনেমার টিম জোগাড় করতে আমাকে হোঁচট খেতে হয়েছে একের পর এক। একদিক দিয়ে টিম গরেছি তো অন্যদিক দিয়ে টিম ভেঙেছে শুধু সিনেমার কনটেন্টের কারনে। কিন্তু আমি থামিনি। আমি পথের শেষ দেখে নিয়েছি। দেখে নেব। সিনেমাটা এখন মুক্তির দ্বারপ্রান্তে। এই মুহূর্তে এসে অন্তত আপনাদের সহযোগীতাটা চাই। আমি কম বেশি সকল বাংলা ব্লগ'কেই অনুরধ করেছি যে, সিনেমাটার পাশে আপনারা এগিয়ে আসুন। কিন্তু আমি আশানুরুপ কোন উত্তর পাইনি। 
যেহেতু সিনেমাটা ব্লগারদের উপরে। আমি চাই প্রতিটা ব্লগারই এই সিনেমার সাথে যুক্ত হোক। তারা এটা দেখুক। এটা নিয়ে আলাপ করুক। এটার পক্ষে বিপক্ষে তার মতবাদটা জানাক। সিনেমাটাকে ছড়িয়ে দিক বিশ্বের নানা প্রান্তে। আমি মানতে রাজি না যে এই সিনেমা কেবল আমার। এই সিনেমা সবার। যারা মত প্রকাশের স্বাধীনতায় বিশ্বাসী, যারা ব্লগ লেখে, যারা ব্লগ পড়ে প্রত্যেকের। যারা বিশ্বাস করে প্রতিটা মানুষেরই বলার মত নিজেস্য কিছু কথা থাকে। ব্লগ সিনেমাটি তাদের। যারা অন্যের বলার স্বাধীনতাকে হরন করে না, এই সিনেমাটি তাদের। তাদের সবাইকে চাই এই সিনেমার পাশে।
সিনেমাটার প্রচারের দায়িত্বে রয়েছে ত্রিকোণ চলচ্চিত্র। এই মুহূর্তে সিনেমাটি নিয়ে কিছু বলাই হল চুক্তি ভঙ্গের শামিল। তারপরেও কিছু লিখে ফেললাম। আগামী জানুয়ারি মাস থেকে সিনেমার প্রচারণা শুরু হবে। তার আনুষ্ঠানিক প্রস্তুতিও প্রায় শেষ। আমরা চাই সিনেমাটা সকলের হয়ে উঠুক। সিনেমা নির্মাণের যে অভিজ্ঞতা সেটা অত্যন্ত ভয়ংকর। বিষয়গুলো প্রচারণার সময় আপনাদের জানাব। বর্তমানে সিনেমাটি নিয়ে আমরা আন্তর্জাতিক পরিবেশকদের সাথে আলোচনা চালিয়ে যাচ্ছি। দেখা যাক কি হয়। 

