ফিরে এসো তসলিমা নাসরিন ! 


জীবনের প্রথম ভাগেই বুঝে গিয়েছি যে, তসলিমাকে সমর্থন করার জন্য নাস্তিক হবার প্রয়োজন নাই। একজন আস্তিক হয়েও তাকে সমর্থন করা যায়। একটু উদাহরণ দেই?
একদিন ইসলাম প্রচারের জন্য হযরত মুহাম্মাদ সঃ কে হিজরত করতে বাধ্য করা হয়েছিল। আবার তিনি যখন তায়েফে ইসলামের দাওয়াত দিতে গিয়েছিলেন তখনো তাকে পাথরের আঘাতে রক্তাক্ত করা হয়েছিল। আজ যখন তসলিমা নাসরিন ইসলামের বিরুদ্ধে কথা বলছেন তখন তাকেও হিজরত করতে বাধ্য করা হয়েছে। দেশে ও দেশের বাইরে তাকেও নানা ভাবে হেনস্তা করা হয়েছে।
এখানে প্রসঙ্গটা ইসলামের পক্ষে বা বিপক্ষে না। প্রসঙ্গটা মত প্রকাশের স্বাধীনতার পক্ষে। যারা ইসলাম ধর্ম বিশ্বাস করেন, যারা বিশ্বাস করেন যে হযরত মুহাম্মাদ সঃ এর উপর সেদিন অত্যাচার করা হয়েছিল, যারা বিশ্বাস করেন যে ধর্মের দাওয়াত দেবার অধিকার যে কোন ব্যেক্তিরই আছে। তাদের অন্তত এটাও মেনে নেওয়া উচিত যে অধর্মের দাওয়াত দেওয়ার অধিকারও একজন মানুষের থাকা উচিত। যারা ইসলামের দোহায় দিয়ে তসলিমার মত প্রকাশের স্বাধীনতাকে ক্ষুণ্ণ করে, তারা যে প্রকৃত পক্ষে ইসলামের সেই মহান পুরুষকে অবমাননা করছে তা তারা জানে না।
আমি মনে প্রানে বিশ্বাস করি যে, আস্তিক হবার অধিকার যদি কেরো থাকে তবে নাস্তিক হবার অধিকারও তার আছে। আর এই কঠিন সত্যটা স্বয়ং কোরআন শরিফই সাক্ষ দিয়েছে সুরা কাহাফের মধ্যে। তবে কেন এই কঠিন সত্য আপনি মেনে নিতে পারেন না?
আমাকে অনেকেই প্রশ্ন করে "তুমি কি তসলিমার মতাদর্শ সমর্থন কর কি না"?
দেখুন আমি তসলিমার মত ঘোরতর নাস্তিক হতে পারিনি। পারিনি কারন তার মত মেধা বা প্রজ্ঞা পরম করুনাময় আমাকে দেয়নি। আমি তার মত করে ঈশ্বরের অনুপস্থিতি দেখতে পারিনি। আমার কাছে আমার পরম ঈশ্বর উপস্থিত। কিন্তু তার মতাদর্শকে সমর্থন করতে না পারলেও তাকে সমর্থন করি। আপনাকে অবশ্যই আগে বুঝতে হবে যে, মতাদর্শকে সমর্থন করা আর মতাদর্শ প্রদান কারিকে সমর্থন করা এক বিষয় না।
আজ ইসলামের বিরুদ্ধে মত প্রদানের কারনে আপনি তার টুটি চেপে ধরেছেন। কাল কিন্তু ইসলামের পক্ষে মত প্রকাশ করতে গেলেও কেউ না কেউ আপনার টুটি চেপে ধরবে। তাই নিজের জন্যই তসলিমাকে সমর্থন করা দরকার। যদি আপনি কেরো বাক স্বাধীনতাকে বাধাগ্রস্থ করেন তার জন্য আপনাকেও একদিন মূল্য দিতে হবে।
তসলিমাকে আমি একজন সাহিত্য স্রষ্টা হিসেবে দেখি না। একজন নাস্তিক হিসেবেও দেখি না। তসলিমা যতটা না নাস্তিক, যতটা না কবি। তার থেকেও অনেক বেশি স্বাধীন চেতা মানুষ। আমার কাছে তসলিমা মানেই মুক্ত আকাশে উড়ে বেড়ানো একটি সাদা কবুতর।
...........................................................( চলবে)

