চাই জনবান্ধব বাজেট


আসছে মহাজোট সরকারের দ্বিতীয় মেয়াদের দ্বিতীয় জাতীয় বাজেট। জুন মাসের প্রথমার্ধে জাতীয় সংসদে অর্থমন্ত্রী আবুল মাল আবদুল মুহিত ২০১৫-১৬ অর্থবছরের বাজেট উপস্থাপন করবেন।
ধারণা করা হচ্ছে, অর্থমন্ত্রী তিন লাখ কোটি টাকার বাজেট উপস্থাপন করবেন। যার এডিপির আকার হবে প্রায় ৯০ হাজার কোটি টাকা। বিশাল আকৃতির বাজেট করলেই হবে না, চাই জনবান্ধব বাজেট। গরিব ও দুর্বল জনগোষ্ঠীর ওপর করের চাপ না বাড়িয়ে, সক্ষম ও সামর্থ্যবানদের ওপর প্রত্যক্ষ করের আওতা বাড়ানো জরুরি।
দেশে ধনী লোকের সংখ্যা বাড়লেও আয়কর বাড়ছে না। অথচ আয়কর বাবদ বিপুল পরিমাণ রাজস্ব আয়ের সুযোগ রয়েছে। এ ছাড়া অনেক সক্ষম প্রতিষ্ঠান বিভিন্ন অজুহাতে শুল্কমুক্ত সুবিধা নিচ্ছে। এগুলো খতিয়ে দেখা দরকার বলে মনে করছেন সচেতনমহল।
একইভাবে প্রত্যক্ষ করের আওতা বাড়ানোর বিষয়টি আমলে নিতে হবে। গত কয়েক বছরে খাদ্যে মূল্যস্ফীতি বেড়েই চলছে। এখানে পরোক্ষ কর তথা ভ্যাটের প্রভাব রয়েছে। এর ফলে নির্দিষ্ট আয়ের মানুষের জীবনমান নেমে যাচ্ছে। এভাবে আমাদের রাজস্ব ব্যবস্থায় ধনী ও গরিবের মধ্যে বৈষম্য থাকছে বলে অর্থনীতিবিদদের ধারণা।
বাজেট প্রণয়নের সঙ্গে দূর্নীতির বিষয়টি গুরুত্বসহকারে দেখা উচিত। দূর্নীতিমুক্ত সমাজ ছাড়া যে কোনো বাজেট দেশের সাধারণ মানুষের আশা-আকাঙ্ক্ষার প্রতিফলন ঘটে না। তাই সর্বাগ্রে মুক্তিযুদ্ধের চেতনায় উদ্বুদ্ধ হয়ে ওপর থেকে নিম্নস্তর পর্যন্ত সব রকম দুর্নীতি কঠোর হস্তে দমন করা জরুরী। তাহলেই বাজেটের ইতিবাচক বিষয়গুলোর সুফল পাবে সাধারণ মানুষ।
আমাদের প্রত্যাশা, আসছে বাজেট হবে তথ্যপ্রযুক্তির মাধ্যমে ডিজিটাল বাংলাদেশ গড়তে ও বেকারদের কর্মসংস্থান নিশ্চিতকরণে কার্যকরী মাধ্যম। একই সঙ্গে বিলাসী দ্রব্যের ওপর উচ্চমাত্রার কর আরোপ ও নিত্যপণ্যের ভর্তুকির পরিমান বৃদ্ধির জন্য সরকার সচেষ্ট থাকবে বলে আমরা আশাবাদী।
আসছে জাতীয় বাজেট অতিতের চেয়ে বেশি জনকল্যাণে আসবে। আসছে বাজেট হোক কৃষিবান্ধব, কৃষি, শিক্ষা ও দরিদ্রবান্ধব। বাজেটে জনগণের নিত্যপ্রয়োজনীয় দ্রব্যসামগ্রীর দাম কমবে। প্রয়োজনে বিলাসদ্রব্যের দাম বাড়ানো যেতে পারে। সাধারণ মানুষের যাতে কষ্ট না হয় সেটাই আমাদের প্রত্যাশা।
সরকারকে জনবান্ধব পরিকল্পনা হাতে নিতে হবে। সাধারণ জনগণ উপকৃত হলেই মোটা অঙ্কের ঘোষিত বাজেট স্বার্থক হবে। সর্বোপরি জনগণের কল্যাণ সাধনই হওয়া উচিত এই বাজেটের লক্ষ।
গত কয়েকটি অর্থবছরের বাজেটকে অনেক বিশ্লেষকরা উচ্চাভিলাষী বলে অভিহিত করেছেন। কারণ দেশে সাধারণত ১৪-১৫ শতাংশের বেশি প্রবৃদ্ধি হয় না। সেখানে বাজেটের আকার অনেকটাই বড়। সবার আশা, ২০১৫-১৬ সালের বাজেটের আকার বড় হলেও উচ্চাভিলাষী হবে না। আসছে বাজেট হবে জনবান্ধব ও ব্যবসাবান্ধব।

