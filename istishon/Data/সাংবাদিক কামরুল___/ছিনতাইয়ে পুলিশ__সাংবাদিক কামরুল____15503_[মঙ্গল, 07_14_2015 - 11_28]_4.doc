ছিনতাইয়ে পুলিশ_


পবিত্র ঈদুল ফেতর সমাগত। কয়েকদিনের বৃষ্টিপাত ঈদের বাজার জমে উঠতে কিছুটা বাদ সাধলেও এখন তা পুরোমাত্রায় চলছে। সবাই-ই কমবেশি কেনাকাটায় ব্যস্ত। দোকানিরা ব্যস্ত বেচাবিক্রিতে। কিন্তু এর মধ্যে এক শ্রেণীর মানুষ মেতে উঠেছে অর্থ আয়ের ধান্ধায়। এদের কর্মকাণ্ডের খবর মাঝে মাঝে পত্রপত্রিকায় পাওয়া যাচ্ছে। সরকারী দলের যুব সংগঠনের নেতাদের বিরুদ্ধে চাঁদাবাজির অভিযোগে ব্যবস্থা নিয়েছে পুলিশ এবং সংগঠন। কিন্তু খোদ পুলিশের বিরুদ্ধেই যদি প্রকাশ্য দিবালোকে ব্যবসায়ীর টাকা ছিনতাইয়ের অভিযোগ ওঠে তাহলে?
তেমনি ঘটনা ঘটেছে খোদ রাজধানীতে। পত্রপত্রিকার খবরে জানা যায়, গত শনিবার সকালে পুলিশের টহলরত একটি মাইক্রোবাস যাত্রাবাড়ী শনিরআখড়া এলাকায় ঢাকা থেকে নারায়ণগঞ্জগামী বিআরটিসি বাসের গতিরোধ করে। বাসে উঠে তারা নাজমুলের হাতে থাকা একটি ব্যাগ টেনে নেয়ার চেষ্টা করে। নাজমুল বাঁধা দিলেও ১৯ লাখ টাকা ভর্তি ওই ব্যাগটি ছিনিয়ে নিয়ে দ্রুত বাস থেকে নেমে যায় পুলিশ। এসময় বাসের যাত্রীরা বুঝতে পারেন যে এটা আসামি ধরা নয় ডাকাতি। পুলিশ বাস থেকে নামার সাথে সাথে নাজমুল চিৎকার শুরু করেন। এ সময় বাসের যাত্রীরা ওই ডাকাত পুলিশদের ধাওয়া করে। কিছু দূর গিয়েই তারা মাইক্রোবাসটিকে ধরতে সক্ষম হয়। তারা মাইক্রোচালককে আটকে ফেললেও বাকিদের ধরতে পারেনি। পরে ওই চালককে যাত্রবাড়ী থানায় হস্তান্তর করা হয়। ঘটনার খবর পেয়ে গোয়েন্দা পুলিশের দল চালক লুৎফরকে গ্রেফতার করে ব্যাপক জিজ্ঞাসাবাদ করলে লুৎফর ঘটনার মূল হোতা হিসেবে কাফরুল থানার এস আই রফিকের নাম প্রকাশ করে।
রাতে এস আই রফিককে কাফরুল থানা থেকে গ্রেফতার করে ডিবি কার্যালয়ে নিয়ে আসা হয়। তাকে ডিবি কার্যালয়ে জিজ্ঞাসাবাদ করলে সে অকপটে টাকা লুটের কথা স্বীকার করে এবং ঘটনার সঙ্গে জড়িত অপর ৪ জনের নাম প্রকাশ করে। তবে ওই চারজন পুলিশ সদস্য নয়। এ ঘটনায় রাতে যাত্রবাড়ী থানায় একটি ডাকাতি মামলা হয়। এই ঘটনা প্রথমে বাইরে জানাজানি না হলেও পুলিশ বিভাগে ব্যাপক তোলপাড় শুরু হয়। পোশাক পরে পেশাদার অপরাধীদের নিয়ে বাস তল্লাশির নামে ডাকাতির ঘটনায় পুলিশের উর্ধতন মহলে শুরু হয় নানা গুঞ্জন।
সম্প্রতি পুলিশ ডিবি ও র‌্যাব পরিচয়ে রাজধানীসহ সারাদেশে অপহরণ, লুট, ডাকাতি, ছিনতাইসহ নানা ধরনের অপরাধ বেড়ে গেছে। ইতোমধ্যে বেশ কিছু অপরাধের ঘটনায় পুলিশ বিভাগকে ভাবিয়ে তুলেছে। এস আই রফিকদের এসব অপকর্মের ফলে ভুয়া পুলিশ পরিচয়ে অপহরণ ডাকাতি, ছিনতাইসহ অপরাধ করা সহজ হয়ে উঠেছে অপরাধী চক্রের।
এমন একটি ঘটনা সম্পর্কে পুলিশ প্রশাসন নিশ্চয় যথাযথ ব্যবস্থা নেবে। কিন্তু আমাদের প্রশ্ন হলো এ থেকে পুলিশ সম্পর্কে জনগণ যে বার্তাটি পেল তাকে পুলিশ প্রশাসন কী ভাবে মোকাবেলা করবে। প্রসঙ্গক্রমে এই প্রশ্ন এসে যায়, দুর্ঘটনাক্রমে ঐ ছিনতাইয়ের ঘটনা যদি ধরা না পড়তো তা হলে কী ঐ পুলিশ সদস্যদের বিরুদ্ধে ভুক্তভোগী ব্যক্তি ছিনতাইয়ের অভিযোগ আনতে পারতেন?

