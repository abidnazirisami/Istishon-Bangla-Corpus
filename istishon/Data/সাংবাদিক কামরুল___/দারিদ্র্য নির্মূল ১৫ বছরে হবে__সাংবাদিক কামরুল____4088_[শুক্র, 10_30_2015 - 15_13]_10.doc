দারিদ্র্য নির্মূল ১৫ বছরে হবে_


পনেরো বছর আগে অর্থাৎ ২০০০ সালে দারিদ্র্যের হার কমিয়ে আনতে বিশ্বনেতারা জাতিসংঘে বসেছিলেন। আর এর জন্য আটটি উন্নয়ন লক্ষ্যমাত্রা নির্ধারণ করেছিলেন তারা, যার নাম দেওয়া হয়েছিল সহস্রাব্দ উন্নয়ন লক্ষ্যমাত্রা বা এমডিজি। এর জন্য সময় বেধে দেওয়া হয়েছিল ১৫ বছর। অর্থাৎ ২০১৫ সালের সেপ্টেম্বরের মধ্যে এ লক্ষ্য অর্জিত হবে। এমডিজির আটটি লক্ষ্যমাত্রার মধ্যে ছিল, দারিদ্রের হার অর্ধেকে নামিয়ে আনা, সবার জন্য প্রাথমিক শিক্ষা নিশ্চিত করা, লিঙ্গ সমতা, শিশু মৃত্যুর হার হ্রাস, মাতৃস্বাস্থ্য খাতে উন্নয়ন, এইচআইভি/এইডস সংক্রমণ ম্যালেরিয়া ও অন্যান্য রোগ কমিয়ে আনা ইত্যাদি। এগুলোর মধ্যে যারা চরম দারিদ্র্যসীমায় বাস করেন অর্থাৎ যাদের দৈনিক আয় এক দশমিক ২৫ ডলারেরও নিচে তাদের হার লক্ষ্যমাত্রার পাঁচ বছর আগেই কমিয়ে আনা সম্ভব হয়েছে। এমডিজি অর্জনে অন্যান্য ক্ষেত্রেও কম-বেশি সফলতা অর্জিত হয়েছে। তবে চলতি মাসেই এমডিজির সফলতা-ব্যর্থতা নিয়ে প্রতিবেদন প্রকাশ করেছে জাতিসংঘ। এতে বলা হয়েছে, এখনো বিশ্বের ৮০ কোটি লোক দারিদ্র্যসীমার নিচে বাস করছে। ১৬ কোটি শিশু এখনো ওজন স্বল্পতায় ভুগছে। ৫ কোটি ৭০ লাখ শিশু এখনো প্রাথমিক বিদ্যালয়ে যেতে পারে না। বিশাল এই জনগোষ্ঠীর অধিকাংশেরই বাস আফ্রিকার দেশগুলোতে। অর্থনৈতিক ও রাজনৈতিক শোষণের কারণেই এই বিশাল জনগোষ্ঠী জীবনযাপনের জন্য নূন্যতম উপদানগুলোও পায় না।এতো গেল এক দিকের চিত্র। দুর্বল শাসনের দেশগুলি থেকে সম্পদ ছিনিয়ে নিতে পশ্চিমাদের রাজনৈতিক হস্তক্ষেপের কারণে গত কয়েক বছরে বিশ্বে যুদ্ধকবলিত দেশের সংখ্যা বেড়েছে। সেই সঙ্গে পশ্চিমাদের আশ্রয়- প্রশ্রয়ের কারণে আল-কায়েদা, আইএস, বোকো হারামের মতো সন্ত্রাসবাদী গোষ্ঠীগুলোর হামলা-নিপীড়নও বেড়েছে। এর ফলে দ্বিতীয় বিশ্বযুদ্ধের পর বিশ্বে শরণার্থীর সংখ্যা এ বছর সবচেয়ে বেশি বেড়েছে। জাতিসংঘের এমডিজি প্রতিবেদনে বলা হয়েছে, সিরিয়া, ইরাক, আফগানিস্তান ও আফ্রিকার কয়েকটি দেশে প্রতিদিন ৪২ হাজার লোক সহিংসতার কারণে বাস্তুচ্যুত হচ্ছে। এই লোকগুলিকে যদি কোন জনসংখ্যাবিহীন ভূখন্ডে একত্রিত করা যায়, তাহলে সেটি বিশ্বে চতুর্থ জনবহুল দেশ হবে। মধ্যপ্রাচ্যে প্রতিদিনই সহিংসতার পরিমাণ বাড়ছে। প্রতিদিনই পাল্লা দিয়ে শরণার্থীর সংখ্যা বাড়ছে। আফ্রিকার কয়েকটি দেশের রাজনৈতিক ও অর্থনৈতিক পরিস্থিতিও ভালো নয়। এখানকার দরিদ্রতম দেশগুলোর মধ্যে রয়েছে মালি, সিয়েরা লিয়ন, টোগো,ইরিত্রিয়া, ইথিওপিয়া, মাদাগাস্কাকার, মালাউই, নাইজার। এই দেশগুলোর ৬০ থেকে ৭০ শতাংশ মানুষের দৈনিক আয় ১ দশমিক ২৫ ডলারের নিচে। মজার ব্যাপার হচ্ছে সিয়েরা লিয়ন, ইথিওপিয়া, নাইজারে যে প্রাকৃতিক সম্পদ রয়েছে তা দিয়ে খুব সহজেই এসব দেশ ধনী দেশের তালিকায় চলে আসতে পারে। সিয়েরালিয়ন বিশ্বের শীর্ষতম হীরা উৎপাদনকারী দেশ। ৬০ দশকে ব্রিটেন থেকে স্বাধীনতা পাওয়া দেশটিতে এখনো ব্রিটিশদের প্রেতাত্মারা চেপে আছে। এই দেশটিতে একের পর এক সামরিক অভ্যুত্থান হয়েছে। সবই হয়েছে পশ্চিমাদের আশ্রয়ে-প্রশ্রয়ে।যুদ্ধ-সহিংসতার প্রতিক্রিয়া সবসময়ই দীর্ঘমেয়াদি। এমডিজিতে সফলতার চিত্র দেখিয়ে চলতি সপ্তাহে ২০৩০ সালের মধ্যে দারিদ্র্য, অসাম্য ও ক্ষুধা দূরসহ ১৭টি ক্ষেত্রে বিশ্বকে এগিয়ে নিতে ১৬৯টি নতুন লক্ষ্যমাত্রা নির্ধারণ করে জাতিসংঘে নতুন পরিকল্পনা গৃহীত হয়েছে। জাতিসংঘের এই উন্নয়ন পরিকল্পনাকে বলা হচ্ছে টেকসই উন্নয়ন লক্ষ্য বা সাসটেনেবল ডেভলেপমেন্ট গোল (এসডিজি)। ঠিক এমন সময় এই এসডিজি গ্রহণ করা হলো যখন আফ্রিকা ও এশিয়ার বেশ কয়েকটি দেশে সহিংসতার মাত্রা জাতিসংঘের হিসাবেই বেড়েছে। আর সহিংসতা মানেই দারিদ্রের সংখ্যা বৃদ্ধি। তাই প্রশ্ন থেকেই যায়, সহিংসতা এবং পশ্চিমাদের শোষণের মাত্রা ও রাজনৈতিক হস্তক্ষেপ না কমিয়ে এই এসডিজি কি সফলতার মুখ দেখবে? ১৫ বছরের মধ্যেই দারিদ্র্য ও ক্ষুধামুক্ত হতে পারবে পৃথিবী?

