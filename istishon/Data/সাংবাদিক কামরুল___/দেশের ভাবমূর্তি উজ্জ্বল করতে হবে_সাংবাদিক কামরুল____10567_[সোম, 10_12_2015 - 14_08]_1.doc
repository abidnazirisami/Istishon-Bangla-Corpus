দেশের ভাবমূর্তি উজ্জ্বল করতে হবে


সম্প্রতি বাংলাদেশে দুর্বৃত্তের গুলিতে দুই বিদেশি নাগরিক খুনের ঘটনা নিয়ে রাজনীতি শুরু হয়েছে- এমন অভিযোগ ইতিমধ্যেই উঠেছে। এই হত্যাকাণ্ডকে ক্ষমতাসীন দলের নেতারা বিএনপি-জামায়াতের ষড়যন্ত্র বলে অভিযোগ করেছেন। আবার অনেকে বলছেন, দেশের ভাবমূর্তি ক্ষুণ্ন করতে একটি সংঘবদ্ধ চক্র পরিকল্পিতভাবে বিদেশি নাগরিকদের হত্যা করেছে।এদিকে বিএনপি, জামায়াত এমনকি মহাজোটের শরিক জাতীয় পার্টিও এ দুটি হত্যাকাণ্ডে সরকারকে দায়ী করছে। তারা দাবি করছে, সরকার বিদেশিদের নিরাপত্তা দিতে ব্যর্থ হয়েছে।
এদিকে দুই বিদেশি হত্যায় জামায়াতে ইসলামের সংশ্লিষ্টতা থাকতে পারে বলে সন্দেহ করছে ভারতের একটি গোয়েন্দা সংস্থা। তারা দাবি করছে, যুদ্ধাপরাধ মামলায় কয়েকজন শীর্ষ নেতার মৃত্যুদণ্ড কার্যকর ও আরেকজন নেতার মৃত্যুদণ্ডের চূড়ান্ত রায় ঘোষণার পর দলটি মরিয়া হয়ে দেশের ভাবমূর্তি ক্ষুণ্ন করতে এ ধরনের ঘটনা ঘটিয়ে থাকতে পারে। টাইমস অব ইন্ডিয়া মঙ্গলবার এ বিষয়ে একটি প্রতিবেদন প্রকাশ করেছে।
আপাতত বলা যায় দুই বিদেশি হত্যার ঘটনা অবশ্যই পরিকল্পিত। এ ধরনের হত্যাকাণ্ড পরিকল্পনা ছাড়া কখনই সম্ভব না। কিন্তু কারা এ পরিকল্পনাকারী, কারা এর মদদদাতা ও কারা এ হত্যাকাণ্ডে অংশ নিয়েছে তাদের আগে খুঁজে বের করতে হবে। সর্বোচ্চ শাস্তি নিশ্চিত করতে হবে। রক্ষা করতে হবে দেশের ভাবমূর্তি।
আমরা মনে করি, দেশের স্বার্থে সবার উচিত পরস্পরবিরোধী বক্তব্য পরিহার করা। দেশের স্বার্থ ক্ষুণ্ন করে রাজনৈতিক ফায়দা হাসিল করা রাজনীতির ধর্ম হতে পারে না। রাজনীতি হতে হবে দেশের স্বার্থে, দেশের জনগণের স্বার্থে।‘নিরাপত্তা ঝুঁকিতে বাংলাদেশ’ অস্ট্রেলিয়ার এমন তথ্যের পর এদেশে দুই বিদেশি খুন হলো। এরপর ভারতীয় গোয়েন্দা সংস্থা যে বক্তব্য দিয়েছে তা হালকাভাবে নেওয়া সম্ভবত ঠিক হবে না। এরই মধ্যে সরকার রাজধানীসহ সারা দেশে নিরাপত্তা ব্যবস্থা জোরদার করেছে। অসুখ হওয়ার আগে যদি প্রতিরোধমূলক ব্যবস্থা গ্রহণ করা হয় তাহলে অসুখ অনেকটা এড়ানো যায়। তেমনি নিরাপত্তা ব্যবস্থা জোরদার করার আগে ষড়যন্ত্রকারীদের বিরুদ্ধে ব্যবস্থা গ্রহণ করলে বিশ্বে বাংলাদেশের ভাবমূর্তি উজ্জ্বল হবে। 

