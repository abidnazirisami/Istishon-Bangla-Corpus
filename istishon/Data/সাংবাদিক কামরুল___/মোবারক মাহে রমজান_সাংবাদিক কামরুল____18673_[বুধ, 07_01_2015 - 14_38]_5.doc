মোবারক মাহে রমজান


স্বাগত মাহে রমজান । মুসলিম উম্মাহর কাছে অত্যন্ত মর্যাদার এ মাসটিকে বরণ করে নিতে প্রস্তুত বিশ্বের ধর্মপ্রাণ মুসলমানগণ। সিয়াম সাধনার মাধ্যমে আল্লাহর নৈকট্যলাভের আশায় মুমিনগণ তাকওয়া অর্জনে ব্রতী হবে ইবাদতে। নফসকে নিয়ন্ত্রণ করার মাধ্যমে পরম করুণাময়ের সন্তুষ্টি অর্জনে নিজেদের উজাড় করে দেবে সকলে। 
মূলত মাহে রমজান মু’মিনের জন্য প্রশিক্ষনের মাস। সিয়াম সাধনার মাধ্যমে সমস্ত পাপ ও অন্যায় কাজ থেকে বিরত থেকে খোদার নির্দেশিত পথে পরিচালিত হওয়ার প্রশিক্ষণ নেওয়াই মাহে রমজানের মূল উদ্দেশ্য। এ জন্য বলা হয়েছে মাহে রমজানের প্রথম ১০ দিন রহমতের, দ্বিতীয় ১০ দিন মাগফেরাতের ও ৩য় ১০ দিন নাজাতের মাস। মাহে রমজানকে সামনে রেখে এক শ্রেণির অসাধু ব্যবসায়ি অন্যায়ভাবে নিত্যপ্রয়োজনীয় ভোগ্যপণ্যের মজুত গড়ে তোলে বাজারে কৃত্রিম সঙ্কট সৃষ্টি করে থাকে। ফলে এর প্রভাব পড়ে সাধারণ মানুষগুলোর উপর। হু হু করে বেড়ে যায় দ্রব্যমূল্য। 
প্রশাসনের নজরদারির পড়েও ব্যবসায়িদের নৈতিক দায়িত্বের অংশ পবিত্র রমজানকে সম্মান জানিয়ে অত্যন্ত কম লাভে ব্যবসা করা। এতে বাজারে রোজাদার ভোক্তারা যেমন নিজেদের সম্মানিত মনে করবেন, তেমনি পবিত্র রমজানের পবিত্রতা রক্ষা হবে। 
রমজানের পবিত্রতা রক্ষায় সমাজের সবস্থানে জনসচেতনতা কার্যক্রম গড়ে তোলা জরুরি। বিষয়টি রাষ্ট্রীয়ভাবে সামাজিক কার্যক্রমের অন্তর্ভূক্ত করতে হবে। প্রয়োজন হলে মাহে রমজানে ভাল কোন কাজের জন্য অবদান রাখলে তাকে রাষ্ট্রীয়ভাবে সম্মানিত করার ব্যবস্থা থাকলে জনগণ উৎসাহিত হবে। তেমনি কঠোরভাবে প্রশাসনকে নির্দেশ দেওয়া প্রয়োজন যাতে মাহে রমজানের পবিত্রতা রক্ষায় জিরো টলারেন্স প্রদর্শন করতে হবে। 

