বাংলাদেশ নিরাপদ তো_


কতটুকু নিরাপদ আমাদের এই সোনার বাংলাদেশ? জাতীয় পর্যায়ে এ প্রশ্ন বাদ দিলেও আন্তর্জাতিক অঙ্গনে এটি এখন একটি বিশাল প্রশ্ন হয়ে দেখা দিয়েছে। সর্বশেষ সোমবার গুলশানের কূটনৈতিক পাড়ায় ইতালির নাগরিক তাবেলা সিজারকে হত্যার ঘটনার পর পশ্চিমারা বাংলাদেশে অবস্থানরত তাদের নাগরিকদের নিরাপত্তা নিয়ে উদ্বেগ প্রকাশ করেছে। অস্ট্রেলিয়া ও যুক্তরাজ্য অবশ্য তাবেলা হত্যাকাণ্ডের আগেই তাদের নাগরিকদের বাংলাদেশ সফরের ব্যাপারে সতর্কতা জারি করেছে। সোমবার সেই কাতারে যুক্ত হয় কানাডা ও যুক্তরাষ্ট্র।
স্বরাষ্ট্রমন্ত্রী আসাদুজ্জামান খান কামাল মঙ্গলবার বললেন, ‘বাংলাদেশ ধর্মভীরু মানুষের দেশ। এ দেশের মানুষ ধর্মযুদ্ধের নামে জঙ্গি কর্মকাণ্ডে জড়িত নয়।’ শুধু তাই নয়, তাবেলা হত্যার পর ইসলামিক স্টেট দায় স্বীকার করে যে বক্তব্য দিয়েছে, তাকেও তিনি বলেছেন ‘কথিত’। কারণ, এই তথাকথিত আইএসের এই বক্তব্যের সত্যতা নাকি এখনো নিশ্চিত হওয়া যায়নি। তাহলে প্রশ্ন ওঠাটাই স্বাভাবিক, যেহেতু এখনো সত্যতা নিশ্চিত করা যায়নি, সেহেতু এটাকে ‘কথিত’ বলা যায় কী হিসেবে? সরকারের বিবৃতির নমুনা দেখে বিএনপি আমলের বাংলা ভাইয়ের গল্পটা মনে পড়ছে। ওই সময় বিএনপি-জামায়াত জোট বলেছিল দেশে কোনো ‘বাংলা ভাইয়ের’ অস্তিত্ব নেই। অথচ গণমাধ্যম ও আন্তর্জাতিক চাপের মুখে শেষ পর্যন্ত সেই ‘কথিত’ জামাআতুল মুজাহিদীন নেতা বাংলা ভাইকে গ্রেপ্তার করতে বাধ্য হয়েছিল সরকার।
নব্বইয়ের দশকে আফগানিস্তানকে রাশিয়ার দখল থেকে মুক্ত করতে বাংলাদেশ থেকে গোপনে অনেকে সেখানে পাড়ি জমিয়েছিলেন। সামরিক প্রশিক্ষণের পর তারা সম্মুখ সমরে অংশ নেন। নাইন-ইলেভেনের পর যুক্তরাষ্ট্রের বিরুদ্ধেও তালেবানদের সহযোগী হিসেবে একটি গ্রুপ আফগানিস্তানে দীর্ঘ সময় লড়াই করে। যুদ্ধ শেষে তাদের অনেকে দেশে ফিরে আসেন। এদের মধ্যে বেশ কয়েকজন পরবর্তী সময়ে হুজি ও জেএমবির মতো জঙ্গি সংগঠন গড়ে তোলেন। রমনার বটমূলে বোমা হামলা, সারা দেশে সিরিজ বোমা হামলাসহ বিভিন্ন জঙ্গি তৎপরতা শুরু করায় সরকার এই সংগঠনগুলোর বিরুদ্ধে অভিযানে নামে এবং সংগঠনগুলোকে নিষিদ্ধ ঘোষণা করে। সরকারের তৎপরতার কারণে দেশে জঙ্গি কর্মকাণ্ড প্রায় বন্ধই ছিল। বাংলাদেশের জঙ্গিবিরোধী তৎপরতা বহির্বিশ্বেও প্রশংসিত হয়েছিল।
ওসামা বিন লাদেন হত্যাকাণ্ডের পর আল-কায়েদা একরকম ঝিমিয়েই পড়েছিল। গত বছর সিরিয়া ও ইরাকের কিছু এলাকা দখল করে নিজেদের অস্তিত্বের জানান দেয় আল-কায়েদার সাবেক ভ্রাতৃপ্রতিম সংগঠন ইসলামিক স্টেট (আইএস)। ধর্মের ছায়ায় নিজেদের কর্মকাণ্ডের পক্ষে প্রচার চালানোর সুবাদে সংগঠনটিতে বিভিন্ন দেশের মুসলমান তরুণেরা যোগ দিতে শুরু করে। গত সপ্তাহে ব্রিটিশ দৈনিক গার্ডিয়ান এক প্রতিবেদনে জানায়, ব্রিটেন থেকে বাংলাদেশি বংশোদ্ভূত ৩০ জন তরুণ সিরিয়া ও ইরাকে আইএসে যোগ দিয়েছে। গত এপ্রিলে গণমাধ্যমে খবর আসে ঢাকার মিলিটারি ইনস্টিটিউট অব সায়েন্স অ্যান্ড টেকনোলজির ছাত্র আশেকুর রহমান আইএসে যোগ দিতে কৌশলে বাংলাদেশ থেকে তুরস্কে গিয়েছেন। জার্মান সংবাদমাধ্যম ডয়েচে ভেলে গত ১০ সেপ্টেম্বর গোয়েন্দা কর্মকর্তাদের বরাত দিয়ে জানিয়েছে, এ পর্যন্ত নয়জন তরুণ আইএসে যোগ দিতে দেশ ছেড়েছে। এ ছাড়া গত মে মাসে লন্ডনপ্রবাসী সিলেটের একটি পরিবার তুরস্কে গিয়ে নিখোঁজ হয়। পরে খবর পাওয়া যায় পুরো পরিবারই তুরস্ক সীমান্ত পাড়ি দিয়ে সিরিয়ায় প্রবেশ করেছে এবং সেখানে তারা আইএসে যোগ দিয়েছে। এখন প্রশ্ন হচ্ছে, বাংলাদেশে যদি আইএসের অস্তিত্বই না থাকে তাহলে এসব লোকজন কী করে সিরিয়ায় আইএসে যাওয়ার ব্যাপারে উৎসাহিত হচ্ছে? আর কী করেই বা তারা সিরিয়ায় যাওয়ার পথ খুঁজে পাচ্ছে?
গত জানুয়ারি মাসে ঢাকা মহানগর পুলিশের গোয়েন্দা বিভাগ জানায়, তারা রাজধানী থেকে আইএসের বাংলাদেশের ‘সমন্বয়ক’সহ চার জঙ্গিকে আটক করেছে। রাজনৈতিক অস্থিরতার সুযোগ নিয়ে সারা দেশে বড় ধরনের সহিংসতা ঘটিয়ে জনজীবন বিপর্যস্ত করে তোলার পরিকল্পনা ছিল এই জঙ্গিদের। গত মে মাসে ঢাকায় আটক হন আইএসের ‘বাংলাদেশের সমন্বয়কারী’ আমিনুল ইসলাম বেগ। তিনি গোয়েন্দাদের জানান, তারা প্রায় ২০ জন যুবককে তালিকাভুক্ত করেছেন, যারা সিরিয়ায় গিয়ে আইএসে যোগ দিতে আগ্রহী। গত বছর রাজধানীর মতিঝিল থেকে গ্রেফতার করা হয় হিফজুর রহমান নামে ‘আইএস বাংলাদেশের দলনেতাকে’। এটিও পুলিশের দাবি। গত দুই বছরের পরিসংখ্যান ঘাঁটলে এ রকম আরো অনেক আটক-গ্রেফতারের ঘটনা উঠে আসবে। এখন প্রশ্ন হচ্ছে- পুলিশ ও গোয়েন্দারা জঙ্গি তৎপরতার অভিযোগে লোকজনকে গ্রেফতারের পরপরই দাবি করছেন, এরা আইএসের সমন্বয়ক কিংবা নেতা। যেখানে খোদ পুলিশ ও গোয়েন্দা কর্মকর্তারা বাংলাদেশে আইএসের অস্তিত্বের জানান দিচ্ছেন, সেখানে সরকারের উচ্চপর্যায়ের ব্যক্তিরা কী কারণে বিষয়টি অস্বীকার করছেন, তা বোধগম্য নয়।
চলতি বছর চারজন ব্লগার ও অনলাইন অ্যাক্টিভিস্ট হত্যাকাণ্ডের শিকার হয়েছেন। এদের দুজনের মধ্যে একজনের হত্যার দায় স্বীকার করেছে আনসারুল্লাহ বাংলা টিম ও অপরটির আনসার আল ইসলাম। চতুর্থজনকেও হত্যা করেছে আনসারুল্লাহর সদস্যরা। পুলিশের দেওয়া প্রতিবেদনের ভিত্তিতে গত মে মাসে সংগঠনটিকে নিষিদ্ধ ঘোষণা করে সরকার। প্রশ্ন হচ্ছে, একের পর এক হত্যাকাণ্ড ঘটার পর কেন টনক নড়ল? কেন আরো আগেই পদক্ষেপ নেওয়া হলো না?
২০১২ সালে গুলশানের কূটনৈতিক পাড়ায় সৌদি দূতাবাস কর্মকর্তা খালাফ আল আলীকে গুলি করে হত্যা করা হয়। এরপর কতটুকু নিরাপত্তা নিশ্চিত করা হয়েছিল কূটনৈতিক পাড়ায়? সেই নমুনা সোমবার ইতালির নাগরিক তাবেলা সিজার হত্যাকাণ্ডের মাধ্যমে চোখে আঙুল দিয়ে দেখিয়ে দেওয়া হয়েছে।
বাংলাদেশ পুলিশের পরিসংখ্যান অনুযায়ী, ২০১৪ সালে সারা দেশে মোট ৪ হাজার ৫১৬টি হত্যাকাণ্ড ঘটেছে। অর্থাৎ প্রতিদিন প্রায় ১৩ জন মানুষ হত্যার শিকার হয়েছেন। ঢাকা মেট্রোপলিটন পুলিশের হিসাব অনুযায়ী চলতি বছরের প্রথম আট মাসে ৪১৭টি হত্যার মামলা রেকর্ড করা হয়েছে। অর্থাৎ প্রতি মাসে কেবল ঢাকাতেই ৫২ জনেরও বেশি মানুষ হত্যাকাণ্ডের শিকার হচ্ছেন। একটি দেশের আইনশৃঙ্খলা পরিস্থিতির যখন অবনতি ঘটতে শুরু করে তখনই নাগরিকদের জান-মালের নিরাপত্তা হুমকির মুখে পড়তে শুরু করে। কূটনৈতিক পাড়ার মতো একটি স্পর্শকাতর এলাকায় যখন একজন বিদেশিকে হত্যার পর অপরাধীরা নির্বিঘ্নে চলে যায়, তখন প্রশ্ন ওঠাই স্বাভাবিক- বাংলাদেশ নিরাপদ তো?

