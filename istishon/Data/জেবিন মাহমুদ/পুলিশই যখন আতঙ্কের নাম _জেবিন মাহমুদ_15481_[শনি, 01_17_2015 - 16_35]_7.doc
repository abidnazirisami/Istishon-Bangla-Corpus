পুলিশই যখন আতঙ্কের নাম 


চ্যানেল আই এ 'আমাদের ছোট নদী চলে বাঁকে বাঁকে' নামে একটা নাটক দেখছিলাম । দেশীয় সিনেমা জগতের পরিচিত মুখ মিশা সওদাগরকে সেখানে পুলিশের চরিত্রে দেখে বেশ ভালোই লাগলো । একজন সৎ পুলিশ অফিসার । ঘুষের বিরাট অংকের টাকাও তাকে বিচলিত করতে পারেনি । যথাযথ দায়িত্ব পালনের ভুমিকায় পুলিশকে দেখে আমার মধ্যে খানিকটা চাপা কষ্টবোধও কাজ করলো মুহূর্তেই কারণ এমনটা শুধু নাটক সিনেমায় সম্ভব । বাস্তবতা তার সম্পূর্ণ উল্টো ।
রাষ্ট্রযন্ত্রে পুলিশের যে ভুমিকা থাকা উচিত ছিল, সেটা থেকে তারা যোজন যোজন দূর সরে গিয়েছে বা অনেক ক্ষেত্রে সরিয়ে দেয়া হয়েছে । ফলে পুলিশ মানুষের বন্ধু না হয়ে একরকম ভীতির কারণ হয়ে দাড়িয়েছে । এছাড়া সমসাময়িক সময়ে পুলিশের বিরুদ্ধে কিংবা পুলিশের বিশেষ ফোর্স র্যাবের বিরুদ্ধে যেসব অভিযোগ ( নারায়ণগঞ্জের সাত খুন মামলা সহ অন্যান্য অভিযোগ ) উঠে এসেছে সেটা সাধারণ মানুষকে সাংহাতিক ভাবে বিচলিত করেছে । দেশের আইনশৃঙ্খলা রক্ষাকারী বাহিনীর বিরুদ্ধেই যখন এমন অভিযোগ ওঠে তখন তাদের উপর সাধারণ মানুষের কি আদৌ কোনো আস্থা থাকে? সাধারণ মানুষের কি কখনোই মুক্তি মিলবেনা? আরও কতো সহস্র বছর এভাবে নিপীড়িত হতে হবে?

