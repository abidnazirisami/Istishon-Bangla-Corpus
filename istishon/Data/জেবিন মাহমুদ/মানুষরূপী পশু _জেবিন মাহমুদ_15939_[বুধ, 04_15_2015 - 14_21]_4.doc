মানুষরূপী পশু 


সাম্প্রতিক সময়ে ঢাকা বিশ্ববিদ্যালয়ের টিএসসি এলাকায় ঘটে যাওয়া ঘটনাগুলো আমাদের জাতিসত্বাকে গুরুত্বর প্রশ্নের সম্মুখীন করেছে। আসলে আমরা জাতি হিসেবে কতটা সভ্য হতে পেরেছি? মানুষের বিচরণে চারদিক যখন মুখরিত তখন চাপাতির কোপে মগজ ছিটকে পড়ে, রক্তে ভিজে ওঠে রাজপথ! হাজার মানুষের ভিড়েও অপরাধীরা স্বাচ্ছন্দ্যে পালিয়ে যায় । এদিকে আক্রান্তের নিথর দেহ পড়ে থাকে রাস্তায় । গুরুতর আক্রান্তের সাহায্যের আকুতি শুনেও না শোনার ভান করে তাড়াতাড়ি কেটে পড়ে একবিংশ শতকের মানুষ । মনে মনে হয়তো বলে নিজে বাঁচলে বাপের নাম! আর কেউবা আক্রান্তের ছবি তুলতে ব্যস্ত! এই ফটোগ্রাফির কল্যাণে যদি বিখ্যাত বনে জায়গা হয় তবে সেটা মন্দ হয়না! এই আমাদের একবিংশ শতকের আধুনিক মানুষের চিন্তাচেতনার নমুনা!
ঢাকা বিশ্ববিদ্যালয়ের টিএসসি এলাকায় নারীকে বিবস্ত্র করে পাশবিক উল্লাসে ফেটে পড়ার যে ঘটনাটি গতকালকে ঘটেছে সেটা মনে করিয়ে দেয়, আসলে আমরা শুধু বেশভূষায় মানুষ নয়তো পশুই রয়েছি ।
ঢাকা বিশ্ববিদ্যালয়ের সাথে আমাদের জাতিসত্বার যে ইতিহাস সেটা সবার জানা ।আর সেই বিশ্ববিদ্যালয় এলাকায় যখন একের পর এক ন্যাক্কারজনক ঘটনা সর্বসম্মুখে ঘটে , তখন সেটা পুরো জাতিসত্বার জন্যই গুরুতর সমস্যার ইঙ্গিত করে । প্রতিটি ঘটনায় অপরাধীদের কিছুই হয়না বরং অপরাধের বিরুদ্ধে যারা রুখে দাঁড়ায় তাদের হয় যত ভোগান্তি । এমনকি অনেক সময় প্রাণটাই চলে যায় । গতকালকের ঘটনায়ও তার ব্যতিক্রম হয়নি । ছাত্র ইউনিয়নের নেতা কর্মীরা আক্রান্ত নারীদের উদ্ধার করতে গেলে মানুষরূপী পশুরা হামলা চালিয়ে ছাত্র ইউনিয়নের ঢাবি সভাপতি লিটন নন্দীর হাত ভেঙে ফেলে, অমিতের হাতের আঙ্গুল ভেঙে ফেলে৷ এছাড়াও আরো অনেক নেতাকর্মী আহত হন। প্রতেক ক্ষেত্রে ঘটনাস্থলের পাশে পুলিশের উপস্থিতিতি সত্ত্বেও একের পর এক এমন ঘটনা ঘটছে । তাদের নির্লিপ্ততায় কারো সম্ভ্রমহানী ঘটছে, কারো প্রাণটাই চলে যাচ্ছে । এবং তাদেরই নাকের ডগা দিয়ে অপরাধীরা পালিয়ে যাচ্ছে কিংবা পালানোর প্রয়োজনও বোধ করছেনা!
যুগের পরিবর্তনে আমাদের সমাজ ব্যবস্থার চিত্র অনেকটা পাল্টে গিয়েছে । প্রত্যন্ত অজো পাড়া গাঁয়েও এখন প্রযুক্তির ছোঁয়া লেগেছে । যোগাযোগ ব্যবস্থার অনেক উন্নতি হয়েছে । শহরগুলোতে বিলাসবহুল ঝা চকচকে অনেক বিল্ডিং, শপিং মল, গজিয়ে উঠেছে । প্রায় সবার হাতে হাতেই এখন স্মার্টফোন । ল্যাপটপ, আইপড, আইপ্যাড, নোটবুক এগুলোও আজ অনেকটাই সহজলভ্য হয়ে গিয়েছে । সবমিলিয়ে পুরো সিস্টেমের মধ্যে একটা ব্যাপক পরিবর্তন ঘটেছে । চারদিকে আধুনিকতার ছোঁয়া । এতকিছুর পরও আমাদের মনের অন্ধকার দূরীভূত হয়নি । সেটা প্রমাণিত হয় সময়ে সময়ে আমাদের বিকৃত মানুষিকতার বহিঃপ্রকাশ থেকে, প্রমানিত হয় চাপাতির কোপ কিংবা জনসম্মুক্ষে নারীকে বিবস্ত্র করে পাশবিক উল্লাস ছাড়ার ঘটনা থেকে । যতদিন মনের অন্ধকার দূরীভূত হয়নি ততদিন পর্যন্ত শুধু নামে কিংবা বেশভূষায় মানুষ নয়তো পশুই । 

