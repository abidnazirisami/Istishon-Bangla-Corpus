শৈশবে বর্ষার দিনগুলো 


রিমঝিম বৃষ্টির শব্দে আমি শৈশবের দিনগুলোতে ফিরে যাই । মনে পড়ে যায় সেইদিনগুলোর কথা যখন বৃষ্টি ছিল একটি উৎসবের নাম । আকাশে কালো মেঘের আনাগোনা দেখলেই মনে বাঁধভাঙা আনন্দের জোয়ার উঠতো, স্মৃতির ধারাপাত ঘুরে আমি সেই দিনগুলোতে ফিরে গিয়েছি । 
সেই স্কুল জীবনের কথা, যখন কিনা আমি ক্লাস থ্রি কিংবা ফোরে পড়তাম তখন বৃষ্টির জন্য যথারীতি মুখিয়ে থাকতাম । সকালে ঘুম থেকে উঠে যদি কখনো আকাশ খারাপ দেখতাম তবে মনের আঙ্গিনায় সুখানুভূতির বর্ষণ ঘটতো কারণ সকালে বৃষ্টি হলেই স্কুল যাওয়া হতোনা, আর স্কুল না যাওয়ার মানে তখন প্রকৃতিতে মিশে যাওয়া । কিন্তু মাঝে মাঝে মন খারাপ হয়ে যেত যখন দেখতাম স্কুল যাওয়ার বেলায় বৃষ্টি থেমে গিয়েছে ।
বৃষ্টির কারণে অনেক সময় অর্ধেক ক্লাস হয়েই স্কুল ছুটি হতো সেটাও খুব বেশি আনন্দের ছিল । স্কুল শেষে বাসায় ফিরে এসে, কিছু একটু খেয়েই বাইরে বেরুনোর পায়তারা চলতো, কিভাবে আব্বু-আম্মুকে ফাঁকি দিয়ে বাইরে যাওয়া যাবে । বর্ষার ঐ দিনগুলোর কথা আজ অনেক পড়ছে ।
তখন বৃষ্টিতে ভিজতাম প্রবল । কাদা-পানিতে ঘুরতাম । কখনো হয়তো বর্ষাস্নাত একরাশ কদমফুল হাতে বাড়িতে ফিরতাম । আবার এমন অনেক বর্ষণমুখর দিন কেটেছে যখন বারান্দায় বসে বৃষ্টি উপভোগ করতাম । দূরে গাছপালার দিকে তাকিয়ে থাকতাম । তালগাছে ঝুলে থাকা নিপুণ কারিগর বাবুই পাখির বাসা দেখতাম, ঝড়ের ঝাপটা এসে দুলিয়ে যেত তাদের ঐ ছোট্ট বাসাকে । সময়ের সাথে ঐদিনগুলো হারিয়ে গিয়েছে কিন্তু মন আবার বারেবারে শৈশবের ঐদিনগুলোতে ফিরে যেতে চায় ।
বৃষ্টি শেষ হতে না হতেই পানি দেখতে বাড়ির কাছের ব্রিজগুলোতে যেতাম । সেকি আনন্দ উচ্ছাস ছিল, অনেক ছেলে-মেয়ে ব্রিজ থেকে পানিতে লাফিয়ে পড়তো ।এর মধ্যেই আশেপাশের এলাকা থেকে অনেক লোকজন মাছ ধরতে আসতো আমি খুব আগ্রহ সহকারে মাছ ধরা দেখতাম । যখন দেখতাম জালের মধ্যে স্বচ্ছ মাছ লাফাচ্ছে তখন মনে অদ্ভুত রকম আনন্দ এসে ভর করতো । ঘুরে ঘুরে দেখতাম কে কতটুকু মাছ পেয়েছে । হঠাৎ করে আবার আকাশ খারাপ করে আসতো, তখন আর দেরি না করে সরাসরি বাড়িতে চলে আসতাম । কাদাপানিতে ঘুরাঘুরির জন্য এজ ইউজুয়াল আম্মুর বকা খেতে হতো । কিন্তু যখন বকা দিত তখনই শুধু তার রেশ থাকতো পরোক্ষণেই আবার সবভুলে বৃষ্টির উৎসবে নিজেকে রাঙ্গিয়ে নিতাম । ঐসব উৎসব মুখর দিনের কথামালা আজ এই অবেলায় আমাকে ঘিরে ধরেছে । 
এখনো স্পষ্ট মনে পড়ছে সেই দিনগুলোর কথা যখন ছোট-বড় বিভিন্ন আকৃতির কাগজের তরী বানিয়ে জমে থাকা বৃষ্টির পানিতে ভাসিয়ে দিতাম আর হাত দিয়ে ঢেউ তৈরি করে পাঠিয়ে দিতাম দূরে, ধরা ছোঁয়ার বাইরে ।তারপর অনেকক্ষণ ধরে তাকিয়ে থাকতাম সেই ছোট্ট তরীগুলোর দিকে ।সেই কচুপাতায় হীরকতুল্য স্বচ্ছ বৃষ্টির কণা এখনো চোখে জ্বলজ্বল করছে । 
 সেই দিনগুলোতে পুকুরের মত ছোট গর্ত করে তাতে ছোট্ট ছোট্ট মাছ ছাড়তাম আর ভাবতাম ওগুলো ওখানে বেড়ে উঠবে আবার নূতন মাছের জন্মদিবে কিন্তু তাই কি আর হয় কখনো । কিছুক্ষণ পর মাছগুলো ঠিকই মারা যেত আর আমার মন খারাপ হতো । এখন এই কথাগুলো ভেবে ঠোঁটের কোণে বাকা হাসি চলে আসছে।  ।
আজকে যখন এই কথাগুলো লিখছি তখন বাইরে বেশ বৃষ্টি হচ্ছিল কিন্তু ছোট্টবেলার সেই উচ্ছলতা, বৃষ্টিতে ভেজার তীব্র আকাঙক্ষা আর নেই । সেই ছোট্টবেলার দুরন্তপনা হারিয়ে কেমন যেনো অলসতা এসে গ্রাস করছে আমাকে । বাইরে থেকে টিনের চালে বৃষ্টির টিপটিপ টুপটাপ শব্দ আমার মস্তিষ্কের এমন এক অংশকে সক্রিয় করে তুলেছে যখন আমি শৈশব ভ্রমণে চলে গিয়েছি । শরীরে কম্বল মুড়িয়েই কাদাপানি ছিটাচ্ছি । বৃষ্টিতে ধুয়ে যাওয়া নরম মাটিতে জলের নকখা কিংবা সফেদ মেঘের ছবি আঁকছি ।
যদি সময় পরিভ্রমন সম্ভব হতো তবে ফিরে যেতাম বর্ষাস্নাত উৎসবমুখর ঐদিনগুলোতে । নিজেকে ফিরে পেতাম আবার সেইরুপে, যেরুপে এখন কল্পনায় আমি ।

