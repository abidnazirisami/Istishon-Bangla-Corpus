বাংলাদেশে ছাত্র-রাজনীতির অবক্ষয়


ছাত্র রাজনীতি বাংলাদেশে নতুন নয়, বাংলাদেশের জন্মের সাথেই ছাত্র রাজনীতি ওতপ্রোতভাবে জড়িত। ’৫২-র ভাষা
আন্দোলনে এ দেশের ছাত্রসমাজ এক
গৌরবোজ্জ্বল ভূমিকা রেখেছিল। এরপর ’৬৯-এর গণঅভ্যুত্থান, ’৭১-এর মহান স্বাধীনতাযুদ্ধ এবং ’৯০-এর গণআন্দোলনে দেশের ছাত্রসমাজকে অগ্রণী ভূমিকা পালন করতে দেখা যায়। এরপরের ইতিহাস অনাকাঙিক্ষত ও দুঃখজনক। রাজনৈতিক দলের ছত্রছায়ায় থেকে বিভিন্ন ছাত্র সংগঠনের নেতাকর্মীরা নীতি আদর্শ থেকে দূরে সরে হত্যা,সন্ত্রাস, চাঁদাবাজি, দখলদারিত্ব, টেন্ডারবাজিসহ
বিভিন্ন সহিংস কার্যকলাপে জড়িয়ে পড়তে থাকে। ষাট এবং সত্তরের দশকে এদেশের ছাত্রবরাজনীতি ছিল মানুষের কল্যাণের জন্য, জনস্বার্থ রক্ষার জন্য, সাধারণ শিক্ষার্থীদের ন্যায্য অধিকার
আদায়ের জন্য, অন্যায়ের বিরুদ্ধে রুখে দাঁড়ানোর জন্য।
 বর্তমানে কিছু কিছু ছাত্রনেতাদের জন্য ছাত্ররাজনীতি বাংলাদেশে এখন ভয়াবহ রূপ নিয়েছে। স্বাধীন দেশে তারা দিকভ্রান্ত হয়ে পড়েছে। এখন বেশিরভাগ ছাত্রনেতারা দেশের স্বার্থের কথা ভাবে না। ভাবে নিজেদের স্বার্থের কথা।
রাজনীতিতে তাদের যে আদর্শ ছিল তা আজ ভূলুণ্ঠিত। স্বার্থ যেখানে মুখ্য, সংঘাত সেখানে অনিবার্য । বেশিরভাগ ছাত্র সংগঠন অতিমাত্রায় দলীয় রাজনীতিতে ঝুঁকে পড়ায় তাদের মধ্যে সহিংসতা বাড়ছে। সংগঠনগুলো সামান্য
কারণেই প্রতিপক্ষের ওপর চড়াও হচ্ছে। অনেক মেধাবী ছাত্রের জীবন এভাবে অকালে ঝরে পড়ছে। সংঘাতের কারণে
অনেক শিক্ষা প্রতিষ্ঠান বন্ধ হয়ে যাচ্ছে। বিঘ্নিত হচ্ছে লেখাপড়ার স্বাভাবিক পরিবেশ। যদিও বাম-ছাত্রসংগঠনগুলো কিছুটা হলেও তাদের নীতি আদর্শগত দিক দিয়ে এখোনো তাদের লক্ষ্যে অবিচল।
নেতিবাচক ছাত্র রাজনীতি, শিক্ষাঙ্গনে সন্ত্রাস এবং যুবসমাজের নৈতিক অবক্ষয় দেশের সচেতন মানুষকে ভাবিয়ে তুলেছে।
ছাত্রদের ভবিষ্যত্ নিয়ে সবাই শংকিত। আমরা জানি ছাত্র যার অভিধা, অধ্যয়ন তার তপস্যা। ভবিষ্যত্ জীবন সুন্দরভাবে গড়তে অধ্যয়নের মাধ্যমে সাফল্য অর্জনই ছাত্রসমাজের প্রধান কাজ। কিন্তু বর্তমানে আমরা দেখতে পাচ্ছি, বিভিন্ন রাজনৈতিক
দলের হাতিয়ার হয়ে পড়েছে ছাত্রসমাজ। ছাত্র রাজনীতির যে ঐতিহ্য ছিল, তা আজ বিলীন হতে বসেছে। শিক্ষার্থীদের কাছে
নিয়মানুবর্তিতা, শৃংখলা ও দেশের প্রতি দায়িত্ববোধ যেখানে কাঙ্ক্ষিত, সেখানে এর বিপরীত চিত্রই পরিলক্ষিত হচ্ছে বেশি।

