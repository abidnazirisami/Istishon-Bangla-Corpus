ছোট্টবেলায় দেখা সেই অপূর্ন স্বপ্নটা


রাত দেড়টা বাজে। শুয়ে পড়েছি। চোখ বন্ধ অবস্থায়ই একের পর এক স্থিরচিত্র, চলমান চিত্র ইত্যাদি ভেসে যাচ্ছে মনের জানালার সামনে দিয়ে; দেখছি!
হঠাৎ দেখলাম একটা সদ্য কৈশোর পেরোনো ছেলে। গায়ে লাল-সবুজ জার্সি, মাথায় বাঘের মুখ আঁকা ক্যাপ! বুঝলাম এই ছেলেটা বাংলাদেশ ন্যাশনাল ক্রিকেট টিমে খেলে।
বুঝলাম এই ছেলেটা আমি।
খুব পরিচিত একটা স্বপ্নের দৃশ্য এটা। অনেক ছোটবেলা থেকেই দেখি। স্বপ্নটা প্রায় মুখস্ত। অসংখ্যবার দেখেছি যে!
শুধু সময়ের পরিবর্তনে টিমের মেম্বার বদলায়, প্রতিপক্ষ পরিবর্তিত হয়; অবিচল থাকি শুধু আমি; সিম প্রায় উঠে যাওয়া একটা লাল কিংবা সাদা কুকাবুরা বল হাতে বোলিং ক্রিজে পা রেখে!
একটা দীর্ঘশ্বাস ফেললাম। কি মনে করে যেন সেই স্বপ্নটা জেগে জেগে একবার দেখতে ইচ্ছা হলো। শুরু করলাম!
বোলিং ক্রিজের সামনে আমি বল হাতে। স্লো লেফট আর্ম অর্থোডক্স। আমার পাশেই বিলি বাউডেন মুচকি হেসে বললো, "সিক্স বলস, সেভেন রানস! ওয়ান উইকেট রিমেইনিং। গো গেট হিম বাডি!" আমি প্রতিউত্তরে শুধু একটু মুচকি হেসে বললাম, "লেট'স সি!"। ব্যাটে তখন মিজবাহ-উল হক; পাকিস্তানের মিডল-অর্ডারের ভরসা। অপর প্রান্তে মোহাম্মদ ইরফান দাঁড়িয়ে; কিছু একটা বললো আমাকে লক্ষ করে উর্দুতে! বুঝলাম না! বোঝার মতো অবস্থায় নেই আমি! মাথায় টেনশন!
একটা উইকেট! জীবনে কতো উইকেট নিয়েছি! আহা! ঐ তিনটা স্ট্যাম্প আমার অনেক বেশি প্রিয়! ভালোবাসি আঘাতে আঘাতে বারবার উপড়ে ফেলতে! আর একবার নিতে হবে! আর একবার!
মুশফিক ভাই চেচিয়ে বললেন উইকেটের পেছন থেকে, "নাঈম! খাই দে! এইডারে খাই দে! তুই পারবি!"
আমার ডান সাইডে শর্ট মিড-অন এ দাঁড়ানো নাসির ভাই! তাকিয়ে হাসলেন একটু! ভরসা পেলাম! এইখানে একটা ক্যাচ উঠাতে হবে। যে ভাবেই হোক! মাথায় তখন প্লান সাজাচ্ছি। যেন দাবার চাল চালার আগে ভেবে নিচ্ছি! হুম! ক্রিকেট তো একরকম দাবাই! লুকানো ফাঁদ পেতে শুধু ধৈর্য্য ধরে অপেক্ষা!
আবার চেঁচিয়ে উঠলেন মুশফিক ভাই, "নাঈম! ফিল্ডিং সাজা! তোর মন মতো সাজা! আমি কিছু বলবোনা এইবার! দেখি কেমন পারিস!"
"জ্বি ভাই!" জবাব দিলাম! মাথায় চিন্তা ঘুরপাক খাচ্ছে। মিজবাহ এখন স্ট্রাইকে। ও স্পিন যথেষ্ট ভালো খেলে। ওকে আউট করার চিন্তা না করে উচিৎ হবে কোনভাবে একটা সিঙ্গেল নিতে বাধ্য করা! মিজবাহ ডান হাতি। লেগ সাইডে স্ট্রং। স্কোয়ার লেগে দাঁড়িয়ে আছে রিয়াদ ভাই। শর্ট মিড-অন আর মিড উইকেটের মাঝে নাসির ভাই। মিড অনে যদি সাকিব ভাইকে আনি তাহলে সার্কেলে লেগ সাইড মোটামুটি কভার হয়। মিড অনে সোহাগ ভাই দারুন ফিল্ডিং করে। সেটাই ঠিক আছে। ফাইন লেগে রাজ্জাক ভাই! পারফেক্ট!
গালি তে বিজয় আর এক্সট্রা কাভারে তামিম ভাই। চেচিয়ে বললাম, "তামিম ভাই! এক্সট্রা কাভারে আসেন!" হুম! সার্কেল মোটামুটি ঠিকঠাক! বাকিরা সব জায়গামতোই! "মুশফিক ভাই! ঠিকঠাক! অ্যালার্ট!" বললাম আমি!
"কনফার্ম?" জবাব আসলো! "জ্বি ভাই! আপনি স্ট্যাম্পিং এর জন্য রেডি হন!" একটু নিঃশ্বাস ফেলে বললাম আমি!
এক মুহূর্ত চোখ বন্ধ করে একটা নিঃশ্বাস ফেললাম। এইবার আমার হাতে সবকিছু! আল্লাহ তুমি সাহায্য করো!
টার্গেট আগেই ঠিক করা ছিলো। বল দিবো আর্মার। মিজবাহ এর ব্যাট আর পায়ের মাঝখানে। ও ফ্লিক করার চেষ্টা করবে। বল যাবে রিয়াদ ভাই অথবা নাসিরের কাছে। জোরে ফ্লিক করলে ক্যাচ উঠবে। যদি স্টেপ ফরওয়ার্ড হয়ে আসে তাহলে লো ফুলটস পাবে। অফ সাইডে খেললে তা যাবে তামিম ভাইয়ের কাছে। হুম! ঠিকঠাক!
তাড়া দিলো বাউডেন। "গো!"
বল করলাম। তর্জনী আর মধ্যমার মাঝখানে সিমটা চেপে ধরে বৃদ্ধাঙ্গুলি দিয়ে আলতো ফিঙ্গার স্পিন, আর অনেকখানি জোরে রিস্ট ঘুরিয়ে সোজা মিজবাহ এর ব্যাট আর পায়ের মাঝামাঝি লক্ষ করে। শরীরের সমস্ত ভার সামনের পায়ের ওপরে। মিজবাহ প্রথম বলটাই আর্মার দেখে একটু অপ্রস্তুত। যা ভেবেছিলাম তাই! ফ্লিক করলো। বল নাসিরের কাছে। নো রান!
দ্বিতীয় বল। এইবারও সেইম বল। আর্মার। মিজবাহ বেশ জোরে লেইট ফ্লিক করলো। মুশফিক ভাইয়ের পাশ দিয়ে বল ফাইন লেগে। ইয়াহ! এটাই তো চেয়েছিলাম! মিজবাহ সিঙ্গেল নিয়েছে। রাজ্জাক ভাই হেলেদুলে বল ফেরত দিলো কিপারের কাছে। মুশফিক ভাইয়ের চোখে আনন্দের ঝিলিক! "এইবার নাঈম! এইবার! বিষ মিশায় দে বলে!"
এখন স্ট্রাইকে সাত ফিট লম্বা ইরফান। মিজবাহ এসে কি যেন বললো ওকে লক্ষ করে! জানিনা। এতোকিছু দেখার সময় না এখন!
"কনসেনট্রেশন দে!!" সাকিব ভাইয়ের গলা ভেসে এলো!
এইবার আসল অস্ত্র প্রয়োগ করতে হবে। হয়ে উঠতে হবে অফস্পিনার। গুগলী বা ক্যারম বল না; পারফেক্ট অফস্পিন!
ইরফান বাঁহাতি। এইটাই তো চাই! দাবা খেলা শেষের পথে!
স্টেপ নিলাম ছোট করে। বল আবার তর্জনী আর মধ্যমার মধ্যে। তবে এইবার রিস্ট ফেরানো উল্টোদিকে। বৃদ্ধাঙ্গুল বলের তলে শক্ত করে ধরে রাখা! শেষ স্টেপটা নেয়ার আগে হঠাৎ ডান পা'টা অনেকখানি বামে নিয়ে শরীরের সমস্ত ওজন বাম পায়ের ওপর! অনেকটা সাঈদ আজমলের মতো। তারপর বাম হাতটা মাথা ঘেষে ঘুরিয়ে সামনে নিয়ে বল ছুঁড়ে দিলাম! বৃধাঙ্গুল দিয়ে ব্যালেন্স রেখে তর্জনীর প্রচন্ড চাপে হালকা ঝুলিয়ে ফুল ফ্লাইট বল; ইরফানের পেছনের পা থেকে অনেকটা বাইরে। আপাতঃদৃষ্টিতে বলটা ওয়াইড হতে যাচ্ছে। ফুল ফ্লাইট বলে বলের লেন্থ বোঝা যাবেনা ঠিক মতো। আর বলটা নিচের দিকে চাপ দেয়া হয়নি বলে ইরফানের হাঁটু সমানও উঠবে না! শুধু অনেকটা টার্ন করে সোজা স্ট্যাম্পে। বল ছুঁড়ে দিয়েই মুশফিক ভাইয়ের দিকে তাকালাম এক ঝলক। মুচকি হাসি ঝিলিক দিয়ে গেলো তার ঠোঁটে।
বল উপরে থেকে মাটি স্পর্শ করলো ইরফানের পায়ের পিছনে। সজোরে ব্যাট চালালো সে অনেকটা সুইপ করার ভঙ্গিতে! কিন্তু বলের সিম মাটি স্পর্শ করতেই বাঁক নিলো ডান দিকে। ব্যাটসম্যানের প্যাড মাটিতে স্পর্শ করা পেছনের পায়ের ওপর দিয়ে বল সোজা লেগ স্ট্যাম্পে একটু হাওয়া দিয়ে কোনাকুনিভাবে মিডল-স্ট্যাম্প ছুঁয়ে দিলো! বেইল দুইটা লাফ দিলো উপরের দিকে!
উইকেটের পেছন থেকে মুশফিক ভাই দুই হাত উপরে তুলে শরীরের সমস্ত জোর দিয়ে চেঁচিয়ে উঠলেন, "ইয়েএএ!!!"
আমি বিলি বাউডেনের দিকে ফিরে তাকালাম! উনি আঙুল নাড়ানোর প্রয়োজন মনে করলেন না, হেসে মাথা নাড়লেন! দেখলাম ছুটে আসছে মাঠের সবাই!
আউট!!!
বাংলাদেশ হ্যাজ বিটেন পাকিস্তান! ফাইভ উইকেট হল বাই নাঈম! গ্যালারী ভরা দর্শকের "বাংলাদেশ! বাংলাদেশ!!" চিৎকার অনবরত!
বিশাল মাঠ! ফ্লাডলাইটের আলোয় তার মাঝখানে ছোট্ট আমি দাঁড়িয়ে আছি চারটা ছায়া নিয়ে! বিজয়ী আমি!
এরপরে আর কি! সেলিব্রেশন...সারা রাত ধরে!
দীর্ঘশ্বাস ফেললাম একটা। অনেক রাত হয়েছে। ঘুমানো দরকার! যেই স্বপ্ন কখনো পূরণ হওয়া সম্ভব না সেই স্বপ্ন দেখে লাভ কি?
কিন্তু আমি জানি, এই স্বপ্নটা ঘুরে ঘুরে আসবে আবারও কোন এক ক্লান্ত রাতে। তখন আবার দেখবো।
ছোট্টবেলার প্রতি রাতে দেখা স্বপ্ন; এতো সহজে তাকে ব্রাত্য করে দেই কিভাবে?

