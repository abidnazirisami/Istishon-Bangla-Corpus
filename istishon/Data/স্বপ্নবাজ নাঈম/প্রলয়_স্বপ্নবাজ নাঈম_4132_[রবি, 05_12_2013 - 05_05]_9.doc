প্রলয়


 শ্রাবণ-গগনে ঘোর ঘনঘটা
ধূসর দূর নীলাদ্রি।
উষর এ মনে মধ্য গগনে
দুপুরে নামিছে রাত্রি!
আক্রোশে বায়ু চলিছে সমরে!
সাজায়েছে জল-নিধি থরে থরে
বায়ুসখা করে নৃত্য ওপরে।
প্রস্তুতি মহা-প্রলয়ের তরে!
বায়ান্ন তাসে বাজি রেখে হাসে
অনন্ত ব্যোম-যাত্রী।
নাদ-ঝংকারে মহা হুংকারে
ধ্বংসে মাতিবে আজ!
হাত হতে ছুটে আকাশেতে টুটে
দেবতা-রাজের বাজ!
আকাশ বাতাস জুড়ে চিৎকার!
পলকে ঝলকে আলো বারবার!
মাতমে পৃথিবী হবে ছারখার,
মহা-প্রলয়ের নেই বাকি আর!
মেঘ ভেবে হাসে, প্রচন্ড ত্রাসে
করবে আকাশে রাজ!

