জীবনের জলছবি


সুদূর পথ ধরে একা একা হাঁটছি । কখনও আবার চোখ পিছন দিকে চলে যাচ্ছে নিজের অজান্তেই । পিছনে শুধু হাহাকার ধুসর বর্ণ রঞ্জিত অতীত । এখন যেখানে দাড়িয়ে আছি কিছুক্ষণ পর এটিও আমার অতীতে পরিণত হতে বাধ্য আর আমার ভবিষ্যৎ হয়ে যাবে বর্তমান । রাস্তা যতই দীর্ঘ হোক একজন সঙ্গী থাকলে তা কখনই দীর্ঘবলে মনে হয় না । আমি সঙ্গিহীন মানব , কেবল একটিই উদ্দেশ্য আমার এই পথের শেষপ্রান্তের অপর পাশে কি রয়েছে আমাকে দেখতে হবে । তাই আমার ইচ্ছাকেই নিজের সঙ্গি বানিয়ে চলছি । মাঝে মাঝে পথের পাশে যে গাছগুলো রয়েছে তার নিচে বসে ক্লান্তি দূর করছি। ক্লান্তি এক অভিনব বিরক্তিকর ভয়ংকর বিষয় । যতই দুর করার চেষ্টা করি ততই বেরে যায়। তাই আপন মনে ক্লান্ত শরীর নিয়ে আবার হাটা শুরু করলাম । দিনের পর দিন শরীর কেবল দুর্বল থেকে দুর্বলতম পর্যায়ে পরিণত হচ্ছে । এখন সূর্যাস্ত হবে হবে সময় । অর্ধসূর্য ভুঅভ্যন্তরে গমন করেছে । আমিও পথের প্রায় শেষান্তে কিন্তু আমাকে শেষান্তের ওপারে যেতে হবে । যেমন করেই হোক যেতে হবে । সবাই চায় পথ যেন শেষ না হয় , তারা পথের মাঝে অনন্তকাল ধরে হেটে যেতে চায় । আমার ইচ্ছে পথ শেষ করে আর কিছুদুর সামনে এগিয়ে যাওয়া । কিন্তু হঠাৎ আমার সকল শক্তি এক নিমিষেই যেন শেষ হয়ে গেল , বাকি রয়ে গেল শুধু আমার ক্লান্ত পরিশ্রমী মস্তিষ্কের সামান্যতম ইচ্ছা । এক অজানা প্রশান্তি আমার চারদিক ঘিরে রয়েছে । এখন ধিরে ধিরে সূর্যকে গ্রাস করে নিচ্ছে দিগন্তরেখা । অন্ধকার ছড়িয়ে পড়েছে । এখন শুধুই অন্ধকার আর কিছুই নয় , এক অমাবস্যার রাত ।

