অন্তিম প্রত্যাশা- মান্না


বহুল প্রত্যাশিত স্বপ্নগুলো যখন কবিতা লেখার নাম করে মিলিয়ে যায় মাঘী পূর্ণিমার চাঁদে,
আমি তখন দালালমুক্ত নতুন বাংলাদেশের স্বপ্ন দেখি| 
যখন বহুল প্রত্যাশিত বৃষ্টিগুলো চুঁইয়ে পড়ে দেয়াল বেয়ে,
গাছের ফাঁকে ফাঁকে,
রাস্তায়,ধুলোয় কিংবা কাদায়,
রেস্তোরার পাশের পানির ড্রামে,চৌবাচ্চায়,ঠেলাগাড়িতে,পড়ে থাকা খালি বোতলে|
ভিজে যায় কিছু উদ্বাস্তু ছিন্ন পলিথিন|
আমি তখন স্টেশনের দেয়ালে লেপ্টে থাকা ছবি হয়ে
বৃষ্টি দেখি|
আর,আমার আকুতি,আমার মিনতি,ভীষন রকম যৌক্তিকতায়
আমার আশা,আমার প্রত্যাশা আরো বেড়ে যায়|
রাত্রির আহবানকে আওভান শুনে যারা দিনকে বিদায় দ্যায়,
আমার আদি সত্তা তাদের খাকি খুলে পাখি লেলিয়ে দিতে চাই|
কিন্তু,তারপরো,আমার আকাংখাগুলো অপূর্ণই থাকে,
যেমন ভাবে পড়ে থাকে
আমজনতার
সামনে কোনো অলীক গোলকধাঁধাঁ,
মাদার গাছের কোটরে বন্দী থাকা স্বাধীনতাকে গায়ে মেখে কাটিয়ে দেই বাস্তব আঁধার|
সুরেলা কুকিলগুলো এখন সাক্ষীগোপাল মিথ্যে সমাজের| 

