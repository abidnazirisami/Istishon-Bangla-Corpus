 নিত্যের ডায়েরি


 নিত্যের ডায়েরি
[বি. দ্র. এটি একটি ডায়েরি, যার সবকিছু (ব্যক্তি বা চরিত্রের নাম, প্রতিষ্ঠানের নাম, ইত্যাদি) কাল্পনিক, বাস্তব জগতের সাথে এর কোনো মিল নেই; তারপরেও মিল থাকলে লেখক কোনোভাবেই দায়ী নন; ধন্যবাদ।]
ক্যাম্পাসে আছি অনেকক্ষণ ধরে, প্রায় ৪৫ মিনিট। যদিও একটি প্রোগ্রাম হচ্ছে, তবুও একটু বিরক্ত লাগছে; শীতকে তাড়ানোর উদ্দেশ্যে প্রোগ্রাম, কিন্তু আমার উপর শীত একটু বেশিই ভর করছে। প্রোগ্রামটা কেমন জানি? শীতের মতোই প্রোগ্রামটাকে একটু পর পর লাগছে, আপন করে নিতে পারছি না। অনেক পরিচিত আছেন, কিন্তু আলোর অপ্রাপ্তির জন্য চিনতে অনেক অসুবিধা হচ্ছে। সবার সাথে যদি পরিচিত হবার একটি সুযোগ থাকতো, তাহলে বেশ ভালো লাগতো; অনুষ্ঠানটি কেমন জানি একটু খাপছাড়া খাপছাড়া মনে হচ্ছে! 
কিছু দূরেই একজন মামা চানাচুর বিক্রি করছেন। হঠাৎ ইপ্সিতার কথা মনে হলো। ইচ্ছে করলো ওর জন্য কিছু নিয়ে যাই। যাকে একসময় এতো ভালোবাসতাম, পছন্দ করতাম, তার সাথে এখন অনেক ইচ্ছাকৃত-অনিচ্ছাকৃত ও কৃত্রিমতার দূরত্ব! আগে ওর সাথে ব্যবধানটা ছিল শুধু স্থানের, হৃদয়ের ব্যবধান ছিল না, তাই অনেক দূরে থাকা সত্ত্বেও ও ছিল অনেক কাছের; আর এখন ব্যবধানটা অপ্রকৃতের ও মিথ্যার, তাই ও অনেক কাছে থাকা সত্ত্বেও এখন অনেক দূরের। আগে ওর সাথে আমার সম্পর্ক ছিল ভালোবাসার-ভালোলাগার-পছন্দের-আবেগের-বিশ্বাসের-আস্থার-আদরের, আর এখন স্বাভাবিকতার-কৃত্রিমতার-অভ্যস্ততার-পরিবেশের। যাকে একবার ভালোবাসা যায় বা যার সাথে একবার অধিকারের সম্পর্ক তৈরি হয়, তাকে কি ভুলা যায় বা অধিকারের সম্পর্ক ছিন্ন করা যায়? আমার কাছে মনে হয়, ভালোবাসা বা অধিকারের সম্পর্কগুলো ভুলা যায় না, তবে ভুলে থাকার ব্যর্থ প্রচেষ্টা করা যায়। আমার দর্শনে, ভুলে থাকার চেষ্টা একটা ভণ্ডামি, লোকদেখানো অহঙ্গের প্রকাশ ও ব্যর্থ প্রয়াস; এটি ব্যর্থ কেননা সময়, সুযোগ ও অনুকূল পরিবেশ পেলে আমরা বার বার ফিরে যেতে চাই ঐ সম্পর্কের কাছে, কিন্তু নিজেকে শ্রেষ্ঠ দেখানোর জন্য, নিজের রাগ-জেদ-অভিমানকে জিয়ানোর নিমিত্তে আমরা সেই সম্পর্কগুলোকে অস্বীকার করি। আমার কাছে এই অস্বীকার হচ্ছে একধরনের প্রতারণা; প্রতারণা অন্যের সাথে করলে লাভবান হওয়ার সম্ভাবনা থাকে, কিন্তু নিজের সাথে করলে তাতে হৃদয়ের রক্তকরণই বাড়ে। আমরা সবাইকে ফাঁকি দিতে পারি, কিন্তু নিজেকে পারি না – আর এই কারণে আমরা বার বার ফিরে যেতে চাই, স্মৃতিকে আগলে রাখতে চাই, ঠিক রবীন্দ্রনাথের " দূরকে খুঁজে খুঁজে শেষে -----
মায়ের কাছেই ফিরতে হবে ।" ; কিন্তু ফিরে যাই না, স্মৃতিকে আগলে রাখি না। আমরা ভুলে থাকতে চাই, আর ভুলার জন্য আমরা বিভিন্ন ব্যস্ততার ভান ধরি, ব্যস্ত থাকতে চাই সাহিত্য-শিল্প-কাজকর্ম-গানবাজনা নিয়ে। ‘হৈমন্তী’ গল্পে রবীন্দ্রনাথ একটা কথা বলেছিলেন “অধিকার ছাড়িয়া দিয়া অধিকার রাখিতে যাইবার মতো এমন বিড়ম্বনা আর নেই।” – এই কথাটি অনেকেই বলেন; কিন্তু আমার কাছে মনে হয়, এটি একটি মনভোলানো মিথ্যা দর্শন, অধিকার কখনো ত্যাগ করা যায় না, তাই দেখি হৈমুর বাবা হৈমুকে নিয়ে যাবার জন্য আবার ফিরে এসেছেন, অনুরোধ করছেন শ্বশুরকে, কিন্তু দুর্ভাগ্যক্রমে তাঁকে ফিরে যেতে হলো হৈমুকে ছাড়াই। অধিকারের সমাপ্তি হচ্ছে মৃত্যু, তাই হৈমু আর বসুন্ধরার নিঃশ্বাস নিতে পারলো না।
আটটা চল্লিশে ইপ্সিতার জন্য ঝালমুড়ি আর ঝালতেঁতুল নিয়ে গেলাম। ইপ্সিতার সাথে এখন কথা বলতে একটু ইতস্ততা কাজ করে, জড়তা অনুভূত হয় যোগাযোগে; তাই কথা হয় সংক্ষিপ্ত, যোগাযোগ হয় অনভ্যস্ততার। ওর চোখ দুটো অসাধারণ। নিখুঁত। ওকে দেখলে আমার মনে হয় ঈশ্বর একজন কোয়ান্টাম পদার্থবিদ, উনি মনে হয় রাজ্যের সব সূক্ষ্ম হিসাবনিকাশ করে ওর চোখ দুটিকে বানিয়েছেন! এই অসাধারণ দুটো চোখকে আরো অনন্য করার জন্য ও পরে গোলগাল চশমা, এই চশমা ওকে আরো মায়াবী করে তুলে। ও কথা বলছে আর খাচ্ছে – এই দৃশ্যটা অনেক সুন্দর! আগের মতোই আছে, একটুও পরিবর্তন নেই! খুব দ্রুত কথা বলছে, হাত-পা নড়াচড়া করছে বেশি, ঝালমুড়ি খাচ্ছে – এই দৃশ্যটা দেখতে অদ্ভুত ভালোলাগা কাজ করে; এরকম পরিস্থিতিতে আমি কথা বলতে চাই না, কিন্তু কথা বলতে হলো, কিছু সৌন্দর্য নীরবে শুধু শুধু দেখে যেতে হয়। ভালোবাসা হচ্ছে অন্যকে তার মতো করে থাকতে দেয়া।
০৭. ০১. ১৭; শুক্রবার।।

