নিত্যের ডায়েরি


[বি. দ্র. এটি একটি ডায়েরি, যার সবকিছু (ব্যক্তি বা চরিত্রের নাম, প্রতিষ্ঠানের নাম, ইত্যাদি) কাল্পনিক, বাস্তব জগতের সাথে এর কোনো মিল নেই; তারপরেও মিল খুঁজে পেলে লেখক কোনোভাবেই দায়ী থাকবেন না; ধন্যবাদ।]
সকালে চোখ দুটি খুলতেই দেখি আটটা। সর্বনাশ! ক্লাস নয়টায়। সাড়ে আটটার বাস ধরতে হলে এখনই বাসা থেকে বের হয়ে যেতে হবে, বের হবার আগে আজ আর গোসল করা সম্ভব হয়নি; সকালে গোসল না করলে একরকমের অস্বস্তি কাজ করে, নিজেকে নিজের কাছে অচ্ছুত লাগে। আজকের ক্লাস যাতে মিস না হয় সেকারণে গতকাল রাতে সাড়ে নয়টার দিকে চশমার ফ্রেম কিনে নিয়ে এসেছি। আমার কাছে মনে হয়েছে, ঠিকমত দামদর করতে পারি না বিধায় দোকানদার আমার কাছ থেকে কিছু বেশি রেখেছে, তারপরেও কিনে নিয়েছি ক্লাস যাতে মিস না হয় এই ভয়ে; অবশ্য দোকান সবগুলো প্রায় বন্ধ হয়ে যাচ্ছে, এবং ফ্রেমটাও আমার খুব দরকার, তাই হয়তো দোকানদার একটু বেশি দাম রাখার দাবি করতে পারে; কারণ সংকটের সময়ে যেকিছুর মাধ্যমে সংকট কাঠিয়ে উঠা যায়, সেকিছুর মূল্য অনেকগুণ বেড়ে যায়। যাই হউক, এটি তেমন কোনো ব্যাপার না।
ক্লাস শেষ হলো দশটায়। একাডেমিক ভবন থেকে বের হয়ে আমি আরজ আলী মাতুব্বরের ভাস্কর্যের সামনে একটি জায়গায় বসে আছি; আমি খুব কম লোককেই অন্তর্জাত-শ্রদ্ধা করি, তন্মধ্যে উনি অন্যতম। উনি আমার শিক্ষক; পেশায় যারা শিক্ষকতা করেন, তারা অনেকেই আমার শিক্ষক নন, আমি তাদেরকে চাকুরিজীবী বলি, আমার দৃষ্টিতে তারা পাঠ্য বই পড়ানোর সরকারী বা বেসরকারী চাকুরি করেন। ঐন্দ্রিলাকে দেখি এই সময়, লাইব্রেরি বিল্ডিং-এর সামনে বসে আছে, ও সাধারণত একা থাকে না, সবার সাথে থাকে, আজ ওকে একা দেখা যাচ্ছে, এর কি কোনো কারণ থাকতে পারে? কারণ থাকতে পারে, আবার নাও থাকতে পারে। না, অবশ্যই কোনো কারণ আছে, জগতে কারণ ছাড়া কোনো কিছুই এমনি এমনি হয় না, হয়তো ওর বন্ধুরা আজকে আসেনি, ওদের সাথে ঝগড়াও হতে পারে, বা ওর এখন খুব একা থাকতে ইচ্ছে করছে। আমার মনে প্রশ্ন জাগলো, ওর সাথে কি একবার কথা বলবো? কাছে গিয়ে বসবো? না, থাক, যাকে ভালোবাসি তার সাথে দূরত্ব তৈরি করতে হয়; কাছে থাকলেই ভালোবাসা আর ভালোবাসা থাকে না, তা ভালোথাকায় পরিণত হয়ে যায়; আর যখনই ভালোথাকার চেষ্টা চলে, তখনই শুরু হয়ে যায় মানঅভিমান, ঝগড়াবিবাদ। তাই, কথা না বলাই ভালো, কথা বললেই আরো কথা বলতে ইচ্ছে করবে, এটি হচ্ছে দূরের সম্পর্ককে আপন করে নেয়ার প্রথম-সরল-কার্যকরী-চিরস্থায়ী পদক্ষেপ; আর কাছে না গিয়ে বসাই উত্তম, কারণ তাতে স্মৃতি তৈরি হবে। স্মৃতি তৈরি করা অনেক সহজ, কিন্তু স্মৃতি মুছে ফেলা অনেক কঠিন। স্মৃতি থাকলে ভালোবাসা যায় না, ভালোবাসা হচ্ছে মুগ্ধতার ব্যাপার, স্মৃতির বিষয় নয়। স্মৃতি হচ্ছে কাউকে বা কোনো কিছুকে ভালোবাসার প্রথম ও প্রধান অন্তরায়। ভালোবাসা ততক্ষণ থাকে, যতক্ষণ মুগ্ধতা থাকে; মুগ্ধতা না থাকলে তা ভালোবাসা হয় না, তা হয়ে উঠে অভ্যস্ততা ও ভালোথাকার চেষ্টা।
সাড়ে এগারোটার দিকে লাইব্রেরিতে ঠুকলাম। কিছু বই খোঁজার পর বেরিয়ে আসলাম। ‘শ্রেষ্ঠ উপন্যাস – মানিক বন্দ্যোপাধ্যায়’, ‘মানবতা ও ধর্মনিরপেক্ষতা – আহমদ শরীফ’, ‘শ্রেষ্ঠ প্রবন্ধ – যতীন সরকার’, ‘A History of Education’, ‘A Brief History of Democracy’, ‘Introduction to the Philosophy of Mathematics’ হাতের কাছে অনেকগুলো বই ও আর্টিকেল আছে, এগুলো পড়ে শেষ করতে হবে; কিছু লেখাও প্রকাশ করতে হবে – ‘যারা আমার শিক্ষক’, ‘উত্তরাধুনিক নারীবাদ বনাম সামাজিক মানুষ’, ‘স্বতন্ত্র ভাবনায় জননীতি ও বিশ্ববিদ্যালয়ের শিক্ষার্থী’, ‘Democracy for Whom?’, ‘Dehumanization and Desocialization through Deeducationalization’। কাজগুলো খুব দ্রুত শেষ করতে হবে। রাতে ডায়েরিতে ‘জানার আছে অনেককিছু’ অংশে একটি সমস্যার কথা লিখলাম, “What kind of methodology do we use for counting up the number of deaths in demography or genocide?” – এই প্রশ্নটি আমাকে করেছেন রাজীব ভাই, যার উত্তর আমার জানা নেই, এই উত্তরটা আমাকে জানতে হবে।
২৮. ১২. ১৬; বুধবার

