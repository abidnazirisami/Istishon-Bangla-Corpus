 তোমার মাঝে



প্রকৃতির রূপ দেখেছি অনেক
ভোরের বেলায়
পূর্বদিকে যখন সূর্য ওঠে
রক্তিম সূর্য।
রাতের বেলায়
তারার মেলায়
যখন চাঁদ ওঠে
রূপালী সে চাঁদ।
দিনের বেলায়
সবুজ পাতায়
যখন শিশির জমে,
কিম্বা কলকল শব্দে বয়ে যায় নদী,
অথবা যখন মৃদু ছন্দে প্রবাহমান দখিনা পবন,
সেই সৌন্দর্য অনেক দেখেছি
বার বার দেখেছি,
যখন প্রকৃতির ক্ৰন্দন গড়িয়ে পড়ে পাতার ঠোঁট বেয়ে
তখন আমি মুগ্ধ চোখে এসব দেখতাম
আজও দেখি,
প্রতিদিন দেখি,
তোমার মাঝে।
অবাক হচ্ছো?
ভাবছ?
আমার দেখা সেই রক্তিম সূর্য এখন তোমার কপালে লাল টিপ হয়ে ফোটে,
তোমার হাসির শব্দ আমার কানে বাজে নদীর কলকল হয়ে
যখন তুমি হাঁট: তোমার চুড়ি আর নুপূরের ঝংকার আমার কাছে বাতাসের ধ্বনি বলে মনে হয়,
তুমি কাঁদলে তোমার চোখ বেয়ে মাটিতে গড়িয়ে পড়া অশ্ৰুজল আমার কাছে মনে হয় পাতার ঠোঁট বেয়ে নামা বৃষ্টির জল,
তুমি ঘেমে গেলে তোমার মুখেতে যেন জমে ঘাম শিশিরের মতন,
আর যখন তোমায় নিয়ে পূর্ণিমা-রাতে বসে থাকি নদীর পাড়
পূর্ণিমার চাঁদ তোমার চোখে প্রতিফলিত হয়,
আর আমি কেবল তাকিয়ে তাকিয়ে দেখি তোমায়,
এবং তোমার মাঝে প্ৰকৃতি।

