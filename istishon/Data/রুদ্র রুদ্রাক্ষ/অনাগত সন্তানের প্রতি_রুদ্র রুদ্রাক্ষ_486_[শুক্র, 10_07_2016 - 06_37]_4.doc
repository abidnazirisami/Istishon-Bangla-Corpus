অনাগত সন্তানের প্রতি


হে অনাগত মেঘ
যে মৃত্তিকা ভালোবেসে তুমি আসবে ভাবছো
যে সবুজের বুকে স্পন্দন হবে বলে তুমি স্বপ্ন দেখছো
যে জলাশয়ে হাঁস হওয়ার মানসে তুমি বিভোর
এগুলো কিছুই তোমার নয়।
এখানে কেউই তোমার আগমনে আন্দোলিত হবেনা
অতীতের ফেলে রাখা এক টুকরো মিথ্যা বুকে চেপে,
এখানে খুনি হয়ে উঠবে সবাই।
তোমাকে খুন করতে চাইবে সবুজ
তোমাকে খুন করতে চাইবে মৃত্তিকা
তোমাকে খুন করতে চাইবে দৃশ্যত উদার জলাশয়- যদি কখনো সত্যি বলে ফেলো।
হে অনাগত মেঘ হে অনাগত সন্তান আমার
তার চেয়ে বরং তুমি এসোনা।
ভিনদেশী বাতাসে তোমার মৃত্যু মাখা আর্তনাদ আমি সইতে পারবো না।
মধ্য যুগের বর্বর জলাশয়ে তোমার করুন ডুবে মরা
আমি সহ্য করতে পারবো না।
হে অনাগত মেঘ হে অনাগত সন্তান আমার
যদি এসেও থাকো তবে চুপচাপ থেকো
ভীষণ চুপচাপ।
কেউ যেন জানতে না পারে তোমার শরীরে লুকিয়ে থাকে বৃষ্টি।
কেউ যেন জানতে না পারে একদিন তুমিই জানবে তুমিই জানাবে সমস্ত সত্য।
তুমিই যে বিদ্রোহী হয়ে উঠবে, মানিনা কোন প্রথা- কাল্পনিক সবই মিথ্যা
এই ভয়ানক শব্দগুলো যে তোমার মুখ থেকেই বের হবে একদিন-
বুঝতে দিওনা কাউকে তা।
হে অনাগত সন্তান আমার
মিথ্যা মেনে নেওয়াই নিয়ম এখোনো
ভুল মন্ত্রে দীক্ষা নিয়ে সত্যবান হওয়া প্রথাসিদ্ধ এখনও।
হে অনাগত সন্তান আমার
এই পিতার করুন আবেদন - চুপ করে থেকো
কেউ যেন বুঝতে না পারে যে তুমি বোবা নও।

