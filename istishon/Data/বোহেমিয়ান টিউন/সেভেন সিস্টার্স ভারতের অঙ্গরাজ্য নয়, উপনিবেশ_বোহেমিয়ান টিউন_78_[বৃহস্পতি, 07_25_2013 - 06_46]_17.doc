সেভেন সিস্টার্স ভারতের অঙ্গরাজ্য নয়, উপনিবেশ


মুক্তিযুদ্ধের সময় বঙ্গবন্ধু নেপালে পালিয়ে আশ্রয় নেন। কিন্তু নেপাল উনাকে গ্রেপ্তার করে পাকিস্তানিদের হাতে তুলে দেয়। না এরকম কিছু ঘটেনি। কিংবা আগরতলা ষড়যন্ত্র মামলায় বঙ্গবন্ধুকে ভারত সরকার গ্রেপ্তার করে পাকিস্তানিদের হাতে তুলে দিতে পারতো। মানবতাবাদ বলে একটা দেশের মুক্তিকামী নেতাকে কখনোই গ্রেপ্তার করে তার শত্রুদের হাতে তুলে দেওয়া হয়না।
অনুপ চেটিয়া একটা জাতির মুক্তি আন্দোলনের নেতা। কোনো সন্ত্রাসী নয়। কিন্তু বন্দী বিনিময় চুক্তির আওতায় শীর্ষ সন্ত্রাসী সুব্রত বাইনের বিনিময়ে আমরা তাকে ভারতের হাতে তুলে দিচ্ছি! অথচ বন্দী বিনিময় চুক্তি সচরাচর সন্ত্রাসীদের জন্য ব্যবহৃত।
উলফার (ইউনাইটেড লিবারেশন ফ্রন্ট অব আসাম) প্রতিষ্ঠাতা সাধারণ সম্পাদক অনুপ চেটিয়া ১৯৯৭ সালে মোহাম্মদপুর থেকে ডিবি পুলিশের হাতে গ্রেপ্তার হয়। অবৈধ ভাবে বাংলাদেশী পাসপোর্ট স্যাটেলাইট ফোন বিদেশী কারেন্সি থাকার অভিযোগে তার বিভিন্ন মেয়াদে সাজা হয়। ২০০৩ সালে তার প্রথম মেয়াদে সাজা শেষ হলেও হাইকোর্ট বিশেষ কারণে তাকে আটকে রাখার নির্দেশ দেয়। বিশেষ কারণ আর কিছুই নয়, ভারতকে খুশি রাখা। দীর্ঘ ১৬ বছর একটা জাতির মুক্তি আন্দোলনের নেতাকে অন্যায় ভাবে আটকে রাখার পর আমরা তাকে তার প্রতিপক্ষের হাতে তুলে দিচ্ছি সন্ত্রাসী হিসেবে! তিনি এর আগে ২০০৩ সালে বাংলাদেশের কাছে রাজনৈতিক আশ্রয় চেয়ে আবেদন করেছিলেন। দীর্ঘ ১০ বছর এই আবেদন পেন্ডিং থাকার পর কিছুদিন আগে তিনি নিজেই সেটা প্রত্যাহার করে নিয়েছেন।
এর আগে আমরা উলফা চেয়ারম্যান অরবিন্দ রাজখোয়াকে গ্রেপ্তার করে অত্যান্ত গোপনীয়তায় ভারতের হাতে তুলে দেই। এই খবর ভারতীয় মিডিয়ায় প্রকাশের আগে বাংলাদেশীরা জানতোও না। রাজখোয়া অনুপ চেটিয়াদেরকে রাজনৈতিক আশ্রয় দেওয়ার সাহস না থাকতে পারে, কিন্তু তাদেরকে নিরাপদে অন্যত্র চলে যাওয়ার সুযোগটা আমরা অন্তত করে দিতে পারতাম।
ভারতকে খুশি রাখার জন্য আমরা প্রয়োজনে নিজের প্যান্ট খুলতে পারি। বিরাট ঝুঁকি নিয়ে তাদেরকে ট্রানজিট দিতে পারি কিন্তু সামান্য তিস্তা চুক্তি করতে পারি না। মমতা বন্দ্যোপাধ্যায় পরম মমতায় সেটা প্রত্যাখ্যান করেন। তারা টিপাইমুখে ফারাক্কায় বাঁধ দেয়। কারণ ভারত আমাদের বন্ধুপ্রতিম রাষ্ট্র!
উত্তর পূর্ব ভারতের সেভেন সিস্টার্স নামে পরিচিত রাজ্য গুলো হচ্ছে নাগাল্যান্ড, মণিপুর, মিজোরাম, আসাম, ত্রিপুরা, মেঘালয় ও অরুণাচল। ভারতে এরা চরম বৈষম্যের শিকার। উলফার মত আরো বেশ কিছু সংঘঠন এখানে স্বাধীনতার জন্য আন্দোলন করে যাচ্ছে।
এসব রাজ্য কখনোই ভারতবর্ষের অন্তর্ভূক্ত ছিলোনা। এ অঞ্চলে আর্য আগ্রাসনকারীরা দখল নিলেও তারা কখনোই ব্রহ্মপুত্র পূর্ব পার্শ্বে উত্তর-পূর্ব ভারতে পৌঁছাতে পারেনি। নাগারা প্রথম ভারতের সাথে অঙ্গীভূত হতে অস্বীকার করে ভারতের স্বাধীনতার আগেরদিন ১৯৪৭ সালের ১৪ আগস্ট নিজেদের স্বাধীনতা ঘোষণা করে। কিন্তু কাজ হয় না। তাদের মুক্তিকামী সংঘঠন নাগা ন্যাশনাল কাউন্সিলের (NNC) উদ্যোগে ১৯৫১ সালের মে মাসে নাগাল্যান্ডে একটি স্বতঃস্ফূর্ত গণভোট অনুষ্ঠিত হয়। এ গণভোটের মাধ্যমে নাগারা স্বাধীনতার পক্ষে সম্পূর্ণ সমর্থন জানায়।
বার্মা মনিপুর আক্রমণ করবে এজন্য দূর্বল মনিপুরী রাজা ব্রিটিশ ভারতের সাহায্য চায়। এ সুযোগে এ অঞ্চলে ব্রিটিশ শাসনের দেড়শ বছর পর প্রথমবারের মত ব্রিটিশরা মনিপুর দখল করে। একটা মৈত্রি চুক্তির মাধ্যমে এরা ব্রিটিশ ভারতের অন্তর্ভূক্ত হলেও স্বায়ত্বশাসিত ছিলো। এরপর ব্রিটিশরা আসাম দখল করে উত্তর পূর্ব ভারতের বিভিন্ন জনপদ নিজেদের অধীনে নেয়। ভারতের স্বাধীনতার মাত্র ১৯ বছর আগে ১৯২৮ সালে ঐ অঞ্চলের বাকি স্বাধীন জাতিগুলোর সাথে ব্রিটিশরা মৈত্রি চুক্তির মাধ্যমে তাদেরকে স্বায়ত্বশাসন দিয়ে নিজেদের অন্তর্ভূক্ত করে নেয়। তারপরও স্বাধীন থেকে যায় ত্রিপুরা! 
স্বাধীনতার দুই বছর ১৯৪৯ সালে ভারত ত্রিপুরা দখল করে। সাথে সাথে এখনে প্রচুর অভিবাসন ঘটায়। ভারতের সঙ্গে অঙ্গীভূত হওয়ার তিন দশকের মধ্যে তারা নিজভূমে সংখ্যালঘু সম্প্রদায়ে পরিণত হয়। তিন দশকে একটি স্বয়ংসম্পূর্ণ গোষ্ঠি পরিণত হয় শেকড়বিহীন জাতিতে।
ভারত শুরু থেকে এসব রাজ্যের সাথে উপনিবেশের মত আচরণ করে। ভূমি মালিকানার যথাযথ দলিলপত্র নেই এ অজুহাতে আসামের মূল আদিবাসী বোড়ো জনগোষ্ঠীকে উচ্ছেদ করে। ভাষা শিক্ষা ও কর্মসংস্থান নীতিতেও তারা চরম বৈষম্যের শিকার। এর তীব্র প্রতিবাদে স্বাধীন বোড়োল্যান্ডের দাবিতে উলফা সহ আসামে বিভিন্ন স্বাধীনতাকামী গোষ্ঠীর জন্ম হয়।
মণিপুরে ভূমি ও রাজস্ব আইনে মণিপুরীদের জন্যই পাহাড়ি অঞ্চলে ভূমি কেনার নিষেধাজ্ঞা দেয়! উল্টা বহিরাগদের জন্য এখানে জমি কেনায় বিশেষ সুবিধা প্রদান করে!
এসব মুক্তিকামী জাতিকে দমিয়ে রাখার জন্য ভারত এ অঞ্চলে বিরাট সামরিক শক্তি নিয়োগ করে। সামরিক বাহিনীকে খুন ধর্ষন গুম হত্যা সবকিছু বৈধতা দেওয়ার জন্য ১৯৫৮ সালের ২ সেপ্টেম্বর ভারতের পার্লামেন্ট ‘আর্মড ফোর্সেস স্পেশাল পাওয়ার অ্যাক্ট’ বা সশস্ত্র বাহিনীর বিশেষ ক্ষমতা আইন পাস হয়। এই আইনে সুরক্ষিত হয়ে তারা বিচ্ছিন্নতাবাদী নির্মূল অভিযানের নামে অপারেশন অল ক্লিয়ারের মত ভয়াবহ তান্ডবলীলা চালায়। আপনার বোনকে ধর্ষণ করছে কিংবা আপনার ভাইকে প্রকাশ্যে হত্যা করলেও আপনি আর্মড ফোর্সেস স্পেশাল পাওয়ার এক্টের কারণে কোনো বিচার চাইতে পারবেন না! এমনকি ২০০৭ সালের ১২ জানুয়ারি ভারতীয় সেনাবাহিনীর পক্ষ থেকে জানানো হয়, তারা প্রচলিত নিয়মের বাইরে এখানে আরেক ধরনের যুদ্ধ চালাচ্ছে। যার নাম দিয়েছে সাব কনভেনশনাল ওয়ারফেয়ার বা অপ্রচলিত যুদ্ধাবস্থা।
সেভেন সিস্টার্স জাতিগুলোর রয়েছে দীর্ঘ আন্দোলন সংগ্রামের ইতিহাস। ভারত তাদের স্বাধীনতা দিবে কিনা এটা তাদের অভ্যন্তরীন ব্যাপার। কিন্তু নৈতিক কারণে আমি এদের পাশে থাকবো। যেমনটা আছি স্বাধীনতাকামী প্যালেস্টাইনের পাশে।
আমরা একটা আহাম্মক জাতি। দুঃখিত অনুপ চেটিয়া, আপনি ভুল যায়গায় এসে পড়েছেন!

