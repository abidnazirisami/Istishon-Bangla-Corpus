একজন খুনীর জবানবন্দী


আশ্চার্য জনক হলেও সত্য আমি একদিন একজনরে হত্যা করার চেষ্টা করছিলাম ! ঘটনা আরো ১৯ বছর আগে নার্সারিতে পড়ার সময়কার । তখন আমি আর আমার সমবয়সী কাজিনরে আমার এক চাচী পড়াইতো । চাচী নিজেই তখন কলেজে পড়তো । একদিন পড়ানোর সময় আমাদের ২ জনকেই চাচী ভালো মত মাইর দিছে । পরদিন আমরা ২ কাজিন স্কুল থেকে আসার পথেই আলোচনা সাপেক্ষে সিদ্ধান্তে চলে আসছি যে, পৃথিবীতে থাকার চাচীর আর কোনো অধিকার নাই। যত দ্রুত সম্ভব উনাকে পৃথিবী থেকে সরিয়ে দিতে হবে । কিভাবে কাজটা করা হবে এই প্লান ১০ মিনিটের ভিতর রেডি করে ফেলছি এবং ঐদিন বিকালেই অপারেশন চালানোর সিদ্ধান্ত নিলাম ।
বিকালের দিকে চাচীর রুমে গিয়ে দেখি চাচী ঘুমাইতেছে । বুঝে গেলাম সফলভাবে কার্য সম্পাদনের সুযোগ এটাই। কোনো ভুল করা যাবেনা । এগুতে হবে প্লান অনুসারে স্টেপ বাই স্টেপ । তখন আমাদের ২ জনের হাতে ২ টা পিস্তল । মেশিন যেহেতু রেডি বুকে সাহস পাচ্ছি । কিন্তু সমস্যা হলো ট্রিগারে টান দিলে পিস্তলে হেব্বি জোরে মিউজিক বাজা শুরু হয় ! ব্যাপার না, যত মুসকিল তত আসান । আমরা পিস্তল থেকে ব্যাটারি খুলে রাখছি । তারপর পা টিপে টিপে চাচীর রুমে গিয়ে খুব কাছ থেকে ২ কাজিন মিলে উনাকে কতক্ষন ফায়ার করি । এরপর মৃত্যু নিশ্চিত হইছে কিনা এইটা দেখা জন্য উনাকে একটা গুতা দিতেই উনি চিৎকার দিয়ে উঠছেন "এই বিরক্ত করিস না এখন ঘুমাইতেছি, অন্যদিকে গিয়ে খেল"

