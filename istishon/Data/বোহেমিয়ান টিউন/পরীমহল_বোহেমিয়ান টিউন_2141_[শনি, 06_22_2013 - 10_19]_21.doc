পরীমহল


পরীমহল নামের একতলা বাড়িটা শহরতলির শেষ মাথায়। জীর্ণ বললে যতটুকু পুরোনো বোঝায় বাড়িটা তার থেকেও পুরোনো। এখানে নিঃশ্বাসের শব্দও প্রতিধ্বনি হয়ে ফিরে আসে। বাড়িটা বুড়ো অমলেন্দুর। ভদ্রলোক একা থাকেন। অথচ এককালে এই বাড়িতে লোকে গমগম করতো। এখন আর এদিকটা কেউ মাড়ায় না। কারণ মানুষ হয়তো নিঃসঙ্গতা উপভোগ করে, কিন্তু নিস্তব্ধতা নয়। তারপরও প্রতিদিন কেউ একজন সন্ধ্যা নামার অপেক্ষায় থাকে। সন্ধ্যায় পরীমহলে বাতি জ্বলবে। আর রাস্তার ওপাশের আরেকটা বাড়ির জানালা দিয়ে তাকিয়ে থাকে কোন এক বুড়ো পরী। ঝাপসা চোখে আলোটা দেখে খুশি হয়। কারণ কোথাও কেউ একজন বেঁচে আছে।

