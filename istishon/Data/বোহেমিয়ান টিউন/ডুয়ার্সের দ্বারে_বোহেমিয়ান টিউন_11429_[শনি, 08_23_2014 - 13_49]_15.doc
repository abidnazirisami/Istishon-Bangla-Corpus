ডুয়ার্সের দ্বারে


ঘুম ভাঙ্গতেই বাসের জানালা দিয়ে তাকিয়ে দেখি ধবধবে সাদা একটা নদী। মনে হচ্ছে নদীতে পানি নাই সব দুধ। যতদূর চোখ যায় বিস্তৃত মাঠ ঝোপঝাড় আর কয়েকটা গাছ। তখনো ভোরের আলো ফোটে নাই। শেষ রাতের আবছায়ায় ব্যাপারটা স্বর্গীয় মনে হল। ধাক্কা দিয়ে বন্ধুর ঘুম ভাঙিয়ে দৃশ্যটা দেখানো কর্তব্য মনে করলাম। আমরা চলেছি হিমালয়ের পাদদেশে মহানন্দা তীরের শহর শিলিগুড়ির উদ্দ্যেশ্যে, গন্তব্য ডুয়ার্স।
ট্যুর প্ল্যান হচ্ছে শিলিগুড়ি নেমে সন্ধ্যার আগে চালসা চলে যাওয়া। চালসা ডুয়ার্সের কেন্দ্রস্থল। ডুয়ার্স হিমালয়ের পাদদেশে বিশাল ঘন জঙ্গল। কয়েকটা জঙ্গল আছে এখানে, আয়তন এক দেড়শ বর্গ কিঃমিঃ করে। বাঘ হাতি ভাল্লুক বাইসন মুয়ূর এখানকার সংখ্যাগরিষ্ঠ অধিবাসী। মানুষ এখানে সংখ্যালঘু। কাছেই মেঘ নদী পাহাড় পাথর আর বরফের শহর দার্জিলিং। বাসে যাকে জিজ্ঞাস করি সবার এককথা, সন্ধ্যায় চালসা যাওয়া উচিত হবেনা, ডাকাত আর জন্তু জানোয়ারের ভয় আছে! ফোন দিলাম বন্ধু অভিশপ্ত হৃদয় (রাজা) ভাইকে। বাড়ি মালদহ, ডুয়ার্স উনার হাতের তালুর মত চেনা। ভীনদেশী একজনের কাছ থেকে এরকম সাহায্য পাবো ভাবি নাই। পরবর্তী কয়েকদিনে উনার সাহায্যের কথা ভোলা যাবে না!
শিলিগুড়ি পৌঁছাতে বিকেল হয়ে গেছে। রাতটা এখানে কাটিয়ে দিলাম। রাতের মধ্যে রাজা ভাই সব ব্যাবস্থা করে ফেললেন। বললেন চালসাতে গিয়ে দেখা করতে হবে মিথুন ভাইয়ের সাথে, থাকা ঘোরাঘুরির সব ব্যাবস্থা উনি করবেন। পরদিন দুপুর একটা নাগাদ আমরা চালসাতে। চা বাগান দিয়ে ঘেরা ছোট্ট একটা বাজার, এরপর জঙ্গল শুরু। হিন্দি আর নেপালী ভাষা এখানে চলে সমানতালে, বাংলা একটু পিছিয়ে। দুপুরের খাওয়া শেষে বিকেলটা ধারে কাছে ঘোরাঘুরির জন্য বরাদ্দ। ড্রাইভার কাম গাইড হচ্ছেন সঞ্জীবদা। জাস্টিন বিবারের গান বাদ দিলে বলা যায় তার মিউজিক সেন্স চমৎকার।
সানতালেখোলা, চা বাগান মেঘ পাহাড় বন সামসিং এরিয়া পেরিয়ে মুখচোরা একটা পাহাড়ী নদী। বৃষ্টি ভেজা আবহাওয়ায় পিচঢালা নরম রাস্তা। জায়গাটা তীব্র সুনশান। নেপালী ভাষায় সানতালে মানে কমলা, খোলা মানে স্ট্রীম। পথে কমলা বাগানও চোখে পড়বে। বড় পাথরে ভর্তি তীব্র খরস্রোতা পাহাড়ি নদী। চওড়া পনের বিশ ফিটের মতো। পাহাড় থেকে নেমে আসা কাঁচের মত স্বচ্চ ঠান্ডা পানি। পা ডুবিয়ে বসে থাকতে পারেন কিছুক্ষন। নদীর উপর ছোট্ট ঝুলন্ত ব্রিজ। বৃষ্টিভেজা পড়ন্ত বিকেলে পেছনে পাহাড় আর সামনে নদী রেখে ব্রিজের উপর দাঁড়িয়ে থাকতে খারাপ লাগবেনা।
রকি আইল্যান্ড, পাথরের রাজ্য। সানতালেখোলার কাছেই, আট দশ কিঃমিঃ এর মধ্যে। এক দিকে পাহাড় অন্য দিকে নদী। পুরা ডুয়ার্স জালের মত নদী দিয়ে ঘেরা। শত শত নদী শাখা প্রশাখা উপশাখা ঝিরি, কোন নদীই পঞ্চাশ ফিটের বেশি চওড়া না। তবুও তীব্র স্রোত, স্রোতে পড়লে মৃত্যু অনিবার্য। বর্ষায় রকি আইল্যান্ড যাওয়ার পথটা বিপজ্জনক, কিন্তু ভয়ঙ্কর সুন্দর। পাথরধস হতে পারে যে কোন সময়। উঁচু খাড়া পাহাড়ের গায়ে মাথায় লেগে আছে বড় পাথর। কিভাবে আঁটকে আছে এটাই বিষ্ময়। এক একটা পাথর পঞ্চাশ একশ টন হবে, কোনটা দেড় দুইশ টন। এসব পাথর মাঝেমাঝে ঝরে পড়ে। কোনটা অর্ধেক পথে আঁটকে যায়, কোনটা নিচের নদীতে। দেখতে দেখতে আমরা চলে এসেছি রকি আইল্যান্ডের কেন্দ্রস্থলে। একটা ব্রিজ, দুই পাড়ে কয়েকঘর বসতি, কয়েকটা দোকনপাট, আর নিচে মায়াবী মৃত্যুর হাতছানি দিয়ে ডাকছে ভয়ঙ্কর খরস্রোতা নদী। পাড়ে বেশ কিছু সতর্কবার্তা, পাথরের গায়েও লিখা 'নদীর পানিতে পা দিবেন না'। পানিতে পা দেওয়া মানেই যে মৃত্যু সেটা দেখলেই বোঝা যায়। তারপরও বাঙালি মন, বাধা নিষেধ দেখলে কাজটা আরো বেশি করতে ইচ্ছে করে। বিসমিল্লাহ বলে পাথরে বসে পানিতে পা ডুবায়ে দিলাম। হিমালয়ের বরফ গলা কনকনে ঠান্ডা পানি আর ভয়ঙ্কর স্রোত। তারপর দুই বন্ধু মিলে কয়েকটা ছবি। তার আবার ছবি উঠানোর বাতিক আছে। যেখানে যাবে প্রথমে ঝটপট ছবি উঠায়ে ফেলবে। কেউ তার ছবি না তুলে দিলে প্রয়োজনে সেলফি তুলবে। এখানে বেশিক্ষণ থাকা উচিত না, চলেন লালিগুরাস যাই। এরপর চা বাগানের বুক চিরে একটানে লালিগুরাস। পাহাড়ের মাঝখানে একটা গভীর খাদ, নদীর মত এঁকেবেঁকে চলে গেছে। পাঁচ সাতশ ফিট গভীর আর হাজারখানেক ফিট চওড়া। চাইলে হেঁটে নিচে নামা যায়, অনেকক্ষণ লাগবে। হাতে সময় নাই, সন্ধ্যা নেমে গেছে ফিরতে হবে।
ডুয়ার্স এসে স্থানীয় খাবার মোমো খেতে ভুলবেন না। কৃষ্ণদা'র দোকানের মোমো সবচেয়ে বিখ্যাত। এটা চালসাতেই। এই তথ্যটা আপনাকে অনেকেই দিবে। কিন্তু যে তথ্যটা আপনাকে কেউ দিবেনা সেটা হচ্ছে, আদিবাসী কৃষ্ণদার সুন্দরী একটা মেয়ে আছে! বেশিরভাগ সময় সে দোকানে বসে থাকে, আর পায়ের উপর পা তুলে ফেসবুক গুতায়। এরকম সুন্দরীর দিকে তাকিয়ে ভাপ উঠা গরম মোমো খেতে অমৃতের মত লাগবে।
আবার অভিশপ্ত রাজা ভাই। চালসাতে থাকবো না বলায় থাকার ব্যাবস্থা করলেন লাটাগুড়িতে। চালসা থেকে পঁচিশ কিঃমিঃ দূরে। সেখানে গিয়ে দেখা করতে হবে পাশা খাঁ'র সাথে। ভদ্রলোকের একটা কটেজ আছে, রুমও খালি, আমাদের জন্য স্পেশাল ডিসকাউন্ট। লাটাগুড়ি জায়গাটা জঙ্গলের মাঝখানে। কিছু দোকনপাট আর কয়েকটা কটেজ। চারদিকে ভয়ঙ্কর জঙ্গল। গরুমারা ন্যাশনাল পার্ক। জঙ্গলের বুক চিরে আসাছে চালসা থেকে লাটাগুড়ির রাস্তা। এই রাস্তায় কেউ হাঁটাতো দূরের কথা, বাইক নিয়ে আসারও সাহস করেনা। বাইক নিয়ে এলে জিপ বা অন্য গাড়ির পেছন পেছন আসে। হাতি বাঘ বাইসন কিছু এটাক করলে যেন আত্নরক্ষার সময় পাওয়া যায়। হাতি এখানকার সাক্ষাত যমরাজ। আমাদের দূর্ভাগ্য আমরা জঙ্গলে ঢুকতে পারিনি। এপ্রিল থেকে সেপ্টেম্বর পর্যন্ত জঙ্গলে ঢোকার অনুমতি নাই। এটা প্রজনণ মৌসুম, তাছাড়া জঙ্গল এত ঘন হয়ে যায়, পাঁচ হাত দূরের জিনিসও দেখা যায়না। বছরের বাকিটা সময় সরকারের অনুমতি নিয়ে ঢোকা যায়, তখন তাদের পক্ষ থেকে আপনার সুরক্ষার জন্য প্রশিক্ষণপ্রাপ্ত জঙ্গল সাফারি দিয়ে দিবে, সাথে আর্মস।
খুব ক্লান্ত। রুমে ঢুকে ব্যাকপ্যাক রেখে বাথরুমে শাওয়ারের নিচে দাঁড়িয়ে রইলাম অনেকক্ষণ। ক্লান্তি ঝেড়ে সামনের দোকানে গিয়ে দুজন মিলে দুই কাপ আগুন গরম চা। এবার রাতে ঘুমানোর প্রস্ততি। কিন্তু ঘুমানো যাবেনা, আজকে শ্রাবণের পূর্ণিমা। জোছনা দেখার জন্য রাত এগারোটায় রুম ছেড়ে কটেজের লনে চলে আসছি, আকাশে মেঘের জন্য কিছুই দেখা যাচ্ছেনা, যেকোন মূহুর্তে বৃষ্টি নামবে। বাইরে কয়েকটা লাইট, আলো বেশিদূর যায়না, তারপরই ঘন অন্ধকার। সামনে রাস্তা আর চারদিকে জঙ্গল। ভয়ে গা চমচম করছে। শুধু মনে হচ্ছে ঐপাশে চিতা নিঃশ্বাস ফেলছে, ঐদিকে হাতি, যেকোন মূহুর্তে ঝাঁপিয়ে পড়বে। নিশাচর প্রাণীরা হিংস্র হয়। বারান্দায় উঠে আসছি। বন্ধু ভালো গান গায়, তারপর খালি গলায় একটা গান। সকাল সাতটায় ঘুম ভাঙ্গছে। জানালা দিয়ে উকি দিয়ে দেখি রাস্তায় একটা জিপ দাঁড়িয়ে আছে। ড্রাইভারের ইশারায় বুঝলাম আমাদের জন্যই অপেক্ষা করছে। আগেরদিন রাতে বলে রাখছি। তাড়াতাড়ি ফ্রেশ হয়ে বের হতে হবে। গন্তব্য মেঘের রাজ্যে, মংপু কালিম্পং হয়ে লাভা।
 অঞ্জনের গান মনে পড়ছে "তিস্তা নদীর ধার ধরে সোজা হিমালয়/ স্বপ্ন দেখে সে যদি কোনদিন তার স্বপ্ন সত্যি হয়/ কিছুটা তোমার সে কী কিছুটা আমার মত নয়?" সেভক ব্রিজ পার হতেই তিস্তা নদী। হিমালয় থেকে নেমে আসা তিস্তা। তীব্র স্রোত কিন্তু পানি ঘোলা। দার্জিলিং জলপাইগুড়ির পুরো এরিয়ায় অন্তত শ'দুয়েক নদী চোখে পড়ছে, একমাত্র এই নদীটার পানি ঘোলা। এরপর শুধু পাহাড়ের গায়ে চড়ে উপরে উঠা। তিস্তাও সঙ্গ দিয়েছে কালিম্পং পর্যন্ত।
মংপুতে আমি। মংপু নামটা কোথাও যেন শুনছি এরকম মনে হচ্ছিল। সারারাত বৃষ্টি হইছে, ভেজা আবহাওয়া। পাহাড়ের গর্তে মেঘ। একবার পাহাড় চূড়ায় তো আবার খাদে। জীপ চলছেই। প্রতিটা বাঁকই নতুন, নতুন সৌন্দর্য। কোথাও বানরের ঝাঁক তো কোথাও পাশের পাহাড় থেকে ঝর্ণার জল রাস্তার উপর দিয়ে গড়িয়ে পড়ছে। দুপুর বারোটা নাগাদ আমরা পাহাড় চৃড়ায় রবীন্দ্রভবনের সামনে। সুনশান। গেট পেরিয়ে ভিতরে গিয়ে দেখি একজন পূজো দিচ্ছেন। কেয়ারটেকার কাম ইনচার্জ কাম গাইড কাম একজন রবীন্দ্রভক্ত। হিন্দিতে জিজ্ঞেস করলেন কোথায় থেকে এসেছি? জুতা ছেড়ে বারান্দায় পা রাখতেই মনে পড়লো, মৈত্রয়ী দেবীর লেখা "মংপুতে রবীন্দ্রনাথ"তো অনেক আগেই পড়েছি! গত দুইদিনে কেন একবারও মাথায় আসেনি!? এটা মৈত্রয়ী দেবীর বাড়ি। ন হন্যতে'র মৈত্রয়ী দেবী! তার স্বামীর কোয়ার্টার। এখন সংরক্ষিত সব আসবাব অবশ্য রবীন্দ্রনাথের। উনি এখানে চারবার এসেছেন। এলে দুই একমাস থাকতেন। সাড়ে পাঁচ ফিট বাই সাড়ে তিন ফিটের একটা বক্স খাট। তখনকার হিসেবে মাত্রাছাড়া আধুনিক! আমার মাথায় ঘুরছে খাট এত ছোট কেন! গাইডকে জিজ্ঞেস করতেই বললেন ভালো প্রশ্ন! গুরুদেব এখানে শেষ বয়সে এসেছেন, তখন উনি কিছুটা কুঁজো, বড় খাটের দরকার ছিলনা। প্রায় সব আসবাব ছেলে রথীন্দ্রনাথের ডিজাইন করা। বাথরুম দেখে আরো অবাক, এর ডিজাইন রবীন্দ্রনাথের। ঐ আমলে বাথটাব। এমন ভাবে ডিজাইন করা এক পাশে ঠান্ডা পানি অন্যপাশে গরম পানি ঢালার ব্যাবস্থা। দুই পানি পরিমাণমত মিশে মূল বাথটাবে আসবে। ঘরের দেয়ালে কিছু দূর্লভ ছবি, নষ্ট হয়ে যাচ্ছে। সামনে বারান্দা। সিড়ির কোনায় একটা মালতীলতা। এই বারান্দায় বসেই উনি "এই মালতীলতা দোলে" গানটা লিখেছিলেন। ছোট্ট উঠান, রেলিং, এরপর গহীন খাদ, মেঘ। যথন তখন মেঘ উড়ে আসতে পারে বারান্দায়। রবীন্দ্রনাথ যেখানেই যেতেন সবকিছুর একটা নাম দিয়ে দিতেন। সে কলমদানি হোক বা গাছ কিংবা মানুষ। বাড়ির বেশিরভাগ বৈশিষ্টপূর্ণ গাছের আলাদা নাম আছে। ইনচার্জ কাম গাইড ভদ্রলোক নিজেও ভালো ছবি আঁকেন। ফেরার সময় বন্ধুকে একটা ছবি গিফট করছেন, দুঃখের বিষয় ছবিটা দেশে ফেরার আগেই বৃষ্টিতে ভিজে নষ্ট হয়ে গেছে। আর পুরা সময়টায় গাইডকে একবারের জন্যও 'রবীন্দ্রনাথ' বলতে শুনিনি, 'গুরুদেব'। অনেকদূর যেতে হবে, মংপুকে বিদায় বলার সময় হইছে।
আবারও তিস্তা। সেই সাদা মেঘ, সবুজ প্রকৃতি, বৃষ্টিভেজা কালো পিচঢালা নরম পাহাড়ি রাস্তা। দুই পাশের প্যানেরোমা, মাতাল সৌন্দর্য! মংপু থেকে কালিম্পং যাওয়ার রাস্তাটা ছবির মত। মেঘ ভেসে বেড়াচ্ছে এখানে সেখানে, হাত বাড়ালেই ছোঁয়া যাবে দূরত্বে। রাস্তার একপাশে পাহাড় অন্যপাশে খাদ, খাদের পর আবার পাহাড়। একটু পরপর ঝর্ণা। বড় একটা ব্রিজের উপর দিয়ে তিস্তা পার হতে হবে। যায়গাটার নাম তিস্তা বাজার। জিপ থেকে নেমে গেলাম। ব্রিজের উপর থেকেই বোঝা যায় ভয়ঙ্কর স্রোত। বন্ধু কোনভাবেই নদীতে নামবে না। আমি ভাবলাম না নামলে জীবন বৃথা! রাস্তা থেকে প্রায় তিনশ ফিট নিচে নদী। নামার পথটা একটু রিস্কি, পাড়ে মাটি নাই, চুনা পাথরের মত পাথর। বৃষ্টিতে ভিজে নরম হয়ে আছে। যেকোন মূহুর্তে ধ্বস হতে পারে। পা ফেলতে হয় সাবধানে। নয়তো একেবারে নদীতে, যেখানে স্রোতের বেগ সত্তর আশি মাইল! শেষ পর্যন্ত নিচে নামছি। হাত মুখ ধুইছি। তীব্র স্রোত এবং কনকনে ঠান্ডা, আর পানিতে মোটা বালি। কিছুক্ষণ দাঁড়িয়ে চারপাশটা দেখে আবার উঠে আসছি।
রাস্তা দুইভাগ হয়ে গেছে। একটা গেছে সিকিমের রাজধানী গ্যাংটকের দিকে। চল্লিশ কিঃমিঃ গেলেই গ্যাংটক, কিন্তু গ্যাংটক যেতে কেন্দ্রীয় স্বরাষ্ট্র মন্ত্রনালয়ের বিশেষ অনুমতি লাগে। গ্যাংটকে গন্ডগোল, আমরা কালিম্পংয়ের রাস্তাতেই আছি। পাহাড়ের গায়ে গায়ে বাড়ি। ইট বালি কাঠ দিয়ে বানানো ছবির মত বাড়ি। পুরো পথে রাস্তার ধারে রেলিং দেয়া। খাদের ধারের রেলিংটা! আপনার মন চাইবে এখানেই নেমে পড়ি। কেউ যদি জিজ্ঞেস করে উত্তর পূর্ব ভারতে দেখার কী আছে, আমার এক কথা, সুন্দরীরা আছে! বউ বান্ধবী নিয়ে যেতে চাইলে নিজ দায়িত্বে নিয়ে যাবেন!
বাঁকটা পেরোলেই কালিম্পং। এখানে নেমে শহরটা দূর থেকে একপলক দেখতে পারেন। পাহাড়ে পাহাড়ে ছড়িয়ে থাকা শহর। একটানে চলে আসছি পাইনভিউ নার্সারিতে। এশিয়ার অন্যতম বৃহৎ ক্যাটটাসের বাগান। কিছুক্ষণ সময় কাটিয়ে অন্যপ্রান্ত দিয়ে আবার শহরে ঢুকছি। শংকর হোটেলের খোঁজ নেওয়া হয় নাই। ভাড়া টুরিস্ট লজের থেকে কম কী বেশি জানতে পারি নাই। রাতে থাকলে অবশ্যই খোঁজ নিতাম। এখানে তিব্বত ভূটানের সংস্কৃতির ছাপ। মেঘ ভেসে বেড়াচ্ছে শহরের মধ্যে। পেপার কাপে ধোঁয়া উঠা এককাপ চা নিয়ে শহরময় হাঁটতে থাকলাম। এটা ঠান্ডায় বেশ কাজে দিছে। আবার গাড়িতে উঠছি। সেখান থেকে ডেলো। মেঘের মধ্যে ডুবে থাকা ছিমছাম গোছানো একটা বাগান। দিনের শেষ গন্তব্য মেঘের ভিতর ডুবে থাকা শহর লাভা!
লাভা পৌঁছাতে প্রায় বিকেল। কিন্তু প্রকৃতি দেখে বোঝার উপায় নেই এটা সকাল দুপুর ভোর কী সন্ধ্যা। শহরটাই ডুবে আছে মেঘের রাজ্যে। দিনেই বাড়িঘরে বাতি জ্বলছে। একশ গজ দূরের জিনিসও দেখা যায়না। দশ পনেরোটা বাড়ির ছোট্ট শহর। প্রত্যেকটা বাড়ি আবার গেস্ট হাউজ। এক বা একাধিক রুম টুরিস্টদের কাছে ভাড়া দেয়। বেশিরভাগ বাড়ি দোতলা, নিচতলায় একটা দোকান থাকবে। দোকানদার হবে বাড়ির মালকিন। শেষ মাথায় পাহাড়ের আরো উঁচুতে বুড্ডিস্ট কালচারাল ইন্সটিটিউট। ফিরতে হবে। তারপর শুধু নেমে যাওয়া। পাইন দেবদারু গাছের ফাঁক গলে একেবেঁকে যাওয়া রাস্তা ধরে আবার সেই লাটাগুড়ি।
জিপ থেকে নেমে নিজের শরীরকে টেনে কোনমতে কটেজের রুমে ঢুকালাম। ক্লান্তিতে বিধ্বস্ত অবস্থা। বিছানায় গা এলিয়ে দেওয়ার আগে গোসল করা দরকার। রাতে দুই বন্ধু মিলে সিদ্ধান্ত নিলাম কালকে কোথাও যাবোনা। অনেক বেলা পর্যন্ত ঘুমাবো। ঘুম থেকে উঠে ফ্রেশ হয়ে ডুয়ার্সকে বিদায় বলে শিলিগুড়ির বাস ধরবো। অভিশপ্ত রাজা ভাইয়ের যন্ত্রনায় পুরা প্লান মাটি হয়ে গেলো! উনি বললেন দিনটা যখন ইন্ডিয়াতেই আছেন ঘুরাঘুরি করে কাটান, সময়টা কেন নষ্ট করবেন!? উনার কথাটা মাথায় খচখচ করছে। রাতের প্লান বাদ দিয়ে সকালে ঘুম থেকে উঠে রওয়ানা দিলাম ঝালং হয়ে বিন্দুর দিকে।
পাবলিক বাস, চান্দের গাড়ির মত গাড়ি। সকাল বাজে দশটা, তারপরও এটাই নাকি লাস্ট গাড়ি! অর্ধেক পথ যাওয়ার পর ছাদে উঠে গেলাম। চারপাশ দেখতে দেখতে যাওয়া। উপরে আগে থেকে বসে আছে দুই নেপালী তরুণী। ঘন্টা দুয়েকের ভিতর চলে আসছি ঝালং। পাথর পাহাড় আর পাহাড়ি নদীর সফেদ সৌন্দর্য। এখানে নামবো না, একেবারে বিন্দু। ঝালং থেকে বিন্দু যাওয়ার রাস্তাটা ইন্ডিয়ান বর্ডার ঘেঁষে। একপাশে পাহাড়, নেমে আসা ঝর্ণা, রাস্তা, রাস্তার ধার ঘেঁষে চিপচিপে পাহাড়ি নদী। বিন্দু মূলত নদীটার উপর বাধ দেওয়া একটা ব্যারেজ। ইন্ডিয়া সীমান্ত শেষ। এখানে ঘোরাঘোরি করতে বিএসএফ চেকপোস্টে নাম এন্ট্রি করতে হয়। পাসপোর্ট দেখিয়ে পেপারস ওয়ার্ক শেষ করে নেমে পড়লাম নদীতে। বিশ ত্রিশ ফিট চওড়া নদী, ওপাশে ভূটান।
যে গাড়িতে আসছি ওটাই ফিরে যাওয়ার লাস্ট গাড়ি। দুপুরে স্থানীয় ওয়াই ওয়াই আর মোমো দিয়ে লাঞ্চ। তারপর দুই পেগ হুইস্কি। যাওয়ার সময় গাড়ির ছাদে যাবো বলে এর বেশি খাওয়া গেলনা। বলে রাখা ভালো ডুয়ার্স দার্জিলিংয়ের নব্বই ভাগ দোকানে মদ পাবেন। দেশী বিদেশী দামি সস্তা সব রকমের। সে আটা ময়দার দোকান হোক অথবা চায়ের দোকান। গাড়ির ছাদে উঠে রওয়ানা দিলাম, এবার বন্ধু সহ উঠছি। দশ মিনিটের ভিতর শুরু হইছে ঝুম বৃষ্টি। মনে হচ্ছে গত কিছুদিনের সব ক্লান্তি এক বৃষ্টিতেই ধুয়ে যাবে। শেষ ঝর্ণাটা চোখে পড়লো। অবিশ্বাস্য হলেও সত্য এই কয়দিনে অন্তত হাজারখানেক ঝর্ণা দেখছি। আশেপাশে থাকা আরো হাজারখানেক হয়তো চোখেই পড়ে নাই।
চালসা নেমে শিলিগুড়ির বাস ধরলাম। ঐখান থেকে নিউ জলপাইগুড়ি (এনজেপি) ইস্টিশন। সাড়ে আটটায় ট্রেন। কাঞ্চনকন্যা এক্সপ্রেসের স্লিপার রিজার্ভেশন নেওয়া আছে। সারারাত ঘুমাতে ঘুমাতে সকালে শিয়ালদহ। সারাদিন কলকাতা ঘুরে টুকটাক শপিং শেষে বনগাঁ লোকাল ধরে পেট্রোপোল পেরিয়ে বাংলাদেশ!
আবার ডুয়ার্স যাবো কোন একদিন। বন্ধুর সাথে ঝগড়া করার জন্য যাবো। আবার দেখা হবে ডুয়ার্সের জঙ্গলে, চিপচিপে পাহাড়ী নদীর বাঁকে, মেঘের দেশ লাভা কালিম্পংয়ে কিংবা কৃষ্ণদার মোমোর দোকানে!

