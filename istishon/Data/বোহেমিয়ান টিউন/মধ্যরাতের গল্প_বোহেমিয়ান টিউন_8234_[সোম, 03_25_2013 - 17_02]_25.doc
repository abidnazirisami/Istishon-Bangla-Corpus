মধ্যরাতের গল্প


১৯৭১ সাল। সারাদেশের মত চট্টগ্রামের উত্তর অংশেও ভালোই যুদ্ধ হচ্ছে। পাকিস্তানিদের হাত থেকে বাঁচতে মানুষ নিরাপদ আশ্রয়ে ছুটছে দিক বিদিক। গল্পটা ঐখানকার এক বিধবা মহিলার। যুদ্ধ শুরু হওয়ার কিছুদিন আগে মহিলার স্বামী মারা যান। ৯ জন ছেলে মেয়ে নিয়ে মহিলা পড়লেন মহাবিপদে। বড় ২ মেয়েকে আগেই বিয়ে দিয়ে দিয়েছেন আর ছোটটার বয়স এখনো মাত্র আড়াই বছর। বড় ২ ছেলেও যুদ্ধে চলে গেছে। চারদিকে শুধু মানুষ মরতেছে, বেঁচে থাকাই এখন পরম সৌভাগ্যের ব্যাপার। 
বর্ষা শুরু হয়ে গেছে, জমানো টাকা পয়সাও খুব একটা নাই। যুদ্ধের ভিতর আয় রোজগারের ব্যাবস্থা করাও সম্ভব না। নিরাপদ আশ্রয়ের জন্য বাবার বাড়িতে চলে যাওয়া দরকার। কিন্তু বাবার বাড়ি যে খুব বেশি নিরাপদ তা না, তবে ঐখানে মরলে অন্তত মাটিচাপা দেওয়ার মানুষ পাওয়া যাবে। হাড়ি পাতিল, কাঁথা বালিশ সহ নিত্য প্রয়োজনীয় কিছু জিনিসপত্র নিয়ে একদিন মধ্যরাতে উনি বাবার বাড়ির উদ্দেশ্যে রওয়ানা দিলেন। সাথে বয়স্ক পুরুষ বলতে উনার একমাত্র ভাসুর। বাবার বাড়ি ২০ কিঃমিঃ দূরে। কিন্তু যেতে হবে পায়ে হেঁটে, খাল বিল নদী নালা ধান ক্ষেত সবকিছু মাড়িয়ে যেতে হবে। বড় রাস্তায় উঠা যাবেনা, উঠলেই রাজাকারদের হাতে ধরা পড়ে যাওয়ার বেশ সম্ভবনা আছে । পথে এরকম আরো ২ টা পরিবারকে পাওয়া গেছে, তারাও নিরাপদ আশ্রয়ের জন্য ছুটছে। কেউ কাউকে সাহায্য করার মত অবস্থায় নাই। 
এদিকে মহিলার ছোট মেয়েটা খুব কাঁদতেছে, এটা খারাপ লক্ষন এতে ধরা পড়ে যাওয়ার সম্ভবনা বেড়ে যাবে। এতগুলো জিনিসপত্র নিয়ে হাঁটু পানি কোমর পানি মাড়িয়ে পথ চলা এমনিতেই কষ্টকর, মেয়েটাও বাড়তি বোঝা। তার উপর যদি এভাবে কান্নাকাটি করে তাহলে আর বাঁচার আশা থাকবেনা । মহিলার ভাসুর এবং অন্য পরিবার গুলো বলতেছে পিচ্চিটাকে এখানে ফেলে যাওয়ার জন্য ! ভাগ্য ভালো থাকলে হয়তো যুদ্ধের শেষে পাওয়া যাবে, না পাওয়া গেলেও কিছুই করার নাই আগে নিজেদের বাঁচতে হবে। আড়াই বচরের বাচ্চাকে ফেলে দেওয়া যুদ্ধের পরিস্থিতি এবং প্রেক্ষাপটে মোটেই অস্বাভাবিক ব্যাপার না। কিন্তু শেষ পর্যন্ত ভাগ্যক্রমে মহিলা তার বাচ্চাকে ফেলে রেখে যান নাই। সেদিনের আড়াই বছর বয়সী ছোট্ট মেয়েটাই আমার মা !

