হারানো বিজ্ঞপ্তি _ খুঁজে দেন


নাম : প্রীতিলতা মজুমদার
বয়স : দশ বছর
উচ্চতা : সাড়ে তিন ফিটের মত
গায়ের রং : ফর্সা
চেহারা : আমার দেখা বাংলাদেশের সবচেয়ে সুন্দর মেয়ে। আর সারা বিশ্বের ভিতর তার অবস্থান দ্বিতীয়। ভিক্টোরিয়া আজারেঙ্কা প্রথম।
খাগড়াছড়ি রোডের ঠিক পাশেই আজমনগর প্রাথমিক বিদ্যালয়। গত শতকের শেষের দিকে চট্টগ্রামের মীরশ্বরাই থানার চিনকিরহাটের এই স্কুলে তার সাথে ক্লাস ফোর আর ফাইভ পড়ছি। ফোরে আমার রোল একানব্বই আর তার রোল এক। স্যার ক্লাসে এসে যখন রোল কল করে একানব্বই পর্যন্ত আসতো ততক্ষন পর্যন্ত আমি আর মনযোগ ধরে রাখতে পারতাম না। স্যার বলতো রোল নম্বর একানব্বই... আমি তখন হয়তো অন্য কিছু নিয়ে ব্যাস্ত। ঠিক পাশের টেবিল থেকে সাথে সাথে মেয়েটা আমাকে বলতো ‘অ্যাই।, পরের বছর আমার রোল এক আর তার দুই। এবারো স্যার যখন বলতো রোল এক, তখন সে বলতো ‘ইয়েস স্যার!’ তারপর আমার দিকে তাকিয়ে বলতো ‘ওহঃ তোমার’।
একদিন ক্লাসের ফাঁকে সে আমাকে চুপচাপ ডেকে নিয়ে নাড়ু জাতীয় কিছু একটা খাইতে দিছে। বাসা থেকে নিয়ে আসছিলো। আমার পেটে কোনো কথা বেশিক্ষন থাকেনা। ভোজনপর্ব শেষে আমি ক্লাসের সবাইকে নাড়ু খাওয়ার কথা গর্বের সহিত জানাইয়া দিছি। এর ভিতর একজন গম্ভীর মুখে ঘোষনা দিছে, ‘আমি হিন্দুদের ঘরের জিনিস খাইছি, সুতরাং আমার মুসলমানিত্ব শেষ,! সাথে সাথে কয়েকজন বিজ্ঞের মত তার কথাকে সাপোর্ট দিছে। অদ্ভুত ব্যাপার হচ্ছে ঐ দশ বছর বয়সেই আমি মনে মনে ভাবছিলাম এই সুন্দর মেয়েটার জন্য আমার জাত যাক, ব্যাপার না !
ঐ স্কুলের কারো সাথেই যোগাযোগ নাই। কোনো সহৃদয়বান ব্যাক্তি যদি তাকে চিনেন তাইলে তার সন্ধান দিয়ে আমাকে বাধিত করা আপনার দায়িত্ব। গত পনের বছরে প্রীতিলতা নিশ্চই আরো সুন্দর হইছে, একবার দেখবার মন চায় 
আমি তখন পঞ্চম শ্রেণী, আমি তখন হাফপ্যান্ট 

