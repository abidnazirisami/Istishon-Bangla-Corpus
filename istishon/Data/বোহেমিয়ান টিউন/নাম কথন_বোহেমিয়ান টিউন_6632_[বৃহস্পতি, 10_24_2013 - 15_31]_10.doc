নাম কথন


কানা ছেলের নাম হয় পদ্মলোচন। খুব অল্প মানুষেরই নামে আর কাজে মিল থাকে। ধোনির মত দুই একজন হয়তো ধনী হয়, কিন্তু বাদশা নামের অধিকাংশ ফকির হয়। রাজারা হয় ভিক্ষুক। একজন লোকের কথা জানি যার মা বাবা ভাবছে তার ছেলেদের নাম রাখবে ফেরেশতাদের নামে। তারা চার ভাই। তিন ভাইয়ের নাম বড় তিন ফেরেশতার নামে রাখা হলো। ছোটজনের জন্য ফেরেশতার নাম খালি আছে আর মাত্র একটা। ঐটাই নাম রাখছে, আজরাইল!
আরবি নাম রাখতে ধর্মে বলা আছে নাকি জানিনা। তবে আরবিতে রাখা নামগুলার অধিকাংশেরই উদ্ভট অর্থ। অর্থ না জেনেই নাম রাখে। যেমন জামাল মানে উট। আমাদের জামালরা তার নামের অর্থ শুনলে অবশ্যই বিব্রত হবে।
তারকাদের নামে নাম রাখারও একটা প্রচলন আছে। ৮২'র বিশ্বকাপে খেলা ব্রাজিলের তারকার হাটের একজন হচ্ছে জিকো। কিছুদিনের ভিতর জন্ম নেওয়া বাংলাদেশের হাজার হাজার ছেলের নাম রাখা হইছে জিকো। লতিন এই শব্দটার মানে নিশ্চই আমাদের জিকোদোর বাবা মায়েরা নিশ্চই জানেনা।
ব্রায়ান লারা জীবনের প্রথম সেঞ্চুরি করছে অস্ট্রেলিয়ার বিপক্ষে সিডনিতে। ২৭৭ রান। পরে লারা তার মেয়ের নামই রেখে দিছে সিডনি! টেন্ডুলকার শততম সেঞ্চুরিটা (ঐটাই সর্বশেষ) করছে মিরপুরে। ঐ ম্যাচে ইন্ডিয়ার বিপক্ষে বাংলাদেশ জিতছে। ইন্ডিয়া জিতলেও নিশ্চই টেন্ডুলকার তার ছেলেমেয়ের নাম মিরপুর রাখতো না। সবকিছুতো আর যায় না।
চে গুয়েভারা, মাও সে তুং কিংবা কার্ল মার্ক্সদের নাম বাঙালিদের সাথে ঠিক যায়না। নইলে শত শত লেলিন রাস্তায় ঘুরে বেড়ায়। এসব লেলিনরা জীবনে বিপ্লবতো দূরের কথা, ভিড়বাসে উঠতেও পছন্দ করেন না। আর বাংলাদেশে বিপ্লব নামের ছেলেরা ঐতিহ্যগত ভাবেই ভীতু হয়। আর শান্ত নামের ছেলেদের নামে থানায় আট দশটা মামলা থাকে।
দেশের নাম কিংবা রাজধানীর নামে নাম আছে অনেক। আমাদের দেশের অনেক মানুষের নাম ইরান। শত শত রিয়াদ আছে। টাকা পয়সার নামের মানুষেরতো অভাব নাই। রিয়াল, লিরা, ডলার, ইয়েন।
বাংলা নামের ভিতর সবচেয়ে বেশি নাম হচ্ছে ফুল ফল পাখি রঙের নামে। এটা অবশ্য স্বাভাবিক। তবে ফুল ফল রঙ পাখির কোটা শেষ। বকুল শিউলী টগর বেলী গোলাপ জবা শাপলা চামেলী চম্পা। খুব বেশি ফুল আর বাকি নাই। ফলের নামের ভিতর আপেল কমলা আঙুর ডালিম পেয়ারা আতা। পুষ্টিকর সব নাম। শীঘ্রই নিশ্চই স্ট্রবেরি আসবে। লাল নীল আসমানি কমলা সবুজ সব রঙও শেষ। রাসায়নিক নামও কিছু আছে। অণু কনা আয়ন।
ইংরেজী নামও আছে। বিউটি সুইটি হ্যাপি বেবি লাভলি সুইট।
স্কুলে আমার এক বন্ধুর নাম ছিলো জাফর। তার নাম জাফর এইটা সমস্যা না, সমস্যা হচ্ছে সে মীর বংশের ছেলে। এই মীর জাফর নাম নিয়ে সে দিব্যি প্রাইমারী স্কুল শেষ করে ফেলছে। হাই স্কুলে আসার পর স্যার তার মীর জাফর নামকে মীর মোহাম্মদ জাফর করে দিছে। ভার্সিটিতে উঠার পর অবশ্য সে আরেক দফা নাম চেঞ্জ করে মীর রিগান হয়ে গেছে। আমেরিকার প্রেসিডেন্টের নামে নাম। প্রেসিডেন্ট কিংবা ক্ষমতাবানদের নাম রাখাও একটা ট্রেডিশন ছিলো। লিংকন রিগান সাদ্দাম। ক্ষমতাধর মোঘল বাদশাদের নামের অনেক বেশি রিপিট হইছে। বাবর হুমায়ুন আকবর শাহজাহান মমতাজ জাহাঙ্গীর আওরঙ্গজেব।
জন্মনিয়ন্ত্রনের গুষ্টি কিলাই। আমার ছেলেমেয়ে হবে দশজন। এখনো নাম ঠিক করি নাই। শুধু বড় মেয়েটার নাম ঠিক করছি। নৈঋতা।

