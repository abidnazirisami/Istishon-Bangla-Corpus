ছিন্ন চিন্তা


সবকিছু কেন ঠিকঠাক থাকতে হবে? পান থেকে চুন খসলে কেন মহাভারত অশুদ্ধ হবে? পান চুন দুইটা আলাদা জিনিস, খসতেই পারে। তাহলে মহাভারত কি পৃথিবীর সবচেয়ে শুদ্ধতম কিছু? জানিনা। তবে এটা জানি ঈশ্বর নিজেও সবকিছু ঠিকঠাক থাকা পছন্দ করেন না।
সেদিন প্রচন্ড রোদে রিকশায় উঠেছি। রোদের তীব্রতায় হুড তুলে দিলাম। দশ মিনিটের পথ। রিকশা থেকে নামার আগেই শুরু হয়েছে ঝুম বৃষ্টি! বৃষ্টি শুরু হওয়ারতো একটা নিয়ম আছে। কিন্তু প্রকৃতিও মাঝে মাঝে নিয়ম ভেঙ্গে ফেলে। শুধু নিয়ম ভাঙ্গতে চায়না কিছু ভদ্রলোক।
প্রকৃতিতে ভদ্রলোক দুই প্রকার। একদল জন্মগত ভাবে ভদ্রলোক। আরেকদল বড় হতে হতে সঙ্গদোষে ভদ্রলোক হয়ে যায়। এঁরা সবকিছু সিস্টেমে দেখতে চান। নিজেরাও নিয়ম থেকে একচুল নড়েন না। ভদ্রতার এথিকসের সাথে যায় না বলে কোথাও গেলে প্রাণ খুলে হাসেন না। কখনো কারো বাসায় গিয়ে খিদে লেগেছে বলে গপাগপ খেতে শুরু করেন না। কারন এ যে ভীষণ অভদ্রতা। রাস্তায় একটা খালি বোতল দেখলে ধুম করে কষে লাথি মারাটা অভদ্রতা। পাশ কাটিয়ে যাওয়াই নিয়ম। পাশের জানালার সুন্দরী মেয়েটার দিকে সরাসরি তাকিয়ে থাকাটা অভদ্রতা। হুট করে একদিন সারারাত বাসায় না ফেরাটা অভদ্রতা। দু'চারবার মদ গাঁজা খাওয়ার কথা সরাসরি বলা অভদ্রতা। সবকিছু চলবে নিয়ম মত। শুক্রবারের জন্যও একটা রুটিন থাকা চাই। বাকিটা সময় সেই দশটা পাঁচটা, আসে এক রুটের বাসটা। তারপর...
আমার ভদ্রলোক ও অর্ধভদ্রলোক কিছু পরিচিত আছে। আমি উপরে উঠতে পারিনা বলে তারা মাঝে মাঝে আমার কাতারে নেমে এসে বন্ধু হয়। তখন খুব করে হাসি। নিজেকে চিনতে সুবিধে হয়। যখন আমি একজন 'আজন্ম খাটি অভদ্র।

