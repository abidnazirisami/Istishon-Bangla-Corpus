কান্ট্রি ক্রস সাইকেল রাইড (তেতুলিয়া থেকে টেকনাফ)



দেশের একমাথা থেকে সাইকেল নিয়ে দেশের অন্য মাথায় যাওয়ার ইচ্ছেটা অনেকদিনের। অবশেষে এবছর অক্টোবরের শুরুতে স্বপ্নটা পূরণ হইছে। তেতুলিায়ার বাংলাবন্ধা সীমান্ত থেকে টেকনানাফের শাহপরীর দ্বীপ পর্যন্ত। পথে পথে এগারো দিন।
সাইকেল রাইডের সময় পথে পথে মানুষের নানান প্রশ্ন মন্তব্য আর কৌতুহল মিটাইতে হইতো। সবচেয়ে কমন প্রশ্ন হচ্ছে 'ভাই আপনে রাইডটা কেন দিচ্ছেন?' এর কোন উত্তর হয়না।
সেই নীলফামারী রংপুর থেকে শুরু করে পুরা পথে অনেকেই জিজ্ঞেস করছে সরকার আমারে ঘুরার জন্য টাকা দেয় কিনা। তাদের ধারণা সরকার টাকা দেয় প্রতি জেলায় থাকা খাওয়ার ব্যাবস্থা করে দেয়। অনেকের ধারণা ব্যাপারটা পোস্টপেইড। মানে রাইড শেষ করতে পারলে সরকার টাকা দিবে। টাঙ্গাইলে একজন জিজ্ঞেস করছে এইটা কি আমি গিনেজ বুকে নাম উঠানোর জন্য করতেছি কিনা। সবচেয়ে মজা পাইছি বগুড়ায় এক লোকের ধারণায়। একটা বাজারে সবাই ঘিরে ধরছে। একজন জিজ্ঞেস করতেছে রাইড কেন দিচ্ছি। পাশ থেকে আরেকজন মতামত দিছে "এইটা আমেরিকান ভিসা পাওয়ার জন্য করতেছে!" কয়েকজন সমর্থনও দিছে তারে। কুমিল্লায় ভরদুপুরে এমন একটা যায়গায় সাইকেলের ব্রেক নষ্ট হইছে আশেপাশে কিচ্ছু নাই। গ্রামের একটা বাজারে গেছি ঠিক করতে। একটা ছেলে জিজ্ঞেস করতেছে 'ভাই আপনি কি মডেল করতেছেন?' আমি প্রথমে বুঝি নাই। পরে বুঝছি সে জিজ্ঞেস করতেছে আমি সাইকেলের মডেল কিনা। আমার যে চেহারা সুরত আমি মডেল হইলেতো ঐ সাইকেল আর বিক্রিই হইবোনা।
শাহ পরীর দ্বীপে একটু পরপর সাঁকো পার হওয়া লাগতেছে। সাঁকো পার হইতে এখনো আমার হাঁটু কাঁপে। তার উপর সাইকেল পার করতে হচ্ছিলো। আমার জন্য রীতিমতো পানিপরীক্ষা। তবে দুপাশ মন ভরিয়ে দেয়। দুপাশেই সাগর। সাগর পাড়ে বিস্তৃর্ণ লবন ঘের। মাঝে মাঝে কিছু ঘর দেখে মন খারাপ হয়। টিনশেড, সামনে বারান্দা, একপাশে রান্নাঘর, সুন্দর ডিজাইন। কিন্তু এখন পরিত্যাক্ত। কারণ জোয়ারের সময় ঘরে এখন গলা সমান পানি থাকে। পরিবারটা এখন হয়তো উদ্বাস্তু। তাদের সমস্ত সঞ্চয় দিয়ে হয়তো বাড়িটা বানাইছে। একটা বেড়িবাধ ভেঙে যাওয়ায় এই অবস্থা। এখান থেকে বসতি হাফ কিঃমিঃ দূরে সরে গেছে। ঐরকম একটা সাকো পার হওয়ার পর দেখি দুইজন লোক টেবিল পেতে টাকা তুলতেছে। তারাই সাঁকোটা বানাইছে। এজন্য টাকাটা তুলে নিচ্ছে, টোল। পার হওয়ার পর একজন বলতেছে পাঁচটাকা দিতে। পাশ থেকে অন্যজন সাইকেলে পতাকা দেখে বলতেছে উনি সরকারী লোক উনার টাকা লাগবেনা, ভাই যানগা। আমিও মজা পেয়ে হেলেদুলে চলে আসছি। পুরা ট্যুরে এই পাঁচ টাকাই সেভ হইছে। তাও পতাকার জন্য। এবার অন্য যায়গার আরেকটা ঘটনা। সাইকেলের কিছু একটা নষ্ট হইছে। একটা দোকানে ঠিক করতে গেছি। পাশ থেকে এক লোক রেগে বলতেছে সাইকেলে কেন পতাকা লাগাইছি!? এই পতাকা পতাকা করেই দেশটা গেলো! পতাকার দোহাই দিয়ে পুরা দেশ লুট হইতেছে। একটু পর ঐ লোক নিজেই সরি বলছে। মানুষের এরকম আক্রোশের কারণ নিশ্চই আছে। তবে আক্রোশটা পড়তেছে ভুল জায়গায়। স্থান সীতাকুন্ড।
হাইওয়েতে চালানোর ব্যাপারে সবাই সাবধান করছিল। এজন্যই ভয় পাচ্ছিলাম। পরে হাইওয়েতে প্রায় ৬/৭শ কিঃমিঃ চালায়ে ভয় কেটে গেছে। যদিও বড় ধরণের এক্সিডেন্ট হওয়া এক সেকেন্ডের ব্যাপার। সবাই ঢাকা চিটাগাং হাইওয়ের কথা বলছে অথচ সবচেয়ে বেশি কঠিন মনে হইছে যমুনা সেতুর ওপাড়ের একশ কিঃমিঃ। পেছন থেকে যখন সাই সাই করে বাস আসে তখন হর্ণ লাগেনা, গাড়ির আওয়াজ শুননেই বোঝা যায় একশ কিঃমিঃ স্পীডে দানব আসতেছে। ঐ রোডে গাড়িও বেশি। অনেকগুলা জেলার গাড়ি এক রাস্তা দিয়ে চলে, কারণ একটাই পথ যমুনা সেতু। ঢাকা চিটাগাং হাইওয়েতে বাস কম, ট্রাক কাভার্ড ভ্যান লরি অনেক বেশি। পাশ দিয়ে যখন ত্রিশ টনের লরি যায় তখন কলিজা সাথে থাকেনা।
চালাইতে চালাইতে গাড়ি নিয়ে অনেক গবেষণাও করছি। রাস্তায় সবচেয়ে নিয়ম মেনে গাড়ি চালায় ট্রাক লরির ড্রাইভাররা। একটা লাইন ধরে সুশৃঙ্খল ভাবে চালায়। অথচ সবাই তাদের দোষ দেয়। বাস ড্রাইভাররা কোন নিয়মতো মানেই না, উল্টা বেপরোয়া। ট্রাকগুলা এক্সিডেন্ট করে অন্য গাড়ির জন্য অথবা মাত্রারিক্ত লোড নেওয়ার জন্য। রাস্তায় থ্রি হুইলার বন্ধ রাখতে পারলে এক্সিডেন্ট অর্ধেকে নামিয়ে আনা সম্ভব।
ডোমার দিয়ে নীলফামারী ঢুকে মীরগঞ্জ, টেংগনমারী, কিশোরগঞ্জ, মাগুরা, পাগলাপীর হয়ে রংপুর যাবো। এগুলা গ্রামের রাস্তা। কিশোরগঞ্জ পার হওয়ার আগেই সন্ধ্যা নেমে গেছে। কিন্তু এদিকে রাতে থাকার জায়গা নাই। আরো ৩০ কিঃমিঃ যাইতে হবে। রাস্তার দুপাশে বড় বড় ধানক্ষেত তারপর গ্রাম। আশেপাশে জনবসতি নাই। অন্ধকার রাত। হালকা কুয়াশা পড়তেছে। আকাশ ভরা নক্ষত্র। আমার আবার তারা দেখার বাতিক আছে। রাস্তার দুপাশে ঝাঁকে ঝাঁকে জোনাকি। সাইকেল চালাইতে ইচ্ছে হচ্ছিলো না, আবার থামলেও হবেনা, রংপুর অনেক দূর। শেষে সাইকেল রেখে রাস্তায় বসে একটা সিগারেট খাওয়ার সিদ্ধান্ত নিছি। ততক্ষন চুপচাপ জোনাকি আর তারা দেখা। আবার চলতে শুরু করছি। কয়েক কিঃমিঃ যাওয়ার পর কয়েকজন এসে রাস্তার মাঝখানে দাঁড়াইছে। অন্ধকার জনবসতিহীন রাস্তায় বুঝতে বাকি রইলো না ছিনতাইকারীর কবলে পড়ছি। তাদের একজন বললো দশটাকা দেন, ততক্ষণে আরো নিশ্চিত হয়ে গেছি। পরে তারা বললো এদিকে খুব ডাকাতি হয়। তারা গ্রাম পাহারা দেয়, প্রত্যেকটা যানবাহন থেকে দশ টাকা নেয়। সেই যে তীব্র ভয় আতঙ্ক ধরছে রংপুর পৌঁছার আগে আর কাটে নাই।
ঢাকাতে নানান কারণে দেরি হয়ে গেছে। এইটা পোষানোর জন্য সন্ধ্যার পরও কিছুক্ষণ চালানোর কথা ভাবছি। সায়েদাবাদ যখন পার হইছি তখন সন্ধ্যা শেষ। নয়টার ভিতর নারায়ণগঞ্জ। পরে ভাবলাম নারায়ণগঞ্জ না থাকি, মেঘনা ঘাটের আগে পরে কোথাও থাকবো। আরো একটু পথ আগানো হবে। কিন্তু এটা মারাত্নক ভুল সিদ্ধান্ত ছিল। সামনে থাকার কোন হোটেল নাই। বাজারগুলা ছাড়া মাইলের পর মাইল জনবসতি নাই। হতাশ হচ্ছিলাম খুব, ভয় লাগতেছিলো। নিজেকে রিকি মার্টিনের গান বুঝাচ্ছিলাম Every endless night, has a dawning day. Every darkest sky, has a shining ray. বিপদ কাটবে, আলো আসবে। মেঘনা ব্রিজ পার হওয়ার সময় রাত পৌনে এগারোটা বাজতেছিলো। চালানো নিরাপদ নয় দেখে সব বড় ব্রিজ হেঁটেই পার হইছি। ১ কিঃমিঃ চওড়া মেঘনাও ব্রিজের ফুটপাথের উপর দিয়ে পার হচ্ছিলাম। একটু পর তীব্র বাতাসের কবলে পড়ছি। মাঝনদীতে যখন গেছি তখন মনে হচ্ছিলো বাতাস ঝাপটা দিয়ে আমারে বিশাল মেঘনায় ফেলে দিবে। নদীর ওপাড়ে একটা দোকানে গিয়ে খোঁজ নিচ্ছিলাম আশেপাশে হোটটটেল কোথায় পাওয়া যাবে। বললো আশেপাশে নাই, এমনকি দাউদকান্দিতেও না পাওয়ার চান্স আছে। তারা অবাক হইলো সোনারগাঁয়ের পর বাকি পথটুকু কিভাবে আসছি এটা ভেবে। এই পথে প্রতিদিন ডাকাতি হয়। এর আগেরদিনও একজন ট্রাক ড্রাইভারকে কোপায়ে হাতের আঙ্গুল টাঙ্গুল সব ফেলে দিছে। ঐদিন ঐ দোকানদারের বাসায় ৩০০ টাকার বিনিময়ে থাকার ব্যাবস্থা হইছে। ঐদিনের হিসেবে ঐটা আমার জন্য ফাইভ স্টার মানের ব্যাবস্থা।
চকরিয়ার পর সন্ধ্যার অন্ধকারে হেডল্যাম্প জ্বালায়ে সাইকেল চালাইতেছিলাম। লামা/রামুর একটা জায়গা এরকম দুপাশে পাহাড় জঙ্গল, বন্যপ্রাণী অভয়ারণ্যও। এমনিতেই এরকম রাস্তায় গা ছমছম করতেছিল। হঠাৎ হেডল্যাম্পের আলোতে দেখি দূরে দুইটা চোখ জ্বলতেছে। সাইকেল থামায় দিলাম। সাথে সাথে মাটি থেকে চোখের উচ্চতা মাপার চেষ্টা করলাম। কুকুর বিড়ালই হবে। হুঁ বড়সড় বিড়ালই ছিল।
প্রথম কয়েকদিন খুব শারিরীক কষ্ট হইছে। সকালে একদিনও উঠতে ইচ্ছে হইতো না। রাতে হোটেলে ঢুকার পর ঘুমে চোখ বন্ধ হয়ে যাইতো। প্রিয় মানুষের সাথে ঠিকঠাক কথা হইতো না। মনে মনে বলতাম, পারবোনা হতে আমি রোমিও/ রাত দশটা বাজলে তুমি ঘুমিও/ আসতে হবেনা আর ভাইবারে।
দুপুরবেলা উত্তরবঙ্গের ৩৬ ডিগ্রি গরমে সাইকেল একপাশে রেখে জামাকাপড় খুলে গামছা পরে কোন নদীতে নেমে গোসল করে ফেলছি। সে মহানন্দা করতোয়া কিংবা যমুনা। রাস্তায় দশ বারো কিঃমিঃ এর ভিতর হয়তো কিছু নেই। দুপুর তিনটার দিকে রাস্তার একপাশে গাছের ছায়ায় শুয়ে পড়ছি ব্যাগকে বালিশ বানিয়ে। ঘন্টাখানেক বিশ্রাম। পাশের বিশাল বিল বা বিস্তৃর্ণ ধানক্ষেত থেকে হু হু বাতাস আসতেছে। এই সময়গুলা অসাধারণ।
দেশটা এত সুন্দর, বেঁচে থাকতে ইচ্ছে হয় খুব। শঙ্খচিল শালিকের বেশে আবার ফিরে আসতে মন চায়।









