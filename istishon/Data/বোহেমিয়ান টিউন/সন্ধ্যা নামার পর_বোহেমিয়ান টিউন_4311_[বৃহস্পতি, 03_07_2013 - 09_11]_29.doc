সন্ধ্যা নামার পর


মধ্যরাত পেরোলে পৃথিবীটা আমার মনে হয়। স্বর্গ দেখতে কেমন জানিনা, কিন্ত ঐ সময়টায় আমার চারপাশকেই স্বর্গ মনে হয়। ধোঁয়া দিয়ে পুরো রুম মুড়ে ফেলি। ল্যপটপের নীল আলোয় রুমের আবহ পালটে যায়, প্লে লিস্টে সফট গান জ্যাম হয়ে থাকে। দিন দিন অসামাজিক হয়ে যাচ্ছি। পাঁচ মিনিটের দূরত্বেই মামার বাসা। অথচ শেষ কবে গেছি মনেই পড়েনা। কালকে একবার যেতে হবে। কালকে হরতাল নিশ্চই সবাই বাসায় থাকবে। যদিও হরতালে বের হওয়াটা একটু মুশকিল। 
রাস্তায় বের হয়ে হরতালকে তেমন কিছুই মনে হলোনা। গাড়ি ঘোড়া একটু কম এই যা। একটা রিকশা নিলাম ৩০ টাকায়, অন্য সময় ১৫ টাকাতেই যায়। ছোট মামাতো ভাই বোনদের জন্য চকলেট চিপস কিছু নেওয়া দরকার। চিপস কিনতেও ঝামেলা, বড়দের যেরকম প্রত্যেকের সিগারেটের ব্রান্ড আলাদা, বাচ্চারাও আজকাল নিজের পছন্দের কোম্পানির চিপস ছাড়া অন্য কোম্পানির চিপস খায় না। আমি রিক্সা থামিয়ে একবক্স চকলেট আর কয়েকটা চিপস কিনে আবার রিকসায় উঠছি। হটাৎ সামনে থেকে থেকে দেখি একটা মিছিল। ঠিক পাশেই একটা ককটেল ফাটছে। গোলাগোলির মাঝখানে পড়ে গেছি। রিকশাওয়ালারা এসব দেখে মনে হয় অভ্যস্ত। সে তড়াক করে নেমে কোন দিকে যে চলে গেছে কিছুই টের পাই নাই। আমিও এক দৌড়ে পাশের গলিতে ঢুকে যেতে চাইলাম। এরপর কি হয়েছে আর মনে নাই।
কতক্ষন অচেতন ছিলাম জানিনা। কয়েকঘন্টা হতে পারে। যায়গাটা কোনো একটা সরকারী হসপিটাল হবে মনে হচ্ছে। সরকারী হসপিটালে ঢুকলেই বোঝা যায়। আস্তে আস্তে জ্ঞান ফিরছে। কেউ একজন আমাকে দেখিয়ে বলে উঠছে বুকে গুলি লাগছে, গুলিতে মরছে। তাহলে কি আমি মারা গেছি নাকি? কিছুইতো বুঝতেছিনা। এপ্রোন পরা কিছু ইন্টার্ন ডাক্তার এদিক ওদিক ব্যাস্ত ভঙ্গিতে হেঁটে বেড়াচ্ছে। একজন লোক তার রোগীকে বললো একটা বেজে গেছে, বাসায় যাচ্ছি। আমি বাসা থেকে বের হয়েছি দশটায়, এখন একটা বাজে, মামি নিশ্চই টেনশন করতেছে। ফোনে বলছিলাম বিশ মিনিটের মধ্যে আসতেছি। নিশ্চই রাগ করবে।
এইতো মামাকে দেখা যাচ্ছে। মামার সাথে মামার বন্ধু নাসির আঙ্কেল। নাসির আঙ্কেলই প্রথমে আমার মুখ থেকে কাপড় সরিয়ে আমাকে দেখলেন। কিন্তু উনি আমাকে দেখে গালাগালি শুরু করছেন কেন বুঝতেছিনা। কাকে গালাগালি করছেন তাও বুঝতেছিনা। মামা নাসির আঙ্কেলের কাঁধে হাত রেখে আরেকটু এগিয়ে এলেন। আমার দিকে অনেকক্ষন তাকিয়ে আছেন, কিছুই বলছেন না। মনে হয় ঠিক সময়ে বাসায় না পৌঁছানোয় রাগ করছেন। আমার আসলেই সময়জ্ঞান নাই।
একটা ফোন আসতেই মামা বাইরে চলে গেলেন। ফিরলেন আব্বু মাহবুব আঙ্কেল আর ফুফাতো ভাই পাভেল ভাইয়াকে নিয়ে। কিন্তু আব্বু কাঁদছেন কেন! উনাকে আমি কখনোই কাঁদতে দেখি নাই। আরে, এবারতো জোরে জোরে কান্না শুরু করে দিয়েছেন। আমার কপালে মুখে হাত বুলাচ্ছেন। বড় হওয়ার পর উনি আমাকে কখনোই এরকম করেন নাই।
জীবনে দ্বিতীয়বার এম্বুলেন্সে উঠছি। ছোটভাই যখন এক্সিডেন্ট করছে তখন একবার এম্বুলেন্সে চড়ছিলাম। বাসার সামনে দেখি অনেক মানুষের ভিড়। ইমতিয়াজ রনি এরাওতো আসছে দেখি। ঐতো মেঝ ফুফী কাঁদতে কাঁদতে সিএনজি থেকে নামছেন। সুমাইয়াও আসছে, কিন্তু তোর না সেমিস্টার ফাইনাল চলতেছে? ফুফী আসছে বলে কি তোকেও চলে আসতে হবে নাকি? তুইতো এখন আর ছোট নাই, আগের মত নাক দিয়ে লোল পড়েনা। কিন্তু আমার আম্মু কই? উনাকে দেখতে পাচ্ছিনা কেন? বাসায় অনেক গেস্ট, আম্মু নিশ্চই ব্যাস্ত। কিন্তু হরতালের ভিতর এত মানুষজনকে এত কষ্ট করে আসার কি দরকার ছিলো। অবশ্য দুপুরের পর হরতাল থাকেনা। সাকিব দেখি ঐখানে উদভ্রান্তের মত বসে আছে। আমার একটা ছোট ভাই আর ছোট বোন, সাকিব আর নূহা। ওহঃ এতক্ষনে আম্মু আসছে। কিন্তু চার পাঁচ জন উনাকে ধরে রাখছেন। উনিতো দেখি পুরা বিধধস্ত! আম্মু সব সময়ই এরকম গায়ে মাথায় আদর করেন। কিন্তু তাই বলে এখন এত মানুষের সামনে! উফঃ উনার কোনোদিন কান্ডজ্ঞান হবেনা। নূহাও আসছে, তাকেও কয়েকজন ধরে রাখছে। নূহার সাথে রিমোট নিয়ে আমার সারাদিন ঝগড়া হয়। সবার চোখে দেখি পানি!
এতক্ষনে বাসা থেকে বের হচ্ছি। হসপিটালের ঐ লোকটার কথা অনুসারে যদি মারা যাই তাহলে এখন নিশ্চই জানাজা হবে। ওব্বাপ বাসার সামনে দেখি আরো বেশি মানুষ। আরে, নাফিজও আসছে দেখি! তার সাথেতো ঝগড়া হইছে, গত ছয় মাস কথাই বলিনা। সবাই একসাথে আমাকে নিয়ে হাঁটা শুরু করছে। আমার সামনে পেছনে অনেক মানুষ। ঐতো নওরীনদের বাসা। সেও দেখি ব্যালকনিতে দাঁড়িয়ে আছে। মুখে ওড়না চাপা দিয়ে কাঁদছে। তাকে পছন্দ করি কথাটা অনেকবার তাকে বলতে চেয়েছি। কিন্তু সামনে গেলে সব গুলিয়ে ফেলি। কেউ যদি কাউকে বই গিফট করে তাহলে বইয়ের উপরে কিছু লিখে দেয়। পুরো বই পড়ার চেয়ে উপরের ঐ লিখাটাই পড়তে বেশি ভালো লাগে। সেখানে যদি শুধুমাত্র একটা শব্দ “তোমাকে” লিখা থাকে তাহলে ঐ এক শব্দই বারবার পড়তে ইচ্ছে হয়। ছুঁয়ে দেখতে দেখতে মনে হয়, আহঃ কি সুন্দর করে লিখছে! চার বছর আগে নওরীন আমাকে একটা বই গিফট করছে, অথচ বইয়ের উপর কিছুই লিখে নাই! কি বেকুব চিন্তা করছেন ?
সবাই মিলে মসজিদের সামনে চলে আসছি। এখন নিশ্চই জানাজা হবে। সবাই সবাইকে বলছে শেষবার দেখে নেন। আব্বু আর ছোট ভাইকে সবাই ধরে রাখছে। আব্বু আবারও কাঁদতেছে, অথচ এর আগে উনাকে কোনোদিন কাঁদতেই দেখি নাই। সবাই উনাকে লোহমানব হিসেবে জানতাম। সেই লোহমানব বারবার কাঁদতে কাঁদতে আমাকে জড়িয়ে ধরে আদর করছেন!
সন্ধ্যা নেমে গেছে। জানাজা শেষ। হটাৎ বাতাস বইতে শুরু করছে। ঝড় হবে মনে হয়। ছোটবেলায় এরকম একটা ঝড়ের রাতে খুব বাজ পড়ছিলো, আর আমি ভয়ে কুকড়ে যাচ্ছিলাম। আব্বু আম্মুকে সারারাত বসে থাকতে হয়েছিলো আমাকে জড়িয়ে ধরে।

