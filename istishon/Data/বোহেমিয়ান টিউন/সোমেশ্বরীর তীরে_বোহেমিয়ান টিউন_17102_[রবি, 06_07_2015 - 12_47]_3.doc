সোমেশ্বরীর তীরে


তখন মধ্যরাত। YWCA'র গেস্ট হাউজের দোতলার একটা রুমে একা শুয়ে আছি। গেস্ট হাউজ সম্পূর্ণ ফাঁকা। পূর্ণিমা ছিল, আকাশ ভেঙ্গে জোছনা নামতেছে। বারান্দায় চেয়ার টেনে বসছি। কান ফাটানো ঝিঁঝির শব্দ আর ব্যাঙের ডাক। গারো পাহাড়ের কোলে আদিবাসী পল্লীর ভিতর এই জায়গাটা বেশ নির্জন। সিগারেট আর সাদা মেঘ ছাড়া সেদিন আর কোনো সঙ্গী ছিলনা। মেঘকে ভালোবেসে আমি বরাবরই ভুল করি। তারা উড়ে চলে যায়।
মাথায় ক্যারা উঠা জিনিসটা বেশ খারাপ। যেটা থেকে আমি আমার মাথাকে বাঁচিয়ে রাখতে পারিনা। হুট করে ক্যারা উঠছিলো কোথাও যাওয়া দরকার। তারপর ১৫ মিনিটের ভিতর সিদ্ধান্ত নিয়ে মহাখালী বাসস্ট্যান্ডের দিকে রওয়ানা দিয়ে নেত্রকোনাগামী বাসে উঠে গেছি। গন্তব্য সুসং দূর্গাপুর। অনেকদিন পর একা একা ঘুরতে বের হওয়া। জায়গাটাকে অনেকে বিরিশিরি বলে ভুল করেন। বিরিশিরি সুসং দূর্গাপুরের একটা ইউনিয়ন। গ্রাম বাংলার অন্যান্য জনপদের মতোই। মানুষ দেখতে যায় দূর্গাপুরের অন্যান্য ইউনিয়নের বিভিন্ন জায়গা। বিরিশিরি বাসস্ট্যান্ড। ধরেন আপনি দূরে কোথাও থেকে গাবতলীতে নামলেন। আপনি কিন্তু বলবেন না গাবতলীতে আসছি। আপনি বলবেন ঢাকায় আসছি। ব্যাপারটা ঐরকমই।
যতক্ষনে ময়মনসিংহ পৌঁছাইছি তখন দুপুর দুইটা। শহরের গায়ের উপর ব্রহ্মপুত্র নদী। চাঁদপুর আর সিরাজগঞ্জ ছাড়া আর কোনো জেলা শহরের গায়ের উপর এরকম নদী দেখি নাই। ব্রহ্মপুত্রকে পাশ কাটিয়ে চললাম নেত্রকোনার দিকে। নেত্রকোনার আগেই বাস থেকে নামতে হবে। শ্যামগঞ্জ। এখান থেকে ধরতে হবে দূর্গাপুরের বাস। মটর সাইকেল বা সিএনজিতেও যাওয়া যায়। খরচ বাঁচানোর জন্য বাসেই উঠছি। বাস বলতে ষাটের দশকের বাংলা সিনেমায় দেখতে পাওয়া মোটরযান। চড়ার সময় বাসের স্ক্রু খুলে যায় নাকি এই টেনশনে থাকতে হয়। বাস পাঁচ মিনিট চললে দশ মিনিট থামে। বিশ্রাম নেয়। যাত্রীরা বাসের ভিতরই আয়েশ করে বিড়ি সিগারেট ধরায়। দিগন্তে হঠাৎই আপনার চোখে পড়বে গারো পাহাড়। রাস্তার দুপাশে অসংখ্য বিল, শাপলা, ডিঙি নৌকা। আর তার মাঝখান দিয়ে বয়ে চলা কংশ নদী।
বিরিশিরিতে নেমে রিক্সা নিয়ে সোজা YWCAর গেস্ট হাউজে। এটা সুইজারল্যান্ড ভিত্তিক খৃষ্টান নারীদের সংগঠন। আগেরদিন রাতেও জার্নি করছি, প্রায় ১৬/১৭ ঘন্টার ধকল। বিধ্বস্ত অবস্থা। রুমে ঢুকে কোনো রকম বিছানায় গা এলিয়ে দিতে মন চাইলো। তারপরও শরীরকে জোর করে টেনে বাথরুমে ঢুকাইছি। আধঘন্টার লম্বা শাওয়ারে ক্লান্তি কেটে যাবে। ততক্ষনে সন্ধ্যা নেমে গেছে। মিনিট বিশেক বিশ্রাম নিয়ে বাজারের দিকে হাঁটা ধরলাম, চারদিকটা একটু ঘুরে দেখা দরকার। ছোট্ট ছিমছাম বাজার। গারো হাজং আর বাঙালীদের সহবস্থান। অনেকক্ষন ঘুরে রাতের খাবার খেয়ে গেস্ট হজে ফিরে আসছি। তারপর শুধুই জোছনা দেখা।
পরদিন সকালে একটা মোটর রিক্সা ভাড়া করছি সারাদিনের জন্য। ভাড়া ৫/৬শ টাকা। মোটর সাইকেলও নেয়া যায়। সেক্ষেত্রে ভাড়া পড়ে ৬ থেকে ৮শ টাকা। কিন্তু বাইকের সমস্যা হচ্ছে এটা আপনাকে রোলার কোস্টারের মতো ঘুরাবে। যেটা দেখতে চান সেখানে সেখানে নিয়ে যাবে। ধুপধাপ কিছু ছবি উঠাবেন সেলফি তুলবেন। তিন ঘন্টার মধ্যে ঘোরাঘুরি শেষ করে আপনাকে আবার বিরিশিরিতে নিয়ে আসবে। আপনি যদি খুঁটিয়ে খুঁটিয়ে আয়েশ করে চারপাশটা দেখতে চান তাইলে রিক্সাই উত্তম। এক্ষেত্রে একটু পরপর আপনাকে পেছন থেকে রিকশাকে ঠেলতে হবে। এইটুক মানায়ে নিতে হবে।
বিরিশিরি বাজার থেকে বেরোলেই খনিজে ভর্তি সোমেশ্বরী নদী। মানুষজন নদী থেকে কাঠ কয়লা আর পাথর সংগ্রহ করতেছে। পাশেই আদিবাসী কালচারাল ইন্সটিটিউট। দশ মিনিটের জন্য ঢু মারতে পারেন। তারপর রিক্সাকে নৌকায় তুলে নদী পার হতে হবে। এরপর সোমেশ্বরীর ধার ঘেঁষে শুধু সামনে আগানো। নদীর প্রত্যেকটা বাঁক ছবির মতো। দিগন্তে মেঘালয়ার পাহাড় আর নদীতে জীবিকা। সোমেশ্বরী নদীর শুধু একটা ধারা না, অনেকগুলো ধারা শাখা প্রশাখা হয়ে জালের মতো দূর্গাপুর আর পূর্বধলাকে সেলাই করে গেছে। দিনের প্রথম গন্তব্য বিজয়পুর বিজিবি ক্যাম্প। নো ম্যানস ল্যান্ড, এরপরই মেঘালয়া। এদিক দিয়েই সোমেশ্বরী নদী বাংলাদেশে ঢুকছে। শুধু নো ম্যানস ল্যান্ড খেয়াল রেখে আশেপাশের পাহাড়ে পাহাড়ে ঘুরে বেড়াতে পারেন অনেকক্ষন। পাহাড়চূড়া থেকে গাছের ফাঁক দিয়ে চুপচাপ নদী দেখার অনুভূতি ব্যাখ্যা করা যাবেনা। পরবর্তী গন্তব্য সাধু যোশেফের ধর্মপল্লী, পাশেই পাহাড়ের উপর রাণীখং মিশন। এইবেলা বলে রাখা ভালো এখানে একটা গার্লস হোস্টেল আছে। পাশ দিয়ে চলে গেছে সোমেশ্বরীর আরেকটি ধারা। সময়টা খারাপ কাটবেনা। তারপরের গন্তব্য বিজয়পুর। বাংলাদেশের একমাত্র জায়গা, যেখানে আছে চিনামাটির পাহাড়। ধবধবে সাদা আর কড়কড়ে গোলাপি মাটি। মাটি আদ্র থাকলে গাঢ় বেগুনী। বিশাল এরিয়া জুড়ে এই খনিজের পাহড়। এখানে বাংলাদেশের চাহিদার তিনশ বছরের চিনামাটি মজুদ আছে। যেদিক দিয়ে সবচেয়ে খাড়া ঐদিক দিয়েই দেড় ঘন্টার চেষ্টায় পাহাড়ে উঠছি। মাটি খুব ধারালো আর ভঙ্গুর।
বিজয়পুর থেকে সোজা চলে আসছি রাসমণি স্মৃতিশৌধে, সেখান থেকে সুসং রাজবাড়ি। হাজং মাতা রাশমণি টংক বিরোধী আন্দোলনের প্রথম শহীদ।
১২শ শতকের শেষের দিকে ভারতের কান্যকুব্জ থেকে সোমেশ্বর পাঠক দলবল নিয়ে কামরুপ যাচ্ছিলেন। পথে মেঘালয়ার ঢালে ময়মনসিংহ'র এই অঞ্চলে যাত্রাবিরতি করেন। এখানকার গারো রাজা ছিলেন অত্যাচারী। সোমেশ্বর পাঠক গারো রাজাকে পরাজিত করে সু সঙ্গ অর্থাৎ ভালো সঙ্গ নামে সমাজতান্ত্রিক রাজ্য স্থাপন করেন। এটাই এখন সুসং, আর সোমেশ্বর পাঠকের নামে সোমেশ্বরী নদী। এই রাজ বংশ পরবর্তী কয়েকশ বছরে বহুবার উপাধি পরিবর্তন করে শেষ পর্যন্ত 'সিংহ' উপাধিতে থিতু হয়। তাদের মেয়ের ঘরেই জন্ম নেয় কমরেড মনি সিংহ। মনি সিংহ রাজ পরিবারের সদস্য হয়েও ব্রিটিশদের বিপক্ষে কৃষক আন্দোলন, হাজং বিদ্রোহ, টংক প্রথা বিরোধী আন্দোলন এসব সংগঠিত করছেন। বেশ কয়েকবার জেলে গেছেন। ১৯৩৭ সাল থেকে শুরু হওয়া কৃষক আন্দোলন বিভিন্ন নামে বিভিন্ন ভাবে ছড়িয়ে পড়ছিলো পুরো বাংলায়। শুরুটা ছিল এখানেই। টংক বিরোধী আন্দোলনে পুলিশ গ্রামে গ্রামে গিয়ে হাজংদের উপর অত্যাচার করছিলো। এরকম এক অভিযানে কিছু পুলিশকে দেশীয় দা ছুরি দিয়ে রুখে দিয়েছিল রাশমণি হাজং, কুমুদিনি হাজং সহ গ্রামের অন্যান্য মহিলারা। পুলিশ পালিয়ে যায়। পরে মেজিস্ট্রেট সহ পুলিশ বিশাল বহর নিয়ে আবার গ্রামে আসে। গ্রেপ্তার করে কুমুদিনি হাজং সহ আরো কয়েকজনকে। পুলিশকে বাধা দেন হাজংমাতা রাশমণি। পুলিশ রাশমণির দিকে তাক করে গুলি করেন। সেখানেই উনি মারা যান। তার প্রতিবাদ বিদ্রোহের স্মৃতির উদ্দেশ্যে এই রাশমণি স্মৃতিশৌধ।
টংক প্রথা বিরোধী এই আন্দোলন কৃষক আন্দোলন হিসেবে পূর্ব বাংলা, পশ্চিম বাংলা সর্বত্র ছড়িয়ে পড়ে। এই আন্দোলন বিস্তার পায় তেভাগা আন্দোলন নামে। কমরেড মণি সিংহের হাত ধরে সুসং দূর্গাপুর থেকেই এর বীজ বপিত হয়। পরে ইলা মিত্রের নেতৃত্বে এই আন্দোলন পূর্ণতা পায়।
বিকেলের দিকে গন্তব্য গারো পাহাড়। এর ফাঁকে জনপদের বিভিন্ন দোকানে থেমে ডাব আম এটা সেটা, নদীর ধার ঘেঁষা দোকানে দুপুরের খাবার খাইছি। গারো পাহাড়ে যাওয়ার সময় রাস্তার বাঁকে পাহাড়ের ফাঁকে একটু পরপর পানির ধারা চোখে পড়বে। দূরে কোথাও ঝর্ণা থেকে নেমে আসা টলটলে শীতল পানি। একটা পাহাড়ে গিয়ে এক আদিবাসীর ঘরে জিজ্ঞেস করলাম হাঁড়িয়া পাওয়া যাবে নাকি? তার কাছে পাওয়া যায় নাই। শেষ হয়ে গেছে। কিন্তু আমি তার অতিথি, সে কোনমতেই আমারে নিরাশ করতে চায় নাই। পাহাড়ের উপর অন্য এক বাড়িতে গিয়ে হাঁড়িয়া খুঁজে দিছে। সারাদিনের ক্লান্তির পর তাদের উঠোনের মাচায় বসে, পড়ন্ত বিকালে মৃদু বাতাসে দুই গ্লাস হাঁড়িয়া খারাপ লাগে নাই। দেশী পণ্য খেয়ে হই ধন্য। এই পাহাড়টাই বাংলাদেশের শেষ, পরের পাহাড়টা মেঘালয়ার। পাহাড়ে ঝুপ করে সন্ধ্যা নামে। তার আগেই পাহাড়কে বিদায় জানিয়ে বিরিশিরির দিকে রওয়ানা দিছি। সেখান থেকে ময়মনসিংহ। রাতে চাঁদের আলোয় ময়মনসিংহ শহরে ব্রহ্মপুত্রের পাড়ে বসে চা খেতে খারাপ লাগে নাই। তারপর রাতের বাসে ফিরে আসা। ফেরার সময় গায়ে মেখে নিয়ে যাচ্ছি সোমেশ্বরী তীরের জনপদের জল হাওয়া মাটি। আর দুইটা গারো পরিবারের ভালোবাসা।

