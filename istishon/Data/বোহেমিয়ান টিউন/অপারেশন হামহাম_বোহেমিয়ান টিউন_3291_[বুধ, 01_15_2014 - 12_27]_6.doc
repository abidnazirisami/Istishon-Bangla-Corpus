অপারেশন হামহাম


সিলেট যাওয়ার পর দলের বাকি চার সদস্যকে বললাম আর কোথাও যাই আর না যাই অবশ্যই হামহাম যাবো। আমাকে অবাক করে দিয়ে চারজনই একসাথে জিজ্ঞাস করলো হামহাম জিনিসটা কি!? বললাম ত্রিপুরা সীমান্তের কাছে একটা জলপ্রপাত। ২০১০ সালের শেষ দিকে এটা আবিষ্কৃত হইছে। শুনে কেউই আগ্রহী হলো না! 
শুরু হয় সিলেট দেখা। প্রথমদিন বিকেলে দুই মাজার আর সিলেট শহর। ফাঁকে ফাঁকে স্থানীয় মানুষকে জিজ্ঞাস করি ভাই হামহাম কিভাবে যেতে হয়? যাকেই জিজ্ঞাস করি সে ই প্রথমে জানতে চায় হামহাম জিনিসটা কি!? পরদিন লালাখাল হয়ে তামাবিল সীমান্ত, সেখান থেকে জাফলং। গোসল করতে নেমে ঝামেলা বাধলো BSF এর সাথে, সে এক বিচিত্র অভিজ্ঞতা। হোটেলে ফিরে ব্যাগ ট্যাগ নিয়ে সিলেট ছেড়ে চললাম মৌলভিবাজারের কুলাউড়ার পথে। ঐখানে রাতের হাকালুকি হাওড় দেখা থাকাটা অসাধারণ অভিজ্ঞতা। পরদিন মাধবকুন্ড আবার হাকালুকি। ফাঁকে ফাঁকে জিজ্ঞাস চলছেই ভাই হামহাম কিভাবে যাবো? কেউ সঠিক উত্তর জানেনা, বেশিরভাগ আবার হামহাম এর নামই শুনে নাই। এরপর কুলাউড়া থেকে ট্রেনে শ্রীমঙ্গল।
হামহাম যাওয়া লাগে শ্রীমঙ্গল থেকে। বাকি ৪ জন না গেলে পরদিন আমি একাই হামহাম যাবো এরকম একটা সিদ্ধান্ত নিলাম। পরে অনেক কষ্টে হাশমি ভাইকে রাজি করছি! অন্য তিনজন চুড়ান্ত ভাবে জানালো হামহাম দেখার জন্য তারা ৮/৯ ঘন্টা পাহাড়ি দূর্গম পথে হাঁটতে পারবে না। রাতে চলে হামহামের জন্য কেনাকাটা। যেমন দুপুরের খাবার, হালকা খাবার, পর্যাপ্ত পানি, একাধিক লাইটার, ভালো গ্রিপ ওয়ালা রাবারের সেন্ডেল, লিকুইড স্যাভলন, তুলা, দড়ি, ছুরি, লবন, সরিষার তেল (এটা মাখলে জোঁক কম ধরে) এসব।
ভোর পাঁচটা বাজার সাথে সাথে দুইটা সেলফোনে একসাথে এলার্ম বেজে উঠে। ফ্রেশ হয়ে ব্যাগে প্রয়োজনীয় জিনিসপত্র নিয়ে হোটেল থেকে বেরোতে প্রায় ছয়টা। হাঁটাপথ শুরু হওয়ার আগে সিএনজি নিয়ে যেতে হবে ৫০ কিঃমিঃ। ভাড়া নিবে ১৪ থেকে ১৬শ টাকার মত। পাহাড়ি পথে একটানে চলে আসছি কমলগঞ্জ। টুকটাক এখান থেকেই কিনে নিছি। এরপর আর দোকানপাট নাই। তারপর দুই ঘন্টায় কুরমা বাগান। এখানে রাস্তা শেষ। চাইলে আরো ৫ কিঃমিঃ ভিতরে যাওয়া যায়। তবে ঐ ৫ কিঃমিঃ সিএনজিতে চড়ার থেকে প্রধান কাজ হয়ে দাড়ায় সিএনজিকে পেছন থেকে ঠেলে ঠেলে ঐ পর্যন্ত পৌঁছানো। যেখানে এসে নামছি জায়গাটার নাম কলাবন।
এখানে আদিবাসীদের কয়েকটা ঘর আছে। এগুলোই জনপদের শেষ ঘর। এখান থেকে স্থানীয় কাউকে নিতে হবে গাইড হিসেবে। গাইডকে দিতে হয় ৪ থেকে ৬শ টাকা। শুরু হবে হাঁটাপথ। এখানেই জামা কাপড় জুতা চেঞ্জ করতে হবে। কিন্তু ১০/১২ জন আদিবাসী পুরুষ মহিলা কাছে এসে এমনভাবে দাড়িয়ে আছে জামাকাপড় চেঞ্জ করতেই লজ্জা লাগতেছিলো। বনে ঢুকতেই প্রথমে স্বাগত জানায় ঘন বেত বন। এরপর কথাবার্তা বন্ধ করে শুধু হাঁটা।

হাতে থাকা বাঁশের সাহায্যে খাড়া পাহাড়ে উঠা নামা হাঁটা এভাবে ট্র্যাকিং চলতেই থাকবে। পুরো পথেই দেখা মিলে বানর আর হনুমানের ঝাঁক। মাঝে মাঝে জঙ্গলের ভিতর পথ না থাকায় দা দিয়ে জঙ্গল কেটে পথ বানাতে হয়। পথে কয়েকবার যাত্রা বিরতি দিয়ে কিছু খাওয়া আর বিশ্রাম। আবার হাঁটা শুরু, জোঁক ধরবে পেটে পিঠে পায়ে এমনকি হাঁটুর কিছুটা উপরে। এই পথে সবচেয়ে উচু পাহাড়টার নাম মাকাম পাহাড়। পুরোটাই জোঁকে জোঁকারন্য অবস্থা! কিন্তু জোঁককে পাত্তা দিলে আর পথ চলা হবেনা। হাঁটতে হাঁটতে যখন চরম ক্লান্ত পা আর চলছেনা ঠিক তখনই শুরু হবে পাহাড় ছেড়ে ঝিরিপথ ধরে হাঁটা। এ পথে হামহাম থেকে আসা ঠান্ডা শীতল পানি, পানির নিচে কঠিন শীলা। দুই পাশে পাহাড় আর মাঝখানে এই ঝিরিপথ। ঝিরিপথের বেশির ভাগ হাঁটুপানি, কোথাও পায়ের পাতা সমান পানি, আবার কোথাও বুকপানি। পথে বড় বড় সব পাথর। 


পুরো পথ যে চুপচাপ হেঁটে চলে আসছি তা না। সাথে থাকা হাশমি ভাই চুপচাপ থাকার মানুষ না। পথে অনেক হাসাহাসি করে ক্লান্তি ভুলে থাকার চেষ্টা। যেমন একটা পাহাড়ে কালো একটা বিড়াল দেখার সাথে সাথে ঐ পাহাড়টার নাম দিছি সুরঞ্জিত পাহাড়! আমি নাম দেওয়ার সাথে সাথে হাশমি ভাই জানালো এই পাহাড়টার মালিক হাশমি ভাই নিজেই! এবং ৭০ লাখ টাকা হলে পাহাড়টা বেচে দেবে। শরীর একদমই টানছিলো না, গাইড বললো আর বেশি পথ বাকি নাই, আমরা ঘন্টাখানেকের ভিতরই পৌঁছে যাবো! যত সামনে এগুই দুই পাশের পাহাড়ও তত উচু হয়। গুমগুম একটা শব্দ কানে আসে। গাইড জানালো এটা জলপ্রপাত থেকে পানি পড়ার শব্দ।

 হটাত্‍ পথ শেষ হয়ে যায়। এসে পড়ি জলপ্রপাতের ঠিক সামনে। খুশি দুঃখ ক্লান্তি শ্রান্তি আনন্দ কোনো বোধই মাথার ভিতর কাজ করেনা। যেখানে ছিলাম সেখানেই ঠায় দাড়িয়ে থাকি অনেক্ষন। মুগ্ধ হয়ে দেখি হামহাম। আমার চোখ এই সৌন্দর্য নিতে পারেনি, অজান্তেই পানি বেরিয়ে গেছে। কাছে গিয়ে ছুঁয়ে দেখি হামহামকে। আহ...

বাংলাদেশ এত সুন্দর! এত্ত সুন্দর!! ভাবলাম জলপ্রপাতের মাথায় উঠে পানি কিভাবে পড়ে দেখা উচিত। একদম খাড়া পাথুরে পাহাড় বেয়ে উঠতে হবে, কয়েকটা যায়গা আবার বেশ পিচ্চিল। এটা এতটাই রিস্কি অনেকটা প্রাণ হাতে নিয়ে উঠার মত ব্যাপার। গাছের শিকড় হাতের বাঁশ আর দড়ির সহায়তায় তারপরও উঠে গেছি। উঠার সময় গাইড প্রতি মূহুর্তে সতর্ক করছিলো নিচের দিকে না তাকানোর জন্য। কিন্তু আমার চোখ বারবার নিচের দিকে চলে যাচ্ছিলো আর আমি ভয়ে কুকড়ে যাচ্ছিলাম। শেষ পর্যন্ত চুড়ায় উঠছি। 

উপরে মাটি নাই সব কঠিন শীলা হয়ে গেছে। উপর থেকে পানি পড়ার দৃশ্যের মত সুন্দর জিনিস পৃথিবীতে খুব কমই আছে। কিছুক্ষন চারদিক দেখার পর সেখানেই লাঞ্চ করা। খুব কিনারে গিয়ে কয়েকটা ছবি তুলছি। পা পিছলানোর রিস্ক ছিলো। ১ ফিট পেছনেই অপেক্ষা করছিলো নিশ্চিত মৃত্যু! তারপর মৃত্যুকে অপেক্ষায় রেখে আমরা নিচে নেমে আসি। হামহামের সবচেয়ে ভয়ঙ্কর সৌন্দর্য দেখা যায় বর্ষায়। 
ফেরার তাড়া ছিলো, সূর্য ডোবার আগেই আবার একই পথ পাড়ি দিয়ে লোকালয়ে ফিরতে হবে। ফেরার পথে পা বাড়াতেই হটাত্‍ হামহাম বলে উঠছে- যদি মন কাঁদে তুমি চলে এসো এক বরষায়! আমিও তাকে কথা দিয়ে আসছি, আবার দেখা হবে কোনো এক ভর বরষায়....

