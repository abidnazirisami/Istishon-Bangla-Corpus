একটা দুর্দান্ত সকাল চাই


আমার একটা দুর্দান্ত সকাল চাই!
ঘুম থেকে জেগে উঠা হৃদয়টা বাসি হলেও,
সেই সকালে ঐ হৃদয়ে কোনো ভান থাকবে না।
ভন্ডামি থাকবে না।
হিংসা বিদ্বেষ আর কিছু
ক্লেদাক্ত মুহুর্তকে বুকে নিয়ে
এমন সকালগুলোতে কেউ জাগবে না।
এমন একটা চমৎকার সকাল চাই!
যে সকালে ইচ্ছেগুলো
অনিচ্ছার পিছু ধেয়ে,
হেঁটে হেঁটে বধ্যভূমিতে গিয়ে
ধ্বংসের আড়ালে মুখ লুকাবে না।
নতুন করে শুরু করার জন্য
একটা স্বাভাবিক সকাল চাই!
চিন্তায় মুক্তবুদ্ধি
প্রাণে উচ্ছলতা
গতিতে স্বাচ্ছন্দ্য
ভালোলাগার মোড়কে এক হয়ে
সেই সকালে উদ্ভাসিত হবে।
এক পা এক পা করে সামনে আগাতে
আমাদের এমনই একটা দুর্দান্ত সকাল চাই!!

