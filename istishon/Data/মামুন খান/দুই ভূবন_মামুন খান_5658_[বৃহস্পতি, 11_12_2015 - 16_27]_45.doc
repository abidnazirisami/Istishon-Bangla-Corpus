দুই ভূবন


বড় রাস্তাটি কিছুদূর পশ্চিমে গিয়ে ঠিক যেখানটায় ডানে মোড় নিয়েছে, আমান ওখানেই থাকে।
একজন নবীন লেখক। নিজের মত করে নিজের অনুভূতির প্রকাশক। কিন্তু সেই সাথে আশেপাশের মানুষের অনুভূতি নিয়েও তাডিত হওয়া- একজন লেখকের হৃদয়ে এক অনুপম চিত্র অংকনের তাড়না কেন জানি ওর থেকেই যায়। বোধের মর্মে নাড়া দেয় এমন অনুভূতিতে প্রলুব্ধ হতে কে না চায়!
দুটো লোহার পাতের আয়তাকার ইন্টারফেসে দৃশ্যমান পাথরজীবন আঁধারেও প্রকট এক দানব যেন।
লিখালিখির জগতের একজন শিক্ষানবীশ আমানএকজন লেখককে নিয়ে ভাবনার জগতে ডুব দেয়। কেউ একজনকে দেখতে পায়। একজন শান্ত মানুষ কি মায়া নিয়েই না অশান্ত দৃষ্টিতে তাকিয়ে আছেন। আমান সেই ধারালো পথ বেয়ে গভীর শান্ত জলের পরমশীতল অনুভূতিতে শান্ত হতে থাকে... একসময় কোমল হয়... চেতনার আরো গভীরে ডুবে যায়। একটা অন্ধকার টানেলের ও মাথার দৃশ্যমান আলো , একসময় আমানকে নিজের সেলে ফিরিয়ে আনে।
একজন লেখককে কতগুলো ভূমিকায় নিজেকে দেখতে হয়? কতগুলো হৃদয় ব্যবচ্ছেদ করে অনুভূতির 'ফাইন টিউনিং' করতে হয়?
এই সময়ে একজন লেখক ডিজিটাল জকির ভূমিকা পালন করলে ভালো হয়। পাঠকের ভিতরে অনুভূতি ঠিক কতটুকু ওঠা নামা করবে, এই স্কেল অনুভবকারী দক্ষ এক অনুভূতির কারিগরের মত আচরণ করবেন একজন লেখক।
পাঠক হৃদয় নিয়ে লেখক ভাববেন- পাঠককে ভাবতে হবে, প্রথমে এটা শিখাবেন...ক্রমান্বয়ে ভাবের গভীর থেকে গভীরতর অংশে যাবার রাস্তাটিতে কিভাবে পথ চলতে হবে, তা শিখাবেন। এভাবে উভয়পক্ষের মনোজগতে এক যোগাযোগ রয়ে যাবে। লেখকের অভিজ্ঞতালব্ধ ম্যাসেজগুলো পাঠকের মনোজগতে আলোড়ন তুলবে, তাকে ভাবাবে, ইমপ্লিমেন্ট করাতে প্ররোচিত করবে। তবেই না ভালো কিছু একটা হবে।
এদিক দিয়ে একজন লেখক, একজন ম্যাসেঞ্জারও বটে।
বাইরের পৃথিবী আঁধারের ঘোমটায় যেন আরো বেশী অন্ধকার দেখায়। বসা থেকে উঠে দাঁড়ায় আমান। ভাবনাদেরকে কয়েকমুহুর্তের জন্য হলেও নির্বাসনে পাঠাতে ইচ্ছে করছে।
"নির্বাসনে! চলে গেছে সব প্রজাপতি" ...
ভাবনারা সব তাহলে প্রজাপতি! নিজের মনে হাসে আমান। নিজেকে ব্যংগ করে কি?
একজন লেখক কি নিজেকে কখনো ব্যংগ করেন?
চিন্তাজগতে একজন লেখককে বর্ণীল করায় ঠিক যেখানে রেখে এসেছিল, ওখান থেকেই একজন আমান একাধারে একজন লেখক এবং একজন পাঠকের দুই ভিন্ন সত্তার অনুভূতিতে প্রবল হয়। একই হৃদয়ে দুই ভিন্ন হৃদয়। বোধের উপরে বোধ...ওপারে বোধ। এক দুর্বোধ্য জগত। আরাধ্য জগত।
একজন লেখকের জগত ঠিক কতোটা বড়? একজন লেখক কত বড়? কতোটা?
ঠিক কতোটা বড় হলে একজন লেখকের মৃত্যু হয়? এক রক্তাক্ত জনপদে নির্বাক পড়ে থাকা এক লেখক নিজের শেষ অণুগল্পটি লিখে যেতে না পারার বেদনায় কি নীল হন?
চিন্তা জগতের সরল রাস্তাটি ধরে একজন পাঠক আমান একাই যেন সামনের দিকে এগিয়ে যেতে পারে, এজন্য লেখক আমান হাত ধরে রাস্তা পার করানোর নিমিত্ত হন। এইটুই দরকার পাঠকের। তবেই সে পথের শেষে যেতে পারবে। লেখকের আলোয় পথ চলে পাঠক এক পরিণত স্বত্বায় রুপ নেবে। পাঠক লেখকে পরিণত হবে... তিনি নতুন পাঠক কে হাত ধরে রাস্তা পার করাবেন... সে নতুন অন্যজনকে... ...
এভাবেই চেতনার পথগুলো সমৃদ্ধ হবে।
এমন যদি না হয়, তবে চেতনা উন্মেষের এই প্ল্যাটফর্মটি পাঠকমনে নিছকই এক দিবস উদযাপনের মত দায়সারা মনোভাবের জন্ম দিবে। মনের খোরাকই যেখানে নেই, সেই প্ল্যাটফর্মের লেখকেরা কালক্রমে সুবর্ণ অতীত হবেন...হারিয়ে যাবেন! ওখানের বাতাস- বিলুপ্তপ্রায় লেখকদের দীর্ঘশ্বাসে ভারী, গতিতে মন্থর, স্থবির!
এজন্য পাঠকের মনকে অনুভব করাতে হবে, তার মনের গোপন দরোজাগুলো এখন ধীরে ধীরে খুলে দেবার সময় এসে গেছে। জনপ্রিয়তার লোভের চেয়ে পাঠক প্রীতিতে লেখক হৃদয় পুর্ণ থাকবে।
ভালোবাসা শিখাবেন- পাঠক হৃদয়কে এলোমেলো করবেন, কিভাবে ভালোবাসতে হয়- অনুভব করাবেন নিজের লেখনির সাবলিলতায়- পরম দক্ষতায়।
লেখকের মনোজগতের সিঁড়ি পাঠকের মূল লক্ষ্য। লেখক ওপারে শেষ ধাপে পাঠকের পথের শেষে সফল প্রত্যাবর্তনের অপেক্ষায় থাকবেন। একজন দক্ষ গাইডও একজন লেখক। নিজের মনোজগতে বিচরণকারী পাঠকের নিজেকে, সমাজের লক্ষ-কোটি সিংগেল ইউনিট পাঠকের অন্যতম হয়ে সঠিক পথ চলতে হবে। এ যাত্রায় আঁধার কোনো প্রতিবন্ধকতারই সৃষ্টি করতে পারবে না। আঁধারে পথ চলার মত আলো পাঠক ইতোমধ্যেই অর্জন করেছেন।
আলো বিতরণকারী একজন লেখককে আলো হতে হয়। কঠিন সাধনায় নামতে হয়।
আলো হবার সাধনায় নেমে একজন আমান, এই মুহুর্তে নিজের সেলের একচিলতে ইন্টারফেসে আঁধারের পিছু ধাওয়া এক উল্কার পতন দেখতে থাকে... নক্ষত্রগুলোর পতন কেমন? অনুভবে এক নক্ষত্রের পতনের নিম্নগতি উপলব্ধিতে আমানকে বিহ্বল করে তোলে।।

