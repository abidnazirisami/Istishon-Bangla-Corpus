ছুটিরদিন, পিপড়াবিদ্যা ও অন্যরকম এক অভিজ্ঞতা


দুপুরে ঘুম থেকে উঠে ঢুলুঢুলু চোখে বাংলাদেশ-শ্রীলঙ্কার ফুটবল ম্যাচ দেখতে বসে গেলাম। এমিলি এক গোল দেয়ার পর ভাবলাম আজ জিতবে.. কিন্তু কিসের কি! একটু পরে গোল খেয়ে ড্র করলো।
সারাদিন বাসায় বেকার কাঁটিয়ে ভাবলাম বাইরে যাওয়া দরকার। সকালে কিশোর আলোর কিআনন্দ উৎসবে যাবো ভেবেও যাইনি আলসেমির কারণে। তাই ভাবলাম আর্মি স্টেডিয়ামে সাউথ এশিয়ান রক ফেস্টে ঢু মেরে আসি। টিকেটের ব্যাবস্থা হবে না ভেবে কাজিন তানভীর-সহ সিদ্ধান্ত নিলাম মুভী দেখতে যাবো। আজকে রিলিজ হওয়া Piprabidya - Ant Story. এ লেখার পরবর্তী অংশে এ নিয়েই বলছি যাতে অন্যরকম কয়েকটা অভিজ্ঞতার সম্মুখীন হলাম।
ঠিক করলাম পিপড়াবিদ্যা দেখবোই, কিন্তু ঘড়ির কাঁটায় তখন ৫টা বেজে গেছে। তাই ছ'টার শোতে স্টার সিনেপ্লেক্সে কিংবা ফিউচার পার্কের ব্লকবাস্টারে টিকেট পাওয়া অসম্ভব ব্যাপার। তা ছাড়া এয়ারপোর্টের জ্যাম পেরিয়ে উত্তরা থেকে অতদূরে এ অল্প সময়ে পৌঁছানো দুঃসাহসই বটে!
তানভীর গুগল করে বের করলো টঙ্গীর আনারকলি সিনেমা হলে ছবিটা দেখাবে। কখনো যাইনি তাই আইডিয়া নাই কেমন হবে। মামাতো ভাই সাগর বললো ও কলেজে পড়ার সময় ফারুকীর টেলিভিশন মুভীটা দেখতে গিয়েছিলো ওখানে..হলটা খারাপ না। বসার সিট ভালো। আর কে পায় আমাদের! তানভীর ফোন দিলো নিদ্দুন মামাকে! মামাকে বললাম রাজলক্ষীতে আসতে, কোথায় যাবো.. কি করবো.. কিছুই বললাম না.. জাস্ট রাজলক্ষী আসতে বললাম। আমরা বাসা থেকে বের হচ্ছি। আমি আর তানভীর তাড়াতাড়ি করতে করতে সাড়ে পাঁচটা বাজিয়ে ফেললাম। দেরী হোক, তবু সিনেমা দেখবোই- এ মন্ত্রে উজ্জীবিত হয়ে দৌড় লাগালাম। রিক্সা নিয়ে রাজলক্ষী পৌছে মামাকে ফোন দেই তো দেই.. মামা তো ফোন ধরেই না। অনেকক্ষণ পর ফোন ধরে বলে, 'আমার তো বাথরুম পাইছে খুব... বাসায় চলে আসছি! তোরা দাঁড়া, আমি আসতেছি!
ওদিকে তখন ফেসবুকে ডুকে দেখি এক বড় ভাই আর্মি স্টেডিয়ামে টিকেট ম্যানেজ করছে, বললো ফোন দিতে। কিন্তু আমদের উদ্দেশ্য এখন সিনেমা হল, ওপেন এয়ার কনসার্টের লোভটা সামলে সিনেমা হলেই যেতে হবে! ওদিকে দীর্ঘ অপেক্ষার শেষে ছ'টার মিনিট কয়েক পর মামা এলেন তার বাসা থেকে! ওদিকে নিশ্চয়ই আমাদের ছ'টার সিনেমা শুরু হয়ে গেছে!
সি.এন.জি. না পেয়ে লোকাল বাসেই ভরসা। জ্যামহীন রাস্তায় অল্প কিছুক্ষণের মধ্যেই উত্তরা পেরিয়ে টঙ্গী বাজারে নেমে পড়লাম। কিন্তু হায়! সিনেমা হল কই?! গুগল ম্যাপে দেখছি বাজারেই ওই আনারকলি হল, কিন্তু সিনেমা হল তো নাই! একে ওকে জিজ্ঞেস করে যাচ্ছিলাম সিনেমা হলের খোঁজে.. কিন্তু মামা জিজ্ঞেস করলো ব্যাপার কি? কই যাচ্ছি আমরা দু'জন তাকে নিয়ে? না বলায় ফিজিকালি হালকা টর্চারিং শুরু করলো! তখন বললাম সিনেমা দেখবো। সে বললো সে সিনেমা হলটা চেনে। প্রায় ৫ মিনিট হেঁটে সিনেমা হলে পৌঁছালাম। কাউন্টারের সামনে মানুষের হালকা ভীড়। তিনটা টিকেট নিলাম। উপরে সিট নাই, নিচের চেয়ারে সিট খালি। ওটাই নিলাম। ছবি শুরু হবে সাড়ে ছয়টায়। মানে হাতে আরও ৬-৭ মিনিট বাকী। হাঁফ ছেড়ে বাঁচলাম। তবে কউন্টারের টিকেট বিক্রেটাকে জিজ্ঞেস করতে ভুলে গেলাম কোন ফিল্মের টিকেট বিক্রি করছিলো!
মনে মনে এতো খুশী যে ছবি শুরুর আগেই ফেসবুকে চেক ইন দিলাম ওয়াচিং পিপড়াবিদ্যা - অ্যানট স্টোরী। কিন্তু এরপর মিনিট কয়েকের মধ্যেই বিভ্রান্তিতে পড়বো বুঝতে পারিনি! সিনেমা হলের ভেতরে গিয়ে দেখি হাউজ ফুল। সামনের সারিতে ফাঁকা সিটে বসে পড়লাম আমরা তিনজন।
মুভী শুরুর আগে বিভিন্ন বিজ্ঞাপন চলছিলো। আমাদের তর সইছিলো না কখন শুরু হবে! হঠাৎ দেখি মুভী শুরু হচ্ছে.. Jazz Multimedia'র ছবিটির টাইটেল 'অনেক সাধের ময়না'! আমার তো মাথায় হাত! এ আমি কি করলাম! তানভীর বললো.. অারে রাখ.. এটা বোধহয় ট্রেইলার। হ্যাঁ.. কিছুক্ষণ পর বুঝলাম ট্রেইলার! 
কিন্তু না! এরপর আরেকটি মুভী শুরুর ট্রেইলার শুরু হলো, 'অগ্নী'। হৈ-চৈ করা সব দর্শক হঠাৎ চুপ হয়ে যাওয়ায় এদিক ওদিক তাকিয়ে আমার তো টেনশন হচ্ছিলো.. না জানি এটা যদি ট্রেইলার না হয়ে মুভী হয়ে যায়! ইশ্.. কেন যে চেক ইন মারছিলাম!!
হঠাৎ জাতীয় সংগীত বেজে উঠলো। মানে এবার ছবি শুরু হবে আসলেই! আমারা তিনজন সিট থেকে উঠে দাঁড়িয়ে পড়লাম। কিন্তু হায়, মৃদু অন্ধকারে আশ-পাশে তাকিয়ে দেখি সবাই বসে আছে! আমাদের দেখে পাশের লাইনের দু্জন ও দাঁড়িয়ে গেলো.. কিন্তু পেছন থেকে কিছু দর্শক গালাগালি শুরু করে দিলো.. 'ওই বয়.. ওই ভাই দাঁড়ায়া গেছেন কেন! ওই মিয়া.. ঔ!' তানভীরকে একজন পেছন থেকে বললো, 'ওই ভাই, সিনেমা তো শুরু হয় নাই.. দাঁড়ায়া গেছেন ক্যান? বসেন!'
স্টার সিনেপ্লেক্স আর ব্লকবাস্টারে ছবি দেখে এমন বিভ্রতকর পরিস্থিতিতে পড়িনি কখনো! দুঃখজনক হলেও সত্য যে তখন বুঝলাম.. আসলে এসব সিনেমা হলের দর্শকরা কি টাইপ হয় মূলত। যাই হোক, পিপড়াবিদ্যা শুরু হলো, আমার ভুল সিনেমা দেখতে আসার দুশ্চিন্তা দূর হলো!
বেশ ভাল লাগলো ছবিটা। কাহিনী নিয়ে কারো কিউরিসিটি নষ্ট করতে চাই না তাই ছবি সম্পর্কে আর বেশী কিছু বললাম না। অন্যরকম এক অভিজ্ঞতা অর্জন শেষে নিঃস্ব হাতে (সত্যি কিন্তু! :p) পিঁপড়ার মতো ধীরে ধীরে ধোঁয়াময় উত্তরায় ফিরে এলাম! 
..ঝোপ বুঝে কোপ মারে বুঝতে গিয়ে রোজ,
কোথায় হারায় কেম্নে হারায় তার মেলেনা খোঁজ! ♪ ♫

