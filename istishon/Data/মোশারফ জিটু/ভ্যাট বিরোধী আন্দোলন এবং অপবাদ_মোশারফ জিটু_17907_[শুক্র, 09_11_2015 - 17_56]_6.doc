ভ্যাট বিরোধী আন্দোলন এবং অপবাদ


তিন বন্ধুতে আড্ডা হচ্ছিলো।
একজন বললো, ‘দোস্ত, রাস্তায় একটা মানিব্যাগ পড়ে ছিলো। আমি তুলে মানিব্যাগের মালিকের ঠিকানা বের করে উনাকে মানিব্যাগটা দিয়ে এসেছি।’
আরেকজন বললো, ‘দোস্ত কতো ছিলো মানিব্যাগে? মেরে দিস নাই তো টাকা পয়সা?’
প্রথমজন, ‘না দোস্ত, একটাকা-ও না!’
দ্বিতীয়জন, ‘হুহ! তুই কত বড় হুজুর সেটা আমার জানা আছে! তুই টাকা মারিস নাই এটা আমাকে বিশ্বাস করতে হবে?!’
প্রথমজন, ‘না দোস্ত! বিশ্বাস কর! আমি টাকা মারলে কি আর ফেরত দিয়ে আসতাম?’
কথকোপথনে নীরব তৃতীয়জন সরব হয়ে বললো, ‘আরে তুই কোন লেভেলের হুজুর আমাদের জানা আছে, বাপের পকেটে টাকা মারতি যে সেটা কি খুব বেশিদিন আগের কথা?’
প্রথমজন ক্ষেপে গিয়ে, ‘ওই শালা। তুই হিন্দুর পোলা আমারে হুজুরের সাথে তুলনা করার কে? তুই মুসলমান জাতিরে অপমান করছিস? তোরে আমি **********।’
ঘটনাটি রূপক কিন্তু বাস্তবতা বিবর্জিত না। আমরা, আমাদের চারপাশের মানুষজন যখন অপছন্দের মানুষের সাথে যুক্তিতে পারি না তখন তার সামান্য কৌতুককে সিরিয়াস ইস্যু বানিয়ে ফেলি, পারলে অপবাদ দিতেও এক মুহুর্ত দেরী করিনা। উপরোক্ত ঘটনায় প্রথম দুজন মুসলমান হওয়ায় তাদের মাঝে হুজুর শব্দটি ব্যবহার নিয়ে মজাটা ধর্মীয় অবমাননার পর্যায়ে যায়নি, কিন্তু হিন্দু বন্ধুর নিছক মজাটা ধর্ম অবমাননার পর্যায়ে নিয়ে যেতে একমুহুর্ত ভাবেনি। 
কথায় বলে, যারে দেখতে না পারি তার চলন বাঁকা। প্রাইভেট বিশ্ববিদ্যালয় নিয়ে কিছু মানুষের অভিযোগের অন্ত নেই। আমি বলবো না সব মিথ্যে, তবে বেশীর ভাগই মিথ্যে আর কাল্পনিক চিন্তা-ধারার উপর গড়ে উঠেছে। বিচ্ছিন্ন একটি-দুটো ঘটনাকে বার বার হাইলাইট করে সব বেসরকারী বিশ্ববিদ্যালয়ের শিক্ষার্থীদের উগ্র, ড্রাগ-এডিক্ট, ফার্মের মুরগী, প্রোস্টিটিউট, পয়সাওয়ালার বখে যাওয়া সন্তান ইত্যাদি ইত্যাদি অপবাদে জর্জরিত হতে হয়। এমন বোধহয় একজনও বেসরকারী বিশ্ববিদ্যালয় ছাত্র-ছাত্রী পাওয়া যাবে না, যাকে এমন বিষয় নিয়ে চেনাজানা মানুষজন প্রশ্ন করেনি। আমার কেন যেন ধারণা, সরকারের উচ্চমহলের বিশেষ কিছু মানুষেরও ধারণা এমন যে আমরা যারা বেসরকারী বিশ্ববিদ্যালয়ে পড়ি তাদের অভিভাবকদের ভুরি ভুরি টাকার পাহাড় রয়েছে! তাই ভ্যাট দিতে বাধ্য করছে বেসরকারী বিশ্ববিদ্যালয়ের শিক্ষার্থীদের। 
গত ৯ তারিখে ইস্ট-ওয়েস্ট বিশ্ববিদ্যালয়ের ছাত্র-শিক্ষকদের উপর পুলিশের হামলা আর এর প্রেক্ষিতে ১০ তারিখে প্রায় সব বেসরকারী বিশ্ববিদ্যালয়ের শিক্ষার্থীদের সড়ক অবরোধ আর রাজপথে আবস্থানের ঘটনায় দেশের মোটামুটি সবাই জানে সরকারের পক্ষ থেকে বলা হয়েছে ছাত্র-ছাত্রীরা না, ভ্যাট দিবে বিশ্ববিদ্যালয় কর্তৃপক্ষ। অন্যদিকে গতকাল রাতে বিশ্ববিদ্যালয় মালিক সমিতির দাবি তারা ভ্যাট দিতে রাজি হয়নি, কোন বিশ্ববিদ্যালয় কর্তৃপক্ষ নিজে থেকে দিতে চাইলে সেটা তাদের নিজস্ব ব্যাপার। আজ আবার অর্থমন্ত্রী বললেন শুধু এ বছর বেসরকারী বিশ্ববিদ্যালয় কর্তৃপক্ষ ভ্যাট দিবে, আগামী বছর থেকে শিক্ষার্থীরা ভ্যাট দিতে হবে। এ কি অদ্ভূত অবস্থান পরিবর্তনের মহড়া! মোটকথা, শিক্ষার্থীদের জন্য মরার উপর খাঁড়ার ঘা হয়েই থাকছে এই ভ্যাট। 
যদিও গতকাল সারাদিন ঢাকার রাস্তাঘাট প্রায় অচল থাকায় দুর্ভোগ পোহাতে হয়েছে সাধারণ ঢাকাবাসীকে, তবুও শিক্ষার্থীদের আন্দোলনে বেশীরভাগ মানুষই নৈতিক সমর্থক জানিয়েছেন জোর করে শিক্ষার মতো মৌলিক অধিকারের জন্য শিক্ষার্থীদের উপর ভ্যাট চাপিয়ে দেয়ায়। গত দু’মাসের শান্তিপূর্ণ মানববন্ধব আর অবস্থান কর্মসূচীগুলোতে মাননীয় অর্থমন্ত্রীর টনক না নড়াতে আর পরশু শিক্ষক-শিক্ষার্থীদের উপর গুলি চালানোয় একরকম বাধ্য হয়েই রাস্তা অবরোধ করে মাননীয় মন্ত্রীর দৃষ্টি আকর্ষণ করে বেসরকারী বিশ্ববিদ্যালয়ের শিক্ষার্থীরা। তবে গুটিকয়েক বিশ্ববিদ্যালয় শিক্ষার্থী (সরকারী ও বেসরকারী) বেসরকারী বিশ্ববিদ্যালয় শিক্ষার্থীদের ভ্যাট প্রত্যাহারের দাবিকে অযৌক্তিক বলে সোস্যাল মিডিয়ায় নিজেদের মতামত দিচ্ছিলো কিছুদিন ধরেই। 
গতকালের আন্দোলনের পর আজ আন্দোলনের বিরোধী গুটি কয়েকজন দুটি পয়েন্ট তুলে এনে বেসরকারী বিশ্ববিদ্যালয়ের শিক্ষার্থীদের অন্যায় অপবাদ দিচ্ছেন। প্রথমটি হলো রাস্তা দখল করে মানুষকে দুর্ভোগে ফেলেছে শিক্ষার্থীরা। দ্বিতীয়টি হলো গতকালের প্রোটেস্টে শিক্ষার্থীদের মাঝে একটি প্ল্যাকার্ডে লেখা ছিলো, ‘মন চাইলে মন পাবি, দেখ চাইলে দেহ কিন্তু/মাগার ভ্যাট পাবি না।’
এমন একটি প্ল্যাকার্ড হাতে নিয়ে দাড়িয়ে ছিলো একটি মেয়ে, তাই আন্দোলন বিরোধীদের দাবি বেসরকারী বিশ্ববিদ্যালয়ের মেয়েরা নাকি প্রস্টিটিউট! 
প্রথম ইস্যু নিয়ে উপরেই লিখেছি তাই এ নিয়ে ব্যাখ্যা করার প্রয়োজন নেই। দ্বিতীয় বিষয় নিয়ে যারা বলেছে যে মন চাইলে মন পাবি, দেহ চাইলে দেহ দিয়ে নাকি প্রমান করে বেসরকারী বিশ্ববিদ্যালয়ের শিক্ষার্থীরা প্রস্টিটিউট, আমার ধারণা তারা লেখার প্রথমেই রূপক অর্থে যে গল্পটি উল্লেখ করেছি সেই গল্পের মানিব্যাগ কুড়িয়ে পাওয়া বন্ধুটির মতো আচরণ করছেন। যুক্তিতে যখন পেরে উঠছেন না, তখন এসব প্ল্যাকার্ড আর নারী নিয়ে উদ্ভট গপ্পো বানিয়ে নিজেদের লোপ পাওয়া কৌতুক বোঝার ক্ষমতা সবার সামনে প্রদর্শন করছেন! 
যে কোন আন্দোলন দমানোর সবচেয়ে সহজ উপায় হলো সেখানে অংশ নেয়া মানুষগুলোর নামে অন্যায় অপবাদ ছড়িয়ে মানুষগুলোর সৎ উদ্দেশ্যকে প্রশ্নবিদ্ধ করে জনমনে সন্দেহ ঢুকিয়ে দেয়া। আর জনমনে কোন ব্যাক্তি বা গোষ্ঠীর উপর অপবাদ ছড়ানোর সহজ দুটি উপায় হলো তাদের সাধারণ কোন একটি কথাকে ধর্মীয় বিশ্বাসে আঘাত বা ধর্মের সাথে অসংঘতিপূর্ণ বলে ছড়ানো অথবা আন্দোলনে কোন নারী থাকলে তাদের নামে মিথ্যে অপবাদ ছড়িয়ে সহজে বিশ্বাসযোগ্য করে ফেলা। কারণ, উপমহাদেশীয় অতিরক্ষণশীল মানসিকতার কারণে আমাদের কম-বেশী সবারই এ নারী আর ধর্মের ব্যাপারে অন্ধ দুর্বলতা ক্রোমোজোমের মধ্যেই প্রবাহিত হচ্ছে।
‘মন চাইলে মন পাবি, দেহ চাইলে দেহ’ – সংগীত শিল্পী আইয়ুব বাচ্চুর গানের একটি লাইন। তার চরিত্র নিয়ে অবশ্য এসব কৌতুক বোঝার ক্ষমতাহীন আবালরা এখনো প্রশ্ন তুলেনি দেখে আমি অবাক হচ্ছি। বাংলা ছবির ডায়লগ ‘দেহ পাবি, মাগার মন পাবি না’-কে মডিফাই করে অর্থমন্ত্রীকে উদ্দেশ্য করে ‘মন পাবি, দেহ পাবি মাগার ভ্যাট পাবি না’ লেখার মূল উদ্দেশ্য ছিলো মন্ত্রী মহোদয় যাই বলুক না কেন, আমরা ভ্যাট দিবো না। মূলত আন্দোলনে স্লোগান, ব্যানার আর প্ল্যাকার্ডগুলো হয় হাস্যরস মিশিয়ে কৌতুকচ্ছলে বলে বা লিখে মিডিয়ার মাধ্যমে জনসাধারণ ও সরকারের দৃষ্টি আকর্ষণ করে সহজেই নিজেদের দাবি আদায় করে নেয়া। গতকাল বসুন্ধরা আবাসিক গেইটের সামনে যেসব শিক্ষার্থীরা অবস্থান নিয়েছিলো তাদের মাঝে ‘মন চাইলে পাবি, দেহ চাইলে দেহ পাবি মাগার ভ্যাট পাবি না’ লেখা প্ল্যাকার্ডটি নিয়ে দুপুর থেকে সন্ধ্যা পর্যন্ত কয়েকজনকেই বিভিন্ন সময় হাত উচিয়ে ধরতে দেখেছি কারণ এই লাইনটি সহজেই সবার দৃষ্টি আকর্ষণ করছিলো। আর আন্দোলনে এসব আক্রমণাত্বক শব্দ ব্যবহার না করে 'স্যার, প্লিজ আপনি আমাদের ভ্যাট মাফ করে দ্যান..' লিখলে নিশ্চয় সবাই হেসে বলতো বাচ্চা ছেলের মতো মামা বাড়ীর আবদার নিয়ে এসেছে! শিক্ষার্থীরা মামাবাড়ীর আবদার করেনি, অধিকার আদায়ের জন্য প্রতিবাদ করেছে।
কিন্তু রূপক এই দুটি লাইন না বুঝে যাদের প্রচুর মাথাব্যাথা হয়ে গেছে, অনলাইনে অপবাদ দিয়ে পোষ্টের পর পোষ্ট করে যাচ্ছে তাদের কি মাননীয় অর্থমন্ত্রী একবার বিনামূল্যে মানসিক ব্যাধি নিরাময় হাসপাতালে ডাক্তার দেখানোর ব্যবস্থা করে দেবেন প্লিজ?

