বাংলাদেশ ভারতের মুখোমুখি - দুঃখ পাচ্ছেন আনন্দবাজারের গৌতম বাবু


মাঝে মাঝে যতবারই কলকাতার আনন্দবাজার পত্রিকার খেলার পাতায় ঢুঁ মারি ততবারই মনে হয় তাদের সাংবাদিকগুলো খেলার খবর সংগ্রহের চেয়ে নিজেদের মনের ধারণাটাকে সংবাদ হিসেবে প্রচার করতে ভালবাসে। বিশেষ করে তাদের খ্যাতিসম্পন্ন সাংবাদিক গৌতম ভট্টাচার্যের লেখায়। 'হয়তো', 'নাকি', 'শোনা যায়', 'ধারণা করা যায়' টাইপের শব্দ ছাড়া তার কোন ম্যাচ রিপোর্ট পাওয়া দুষ্কর!
নিউজিল্যান্ডের সাথে বাংলাদেশের ম্যাচ নিয়ে তার রিপোর্টের একটা অংশে মাশরাফিকে নিয়ে সে লিখেছিলো, 
সবচেয়ে বড় কারণ নাকি তিনি সম্পূর্ণ ফিট অবস্থায় ভারতের সঙ্গে এমসিজির কোয়ার্টার ফাইনাল খেলতে চান। আজ ম্যাচ জিতলে বাংলাদেশ পড়বে দক্ষিণ আফ্রিকার সামনে। কিন্তু তারা নাকি সেটা চায় না। এই বিশ্বকাপের যুগ্ম সেরা দল ভারত। লোকে তাদের থেকে পালাতে চাইবে এটাই স্বতঃসিদ্ধ। অথচ টিম বাংলাদেশ তাদেরই চায় প্রতিদ্বন্দ্বী হিসেবে। (লিংকঃ http://bit.ly/19uuQu0)
নিউজ পুরোটা পড়লে মনে হবে তার ক্ষোভ ঝরছে নিউজিল্যান্ডের সাথে সুযোগ থাকার পরও জেতার চেষ্টা না করে কেন ভারতের মুখোমুখি হতে চেয়েছে! সে তাই লিখেছে,
তিনটে কারণ হতে পরে।
এক, সাকিবের ডাহা ট্যাকটিক্যাল ভুল।
দুই, টিমের দীর্ঘকালীন স্বার্থের কথা ভেবে সমস্ত অঙ্গ মেপে নেওয়া। তাতে স্বল্পকালীন ক্ষতি হতে পারে জেনেও।
তিন এবং হয়তো নিছক গুজবের তিন, বাংলাদেশ সত্যিই মনপ্রাণ দিয়ে ম্যাচটা জিততে চায়নি।
আর সবচেয়ে বড় কারণ নাকি তিনি সম্পূর্ণ ফিট অবস্থায় ভারতের সঙ্গে এমসিজির কোয়ার্টার ফাইনাল খেলতে চান। আজ ম্যাচ জিতলে বাংলাদেশ পড়বে দক্ষিণ আফ্রিকার সামনে। কিন্তু তারা নাকি সেটা চায় না। এই বিশ্বকাপের যুগ্ম সেরা দল ভারত। লোকে তাদের থেকে পালাতে চাইবে এটাই স্বতঃসিদ্ধ। অথচ টিম বাংলাদেশ তাদেরই চায় প্রতিদ্বন্দ্বী হিসেবে।
আর ওদিকে আজকের প্রথম আলোয় উৎপল শুভ্রকে দেয়া সাক্ষাৎকারে মাশরাফি বলেছে- 
সত্যি বলছি, কোনো পছন্দই নেই। আমি খুব করে চেয়েছিলাম যেন নিউজিল্যান্ডের সঙ্গে জিতি। জিতলে দক্ষিণ আফ্রিকাকে পেতাম। সবচেয়ে বড় কথা, সবাই ভাবত আমরা অনেক বড় টিম।

এটা তো মাত্র একটা উদাহরণ, ভারতীয় গণমাধ্যমের ভাষা দেখেই বোঝা যাচ্ছে তারা কেমন নার্ভাস ম্যাচটা নিয়ে। আমাদের হারানোর কিছুই নেই! প্রকাশ্যে যতই বাংলাদেশ দলকে ছোটদলের মর্যাদা দিক, ভেতরে ভেতরে ভালই চাপে আছে তারা। কোথাকার কোন ভারতীয়র হোম মেড মওকা নিয়ে অযথা আমরাও বাড়াবাড়ি না করে ম্যাচ জয়ের পর উদযাপনের দিকে মনযোগ দেই। দেশপ্রেম দেখানোর জন্য অন্য দেশকে গালাগালি করে দেখানোর দরকার নেই। ওটা পাক-ইন্ডিয়ানদের কাজ, আমাদের না! 
দেশপ্রেম যদি কেউ দেখায় তবে সেটা নিউজিল্যান্ড প্রবাসী বাংলাদেশী দর্শকরা ইতিমধ্যে দেখিয়েছে। বিয়ার কোম্পানী দেয়া কমলা জার্সি পরে স্টেডিয়ামে গিয়ে গ্যালারীতে আচড়ে পড়া ছক্কার গুলো ক্যাচ ধরে হাজার ডলার জেতার অফার না নিয়ে তারা ঠিকই বাংলাদেশের জার্সি পড়ে সমর্থন দিতে গিয়েছে। যা চোখ এড়ালোনা গৌতম বাবুরও! বাংলাদেশ দলের সমালোচনার মাঝেও সে লিখেছে,
স্থানীয় বিয়ার কোম্পানি মাঠে ঢোকার সময় কমলা রঙের পোশাক এগিয়ে দিচ্ছিল স্পেশ্যাল অফার সমেত। অফারটা হল, ওই কমলা ড্রেস পরে যদি গ্যালারিতে উড়ে আসা কোনও ছক্কা আপনি লুফতে পারেন, তা হলে হাজার ডলার জিতবেন। লোভনীয় অফার। স্যর রিচার্ড হ্যাডলি যে দিকটায় বসে খেলা দেখছিলেন, সেই স্পনসরস্‌ বক্সের ডান দিকটা তো পুরো কমলায় কমলা! কিন্তু অকল্যান্ড থেকে এসি বাস বোঝাই করে, হাইওয়ে ভর্তি লাইন দেওয়া গাড়িতে যে গর্বিত বাংলাদেশিরা এসেছেন তাঁরা কোন দুঃখে দেশের লাল-সবুজ রঙ ছেড়ে কমলা পরবেন?

আবার পড়ুন,'বাংলাদেশিরা এসেছেন তাঁরা কোন দুঃখে দেশের লাল-সবুজ রঙ ছেড়ে কমলা পরবেন?'

