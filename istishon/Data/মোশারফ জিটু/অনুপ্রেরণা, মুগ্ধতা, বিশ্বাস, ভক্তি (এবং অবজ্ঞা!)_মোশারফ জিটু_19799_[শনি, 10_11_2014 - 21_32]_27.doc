অনুপ্রেরণা, মুগ্ধতা, বিশ্বাস, ভক্তি (এবং অবজ্ঞা!)


২০০৩ বিশ্বকাপের বাংলাদেশ দল ঘোষণার পর দেখি আকরাম খানের নাম নেই। দলে অনেক নতুনের আনগোনা। বুড়িয়ে যাওয়া আকরাম খুব একটা কার্যকরী না হলেও নিয়মিত ২০-৩০ রান করতো। যে সময়ের কথা বলছি তখন নিয়মিত ২০-৩০ রানও বিরাট ব্যাপার। তো যা হবার; বিশ্বকাপ শুরু হলো। দলের দৈনদশা। মরার উপর খাঁড়ার ঘা হয়ে এলো মাশরাফির ইনজুরি। স্ট্যান্ডবাই থেকে আকরামকে পাঠানো হলো। শেষ দু'ম্যাচে গিয়ে একটায় খারাপ করলেও শেষটায় চুয়াল্লিশ করলো। তারপর ঢাকায় সাউথ আফ্রিকা এলো। সে সিরিজের পর আর জাতীয় দলের হয়ে দেখা গেলো না আকরামকে। তবু জাতীয় দল ঘোষণার সময় হলে নিয়মিত পেপারে চোখ বুলোতাম আকরামকে আবার নেয় কিনা। বছরখানেক পর দেখি আকরাম নিজেই অবসর নিয়ে নিলো সংবাদ সম্মেলন ডেকে। কষ্ট পেয়েছিলাম মাঠ থেকে বিদায় না নিতে পারায়। খেলা অত ভাল না বুঝলেও আইসিসি ট্রফি জয়ের পর জাতীয় পতাকা হাতে দৌড়টা দেখার পর মনে হতো দেশের হিরো হলো আকরাম খান। নিজের অজান্তেই লোকটাকে মনের মধ্যে হিরোর আসনে বসিয়ে দিয়েছিলাম। যতক্ষণ ক্রিজে থাকতো, দোয়া করতাম লোকটা যাতে অন্তত ফিফটি করে মাঠ ছাড়ে। মজার ব্যাপার হলো, তার গলায় ঝুলে থাকতো তাবিজ আর নন-স্ট্রাইক প্রান্তে সে বিড়বিড় করে কি যেন বলতো। বোধহয় দোয়া-দুরুদই পড়তো! এ নিয়ে বেশ হাসাহাসি করতো পরিচিত অনেকে, আমি তাও চুপ থাকতাম। দোয়া যদি কাজে লাগে!
বছর তিন-চারেক আগে একদিন হঠাৎ শুনি ফেনোমেনন রোনালদো আর ফুটবল খেলবে না। ব্রাজিলের হয়ে শেষ ম্যাচ খেলবে। আর সে রিয়াল ছেড়ে এসি মিলান যাওয়ার পর আশায় থাকতাম হয়তো আবারো জাতীয় দলে ডাক পাবে। এরপর কারিয়ান্থিয়াসে গেলো.. আর তো ডাকে না। অদৃষ্টের ইশারায় হয়তো ডাক পাবে। না আর পায় নি। শরীরের সাথে পাল্লা দিয়ে না পেরে অবসরে চলে গেলো লোকটাও। অনেক কিছুর মাঝখানে লোক দুটোর খেলার মিস করি। এরা মাঠে থাকলে টিভির সামনে বসে শরীরের স্পন্দনও টের পেতাম। মনে হতো নিজেই পরীক্ষা দিতে মাঠে নেমেছি। আমার হয়ে তারা খেলছে!
এখনও প্রচুর খেলা দেখি। তবে সে সময়কার ফিলিংটা কাজ করে না। কে ভালো খেললো, আর খেললো না.. তাতে আমার কিছু যায় আসে না। যতটুকু দরকার উপভোগ করি, এই আর কি!
আর্ক-জেমসদের শুনতে শুনতে হঠাৎ ব্ল্যাকের ফ্যান হয়ে গেলাম। এক দশক আগের কথা। গানের লিরিক পুরো মুখস্ত। এরপর আর্টসেল আর অর্থহীন। অর্থহীনের ভোকাল সুমন ভাই। এই লোকটার গানের চেয়ে কথায় বেশ নাড়িয়ে দিতো। মনে পড়ে, একটা সময় যখন পারিবারিক আর ব্যাক্তি জীবনে ঘূর্ণিঝড় বয়ে টালমাটাল অবস্থা, তখন এই লোকটার গান শুনতে শুনতে প্রতি রাতে ঘুমিয়ে পড়তাম। এর মাঝে গায়ক সুমনকে ছাপিয়ে ব্যাক্তি সুমন বেশি ইন্সপায়ার করতে শুরু করলো। অসাধারণ তার ব্যক্তিত্ব। ক্যান্সার নিয়ে মৃত্যুকে বৃদ্ধাঙ্গুলি দেখিয়ে এখনো বেশ দাপটের সাথে লড়ে যাচ্ছে। যখন খুব হতাশ হয়ে যাই, মনে হয় হেরে যাচ্ছি.. এ লোকটায় চেহারা ভাসলে আপনা-আপনিই উঠে দাঁড়াই। নাহ্.. জীবন এখানেই থেমে যাওয়ার নয়! হামাগুড়ি দিয়ে হলেও এগুতে হবে।
জন ডেনভার আর কবির সুমন-নচিকেতা হয়ে অঞ্জন দত্ত বন্ধুবেশেই চলে এলো। গান তো যেন নয়, এক একটি জীবন্ত মানুষের অনুভূতি যেন চাপিয়ে দিচ্ছে। শেষ বলে কিছু নেই। আসলেই নেই! মহাকালের অতলে হারিয়ে যাওয়ার পরও বোধহয় কিছু একটা আছে। অনুপম রায় এসে আমাকে আমার মত থাকতে দিলো না। গানের পাশাপাশি তার কবিতারও ভক্ত হয়ে গেলাম। চমৎকার তার লেখনীশক্তি। একদম ভাবুক বানিয়ে ছেড়ে দিলো।
"যখন আমি সাঁ করে উড়ে যাব/ চৌকো জলের ট্যাঙ্কে চড়ে বসব/ অথবা ঠোঁট ফুলিয়ে দেড় হাজার শঙ্খের সুরে/ গোটা এলাকা হাউ হাউ করে কাঁদব/ আমাকে নকল করো না।
আমার এই সব ক্ষত ব্যক্তিগত আর /বাকিটুকু অস্পষ্ট।"
একসময় হুমায়ূন আহমেদের চেয়েও হিমুর বড় ভক্ত ছিলাম। পড়তে পড়তে জাফর ইকবাল, আনিসুল হক, সুমন্ত আসলাম আর দেবব্রত দা-দের গদ্য আর শক্তি, সুনীল, নির্মলেন্দু হয়ে হালের অনুপম, আখতারুজ্জামান আর তানিম ভাইদের পদ্যের ভক্ত হয়ে গেছি।
ব্যাক্তিজীবনে তাদের সব দর্শন আমার সাথে মিলে না হয়তো। অনেক ক্ষেত্রেই তাদের বিশ্বাস আমার বিশ্বাসের সাথে কনফ্লিট করে। তারা সবসময় ভাল কাজ করে তা নয়। ফর্ম সবার একরকম থাকে না সবসময়। কার্ভের মত ওঠা নামা আছে সবারই কর্মফলে।
তবে এরা একেক জন আমার চোখে হিরো। তাদের কর্ম-সৃষ্টি, ক্রিয়েটিভিটি আমায় নাড়া দিয়েছে। কোন না কোন সময় জঞ্জালময় জীবনটা তাদের কারণের অন্য অঙ্গেল থেকে দেখে মুগ্ধ হয়েছি। নিজের অজান্তেই তারা মুগ্ধ করেছে, প্রভাব ফেলেছে আমার কিংবা আমার মতো অনেকের জীবনে।
আমার বিশ্বাস নিয়ে, আমার মুগ্ধতাকে ইঙ্গিত করে কেউ ফান/জোক করলে কিংবা খোঁটা মারলে আমি সহ্য করি না। সবকিছু নিয়ে ভাঁড়ামো করা, মজা করা বা ফান করা যায় কিন্তু কারো বিশ্বাসকে নিয়ে না। ধর্ম বিশ্বাস আর দেশপ্রেম নিয়ে ছোট করে ফান করা যেমন মূর্খতার পরিচয় দেয় তেমনি কারো ভক্তি নিয়ে মজা করে জনসম্মুখে ছোট করার মানে তুমি মানুষের বিশ্বাসকে সম্মান করতে জানো না। পুঁথিগত বিদ্যা তোমায় সার্টিফিকেট ভরিয়ে দেবে ঠিকই, অন্তঃসারে শূণ্য-ফাঁকা একটা বিবেক যে কাঁদছে ঘূণক্ষণেও তা টেঁর পাওনি। তুমি কিংবা তোমার মতদের জন্য করুণা হয়.. স্রেফ করুণা!
I can't deny what I believe
I can't be what I'm not
I know this love's forever
That's all that matters now
No matter what ♪ ♫ ♩ ♬

