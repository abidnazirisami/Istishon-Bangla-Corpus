মোহাম্মদ হোসেন খান স্যার - এক আকাশের তারা


ইদানিং মাঝরাতে প্রায়ই ঘুম ভেঙ্গে যায়। অতৃপ্ত ঘুম, শ্মনানের নিস্তব্ধতা আর বুক ফাঁটা হাহাকারে কখনো কখনো বারান্দায় গিয়ে দাঁড়ায়। এই যে চটপটে প্রাণচঞ্চল পৃথিবীটা চেহারা বদলে কেমন যেন একাকীত্বের স্বাদ নেয়। করুণ রাগীনির সুর বসিয়ে দিলে হয়তো বুকের মাঝে মোচড় দিয়ে উঠবে যে কারোরই। খুব ভাবি এই যে একে একে সবাই ওপারে চলে যাচ্ছে, তারা কবরে শুয়ে কি করছে? নাকি আকাশের তারা হয়ে আমাদের দেখছে?
তখন সবে এস.এস.সির রেজাল্ট বের হয়েছে। আব্বু বললো চল একটা কলেজে যাবো। উনার কোন শিক্ষক নাকি তখন ওই কলেজের প্রিন্সিপাল। কলেজে গিয়ে দেখি ঝিরিঝিরি বৃষ্টির মধ্যে একটা লোক খালি পায়ে মাথায় কলেজের মেইন গেইট পার হয়ে মূল ভবনে এলেন। পরণে ডক্টর ইউনুস মার্কা খাঁকি পাঞ্জাবি। অনেকক্ষণ উনার অফিসে কথা বললেন। ঘটনাক্রমে আমি কিছুদিন পর ওই কলেজে ভর্তি হলাম। কিছুদিন ক্লাস-ও করলাম।
আমাকে ডাকতেন নাতি। প্রায়ই ক্লাসের গ্যাপে উনার অফিসে ডেকে পাঠাতেন। সালাম দেয়ার পর কোন কথা বার্তা ছাড়া জেনারেল নলেজের কোয়েশ্চান করে বসতেন। উত্তর পারলেই সাবাস বলে পিঠ চাপড়ে দিতেন। মাঝে মাঝে লাইব্রেরিতে নিয়ে যেতেন। ওইটা ওটা করে বই পড়তে দিতেন। একদিন নিজের একটা বই হাতে দিয়ে বললেন এটা বাসায় গিয়ে পড়বি। হাতে তুলে দেখি লেখক আর কেউই নন, স্বয়ং উনি নিজে! উনি যে পত্রিকার কলামিস্ট তা আমার জানা ছিলো না। আরো অনেক কিছুই জানা ছিলো না, যা পরে জেনেছি। তবে বইপোঁকা হওয়ার অভ্যেসটা উনিই আমার মাথার মধ্যে ঢুকিয়ে দিয়েছিলেন।
জন্ম তার ১৯৪০ সালে। ভাষা আন্দোলনের সময় প্রতক্ষ্যভাবে রাজনীতিতে জড়িয়ে পড়েন। আঁকাআকির শখ ছিলো তাই পরে পড়েছেন ঢাকা আর্ট কলেজে। শিল্পাচার্য জয়নুল আবেদীনের সরাসরি ছাত্র ছিলেন। শেষ করতে পারেন নি। বাবার মৃত্যুর পর চট্টগ্রাম ফিরে যান, পড়েছেন চট্টগ্রাম কলেজে। ছবি আকার শিক্ষাকে কাজে লাগান তখনকার অস্থির সময় পোস্টার আঁকাআকি করে। সাথে মঞ্চ অভিনয়ও সমান তালে চালিয়ে যান। বায়ট্টিতে আইয়ুব খানের ছবি ভাংচুর করে গ্রেফতার হয়ে যান জেলে। লেখালেখি করতেন সুপ্রাচীন দৈনিক আজাদিতে। দৈনিক আজাদির লোগোও তিনি বানিয়েছিলেন। ঢাকা বিশ্ববিদ্যালয় থেকে পড়া শেষ করে শুরু করেন শিক্ষকতা। পরে সরাসরি মাওলানা ভাসানীর সংস্পর্শে এসে বাম রাজনীতিও করেছেন। সুফি বাউল, দেহতত্ত্বদর্শন ও তুলনামূলক ধর্মতত্ত্বের নিরলস গবেষকও ছিলেন। ছিলেন বাংলা একাডেমীর ফেলো।
মাস কয়েক ক্লাস করার পর আমি কলেজ পাল্টে ফেলি। হঠাৎ একদিন সন্ধ্যায় দেখি আমার পড়ার টেবিলের পেছন থেকে কে যেন বলে উঠলো, 'আমার তোর প্রতি আর কোন রাগ নাই, নাতি!'
দেখি সেই প্রিন্সিপাল স্যার। পড়ছি দেখেই মহাখুশি। বললেন তোর যেখান খুশী পড়। তবে আমাকে জানাবি। আমি যে তোকে বই পড়তে দিয়েছিলাম ওটা পড়েছিস? এবার ওখান থেকে প্রশ্ন করা শুরু! পরে বললেন যাতে তার সাথে যোগাযোগ রাখি। তা আর বেশীদিন রাখা হলো না, উনি চাকুরী ছেড়ে চট্টগ্রামে নিজের এলাকা আনোয়ারাতে ফিরে গেলেন। সেদিনই শেষ দেখা উনার সাথে।
গতবছর একদিন এক কবি আপু তার কবিতা পড়ার জন্য ফেসবুকে লিংক দিলেন। লিংকটা একটা পত্রিকার ছিলো। গিয়ে দেখি দৈনিক আজাদীর ই-পত্রিকা। কবিতার ঠিক নিচে দেখি বড় একটা কলামে লেখা মোহাম্মদ হোসেন খান আর বেঁচে নেই! কি সেলুকাস.. পড়তে গেলাম কবিতা, পেলাম প্রিয় মানুষের মৃত্যু সংবাদ!
মোহাম্মদ হোসেন খান স্যারের জন্মগতভাবে নাম ছিলো নির্মন চন্দ্র সেন। পরে সপরিবারে মুসলমান হয়েছেন সাতচল্লিশে জন্ম। এটা জেনেছি অনেক পরে। বেঁচে থাকলে জিজ্ঞেস করতাম যে স্যার দেশ ভাগের আগে নাকি পরে মুসলমান হয়েছেন? হেসে নিশ্চয়ই পাল্টা প্রশ্ন করতো, 'দেশ ভাগের মানচিত্র কে এঁকেছিলো বলতো নাতি.. দেখি পারিস কিনা.. হে হে হে'
আজকাল ঘুমভাঙ্গা মধ্যরাতগুলোতে নস্টালজিক হয়ে যাই। হয়তো মাইকে কখনো কখনো ভেসে আসে 'আস-সালাতু খাইরুন মিন্নানার..' ঘুমের চেয়ে নামাজ উত্তম। আচ্ছা, কবরে ঘুমন্ত মানুষগুলো কি আজান শুনতে পায়? শুনলে নিশ্চয়ই উঠতে পারে না! 
গতকাল এক বছর হয়ে গেছে স্যারের অচিনপুর যাত্রার। ভাল থাকবেন স্যার, আমরা ভাল নেই।

