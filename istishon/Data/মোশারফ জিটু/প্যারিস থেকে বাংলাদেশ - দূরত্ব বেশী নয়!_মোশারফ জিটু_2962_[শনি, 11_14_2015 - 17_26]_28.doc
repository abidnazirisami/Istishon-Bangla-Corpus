প্যারিস থেকে বাংলাদেশ - দূরত্ব বেশী নয়!


ধরুন আপনার দুই বন্ধুতে খুব ঝগড়া বেঁধেছে। মুখ দেখাদেখি বন্ধ। যে কোন কারণেই হোক আপনার মনে হচ্ছে দুজনের মধ্যে একজনের দোষ আছে। একজন অন্যজনের বিরুদ্ধে একটার পর একটা মিথ্যে অপবাদ দিয়ে যাচ্ছে। ঘনিষ্টতার সুবাদে আপনি সবই দেখছেন, সবই বুঝতে পারছেন। আপনার উচিত কি হবে?
অনেকেই কিছুই করবেন না। সার্কাস দেখবেন। নিজে আগ বাড়িয়ে যার দোষ সেই বন্ধুকে শান্ত হতে বলবেন না। কারণ এসব করতে গেলে আপনিও তার রোষানলে পড়ার সম্ভবনা আছে। কিন্তু আবার যে অপবাদের শিকার হচ্ছে তাকে যে কোন ব্যাপারে সাহায্য করতে গেলে অন্যজন ঠিকই অপবাদে আপনাকে জড়িয়ে ফেলবে। কারণ, অন্যায়ের সময় আপনি কিন্তু তাকে নিষেধ করেননি - স্বজ্ঞানে একপ্রকার প্র্শ্রয় দিয়েছেন।
বিশ্ব রাজনীতি অনেকটা এমনই। আমেরিকা বিভিন্ন অজুহাতে একের পর এক মুসলিম দেশ আক্রমণ করেছে, ইউরোপের রাষ্ট্রগুলো নিশ্চুপ ছিলো। অর্থ-সৈন্য দিয়ে সমর্থনও দিয়েছে অনেকে। কারণ, মধ্যপ্রাচে আমেরিকা যা-ই করুক তাতে ওসব রাষ্ট্রের কিছু যায় আসে না। একে একে অনেক রাষ্ট্রের পতন হলো, লাদেন-আল কায়েদা সৃষ্টি হলো, আইসিসের উত্থান হলো। মুসলিমদের সন্ত্রাসী ইমেজ তৈরী হলো। অনেকের মতে লাদেন-আল কায়েদা বা আইসিস সহিহ জেহাদী মুসলমান বলে অনেকেই দাবি করবেন, সে ব্যাপারে একটু পরে বলছি।
লিবিয়ার একরকম পতনের পর সিরিয়া-ইরাকজুড়ে আইসিসের অস্ত্র-গোলার মুখে অনেকেই দেশ ছেড়ে পালাতে শুরু করে। এখানে উল্লেখ্য আইসিস যে আমেরিকার অর্থ ও অস্ত্র সাহায্য নিয়ে সিরিয়া দখল করেছে তা অনেক আগেই প্রমাণিত হয়েছে। এখন আমেরিকার বিরুদ্ধে যুদ্ধের নামে তারা মূলত মুসলমানদের সন্ত্রাসী ইমেজটা ধরে রাখছে, আর আমেরিকা সন্ত্রাসীমুক্ত করার নামে মধ্যপ্রাচ্য দখলে রাখার পরিকল্পনা ঠিক মতো এগিয়ে নিয়ে যাচ্ছে। প্রসঙ্গে ফিরে আসি, আমেরিকার হাতের পুতুল আরব রাষ্ট্রগুলোতে সিরিয়ার এসব শরণার্থীদের জায়গা হয়নি, সাগরে ভাসতে থাকা এসব শরণার্থীদের মায়া করে নিজেদের দেশে জায়গা দিয়েছে এতোদিন আমেরিকার অন্যায়ের মাঝেও নিশ্চুপ থাকা ইউরোপের রাষ্ট্রগুলো। ফ্রান্সও এদের মধ্যে ছিলো।
খেলাটা এখানে। গতকাল ফ্রান্সে যে হামলা হলো সেটার দায় পড়বে মুসলমানদের উপর। তারা কারা? শরণার্থীদের মাঝে আইসিসের লোক ছিলো এ দাবি ওঠা অযৌক্তিক কিছুই নয়। ভবিষ্যতে এমন মুসলিম শরণার্থীদের কেউ জায়গা দেয়ার সাহস যাতে না হয় সেজন্য এই হামলাকে উদাহরণ বানানো যাবে। মূল খেলাটা তাহলে কোথায় বুঝতে পারা যায়? আমেরিকার শত্রুদের সাহায্যের পরিণাম এমনই হবে, অতএব এতদিন যেমন চুপ ছিলে ভবিষ্যতেও চুপ থাকবে - তা না হলে পরিণতি আরও ভয়াবহ হবে। প্রাথমিক অবস্থায় অন্যায়ের প্রতিবাদ না করলে অন্যায়কারী অন্যদের মাথায়ও চেপে বসবে এটাই স্বাভাবিক। এমটাই হচ্ছে।
কেউ কেউ প্রশ্ন করবেন আইসিস তো জেহাদ করছে। জ্বি ভাই, যারা জেহাদ করছেন আইসিসের হয়ে তাদেরও মূল বিষয় বোঝা উচিত। কিন্তু বুঝবে কি করে, তাদের ধর্মীয় অনুভূতি এতোই সেনসিটিভ যে তাদের পাশ দিয়ে কেউ সাইকেল চালিয়ে গেলে সাইকেলের বাতাসে তাদের ধর্মীয় অনুভূতিতে সুড়সুড়ি লাগে। এরা যতটা না জেহাদ করে তারচে বেশী তাদের ধর্মীয় অনুভূতির এই অতি সেনসিটিভনেসের জন্য আমেরিকার দ্বারা ব্যাবহৃত হয়।
ভাবছেন এমনতো কম, এদেশ থেকে তো আইসিসে খুব বেশী মানুষ যোগ দেয়নি। আমরা নিরাপদ। এমন অবুঝ আমাদের মাঝে কম।
জ্বি না। আপনি ভুল করছেন। এই যে হুটহাট 'আমার ধর্মকে আঘাত করছে কেনো' এটা বলে ব্লগার-লেখক মারছে কিছু মানুষ, তাতে আপনি হাততালি দিচ্ছেন.. সময়টা এমনও হতে পারে যে ব্লগার লেখক মারা শেষ হলে আপনার মতো হাত-তালি দেয়াদের উপর আক্রমণ করছে তারা। আপনি তখন তাদের মেনে নিতে বাধ্য। অন্যায়ে কিন্তু আপনিও প্রশ্রয় দিচ্ছেন, পরে অন্যায় মেনে নিতে হবে আপনাকে, রাষ্ট্রক্ষমতাও যদি এমন বিপদগামীরা দখল করে তখন আপনাকে তাদের মেনে নিয়েই বাংলাস্তানের বাসিন্দা হতে হবে। কবি এমনি এমনি বলেনি,'অন্যায় যে করে আর অন্যায় যে সহে , তব ঘৃণা তারে যেন তৃণসম দহে।'
এবার আসি ফ্রান্সের প্রতি সমবেদনা প্রকাশে। সিরিয়া-প্যালস্টাইনে হাজার হাজার মানুষ মারা যাওয়ার পরও আপনার কি এমন অনুভূতি হয় না? আফ্রিকাতে ক্ষুধায় অনেক শিশু মারা যাচ্ছে, যুদ্ধের দাবদাহে কতো কতো মানুষের প্রাণ ঝরে যাচ্ছে। আপনার কি ওদের জন্য প্রোফাইল পিকচার পরিবর্তন করতে ইচ্ছে করে না? না করাটা স্বাভাবিক। ওখানে হারহামেশাই মানুষ মরছে। ইউরোপের মানুষতো এতো অনিরাপদ না। অতএব আপনার মনেই মনিকোঠায় প্রথম শ্রেণীর মানুষ হিসেবে গণ্য হওয়া ইউরোপীয়দের জন্য আপনার সমবেদনা উথলে পড়াটা অস্বাভাবিক না। আপনি যত বড়ই ইমানদার হোন না কেন, যতই আমেরিকা বা ওয়েস্টার্ণ কালচার ঘৃণা করুন না কেনো, সুযোগ পেলে সেই আপনিও ওসব রাষ্ট্রে থাকতে চলে যাবেন। পরিচিত মহলে খুব ভাব নিয়ে বলবেন, 'আমি তো ইউরোপের অমুক রাষ্ট্রে যাচ্ছি!' নিজের ক্লাসটা অন্যদের চেয়ে একটু উঁচুতে নিয়ে যাওয়ার সুযোগ হাতছাড়া করবেন কোন দুঃখে?
কাফের রাষ্ট্রদের গালি দেয়া আপনার নিজের ডাবল স্টান্ডার্ডটা কি চোখে পড়ে?
প্রথমেই বলেছিলাম দুই বন্ধুর মাঝে ঝগড়া হয়ে মিথ্যে অপবাদের সময় আপনি চুপ করে থাকবেন কি না। চুপ করে থাকাটা ভদ্রতা। কোন ঝামেলায় না গেলে আপনি সাধু মানুষ। কিন্তু আপনার নিষ্ক্রিয়তা যে সমাজ বা পরিবেশ নষ্ট করতে কতটা দায়ী সেটা আপনি বুঝতে চাইবেন না। নিজের ইমেজ ভাল রাখতে গিয়ে অন্যায়কে প্রশ্রয় দেয়া কোন প্রকারের ভাল মানুষি হতে পারে না। ভাল সাজাটা সহজ, কিন্তু সৎ থাকা অতো সহজ না।
কে যেনো বলেছিলো,সমাজ যতখানি নষ্ট হয় খারাপ মানুষের কারণে, তার চেয়ে বেশি ক্ষতিগ্রস্ত হয় ভাল মানুষের নিষ্ক্রিয়তায়।
পৃথিবীর এ অবস্থার জন্য আমেরিকা বা তাদের তৈরী মুসলিম সন্ত্রাসীরা যতটানা দায়ী তারচে বেশী দায়ী বিশ্ব নেতৃত্বের নিষ্কৃয়তা। আশা করি ফ্রান্সও সেটা বুঝতে পারছে!
আপনার আমার মতো সাধারণ মানুষও সেটা বুঝতে পারবে হয়তো, কোন এক ধ্বংস্তুপের উপর দাঁড়িয়ে!

