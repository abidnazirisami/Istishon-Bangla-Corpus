প্রজন্ম নেতৃত্বের যোগ্যতায় অকৃতকার্য 


 জাগরণমঞ্চ সৃষ্টি হওয়ার শুরু থেকে এ পরিস্থিতির আশংকা করেছিলাম। তাদের এ পরিস্থিতিতে পড়তেই হতো। আজ বা কাল। প্রথম সপ্তাহ পার হবার পর থেকেই দেশের ছোট বড় সব গ্রুপ তাদের অবস্থান পরিষ্কার করেছেন। তাতে জাগরণমঞ্চের যাত্রা বিরতি ঘটেনি। সবচাইতে আনন্দের, বিএনপি তাদের ভুমিকা পরিষ্কার করেছিলো। তাদের অবস্থানকে ঢাকতে তারা মঞ্চকে নাস্তিক আখ্যায়িত করে আবারও ধর্মান্ধ মানুষের চোখে আরও কয়েক দফা বিষাক্ত তীর ছুঁড়তে সক্ষম হয়েছিল। তার ফলাফল, মঞ্চকে বুকে হেঁটে এগুতে হয়েছে। মৌলানা আমদানির পরিকল্পনাও করতে হয়েছে। 
সবচাইতে বড় বন্ধু জাগরণ মঞ্চের ছিল মুক্তিযুদ্ধের স্বপক্ষের শক্তি।
দেশের গোঁজামিলের ঘোলা জলে ডুব মেরে মাছ ধরার রাঘব বোয়ালদের মুখগুলো উন্মচিত করেছিলো শাহবাগ। ১৯৭১ সালের পর এটা ছিল বিশাল বিজয়। এ জাগরণকে সেজন্য দেশের দ্বিতীয় মুক্তিযুদ্ধ হিসেবেও অবহিত করা হয়।
এ জাগরণের সাংগঠনিক রূপ আসে আরও পরে। সে থেকেই এ জাগরণের পতন ঘটতে শুরু করে। তাদের ব্যর্থতা তারা অনেকভাবেই দেখাতে সক্ষম হয়। সব থেকে বড় ব্যর্থতা এই বিশাল মুক্তিযুদ্ধের স্বপক্ষকে ধরে রাখা এবং সকল মুক্তিযুদ্ধের শক্তিকে একত্রিত রাখতে না পারা।
যেকোন বড় বিষয় চ্যালঞ্জিং। ১৯৭১ সালের স্বাধীনতা ঘোষণা চ্যালেঞ্জবিহীন ছিলনা। বংগবন্ধুর জন্য সহজ ছিলনা। ষড়যন্ত্র ছিল। সে ষড়যন্ত্র অব্যাহত ছিল ১৯৭৫ সাল পর্যন্ত। ১৫ আগস্ট তারা তাদের দীর্ঘ ষড়যন্ত্রের রূপ জাতির ঘাড়ে আর এক ভয়াবহভাবে চাপিয়ে গেছে, যার থেকে মুক্তির জন্য জাতি অন্তরে যে যুদ্ধ পোষণ করেছে তারই বহিঃপ্রকাশ ঘটেছে শাহবাগে ২০১৩ সালে। 
দুঃখ, প্রজন্ম এর বিশালত্ব বুঝতে পারেনি। বিপ্লব ধারন করা এক আর তাকে পরিচালিত করার যোগ্যতা আরেক। তরুণ প্রজন্ম যতটা স্ফুলিঙ্গ জ্বেলেছিল ততটা দ্রুতই নিভিয়ে দিয়েছে আলো। প্রজন্ম তাদের কাঁধের কাছে বসে থাকা নড়ি ঘুরানো আধবুড়ো জেনারেশনের মতই বিভ্রান্ত। মেধাহীন। 
নেতৃত্বে তারা এখনও যোগ্য নয়।
ঘুরে ফিরে ডাঃ ইমরান এইচ সরকারের নামটি আসে। তার অযোগ্যতা প্রচারে আমাদের অনেককে সোচ্চার হতে দেখছি। এত অনাস্থা নিয়ে ডাঃ ইমরান এইচ সরকারেরও এ ভুমিকা থেকে নিজেই অব্যাহতি নেওয়াটা যুক্তিযুক্ত ছিল।
ইমরান এইচ সরকার কেন, সক্রেটিসকেই বিষ পান করে বলে যেতে হয়েছিলো, I to die and you to live. Which is the better, only God knows.
ইমরানের পদত্যাগ জায়েজ হয়ে গেছে বহু আগে।
তবু একটা কথা না বললেই নয়, এইতো এক বছরের বেশী হয়ে গেল, ইমরান এইচ সরকারের স্থলাভিষিক্ত হবার দ্বিতীয় একটি মুখ কেন খুঁজে পাইনি? এ কথার মানে কি তবে আমাদের জাতির এহেন অবস্থা, তরুণদের ভেতর যে জাগরণ ঘটেছে তার পুরোধা কেবল ইমরান এইচ সরকার? না। তাইলে হবে আমাদের দুর্ভাগ্য। তাইলে আমরা এ প্রজন্মের নেতা দেখছিনা কেন?
তিনজন টেবিলে বসে একটা প্রেস কনফারেন্স ডেকে নিজেকে বা কয়েকজনকে নতুন মুখপাত্র ঘোষণা করতেই পারে। সমস্যাটাতো সেখানে না। তাতে সমস্যার সমাধান বিশেষ করে নেতার অভাব পূরণ হয়ে গেল তাতো নয়! বিষয়টি এত সহজ? না। বরং তারা মঞ্চের যেটুকুন কাঠামো খাড়া হয়ে ছিল সেটাও গুড়িয়ে দিলো।
মূল সমস্যা আমাদের দেশে আমরা ৭৫ সালের পর তাইলে কোন যোগ্য সন্তান প্রসব করতে পারিনি। যে এ কান্ডারি শক্ত হাতে ধরতে সক্ষম!
না, অপেক্ষা করতে হবে আরও কিছু কাল। এলোমেলোভাবে উড়ে গেছে শাহবাগের সফলতার বেলুন। তাকে একত্রিত করতে আরও কিছুকাল অপেক্ষা করতে হবে। শাহবাগ জেরারেশন প্রস্তুত নয়। প্রস্তুত ছিলনা। তারা মানুষের অন্তর্জগতকে উন্মচিত করেছে। তাদের প্রত্যাশাকে রাজপথ পর্যন্ত নিয়ে আসতে সক্ষম হয়েছে। কিন্তু তাদের প্রত্যাশার প্রতিফলনের জন্য প্রিয় স্বদেশের দায়িত্ব নেওয়ার মত পক্ক তারা নয়। এখনও নয়। 
যে আম পাকেনি তাকে টানাটানি করে পাড়ার কোন অর্থ নেই। আম পাকলে নিজেই টুপ করে ঝরে পড়বে। 
এখন অপেক্ষা। আবারও। 

