মিথ্যে ইতিহাসের জালে দূর্নীতিগ্রস্ত বিবেক


দেশের রাজনৈতিক দায়িত্বশীলতা একেবারে লোপ পেতে বসেছে। তাকে উদ্ধার করবে তেমন প্রচেষ্টা নেই।
ভাবছিলাম, বিএনপির ভারপ্রাপ্ত মহাসচিব মির্জা ফকরুল যখন তারেক রহমানের ইতিহাস বিকৃতিকে এমন আয়োজন করে সঠিক বলে ঘোষনা করলেন তখন আমার সেই নগ্ন রাজার গল্পটি মনে পড়ে যায়। একটি কুৎসিত রাজনৈতিক অঙ্গন। সরে গেছে পরনের কাপড়। সেই নগ্নতা এমন একটি অশ্লীতায় পরিনত হয়েছে তাকে দুর্বৃত্তের বলাৎকার ছাড়া কিছুই বলা যায়না। তবু কেউ নাই, যাঁরা বলবেন এমন একটি প্রচেষ্টা অপরাধ। তাকে বন্ধ করতে হবে দেশেরই স্বার্থে। দেশের ইতিহাস এবং ঐতিহ্যার স্বার্থে। রাজনৈতিক সুস্বাস্থ্যের কারনেই।
আওয়ামিলীগের কেউ কেউ কাউন্টার উত্তর দিচ্ছেন রাজনৈতিক ম্যানারে। অনেকটা প্রতিপক্ষকে ঘায়েল করার ম্যানারে। কিন্তু এটা কেবল উত্তর প্রতিউত্তরের বিষয়বস্তু নয়, এটি আমাদের দেশ এবং তার ইতিহাসের প্রতি দায়িত্বশীলতার কারনেই বন্ধ করতে এমন কি অরাজনৈতিক দায়িত্বশীল মানুষদেরই এগিয়ে আসতে হবে, নইলে এ সংস্কৃতি পরিবর্তন হবেনা।
আওয়ামিলীগের দেশপ্রেমে থেকে তাদের কৃতিত্ব প্রেম বেশী। সেজন্য তারা সেটুকুন প্রতিবাদ করেন যেটুকুন তাদের কৃতিত্ব সংক্রান্ত। তারপর তাদের আর কোন দায়িত্ব আছে বলে তাঁরা মনে করেননা। 
গতবার ক্ষমতায় আসতে আওয়ামিলীগের বেশ কষ্ট করতে হয়, আর সেজন্য তারা যখন বিপুল ভোটে ক্ষমতায় আসে তাদের বক্তব্যে যতটুকুন বিনয় প্রকাশ পেয়েছে এবার ২৫% ভোটার অংশগ্রহনে ক্ষমতায় এসে তাদের অবস্থান ঠিক পরিষ্কার বুঝতে পারছিনা। তাদের ভেতর বেশ গা ছাড়া ভাব এসে গেছে। সমন্বয়েরও অভাব। যে যার মত টিভিতে বসে যা খুশি বলে যাচ্ছেন। আশা, নেত্রীর কানে আসা তাতে তাদের পরকাল সোনায় বাঁধানো সুনিশ্চিত হবে। 
দেশে সুধী গোস্ঠী বলে কিছু নেই। ইতিহাসের ট্রাজেডি এই যে, ১৯৭৫ এর পট পরিবর্তনের পর, দেশে প্রচুর পরিমানে অসার বুদ্ধিজীবিদের সমাগম হয়। ক্ষমতার কেকের স্লাইসে ভাগ বসাতে তারা কখনও সামরিক জান্তা কখনও সামরিক-জামাত- জায়েজ সামরিক সরকারের কাছে নিজেদের বিক্রয় করে দিয়েছে। যার বিনিময়েই তারা বিশ্ববিদ্যালয়ের শিক্ষক, জাতীয় অধ্যাপক, একুশে পদকপ্রাপ্ত, ভাইসচ্যান্সেলর, বিশাল টিভি মালিক, সংবাদপত্র মালিক, এনজিও মালিক বা প্রধান বিচারক। এগুলো পেতে এবং ধরে রাখতে প্রত্যেককে দলীয় লেজুড়িবৃত্তি করতে হয়েছে এবং হচ্ছে। তারা কোন না কোনভাবে এসব দলের কাছে লয়্যাল।
মিথ্যের উপর যখন কিছু দাঁড় করানো হয় রাস্ট্রিয় ক্ষমতাকে ব্যাবহার করে, তখন সংশ্লিস্ট জনদের মুখ সহজে বন্ধ করে দেওয়া সম্ভব হয়। এবং ক্ষমতার উপর দাঁড়িয়ে, রাস্ট্রিয় সকল পিলারগুলো ব্যবহার করে মিথ্যেকে উপুর্যপোরি ব্যবহার করতে করতে তা যেমন সত্য করে তোলা যায় আবার সেটাকে সংস্কৃতি করে গড়ে তোলা যায়। সে অপসংস্কৃতিকে জনগনকে মেনে নেওয়ানো এবং মান্য করতে বাধ্য করা যায় আবার অভ্যেস করে তুলতেও বাধ্য করানো যায়। এমন কি স্কুলের ছেলেমেয়েরাও একটি পথ করে নেয় কিভাবে তারা এ মিথ্যেগুলো পড়বে বিনা প্রশ্নে এবং পরীক্ষার মার্ক বাড়াবে।
আমাদের জাতীয় জীবনে, রাজনৈতিক জীবনে এটা এমন একটি স্থায়ী রূপ লাভ করেছে যে এটাকে ভেঙে সত্যকে মুক্তি দেবে, এগিয়ে আসবে সত্য ভাষনে তেমন ফোর্স দেশে আছে বলেই মনে হয়না। সবার পিঠে কোন কোন পুতুল নাচের দড়ি। সে দড়ি ছেঁড়ার সাধ্য তাদের নাই। অনেক খাওয়া হয়ে গেছে। সে ঋণ একদিনে শোধ করাও সম্ভব নয়, সে নিমকের নিমকহারামী করাও সম্ভব নয়।
মিথ্যে এবং বিকৃত ইতিহাস বাড়ছে। পাহাড় হচ্ছে। সেটা ভাঙার জন্য আমাদের মিডলএইজ জেনারেশনের ইচ্ছে ক্ষমতা কিছুই নেই।
তারেকরা তাই এমন দু্সাহস নিয়ে নোংরা কাঁচি চালায় আমাদের দেশের রক্তস্নাত ইতিহাসে। আমাদের ৩০ লক্ষ শহীদের পবিত্র আত্মায়, এ পবিত্র মানচিত্রে, পতাকায়। আর আমরা_ আমরা তাকে সমর্থন করে টিভিতে বসে বক্তব্য দিতে বাধ্য হই। নইলে কিছুই হয়নি এভাবে চুপ করে থাকি।

