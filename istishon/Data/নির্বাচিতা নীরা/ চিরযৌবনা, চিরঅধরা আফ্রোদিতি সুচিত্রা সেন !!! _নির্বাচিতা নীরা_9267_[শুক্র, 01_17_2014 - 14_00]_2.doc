 চিরযৌবনা, চিরঅধরা আফ্রোদিতি সুচিত্রা সেন !!! 



সুচিত্রা সেন আমার বাপ - চাচাদের কল্পনার রাণী । তথাপি আমার কালে এসেও যখন ওনাকে দেখি, দেখি অপূর্ব সুন্দরী এক নারী - যার রুপের প্রশংসা করতে গিয়ে নির্মলেন্দু গুণ কবিতায় বলেছেন -

সুচিত্রা সেন আমার বাপ - চাচাদের কল্পনার রাণী । তথাপি আমার কালে এসেও যখন ওনাকে দেখি, দেখি অপূর্ব সুন্দরী এক নারী - যার রুপের প্রশংসা করতে গিয়ে নির্মলেন্দু গুণ কবিতায় বলেছেন - 
'' সুচিত্রা সেন '' 
তোমার চুলে- চোখে, ঠোঁটে- স্তনে,
নিতম্বে- গ্রীবায়
ছিলো সুন্দরের সুষম বণ্টন।
তোমার কণ্ঠস্বরে ছিলো মধু
হাসিতে হিল্লোল
আর ক্রন্দনে মৃত্যুর হাহাকার।
আমার যৌবনে
তুমি ছিলে প্রিয়ার প্রতীক।
প্রেমের প্রকর্ষে, কামের দহনে
আমি তোমাকে পেয়েছি স্বপ্নে,
আলিঙ্গনে, বারবার।
হে প্রেম জাগানিয়া বঙের উর্বশী,
হে চিরযৌবনা, চিরঅধরা আমার;
এই চিরবিরহী কবির
অনাশ্রিত প্রেমের অঞ্জলি
তুমি নাও।
তা প্রেমাঞ্জলি তিনি পেয়েছেন ঢের । টালিউড – ঢালিউডের পরিচিত সীমানা পেরিয়ে বাংলার আকাশে সুচিত্রার একান্ত নিবিড় ভালবাসা না পাওয়ার দীর্ঘশ্বাস রুপকথার পাখির মতো ডানায় ভর করে উড়ে বেড়িয়েছে । নারী এবং পুরুষের দ্বিবিধ দীর্ঘশ্বাস সুচিত্রা সেনের সামন্ত অহংকারকে উত্তরোত্তর বাড়িয়েই দিয়েছে কেবল । দর্পণের সামনে দাঁড়িয়ে পুরুষ যতোটা না উত্তম কুমার হতে চেয়েছে তারচে বড় সত্য হলো পাবনার সুচিত্রা সেনের নায়ক ভাবার গোপন অভিলাষ মনে আগুন জ্বালিয়ে গেছে । তবু সেই আগুন ছিল ভাললাগার – ভালবাসার, পরম পূজনীয় সে আগুণ অর্ঘ্য হয়ে নিবেদিত হতো সুচিত্রার রুপ মন্দিরে । 
৫০ থেকে ৭০ দশকের দুঃখী আয়নাগুলোকে জিজ্ঞেস করে দেখলে সে বলবে, '' দীর্ঘশ্বাসের ঘনবাষ্প মেঘের মতো তার শরীরে এখনো লেপ্টে আছে । '' ওদিকে ষাটের সুন্দরীরা অভিশাপে অভিশাপে যতোই সুচিত্রার শাপান্ত করুক না কেন তা শাপে বর হয়ে সুচিত্রার গ্রীবার অহংকার আরও খানিকটা বাড়িয়েছে মাত্র । সেই সুন্দরীদের নীরব অভিমান - কষ্ট দেখে দেখে দর্পণের বুক চিরে যেতে চাইতো পড়ন্ত সত্তুরে এসেও । 
সুচিত্রা বয়সের হাত - পা, চোখ শক্ত করে বেঁধে একান্ত নির্জন গৃহে লুকিয়ে রেখেছিলেন সেই ৭৮ সাল থেকে । সময়কে বেঁধে রাখার যেহেতু কোন উপায় আবিস্কার হয়নি তাই বয়সকে আটকে রাখার এই ব্যবস্থা । এবং এতে তিনি সফল । তিনি তো আসলে চলচ্চিত্রের লাইট, ক্যামেরা, একশানের ঝলমলে রুপালি জগতের মানুষ । বিনোদন পত্রিকার এক ও অদ্বিতীয় প্রচ্ছদ বিউটি । কোটি কোটি তার ভক্ত, প্রেম প্রত্যাশী । তাকে প্রাত্যাহিক জীবনের হলুদ – নুনের মতো পাওয়া যায়না বটে তবু যতোটা পেয়েছে সেলুলয়েডের পর্দায় বা স্বপ্নের মধুরতায় তার তুলনা আর কোথায় ? এই আসন সম্রাজ্ঞীর এই আসন রাণীর , এই আসন তারচেও আরও বেশি কিছুর । 
তার সময়ে কলকাতার হিন্দু মধ্যবিত্ত বাঙালি জীবন গোঁড়ামির শেকল ভেদ করার প্রক্রিয়ার মধ্যদিয়ে যদিওবা যাচ্ছিলো কিন্তু একজন অভিজাত সুন্দরী শিক্ষিত গৃহবধু একেবারে সিনেমায় নেমে যাবে এতোটা স্বাধীনতা তখনো বাংলার নারীদের ছিলোনা । সুচিত্রা এইক্ষেত্রে বড়বেশী ভাগ্যবতী – যে কিনা স্বামীর পূর্ণ সহযোগিতায় সিনেমায় নাম লেখালেন । সম্ভ্রান্ত গৃহবধু তিনি । উঁচু তলায় তার বাস । সময়টা টেনিস খেলে পার করে দিতে পারতেন তিনি । কিন্তু ভালবাসা যেহেতু অভিনয় - কী করে এড়াবেন এই অমোঘ হাতছানি ? 
চলচ্চিত্র আঙিনা তাকে বিদায় জানায়নি, তিনি স্বেচ্ছা নির্বাসন নিয়েছেন মোহময় স্বপ্নের জগত থেকে । তিনি চাননি মা, মাসি – পিসি হয়ে চলচ্চিত্রে টিকে থাকতে । লোকচক্ষুর অন্তরালে তার এই দীর্ঘ নীল নির্জন নির্বাসন বা প্রস্থানকে যদি অহংকার বা স্বার্থপরতা বলি তবে পুরো দোষটা শুধু সুচিত্রাকে দেওয়া হবে । আমাদের মনোজগত কি রাজি ছিলো শাদা চুল, কুঁচকে যাওয়া ত্বক, লাবণ্যহীন ওষ্ঠ, নিভে যাওয়া দৃষ্টির সুচিত্রাকে মেনে নিতে ? 
আমরা কি পারতাম মেনে নিতে বঙ্গের শ্রেষ্ঠ সুন্দরীকে ন্যুজপীঠ হয়ে চলতে দেখে ? এইভাবে দেখলে সুচিত্রাকে অসামাজিক বলি কী করে ? তিনি তো আসলে আমাদের মানস সুন্দরী হয়ে রুঢ় বাস্তবতা থেকে আমাদেরকে বাঁচিয়েছেন । একা ঘরে নিভৃতে পাপারাজ্জিদের শকুন চক্ষু এড়িয়ে এতোটা সময় তিনি অতিবাহিত করলেন । জিবনানন্দ দাশ সুচিত্রার সময়ে বেঁচে থাকলে ‘ বনলতা সেন ’ মিথ এক পাশে সরিয়ে রেখে পাবনার সুচিত্রা সেনকে নিশ্চিতভাবে আর একটি কবিতায় অমর করে রেখে যেতেন । 
আফ্রোদিতির মতো প্রেমের দেবী হয়ে আছেন সুচিত্রা সেন । আফ্রোদিতি – ভেনাসের মিথ হয়ে গত ৩৫ বছর ধরে তিনি আমাদের মাঝে বিরাজ করছিলেন । গুণের কবিতার মতো ‘ চিরযৌবনা, চিরঅধরা ’ হয়ে । তিনি অমরত্ব পেয়ে গেছেন বহু আগেই তাই তার শরীরের মৃত্যু তেমন কোন বড় ঘটনা নয় । কিংবদন্তির কি কখনো মৃত্যু হয় ? নাকি হয়েছে কখনো ? 
এই উদ্ভ্রান্ত বেপরোয়া, বেয়াড়া যৌবনকালে সুচিত্রা সেন ‘ প্রিয়ার প্রতীক ‘ হয়ে আমাদেরও মনের গভীর গোপনে হানা দেয় , দিয়ে যাবে ততদিন যতদিন এই নশ্বর দেহ এই বাংলায় বেঁচে রবে ... ভালবাসা নিও সুচিত্রা । বেঁচে থাকো প্রজন্ম থেকে প্রজন্মের হৃদয়ে ...

