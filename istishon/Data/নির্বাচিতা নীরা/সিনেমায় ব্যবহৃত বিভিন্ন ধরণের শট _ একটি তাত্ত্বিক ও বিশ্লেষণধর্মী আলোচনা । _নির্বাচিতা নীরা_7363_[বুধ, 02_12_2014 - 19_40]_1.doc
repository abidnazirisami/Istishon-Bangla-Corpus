সিনেমায় ব্যবহৃত বিভিন্ন ধরণের শট _ একটি তাত্ত্বিক ও বিশ্লেষণধর্মী আলোচনা । 



যদি প্রশ্ন করা হয় সৃষ্টির সেই আদিম সময়ে মানুষ কীভাবে আরেকজনের সাথে যোগাযোগ করতো ? আমরা কী বলবো, কেনো এখন যেভাবে কথা বলছি সেভাবে । মায়ের উদর থেকে পড়েই তো '' আ মরি বাংলা ভাষা 'য় কথা বলছি । 
ব্যাপারটা মোটেই এমনটি ছিলোনা । মানুষ কথা বলতে শিখলো এই তো সেদিন । তার আগে মানুষ পশুপাখির মতো দুর্বোধ্য অর্থহীন শব্দ সৃষ্টি করতো , ওই শব্দের একটা নিজস্ব মানে তারা করে নিয়ে টুকটাক কাজ চালাতে পারতো বটে তাতে ভাব প্রকাশ অসম্পূর্ণই থেকে যেতো । শারীরিক অঙ্গভঙ্গী ছিল মনের ভাব প্রকাশের তখনকার সময়ের মূলভাষা । অর্থাৎ Physical Language ছিল ভাব প্রকাশের মৌল বাহন । 
ঠিক তেমনি চলচ্চিত্রের শুরুর সেই নির্বাকযুগে কতগুলো ইমেজ সৃষ্টি করা ছাড়া লুমিয়ের ব্রাদার’রা খুব বেশিদূর চিন্তা করতে পারেন নি । তবে চলচ্চিত্র ভাষা তৈরি হতে খুব বেশি সময়ও লাগেনি । পোর্টার, গ্রিফিত, আইজেন্সটাইন’রা চলে আসলেন সিনেমার নিজস্ব ভাষা তৈরি করতে । তাঁদের সিনেমায় আমরা প্রথম পেলাম সত্যিকারের চলচ্চিত্রভাষা । 
আজকের লেখায় সিনেমা ভাষার অন্যতম উপাদান ‘ শট ’ নিয়ে লিখবো । যারা সিনেমা ভালবাসেন, সিনেমা দেখেন, সিনেমা নিয়ে পড়াশুনা করেন সবার জন্য এই বিষয় সম্পর্কে পরিস্কার ধারণা থাকা জরুরী । সিনেমা সমালোচক হতে চাইলে এই বিষয়ে অবশ্যই জ্ঞান থাকতে হবে । 
Image পর্দার কতোখানি এলাকা/ জায়গাজুড়ে আছে এগুলো থেকে বিভিন্ন শটের নামকরণ করা হয়েছে । তবে কথা হলো সিনেমার সেই উন্মেষকালে লুই ও অগস্ত লুমিয়ের ভ্রাতৃদ্বয় শটের নামকরণ করে চলচ্চিত্র বানানো শুরু করেননি । ক্যামেরা একটি নির্দিষ্ট জায়গায় স্থির রেখে একটি শটের মাধ্যমে একটি দৃশ্য ধারণ করতেন । তারা জানতেন না তাদের ধারণ করা শটের নাম কী। অবশ্য এতে করে চলচ্চিত্রযাত্রা একেবারেই বাধাগ্রস্থ হয়নি । 
যেমন ব্যাঙ এর একটি ল্যাটিন নাম আছে কিন্তু ব্যাঙ তা জানে না, তাতে করে তার ব্যাঙ জীবন যাপন করতে কোন অসুবিধা হচ্ছে না । তবে তখন চলচ্চিত্রের নানা মাত্রিক ভাষার সীমাবদ্ধতা ছিল অত্যন্ত প্রকট । 
ক্লোজ আপ (Close Up - CU) :
দৃশবস্তু যদি হয় মানুষের শরীর তাহলে যে শটে পর্দায় মানুষের মাথা থেকে মোটামুটিভাবে কোমর অবধি দেখা যাবে সেই শটকে বলা হয় ক্লোজ আপ । ক্যামেরাকে দৃশবস্তুর খুব কাছে রেখে ক্লোজ আপ নেওয়া যায়, আবার দূর থেকে বিশেষ লেন্সের সাহায্যে ফোকাল লেংথের অদল বদল ঘটিয়েও ক্লোজ আপ নেওয়া সম্ভব । কোন বস্তুকে আনুপাতিকভাবে খুব বড় করে দেখানোই ক্লোজ আপ । গ্রিফিথই সর্বপ্রথম ছবিতে ক্লোজ আপের ব্যবহার দেখান । 
সাধারণত রাগ, দুঃখ, ক্ষোভ, অভিমান বোঝাতে ক্লোজ আপ (Close Up ) এর ব্যবহার হয় । ক্লোজআপ শটের মূল উদ্দেশ্যই হলো দর্শকের মনকে একটি নির্দিষ্ট লক্ষ্যাভিমুখি করা, অভিব্যক্তি স্পষ্ট করা, বিশেষভাবে আকৃষ্ট করা । 
# '' City Lights '' 

- শেষ দৃশ্যে ক্লোজ আপের বিখ্যাত উদাহরণ । '' মোনালিসার '' হাসির মতো বিখ্যাত এই ক্লোজ আপের রহস্য আজো ভেদ করা সম্ভব হয়নি । 
# '' পথের পাঁচালী '' 

- ইন্দির ঠাকরুন শেষবারের মতো আশ্রয় খুঁজছে, সর্বজায়ার মন জয় করার চেষ্টা করেও ব্যর্থ হওয়া । CU এর চমৎকার ব্যবহার । 
বিগ ক্লোজ আপ ( Big Close Up - BCU ) :
মানুষের ক্ষেত্রে বিগ ক্লোজ আপ কথাটি ব্যবহার করা হয়। সাধারণত শরীরের কোন বিশেষ অংশের দিকে দর্শকের দৃষ্টি নিবদ্ধ করার জন্য এই ধরণের শটের প্রয়োজন অনুভূত হয় । যেমন - শুধুমাত্র চোখ, কান, নাক, হাতের পাঞ্জা ইত্যাদি দেখানোর জন্য বিগ ক্লোজ আপ নেওয়া হয় । 

- লক্ষ করুণ - এই শটে কেবল চোখ দুটোকে প্রমিনেন্ট করা হয়েছে ভয় বা বিস্ময় প্রকাশের জন্য । 
এক্সট্রিম ক্লোজ আপ (Extreme Close Up - ECU ) :
মানুষ ব্যতীত অন্যান্য Object এর ক্ষেত্রে এক্সট্রিম ক্লোজ আপ ব্যবহৃত হয় । যেমন - একটি পিঁপড়া বা অন্ধকারে কালো বিড়ালের চোখের শট দেখানোর প্রয়োজন পড়লে সেক্ষেত্রে এক্সটিম ক্লোজ আপ নিতে হবে । 

- এই শটে বিড়ালের একটি চোখ আমরা দেখছি । 
টু শট (Two Shot - TS ) :
এই ধরণের শটে দুটো Character পাশাপাশি থাকে । তারা শত্রু হতে পারে আবার বন্ধুও হতে পারে । 

- ' ক্যাসাব্লাঙ্কা ' মুভিতে টু শটের একটি চমৎকার ব্যবহার । 
# '' পথের পাঁচালী ''
- দুর্গা এবং ইন্দির ঠাকরুনের মধ্যে অনেক মিল দেখতে পাওয়া যায়, অনেকটা আত্মিক মিল। এদের দুজনের বেশকিছু TS Shot আছে । তাছাড়া দল থেকে আলাদা তথা অন্যদের থেকে আলাদা করে চিহ্নিত করণের ক্ষেত্রেও Two Shot ব্যবহার করা হয় । ভালো করে লক্ষ্য করলে আমরা পথের পাঁচালীতে একটি অদ্ভুত মিল দেখতে পাবো, তা হলো দুর্গা ও বুড়ি ইন্দির ঠাকরুনের উপরের পাটির সাম্নের দুটো দাঁত নেই । 

- ' পথের পাঁচালী ' ইন্দির ঠাকরুন ও দুর্গার সমন্বয়ে টু শট । 
থ্রি শট ( Three Shot ):
টু শটের মতোই তিনটি চরিত্রের আন্তঃ সম্পর্ক, তাঁদের সুখ - দুঃখ, আনন্দ - বেদনা একটি ফ্রেমে তুলে ধরতে এই প্রকারের শট নেওয়া হয় । একটি বিখ্যাত থ্রি শটের ছবি নিচে দেওয়া হলো। 

- ' পথের পাঁচালী' - অপুর জীবনে প্রথম স্কুলে যাওয়ার আগে দিদি দুর্গা চুল আঁচড়ে দিচ্ছে । তা দেখে মা সর্বজায়া আনন্দে হাসছেন । পারিবারিক সুখের একটি বিরল মুহূর্ত সত্যজিৎ রায় ফ্রেমে বন্দী করেছেন । 
কম্পোজিট শট (Composite Shot - CS): 
৫ বা ৫ এর অধিক চরিত্র ফ্রেমে ধরা হলে সেটি CS শট । 

- স্যার আইজেনস্টাইনের বিখ্যাত ক্লাসিক ফিল্ম ' ব্যাটেলশিপ পটেমকিন ' এর ' অডেসা সিঁড়িতে হত্যাকাণ্ড ' দৃশ্য । কম্পোজিট শটের উৎকৃষ্ট উদাহরণ । এটিকে একই সাথে ক্রাউড শট ও বলা যেতে পারে ।# '' One Flew Over The Cuckoo's Nest '' 
- মানসিক হাপাতালের রোগীদের নিয়ে নিয়মিত মিটিঙের সিকোয়েন্স । কম্পোজিট শটের অসাধারণ চিত্রায়ন দেখতে পাই এখানে । 
ওভার দ্যা শোল্ডার শট (Over The Shoulder Shot - OS ):
এই ধরণের শট কাঁধের উপর থেকে নেওয়া হয় । চরিত্রটি কার সাথে কথা বলছে তার Suggestion থাকতে হয় । 
# '' Seventh Seal '' 
- মৃত্যুর সাথে দাবা খেলার দৃশ্যে বেশ কয়েকটি OS শটের ব্যবহার আছে ।
OS এবং TS এর ক্ষেত্রে Character'রা মুখোমুখি বা পাশাপাশি অবস্থান করতে পারে । দুটো চরিত্রের আন্তঃ সম্পর্ক প্রতিষ্ঠা করার জন্য উল্লেখিত শটদু'টি ব্যবহার করা হয় । 

- 'সেভেন্থ সিল' চলচ্চিত্র । মৃত্যুর সাথে সাথে দাবা খেলার দৃশ্য । 
মিড শট(Mid Shot -MS): 
চরিত্রের পূর্ণ দৈর্ঘ্য'র ইমেজ'কে সাধারণত মিড শট বলা হয় । শারীরিক অভিনয়ের মাধ্যমে চরিত্রদের facial expressions বুঝানোর জন্য মিড শট নেওয়া হয় । 

- 'ফরেস্ট গাম্প ' ছবিতে মিডশটের উদাহরণ । 
লং শট (Long Shot - LS ): 
দৃশ্যবস্তুর পূর্ণাজ্ঞ ছবি ও তার সঙ্গে পুরোভূমি ও পশ্চাৎভূমির কিছুটা করে দেখান হলে তা লং শট । এই শটকে পরিচয়জ্ঞাপক শট বা Introducing Shot বলা হয় । 
ব্যাখ্যা করে বলা যায়, ধরা যাক একটি বাড়ির ভেতরে শুটিং হচ্ছে - বিভিন্ন এঙ্গেল থেকে অনেক ধরনের শট নেওয়া হয়েছে কিন্তু একটা লং শটে জোনটাকে (Zone ) চিনিয়ে দেওয়া হলনা । এতে এক ধরণের অপূর্ণতা তৈরি হতে পারে । তারমানে এই না লং শট নিতেই হবে । সবকিছু নির্ভর করছে সিকোয়েন্সটি চলচ্চিত্র ভাষার সাথে সঙ্গতিপূর্ণ হতে পারলো কিনা তার উপর ।
' লং শট মূল চরিত্রটিকে আরও অনেকগুলি চরিত্রের সঙ্গে একসাথে ধরে, ফলে চরিত্রটি পারিপার্শ্বিকতার মধ্যে আরও অনেক চরিত্র সহযোগে উপস্থাপিত হয়ে থাকে।' 
# '' Passage to India ''
....... David Lean
# '' Lawrense of Arabia ''
 ..........David Lean 
- উপরোক্ত দুটি চলচ্চিত্রে লং শটের নান্দনিক উদাহরণ আছে ।
- 'এ প্যাসেজ টু ইন্ডিয়া ' মুভির দৃশ্য। 
এক্সট্রিম লং শট (Extreme Long Shot - ELS ):
এই ধরণের শট কোয়ার্টার মাইল দূর ঠেকে নেওয়া হতে পারে । সাধারণত দৃশ্যের বিন্যাস ও দৃশ্য প্রতিষ্ঠার জন্য এক্সট্রিম লং শট নেওয়া হয় । এই শটে মূলত বাইরের দৃশ্য দেখানো হয়। যেমন - কোন বাড়ির বাইরের দৃশ্য বা একটি ল্যান্ডস্কেপ । থ্রিলিং একশন দৃশ্য দেখাতে , যেমন - যুদ্ধের সিনেমায় এই ধরণের শট নেওয়া হয় । 
এই টাইপের শটে ডিটেইলস খুব কমই দৃষ্টিগোচর হতে পারে । সুনির্দিষ্ট তথ্য'র থেকে সাধারণ অভিব্যক্তি প্রদান করতে এইরূপ শট নেওয়া হয় । 

- এই ছবিটি দেখে আপাত দৃষ্টিতে খুব কাছে মনে হতে পারে , কিন্ত ' Hollywood ' লেখাটির কাছে পৌঁছতে কোয়ার্টার মাইল হাঁটতে হবে কমপক্ষে । 
পরিশেষে বলতে চাই সিনেমায় ব্যবহৃত মোটামুটি সবগুলো শট সম্বন্ধে উপরে আলোচনা করা হয়েছে । এছাড়া উচ্চতা, দূরত্ব ও কৌণিকতার উপর ভিত্তি করে আরও কিছু শটের নাম করা যেতে পারে । যেমন - হাই এঙ্গেল শট, লো এঙ্গেল শট, টপ শট, এরিয়াল ভিউ, বার্ডস আই ভিউ ইত্যাদি । পরবর্তী লেখায় এসব নিয়ে আলোচনা করার ইচ্ছে রইলো । 
আমরা চাই শিক্ষিত দর্শক । ভালো ছবির দর্শক । আর ভালো ছবির দর্শক তৈরি করে নিতে হবে আমাদেরকেই । একারণেই চলচ্চিত্র বিষয়ে আমাদের সার্বিক জ্ঞান আহরণ করতে হবে । 

