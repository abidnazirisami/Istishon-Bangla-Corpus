মাগো তোর গর্ভে জন্ম নিয়ে আজ আমি ধন্য।


তখনো গণ জাগরণ মঞ্চ গঠিত হয় নি। যুদ্ধাপরাধীর বিচার চলছে। বাচ্চু রাজাকারের ফাঁসির রায় দিলো। খুশিতে আত্মহারা। কাদের মোল্লার রায় আসলো। যাবজ্জীবন। মাথায় যেন আকাশ ভেঙ্গে পড়ল। ওই দিনেই রাজপথে নামল তরুণ প্রজন্মের যোদ্ধারা। চট্টগ্রামে পরদিন অর্থাৎ ৬ই ফেব্রুয়ারী শুরু হলো আন্দোলন। সেদিন থেকেই জামালখান প্রেস ক্লাব বর্তমানে স্বাধীনতা প্রজন্ম চত্বরে যাওয়া শুরু করলাম। এভাবে কিছুদিন গেলো। তখনো ঘরে জানত না আমি অন্যান্য যোদ্ধাদের মতো রাজপথে এবং অনলাইনে ফাইট করছি। শাহবাগ তখন উত্তাল। শাহবাগের পরশমনিতে সারা দেশ উত্তাল। মুক্তিযুদ্ধের চেতনার স্ফুলিংগ সবার মধ্যে ছড়িয়ে পড়েছে। দেশ- বিদেশের গণ মাধ্যমে শাহবাগ শাহবাগ ছাড়া কিছুই ছিল না। তখনই মানুষ বুঝতে পারে প্রজন্মের আরেক নাম শাহবাগ। সেই উত্তাল শাহবাগের দৃশ্য যখন ফোকাস হচ্ছিল তখন আমার মা হাজার মানুষের জয় বাংলার ধ্বনিতে শিহরিত হয়ে উঠতো। গায়ের লোম খাড়া হয়ে যেত। এতটাই উত্তেজিত হয়ে পড়ত যে ঘরের মধ্যেই বলে উঠত জয় বাংলা। সেই মা একদিন আমাকে বলে "শাহবাগে তো আন্দোলন হচ্ছে, চট্টগ্রামে কিছু হচ্ছে না?" আমি বললাম "আরে মা! হবে না কেন? জামালখানে তো প্রতিদিন দুপুর ৩টা থেকে শুরু হয়।" কিছুক্ষণ চুপ থেকে আবার বলে, "তুই যাস???" উত্তরে আমি বললাম, "হ্যাঁ, মাঝে মধ্যে যাই আর কি!" মা বলে,"আজ থেকে প্রতিদিন যাবি। যতদিন না পর্যন্ত বিজয় ছিনিয়ে আনতে পারবি ততদিন ঘরে ফিরবি না। বিজয় নিয়ে তবেই ফিরবি। তোকে দেশের জন্য কোরবান করলাম, যা রাজাকার মুক্ত দেশ গড়েই শান্ত হবি এর আগে নয়।" এই কথা শুনে আমি যেন আর আমি ছিলাম না। চোখ বেয়ে নেমে এল আনন্দের অশ্রু। বড় মনের অধিকারী না হলে এমন কথা কেউ বলতে পারবে না। সেদিন থেকে আমি নতুন উদ্যমে, নতুন প্রেরণায়, নতুন উদ্দীপনায় আন্দোলনে আরো বেশি সম্পৃক্ত হয়। সেদিন থেকে আমি আমার মাকে নতুনভাবে চিনলাম। সত্যি মাগো তোর গর্ভে জন্ম নিয়ে আজ আমি ধন্য।

