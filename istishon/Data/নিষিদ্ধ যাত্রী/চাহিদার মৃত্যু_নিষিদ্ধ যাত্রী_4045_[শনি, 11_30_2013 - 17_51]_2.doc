চাহিদার মৃত্যু


- বাজান, বহুত খিদা লাগছে!!
- আমি দেখতাছি বাপ, তুই ঘরেত বয়, আমি দেখতাছি কিছু পাওন যায় কি না!
ছোট্ট মেয়েকে এই কথা বলেই বের হয়েছিলো রহিম। বের হওয়ার আগে ঘরে খুঁজেপেতে একমুঠো চিড়া পেয়েছিল, ওইটুকুন দিয়ে এসেছে মেয়েকে।
- বাজান, এটুক খাইয়া পেট ভরে না!
- তুই ঘরে থাক মা , আমি আনতাছি
বের হয়েছে প্রায় দুঘন্টা হয়ে গেছে। বাসের হেলপার সে, তাই সময় করতে পারছে না বাসায় যাওয়ার। মেয়েটা খিদায় কাতরাচ্ছে কিনা কে জানে!
খিদে ওর নিজের পেটেও আছে। কিন্তু মেয়ের ক্ষুধার্ত মুখ দেখে সে নিজের খিদে ভুলে যায়। মা মরা মেয়ে , দেখতে একদম ওর মার মতো! হয়তো ঠিক ওরকম লক্মীই হবে!
আজ অবরোধ। না বেরোলেই ভালো করতো, মানুষ যেভাবে মরতাছে!! কিন্তু না বের হয়ে পারে কি করে ও? পেট তো আর হরতাল, অবরোধ মানে না।
বাসের গেটে দাঁড়িয়ে রয়েছে রহিম। দূরে চারপাঁচজন লোক একসাথেই দাঁড়িয়ে আছে। ক্ষুধার্ত পেট মোচড় দিলো। হয়তো ওরা প্যাসেঞ্জার।
তার মাথায় আপাততঃ দেশ নিয়া চিন্তা নাকি? আগে পেটের ধান্দা মিটাহইতে হয়!! কবে পেট ভরে খাইছে বলতে পারে না সে।
বাস কাছাকাছি যেতেইই রহিম বললো, " কই যাইবেন ভাই? "
একলোক ধাক্কা দিলো রহিমকে। বাসের ভিতরে পড়ে গেল রহিম। তারপর কি যেন ছুড়ে আসতে দেখলো...
##
রহিম কাতরাচ্ছে ...
যে চেতনাটুকু আছে, তাতে বুঝতে পারছে সবাই ছুটাছুটি করছে, কিছু লোক হাতে কি নিয়ে যেন ছুটে আসছে, বাসের কাছাকাছি এসে ওই জিনিসটার ভেতর দিয়ে দেখছে...
মেয়েটা কি খিদেয় কাঁদছে? 

