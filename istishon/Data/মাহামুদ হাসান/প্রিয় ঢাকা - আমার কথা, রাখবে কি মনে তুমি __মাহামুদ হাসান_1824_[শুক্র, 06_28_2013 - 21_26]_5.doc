প্রিয় ঢাকা - আমার কথা, রাখবে কি মনে তুমি _


তোমাকে ছেড়ে যাওয়ার সময় যতো ঘনিয়ে আসছে, বুকের চিনচিনে ব্যাথাটা ততই বাড়ছে । তুমি আমার দ্বিতীয় প্রেম । তোমার আর প্রথম জনের মাঝে আরও একজন এসেছিল খনিকের জন্য, কিন্তু তাকে কেন জানি ভালো লাগেনি । হতে পারে তার সাথে খুব বেশী সময় কাটেনি বলে । তবে আমার প্রথম প্রেম অনেকটা জাঁকজমকহীন আর খুব সাদা মাটা ছিল সে; ঠিক যেন সাদাকালো সিনেমার মতো । এখনো তেমনই আছে । তার তুলনায় তুমি অনেক অনেক বেশী জৌলুসপূর্ণ আর রঙিন । তোমার সাথে ৭ বছরের সম্পর্ক । এই দীর্ঘ সময়ে কতবার ভেবেছি পালিয়ে যাব তোমার কাছ থেকে । কিন্তু হয়নি, যতবার তোমার উপর অভিমান হয়েছে ততবারই তোমার প্রেমের ঢাকনা উঠানো অগভীর ম্যানহোলে পড়ে গেছি । রৌদ্রের দিনগুলোতে কোথাও বসার জায়গা না পেয়ে দাঁড়িয়েই থাকতে হতো । ঘেমে নেয়ে একাকার হয়ে যেতাম তুমি, আমি; আমরা সবাই । মনে পড়ে প্রথম দিকে তোমার বুকে যখন দাপিয়ে বেড়াতাম তখন লোকে তাকিয়ে দেখত । প্রথম প্রেমে আবেগ ছিল । কিন্তু তোমার প্রেমে ছিল রুঢ় বাস্তবতা । মাঝে মাঝে মনে হতো তুমিও ঐ ভাঙাচোরা দখল হয়ে যাওয়া ফুটপাতের মতোই । আবার খানিক বাদেই সে ভাবনা ফিকে হয়ে যেত । যেমন করে সন্ধ্যা নামলে নিয়ন বাতি গুলো ধীরে ধীরে আঁধার দূর করে তোমার আর আমার চলার পথ করে দেয় । তোমার সাথে ব্যাস্ত রাস্তায় নামতে ভয় করত, তোমার চঞ্চলাতা দেখে মনে হতো এই বুঝি কোন এক দানবের পায়ের তলায় চাপা পড়বো দুজনেই । তোমার সাথে বাইরে বের হলে সময়ের কোন হিসেব থাকতো না । রাস্তায় রাস্তায় হেঁটে, বাসে বসে থেকে, শপিং মলে ঘুরে ঘুরে কিভাবে কিভাবে সময় কেটে যেত । সেদিকে তোমার কোন খেয়ালই থাকে না । কে কোথায় মারা গেল, কার অফিস যেতে দেরি হল, কার ক্লাস মিস হল, কে ফুটপাতে ঘুমিয়ে গেল - এসবে তোমার কোন ভ্রূক্ষেপ থাকে না । মাঝে মাঝে তোমাকে তাই প্রেমের জ্বলন্ত একটা চুল্লী মনে হতো, যে চুল্লিতে সবাই মারা যাবে জেনেও পোকাদের মতো লাফিয়ে পড়ে । তুমি নিষ্ঠুর, তুমি ভালোবাসো না । শুধু মায়ায় জড়াও, তোমার রূপের মায়া । মাঝে মাঝে তোমার রূপ দেখে ভ্রম মনে হয় । কখনো জীর্ণ, কালিঝুলি মাখা খয়ে যাওয়া রূপ তো এই চকচকে সোনা রাঙা পরিপাটি রূপ । তোমার গরম নিঃশ্বাস পুড়িয়ে দেয় আমার শরীর । তোমার ছোঁয়া জ্বালিয়ে দিয়ে যায় সত্ত্বা । কবিতার মতো গড়িয়ে পড় উঁচু বিল্ডিঙের গা বেয়ে । খুকীর মতো লাল ফিতে মাথায়, কড়া লিপস্টিক দেয়া ঠোঁটে একটা হাসি ঝুলিয়ে দূর থেকে যখন ডাকো, সে ডাক ফিরিয়ে দেয়ার সাহস আমার হয় না । এক মরন নেশার মায়ায় পড়ে সবাই তোমাকে পেতে চায় । আমার আগেও অনেকেই চেয়েছে, এখনো চায় । সামনের দিনগুলোতেও অনেকেই পেতে চাইবে, একেবারে আপন করে । আর তুমি ? তুমিও তিলোত্তমার মতো সব্বাইকে ঠাই দেবে তোমার সর্বগ্রাসী এইটুকু কোলে ।
না, তোমাকে ত্যাগ করছি না প্রিয়তম । এই তো কটা দিনের জন্য শুধু আর একজনের সাথে প্রেম করতে যাচ্ছি । জানি এতে তোমার কিছুই আসবে যাবে না । প্রেমিকের অভাব তোমার কোনোদিন ছিল না, আর হবেও না । তবুও কোন একদিন আবার ফিরে এসে চিৎকার করে বলবো - প্রিয় ঢাকা, আমার কথা, রেখেছ কি মনে তুমি ???!!!

