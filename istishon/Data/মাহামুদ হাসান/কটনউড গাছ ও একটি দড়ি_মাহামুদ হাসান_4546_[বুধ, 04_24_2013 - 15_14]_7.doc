কটনউড গাছ ও একটি দড়ি


সেবা প্রকাশনীর ওয়েস্টার্ন গল্প গুলো আমার সবচেয়ে প্রিয় । বুনো পশ্চিম, সবুজ প্রেয়রি, বাথান, ঘোড়া, মাইনার, গরুর পাল, নতুন গড়ে ওঠা শহর, রেলরোড, বার, রাসলিং, খুন, গানফাইট, আত্মসম্মান বাঁচাতে ডুয়েল লড়াই । এক কথায় প্রতি লাইনে লাইনে চরম টান টান উত্তেজনা ।
অনেক গল্প আবার সত্য ঘটনা অবলম্বনে লেখা । এখনও নিয়ম করে মাসে অন্তত একটা পড়ি । গল্পগুলোতে যে সময়ের বর্ণনা পাওয়া যায় - সে সময় সেই সমাজে অপরাধগুলো ছিল অন্যায্য খুন, গরু চুরি, রাসলিং, ডাকাতি ইত্যাদি । এই খুন, চুরি-ডাকাতি, রাসলিং সহ অন্যান্য অপরাধ ঠ্যাকাতে এবং আইনের শাসন প্রতিষ্ঠায় পুলিশ, আইন-আদালত সবই ছিল । কিন্তু এসব থাকার পরও একটা ঘটনা ছিল খুবই সাধারণ এবং হরহামেশাই ঘটত, তা হল - লিঞ্চিং মব । কেবল সভ্য হয়ে উঠতে থাকা বুনো পশ্চিমের পরিশ্রমী সৎ সাধারণ মানুষগুলো কোন খুনি বা গোরুচোর ধরতে পারলে, কোর্ট-কাচারির ঝামেলায় না গিয়ে, কাছাকাছি কোন কটনউড গাছের উচু ডালে ঝুলিয়ে দিত । কারন - একে তো শহরগুলো ছিল অনেক দূরে দূরে; তারপর সপ্তাহের বিশেষ দিন জজ আসবে, কোর্ট বসবে, সে মেলা হেপা । তাছাড়া খুনি বা গোরুচোর কে শহরে নিয়ে যাওয়ার সময় পালিয়ে যাওয়ার ভয় থাকে । সবচেয়ে বড় কারন হল - আইনের নানা ফাঁক-ফোঁকর গলে খুনি / গোরুচোর রাসলার দিব্যি বেরিয়েও যেতে পারে । তাই উত্তেজিত জনতা ঝুঁকির ঝামেলায় না গিয়ে কটনউডের ডালে একটি মাত্র দড়ি দিয়েই আইনের শাসন বজায় রাখত ।
পশ্চিমের লোকগুলো একটা সুন্দর ভবিষ্যৎ এর স্বপ্নে বিভোর হয়ে কঠোর পরিশ্রম করে নিজেদের ভাগ্যকে নিজেরাই গড়ে নিয়েছিলো । নিজেদের মতো করে আইন করে নিয়েছিলো । যেমনঃ মাতাল হও আর যাই হও, নারীকে অপমান করা যাবে না । আবার দুজন স্বাধীনচেতা মানুষের মধ্যকার গণ্ডগোলের সমাধান হত সামনা-সামনি বন্দুক যুদ্ধে । যো জিতা ওহি সিকান্দার টাইপ আর কি । পশ্চিমের সেই আইনগুলোকে এখন অনেকেই বর্বর বলতে পারে । যে যাই বলুক, আমরাও কিন্তু সেই একই সুন্দর ভবিষ্যতের স্বপ্নই দেখছি, এবং আমাদের পরিশ্রমের ধরনটা কেবল আলাদা । আমরা আবার সেই বুনো পশ্চিমের সমাজ থেকে অনেক এগিয়ে । কিন্তু সংগ্রাম কমেনি বিন্দুমাত্র । তাদের তুলনায় আমাদের আধুনিক সভ্যতার আধুনিক আইনের শাসন আছে । আছে পুলিশ-র‍্যাব-চিতা-কোবরা-কোর্ট-কাচারি-জজ-ব্যারিস্টার; আছে জেলখানা । এমনকি পশ্চিমের সেই সমাজের মতো এসব অনেক দূরে দূরে না, একেবারে দোরগোড়াতেই আছে ।
পশ্চিমে খুন হত একটা-দুটা, তারা সেটার বিচার করার চেষ্টা করত কোর্টে নিয়ে গিয়ে । আর কোর্টে নিতে না পারলে, নিজেরাই ঝুলিয়ে দিত কোন কটনউডের ডালে । এদিকে আমাদের সভ্য সমাজে খুন হয় শ'য়ে শ'য়ে, প্ল্যানড মাস কিলিং । কিন্তু আমরা শাস্তির বদলে খুনিদের দেই পুরষ্কার । খুনিকে আইন-আদালতে নিয়ে যাওয়া তো দূরের কথা, উল্টা খুনিরাই আমাদের এখানে আইন তৈরি করে । এসব মনে হলে, বার বার বুনো পশ্চিমের সেই একদল উত্তেজিত জনতা, একটি কটনউড গাছ আর একটি দড়ির প্রয়োজনীয়তা অনুভব করি । যে কটনউড গাছ আর একটি দড়ি, খুনিকে তার ন্যায্য পাওনা মিটিয়ে দিয়ে সমাজে আইনের শাসন প্রতিষ্ঠা করবে ।

