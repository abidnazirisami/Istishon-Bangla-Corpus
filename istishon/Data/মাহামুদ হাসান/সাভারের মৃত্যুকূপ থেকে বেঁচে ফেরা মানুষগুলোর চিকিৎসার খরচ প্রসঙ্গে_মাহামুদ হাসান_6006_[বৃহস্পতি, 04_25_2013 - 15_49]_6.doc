সাভারের মৃত্যুকূপ থেকে বেঁচে ফেরা মানুষগুলোর চিকিৎসার খরচ প্রসঙ্গে


আমার পা কেটে বাহির করো, আমি আর সইতে পারি না…’ ধ্বংসস্তূপের ভেতর শোনা যাচ্ছে এক নারীর এমন আর্তনাদ । উদ্ধারকারীরা তাকে দেখছেন ভেঙে পড়া দেয়ালের ফাঁকে । কেউ হাত দিয়ে এ নারীকে উদ্ধারের আশ্বাস দিচ্ছেন । কেউ চিৎকার করে । গার্মেন্টের এ নারী চাপা পড়ে আছেন ভেঙে পড়া বিশাল এক দেয়ালের মাঝে । গতকাল বেলা সাড়ে ৩ টায় ধসে পড়া ভবনের পেছনের দিকে গিয়ে দেখা গেছে, এ নারীর বাম পায়ের হাঁটুর উপরে একটি বড় দেয়াল । ভালোভাবে মাথা উঁচু করতে পারছেন না । কারণ আরেকটু উপরে ধসে পড়া আরেকটি দেয়াল । সারামুখ তার কংক্রিটের ধুলোয় ঢাকা । কখনও একটু উঠে বসেন । কখনও আবার শুয়ে পড়েন । এক তীব্র যন্ত্রণায় আর্তনাদ করছেন এ নারী ।
বাতাসে আজ লাশের গন্ধ । আর এমন আর্তনাদ এখনো করছে শ'য়ে শ'য়ে মানুষ, যারা শুধু কপালগুনে বেঁচে গেছে এমন ভয়াবহ বিপর্যয়ের পরও । তাদেরকে প্রাথমিক চিকিৎসা দেয়া হচ্ছে । যদিও সেটা প্রয়োজনের তুলনায় খুবই কম । তাছাড়া সরকারী বা বেসরকারি প্রতিষ্ঠানের মাধ্যমে সবার সুচিকিৎসা নিশ্চিত হওয়ার নিশ্চয়তা নেই । শুধু প্রান নিয়ে বেঁচে ফিরে আসা মানুষগুলোর অনেককেই পরবর্তীতে বাঁচতে হবে শরীরের প্রয়োজনীয় দু-একটা অঙ্গ-প্রত্যঙ্গ ছাড়া । কিন্তু তারা অধিকাংশই পোশাকশ্রমিক । একটি হাত বা পা ছাড়া তারা তাদের পরবর্তী জীবনের জীবিকাটুকু নির্বাহ করতে পারবে না, সেটা বলাই বাহুল্য । এমন ভয়ংকর নিশ্চিত মৃত্যুর মুখ থেকে ফিরে এসে স্বাভাবিক জিবনে ফিরে আসতে লাগবে অনেক সময় ।
পোশাক শ্রমিকরা কাজ করে পেটের দায়ে । কিন্তু তাদের শ্রমের বিনিময়ে উপার্জিত টাকা আসে আমাদের এই দেশে, লাগে দেশের কাজে, দেশের মানুষের কাজে । অর্থনীতির চাকা সচল থাকে । আমরা যে কাপড় পড়ে নিজেদেরকে সভ্য বলে দাবী করি, তাতে লেগে আছে তাদের ঘামের সোঁদা গন্ধ । কিন্তু সেই ঘামের বিনিময়ে তারা কি আমাদের কাছ থেকে মন্ত্রী-এমপিদের মতো শুল্কমুক্ত কোটি টাকা দামের গাড়ি দাবী করে ? নাকি তিন বেলা পোলাও-কোরমা খাওয়ার দাবী করে ? অথবা তাদের সন্তানকে ইংলিশ মিডিয়াম স্কুলে পড়ানোর দাবী করে ? না ভাই, তারা এসবের কিছুই দাবী করে না । শুধু খেয়ে-পড়ে সুস্থ ভাবে বেঁচে থাকার দাবী করে । 
বেশী কিছু লেখা সম্ভব নয় । সবাই সবকিছুই দেখছেন, জানছেন ও শুনছেন । এতগুলো আহত মানুষের সবার সু-চিকিৎসা যে হবে না সেটা চোখ বন্ধ করে বলে দেয়া যায় । সরকার মৃতদের ২০,০০০ টাকা দেয়ার ঘোষণা দিয়েছে । আহতদেরকেও কিছু টাকা দেয়ার আশ্বাস দিয়েছে । কিন্তু সেটা দিয়ে আহত মানুষটির সম্পূর্ণ চিকিৎসা হওয়া সম্ভব না । দেখা যায় যে আর্থিক অনুদান মেলে সেটা দিয়ে এক সপ্তাহের ঔষুধও হয় না । আবার আমাদের আমলাতান্ত্রিক ব্যাবস্থায় অনুদানের অর্থ পেতে পেতে দেরি হয়ে যায় । তাই আমি সবার দৃষ্টি আকর্ষণ করে, শুধু বলতে চাই - আমরা কি আমাদের সাহায্যের হাত বাড়িয়ে দিতে পারি না ? পারি না কি, সবাই কিছু কিছু করে আর্থিক সাহায্য উঠানোর মাধ্যমে ৫০-১০০ না হোক, অন্তত ৫ জনের চিকিৎসার খরচ বহন করতে ? পারি না কি, পা হারানো এক ভাই-বোনের একটা কৃত্তিম পা'য়ের ব্যাবস্থা করে দিতে ? কারো একার পক্ষে এই ব্যায়গুলো চালিয়ে যাওয়া সম্ভব না । আপনি আমি চাইলেই বাড়িয়ে দিতে পারি আমাদের একটি হাত, কষ্টের দুটি পয়সা, যা দিয়ে অন্তত একজন মানুষ পেতে পারে বাঁচার নিশ্চয়তা ।

