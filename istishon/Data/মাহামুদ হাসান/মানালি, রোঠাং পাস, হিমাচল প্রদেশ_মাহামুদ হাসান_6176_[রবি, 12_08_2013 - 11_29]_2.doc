মানালি, রোঠাং পাস, হিমাচল প্রদেশ


দিল্লী আসার কিছুদিন পর থেকেই কোথাও যাওয়ার জন্য মন নিশপিশ করছিলো । কোথায় যাওয়া যায়, কোথায় যাওয়া যায় ভাবতে ভাবতে ঈদের দিন দুপুর বেলা একজনের সাথে রওনা দিলাম হৃষীকেশ । সেখানে লাক্সমান ঝুলা, নানা রকমের মন্দির, পাহাড়, গঙ্গা নদীতে রাফটিং করে হাড় কাঁপাতে কাঁপাতে ভালোই ঘুরছিলাম । দু-দিন যেতে না যেতেই কলকাতা থেকে হুট করে এক দোস্ত ফোন দিয়ে বলল - ব্যাগ গুছিয়ে সন্ধ্যা বেলা রেডি থাকিস, গাড়ি আসতেছে, সিদা হিমাচল প্রদেশ । বললাম, দিল্লী থেকে ২৫০ কিলোমিটার দূরে আছি । বলে ওসব বলে লাভ নেই, সন্ধ্যার মধ্যে দিল্লী তে চাই । অগত্যা খাড়া দুপুরে রওনা দিয়ে রাত ৯ টা নাগাদ দিল্লী আসলাম । এসে দেখি একটা প্রাইভেট টয়োটা ইনোভা রেডি । নাওয়া খাওয়া বাদ দিয়ে, টানা বাস জার্নি করে বানরের মতো চেহারা নিয়ে আমরা ২ জন সহ মোট ৬ জন সে রাতেই রওনা দিলাম মানালির পথে ।

