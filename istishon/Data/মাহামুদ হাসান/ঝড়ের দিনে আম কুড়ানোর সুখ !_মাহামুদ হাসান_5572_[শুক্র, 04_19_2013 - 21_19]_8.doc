ঝড়ের দিনে আম কুড়ানোর সুখ !


ছোটবেলায় একবার আমাকে নতুন একটা সাদা স্যান্ডোগেঞ্জি কিনে দিয়েছিল । তো বৈশাখের শেষ দিকের কোন এক দুপুরে গোসল করে, মাথায় চপচপে তেল দিয়ে সিঁথিপাটি করে চুল আঁচড়িয়ে নতুন গেঞ্জি গায়ে হাফ প্যান্ট পড়ে ভাত খেয়ে দেয়ে বাবু হয়ে বসে আছি । আম্মা গোসল করতে গেছেন । হঠাৎ দেখি চারিদিকে অন্ধকার হয়ে এলো । দেখতে না দেখতেই শোঁ শোঁ বাতাসের সাথে ঝড় উঠলো । বাড়ির পিছন দিকে খলার পুকুর পাড়ে হাজী দাদাদের একটা আম গাছের বড় বড় আম গুলোর কথা মনে পড়াতে দিলাম ভোঁ দৌড় । গিয়ে দেখি আমার আগেই বড় ছোট মিলিয়ে ৭-৮ জন অলরেডি হাজির ! সবাই উপরের দিকে তাকিয়ে আছে আর আকাশ থেকে বরফ পড়ার মতো টপা টপ আম পড়ছে । সাথে বাতাস আর হালকা বৃষ্টি । "ধপ" শব্দ কানে আসা মাত্রই সবাই মিলে ঐ দিকে হামলে পড়ছে । যে আগে নিতে পারবে, আম তার । আমিও কোন দিকে না তাকিয়ে শব্দ বরাবর দৌড়ঝাপ দিয়ে কয়েকটা কুড়িয়েছি । কিন্তু প্যান্টের পকেট আর হাত ভরে যাওয়াতে সুবিধা করতে পারছি না । অন্যরা কুড়িয়ে নিচ্ছে আর আমি নিদারুণ মনঃকষ্টে তা দেখছি । শেষে কোন কূলকিনারা করতে না পেরে হাতের আমগুলো গেঞ্জিতে রেখে আবার বিপুল উৎসাহে কুড়ানো শুরু করলাম । তারপর ঝড় শেষ হওয়াতে বাসায় ফিরে প্যান্টের পকেট আর গেঞ্জিতে ১২-১৪ টা আম নিয়ে বিশ্ব জয়ীর ভঙ্গীতে সরাসরি আম্মার সামনে ।
আম্মারে দেখেতো ঠায় মূর্তির মতো জায়গায় দাঁড়িয়ে জমে গেলাম, কারন আম্মারে আমি জমের মতো ভয় পাই । বহুত মাইর খাওয়ার অভিজ্ঞতা আছে, সেসব অন্য সময় বলব । কিন্তু আম্মা দেখি কিছুই বলল না ! তাই আসতে আসতে সাহস করে একটু এগিয়ে গিয়ে একটা ডালাতে আমগুলো রাখলাম । আর ঠিক তখনই আম্মার গলা, বলল - এই আমগুলো দিয়ে কি হবে ? ভয়ে ভয়ে বললাম - আপনে আঁচার করবেন ! বলেই একটা খুশী খুশী ভাব নিলাম, যাতে সমূহ মাইরের হাত থেকে বাঁচতে পারি । আম্মা আবার বলল - গেঞ্জিতে আম নিছিস ক্যান ? আমের দাগে দিয়ে নতুন গেঞ্জিটা তো নষ্ট হল । এই রে এটা না আমার নতুন গেঞ্জি ! এতক্ষণে আমার খেয়াল হইছে । মনে মনে ভাবলাম, আর মিছ নাই; খাইছি মাইরটা । কিন্তু অমন বড় বড় আমগুলো দেখেই কি না, আমার সকল কল্পনা মাটি করে দিয়ে আম্মা সেদিন আর কিছুই বললেন না । তবে আমার সাধের নতুন গেঞ্জিটা আর পড়ার মতো অবস্থায় রইল না ।

