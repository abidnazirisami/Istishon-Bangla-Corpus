ফেইসবুক ইতিকথা


কাউকে মনযোগ দিয়ে পত্রিকা পড়তে দেখলে ভাল লাগে। শহরাঞ্চলে চায়ের কাপের সাথেই দৈনিক পত্রিকা মিললেও, শহর থেকে যত দূরে যাওয়া যায় পত্রিকাও তত দেরীতে মানুষের কাছে পৌঁছে। এমন ও প্রত্যন্ত অঞ্চল আছে যেখানে মানুষ কয়েক কিলো হেঁটে এসেও পত্রিকা পড়ে। মুক্তিযুদ্ধের সময় যোগাযোগের একমাত্র মাধ্যম ছিল রেডিও। এখন যোগাযোগের মাধ্যম এতই বিস্তৃত হয়েছে যে মুহূর্তের মধ্যে খবর বিভিন্ন মাধ্যমে চারিদিকে ছড়িয়ে পড়ে। কিন্তু সবসময় সঠিক নিউজ কি মানুষের কাছে পৌঁছে? বিজ্ঞানের আশীর্বাদে অনেক মাধ্যমের মধ্যে সামাজিক যোগাযোগের মাধ্যম 'ফেইসবুক' একটি। আজকাল পত্রিকা বা টিভিতে কোন খবর প্রচারের আগেই সেই খবর ফেইসবুকের মাধ্যমে পৌঁছে যায় একেবারে প্রত্যন্ত এলাকা পর্যন্ত। কিন্তু সেই খবর রাজনৈতিক কারনে বেশীরভাগ সময় ভুলভাবে পৌঁছে সাধারন মানুষের কাছে। রেডিও-টিভি-পত্রিকার তবুও তো একটা বাধ্যবাধকতা আছে, ভুল সংবাদ প্রকাশ করলে পরবর্তীতে তারা আবার ক্ষমা চায়। কিন্তু ফেইসবুকে এমনটা নেই। এর মধ্যে আছে ইচ্ছেমতো যার যার মতো অনলাইন নিউজপেপারের আনাগোনা।  ইন্টারনেটের সঠিক ব্যবহারের অজ্ঞতাকেউ কাজে লাগিয়ে রাজনৈতিক ফায়দা লুটে একদল ধান্ধাবাজ। এইসব দিক বিবেচনা করে সামাজিক যোগাযোগের মাধ্যম বন্ধ করে দেয়াকে সঠিক সিদ্ধান্ত বলে মনে হলেও ইন্টারনেট জ্ঞান ঠিক কবে সঠিকভাবে প্রত্যন্ত এলাকা পর্যন্ত পৌঁছাবে, এই হাহাকার মনের মধ্যে রয়েই যায়।

