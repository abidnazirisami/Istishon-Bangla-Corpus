বীরশ্রেষ্ঠ নূর মোহাম্মদ, ওয়ানম্যান আর্মি শো এবং সামান্য প্রাসঙ্গিকতা ___ 


এই পোস্টটির উপযুক্ত সময় ছিলো মূলত ৫ই সেপ্টেম্বর। কিন্তু ব্যক্তিক ব্যস্ততায় নাভিশ্বাস অবস্থা, মোটেও ফুসরৎ পাওয়া যাচ্ছিলো না। এমনিতে সোশ্যাল মিডিয়ায় যে কোন ইস্যু তার আকাঙ্খা, আসত্তি ও যোগ্যতা ছাড়িয়ে পরের দিন গড়ানো মানে বিরাট ব্যাপার-স্যাপার। সেই সূত্রমতে পুরনো টপিক নিয়ে লিখতে বসা নিশ্চিতভাবেই লস প্রজেক্ট। এদিকে প্রিয় নায়ক সালমান শাহ্-র মৃত্যুবার্ষিকী নিয়ে সমগ্র মিডিয়া ও ফেইসবুক কেন্দ্রীভুত। তারপরও এই লস প্রজেক্টটি নিয়ে লিখতে হচ্ছে। অন্তত দায়মুক্তি তাড়না থেকে হলেও লিখতে বাধ্য হচ্ছি।
ইনফ্যাক্ট বিষয়টা আমি নিজেও জানতাম না। ছোটবেলায় পাঠ্যবইয়ে হালকা পাতলা পড়েছি, তেমন মনেও নেই। কিন্তু গতকালকে নিউজফিড ঘুরতে ঘুরতে হঠাৎ কালেরকন্ঠের একটি খবরে এসে চোখ আটকে যায়। তারপর একটু কৌতুহলী হয়ে দেশসেরা বেশ কয়েকটি পত্রিকার ফেসবুক পেইজগুলো ঘাটানো শুরু করলাম। বুঝতে পারলাম, কালেরকন্ঠের উক্ত সাংবাদিকটি নিশ্চয়ই স্রোতের বাহিরে। না হলে বীরশ্রেষ্ঠ নূর মোহাম্মদের শাহাদাৎ বার্ষিকী উপলক্ষ্যে নিউজ করার মতো রুচি তো দেশের সাংবাদিকদের খুব একটা লক্ষ্যণীয় না। অবশ্য তাদের অবস্থা, আমাদের সেলিব্রেটিদের মতোও হতে পারে, যারা মুক্তিযুদ্ধের কল্পকাহিনী ও ফ্যান্টাসী রচনায় বিরাট পারঙ্গম হইলেও, মূল ঘটনা হইতে নিরাপদ দূরত্ব বজায় রাখেন।
প্রথমে অবশ্য কিছুটা খটকাও লেগেছিলো। তাহলে কি বীরশ্রেষ্ঠ ল্যান্সনায়েক নূর মোহাম্মদ সহীহ বীরশ্রেষ্ঠ নয় ? কিছুটা কৌতুহলবশত গুগল করা শুরু করলাম। খুবই সামান্য তথ্য-উপাত্ত ; কিন্তু যা পেলাম, পড়ে মাথাটা নষ্ট হয়ে গেলো। মনে হচ্ছিলো, কোন কোরিয়ান ওয়ার ফিল্মের শেষ দৃশ্যের স্ক্রিপ্ট পড়ছি। স্টোরি অব ব্রাদারহুড, ব্রেভারি, সেক্রিফাইস এন্ড এ মার্টার !
ল্যান্সনায়েক নূর মোহাম্মদের আত্মবলিদানের ঘটনাটি কোন বিশাল সম্মুখ সমরের গল্প নয়। বরং ঘটনাটি ছিলো, পাকিস্তানী অ্যামবুশে আটকে পরা পাঁচজন মুক্তিযোদ্ধার জীবন রক্ষার সারভাইভাল থ্রিলার .. !
যশোরের গোয়ালহাটি গ্রামসহ আশেপাশের অঞ্চলটি ছিলো মুক্তিযোদ্ধাদের বেশ শক্ত ঘাটি। প্রসঙ্গতই এটি ছিলো পাকবাহিনীর অন্যতম টার্গেট জোন। তাই তারা বিশাল সৈন্যবাহিনীসহ ভারী অস্ত্রে সজ্জিত হয়ে চুপচাপ ঐ অঞ্চলে প্রবেশ করে।
ঘটনাটি হচ্ছে ১৯৭১ সালের ৫ই সেপ্টেম্বরে, গোয়ালহাটি গ্রামে। ল্যান্সনায়েক নূর মোহাম্মদের নেতৃত্বে পাঁচ জন মুক্তিযোদ্ধার একটি ছোট্ট দল টহল দিতে বের হয়। কিন্তু মূল ক্যাম্প থেকে একটু দূরে যেতেই মাত্র পাচজন মুক্তিযোদ্ধার ছোট্ট দলটি পুরো পাক-বাহিনীর সামনে গিয়ে পরে। বাগে পেয়ে পাকবাহিনী তিন দিক থেকে ব্যুহ তৈরি করে বৃষ্টির মতো গুলি ছুড়তে থাকে।
অ্যামবুশের প্রথম ধাক্কাতেই সিপাহী নান্নু মিয়া মারাত্মকভাবে আহত হন। অধিনায়ক নূর মোহাম্মদ উপায়ান্তর না দেখে হাতের এলএমজি দিয়ে এলোপাথাড়ি গুলি ছুড়তে ছুড়তে প্রাথমিক ধাক্কা সামাল দেন। তারপর আহত নান্নু মিয়াকে কাধে তুলে নিয়ে পুরো দলটিসহ একটি আড়ালে এসে আশ্রয় নিয়ে বের হওয়ার উপায় খুজতে থাকেন। কিন্তু কিছুক্ষণের মধ্যেই শত্রুপক্ষের ছোড়া একটি মর্টারের আঘাতে তার ডান কাধের একটি অংশ উড়ে যায়। ক্ষেপা অধিনায়ক ঐ অবস্থাতেও আহত সহযোদ্ধা নান্নু মিয়াকে বাচানোর জন্য অস্থির হয়ে উঠেন। পুরোপুরি বেকায়দা পজিশনে থেকে নূর মোহাম্মদ পরিষ্কার বুঝতে পারেন, এখান থেকে পুরো দলসহ বেচে ফেরা সম্ভব না। তাই তার হাতের মূল্যবান এলএমজিটি সিপাহী মোস্তফার হাতে দিয়ে আহত নান্নুকে সহ পিছু হঠার আদেশ দেন। দলের বাকি সবাই এই প্রস্তাবে নারাজ হলে, নূর মোহাম্মদ স্রেফ গোয়ার্তুমি করে তাদেরকে অধিনায়কোচিত আদেশে বুঝিয়ে বলেন, মূল ক্যাম্পের সবাইকে এলার্ট করা জরুরী। তাই এখান থেকে কাউকে না কাউকে বেচে ফিরতেই হবে। তিনি একা কাভার দেবেন ...
বস্তুত এখান থেকেই গল্পের শুরু। একটি মান্ধাতা আমলের থ্রি নট থ্রি দিয়ে এক কাধ উড়ে যাওয়া একজন আহত মুক্তিযোদ্ধার বিশাল পাকবাহিনী প্রতিরোধের গল্প ; হলিউডি ভাষায় বলতে পারেন, জেনুইন ওয়ানম্যান আর্মি শো !
পাকবাহিনীর পরিকল্পনা ছিলো পেট্রোল টিমটাকে ঘায়েল করেই মূল ক্যাম্পে তড়িৎ আঘাত করা। কিন্তু কস্মিনকালেও তাদের ধারণা ছিলো না, একজন আহত ল্যান্সনায়েক সামান্য একটি থ্রি নট থ্রি দিয়েই শেষ নি:শ্বাস পর্যন্ত তাদের পুরোবাহিনীকে প্রতিরোধ করার প্রতিজ্ঞা নিয়ে পাল্টা প্রতিরোধ করবে। এদিকে নিজেদের পরিকল্পনা ভেস্তে যাচ্ছে দেখে, পাকবাহিনী তখন মরিয়া হয়ে পূর্ণদমে মর্টারসহ দিন দিক থেকে আক্রমণ শুরু করে। কিন্তু নূর মোহাম্মদ দ্রুত পজিশন পাল্টাতে পাল্টাতে একের পর এক পাকসৈন্য ঘায়েল করতে থাকেন। তার উদ্দেশ্য খুবই পরিষ্কার। সহযোদ্ধারা নিরাপদ দূরত্বে না যাওয়ার আগ পর্যন্ত তিনি কোনভাবেই পাকবাহিনীকে সামনে আগাতে দেবেন না। একপাশে ভারী অস্ত্রে সজ্জিত বিশাল পাকবাহিনী, অপরপ্রান্তে থ্রিনটথ্রি, অল্প কিছু গুলি আর শেষ নি:শ্বাসের অপেক্ষায় একজন আহত মুক্তিযোদ্ধা এবং
অবিশ্বাস্য এক অসম যুদ্ধ .. ! নূর মোহাম্মদ হার মানেনি। তিনি শত্রুর গুলি খেয়ে মরেনি ; রক্তক্ষরণে নেতিয়ে পরেছিলেন এবং শত্রুপক্ষের এতোটাই ক্ষতিসাধন করেছিলেন যে, ক্ষিপ্ত পাকসেনারা পরিকল্পনা ভেস্তে যাবার তীব্র আক্রোশে নূর মোহাম্মদের নেতিয়ে যাওয়া শরীরটিকেই বেয়নেট দিয়ে খুচিয়ে ক্ষত-বিক্ষত করে চোখ উপড়ে ফেলে।
বেচে যাওয়া সহযোদ্ধারা ক্যাম্পে খবর দিলে, পুরো ক্যাম্প একজোট হয়ে রণক্ষেত্রে ফিরে এসে নূর মোহাম্মদের ক্ষত-বিক্ষত বিকৃত লাশটি পাশের বাঁশঝাড় থেকে উদ্ধার করেন। এদিকে পাল্টা আক্রমণের ভয়ে পাকসেনারা ততক্ষণে পিছু হটে নিরাপদ আশ্রয়ে ফিরে যায়।
নূর মোহাম্মদের এই অবিশ্বাস্য একক প্রতিরোধের কাহিনীটি পরবর্তীতে কিংবদন্তীর রূপ নেয় এবং মানুষের মুখে মুখে ছড়িয়ে যায়; হাজার হাজার মুক্তিযোদ্ধাকে উদ্বুদ্ধ করে।
নূর মোহাম্মদ আজও যশোরের কাশিপুর গ্রামে চিরনিদ্রায় শুয়ে আছেন ...
মজার বিষয় হচ্ছে, নূর মোহাম্মদের চাপ্টার শেষ করে একে একে সব কয়জন বীরশ্রেষ্ঠের আত্মবলিদানের কাহিনীগুলো পড়লাম।
মাত্র আঠারো বছর বয়সী তরুণ হামিদুরের বীরত্বে শত শত মুক্তিযোদ্ধার জীবন বাচানোর ঘটনা পেলাম। বাইশ বছর বয়সী তরুণ অফিসার ক্যাপ্টেন মহিউদ্দিন জাহা্ঙ্গীরের একা শত্রুব্যুহে ঝাপিয়ে পরার ঘটনা পেলাম। এছাড়া ল্যান্সনায়েক মুন্সি আব্দুর রউফ, সিপাহী মুস্তাফা কামাল, নৌবাহিনীর রুহুল আমিন ও ফ্ল্যাইট লেফট্যান্ট মতিউর রহমানের বীরত্বের ঘটনাগুলো যে কোন হলিউডি মুভির কল্পকাহিনীকেও হার মানাবে ...
আমি জানি না, এমন একটি ঘটনা নিয়ে সিনেমা বানাতে কত টাকা প্রয়োজন হবে। তবে আমি একশত ভাগ নিশ্চিত যে, বাংলাদেশ সরকার ও সেনাবাহিনী যদি সহায়তা করে, তাহলে সাতটি অসাধারণ স্ক্রিপ্টের ওয়ারফিল্ম তৈরি করা সম্ভব। যা কিনা সকল বাণিজ্যিক হিসেব বাদ দিয়েও নতুন প্রজন্মকে স্থায়ীভাবে উদ্বুদ্ধ করতে সহায়তা করবে। সরকারের কাছে আন্তরিক অনুরোধ থাকবে বিষয়টিতে একটু সিরিয়াসলি মনোযোগ দেয়ার জন্য।

