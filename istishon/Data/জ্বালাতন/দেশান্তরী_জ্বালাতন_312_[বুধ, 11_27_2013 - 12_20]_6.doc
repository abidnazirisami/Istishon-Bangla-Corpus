দেশান্তরী


ভদ্রলোকের কাশি হয়েছে। দলা করে থুথু ফেললেন, সজোরে জানালা দিয়ে বাইরে। রাস্তার ওপর পড়ে একটা “থ্যাক” করে আওয়াজ হল।
ব্যাপারটা দেখে মুখ বিকৃত করল সে। আমাকে বলল, এই হল বাঙালি। বিদেশে যাও, এসব করলে খবর আছে। আর এত থুথু আসে কোত্থেকে? কথা নেই বার্তা নেই, একটু পর পর শুধু থুথু ফেলে সবাই। বাঙালি আর মানুষ হল না।
আমি বললাম, শুধু বাঙালি বাঙালি কর কেন? তুমিও তো বাঙালি।
না, আমি মোটেই বাঙালি নই। ভুল করে এদেশে জন্মে গেছি। দাঁড়াও, একটা সুযোগ পাই, তারপরই “ফুস”। আর ফিরছি না। হাত দিয়ে আকাশে ওড়ার ভঙ্গী দেখাল সে।
একে বুঝিয়ে লাভ নেই। আমি চুপ করে যাই।
রাস্তায় জ্যামে পড়েছে গাড়ি। একুশ মিনিট ধরে কোন নড়াচড়া নেই।
সে বলল, এই অসভ্য দেশে মানুষ থাকে? কেউ কিছু মানে না, ট্রাফিক রুল বলে যে কিছু আছে তাই জানে না। ঐ দেখো, ব্যাটা সিগন্যাল না সামলে খোশগল্প করছে। না ভাই, আমি আর এই দেশে থাকবো না। ইচ্ছে করে সবাইকে ধরে ধরে পেটাতে। অসুস্থ হয়ে পড়ছি ভাই দিনে দিনে, কোনদিন কী করে ফেলি ঠিক নেই।
ভয়টা যে আমারও একটু-আধটু হয় না তা নয়। হয়তো একদিন আর সহ্য করতে না পেরে একটা লাঠি হাতে রাস্তায় নেমে সবাইকে পেটাতে শুরু করবে। তবে বেশী কিছু করতে পারবে না, যে ক’টা মার দেবে তার একশোগুণ খেয়ে হাসপাতালে যাবে। আর সুস্থতা? শরীর ঠিক থাকলেও ওর মাথার স্ক্রুটা খুলে পড়ে যেতে বেশী একটা বাকি আছে বলে মনে হয় না। সারাক্ষণ ক্ষেপে থাকলে তো এমন হবেই।
আচ্ছা, তোমার জীবনের লক্ষ্য কী?
এতদিনেও বুঝলে না? প্রথম সুযোগেই দেশ ত্যাগ, হা হা। একবার গেলে আর ফেরার নাম করবো না। দরকার হল বাসন মেজে, টয়লেট পরিষ্কার করে পয়সা জোটাবো। এদেশে বড় বড় পদে থাকার চেয়ে সেগুলোও ভাল।
সে কী? দেশমাতৃকার সেবা ... ...
মিয়া মশকরা কর? দেশ ... ... কী বললে যেন? দেশের সেবা? এই দেশের? এই দেশের জন্য কিছু করে লাভ আছে? আগে তো ভাবতাম রেমিটেন্স পাঠাবো, এখন ভাবছি সেটাও করবো না। আমাকে দোষ দেবে না। কেউ বাংলাদেশ ছেড়ে গিয়ে আর ফিরে এসেছে? আসবেই বা কেন? কী আছে এখানে? না, ধোঁয়া, জঞ্জাল, বদ লোকজন। কি ছোট মানসিকতা। মূর্খ, ছোটলোক। যত অর্থহীন বিষয় নিয়ে আলাপ, সস্তা জিনিস নিয়ে কাড়াকাড়ি। আর আমেরিকা? ওখানে গেলে রাস্তায় গড়াগড়ি করতে পারলেও সুখ।
অনেকেই কিন্তু রেমিটেন্স পাঠিয়েই দেশকে দাঁড় করিয়ে রেখেছে। তাছাড়া সবাই ... ...
আরে আমার তো ইচ্ছে ছিল কিছু পাঠাবো। কিন্তু সব তো চোর। দেখা যাবে যে জন্য পাঠালাম সেটার কিছুই হল না, নিজেরা সব ভাগ করে খেয়ে বসে রইলো। এই তো সেদিনই ... ...
কেউ ফিরে আসে না এটাও ঠিক বলো নি। অনেকেই এসেছে। এবং ভাল ভাল কাজ করছে। কত বিদেশী লোকজন বাংলাদেশের প্রশংসা করে, সম্ভাবনাময় দেশ বলে।
হ্যাহ, মুখ বাঁকাল সে। ওদেশে পাত্তা পায় নি তাই চলে এসেছে, খুঁজে দেখো। তাছাড়া আসবে না? এদেশের মতো চুরি করে এত আরামে কাটানোর উপায় তো আর কোথাও নেই। বাইরের দেশে সবাই খেটে খায়। কাজ করবে, টাকা পাবে। আর বিদেশীরা তো চালাক, আমাদের আইওয়াশ করছে। বলছে, তোমাদের অনেক সম্ভাবনা, হাত গুটিয়ে বসে থাকো। আরে সম্ভাবনা দিয়ে কচুটা হয়? একটা ভাঙা পাতিলেরও তো বিশাল সম্ভাবনা।
আমাদের দেশে কেউ কাজ করে না?
আরে দূর দূর! সব চোর, অপদার্থ, বদ!
সবসময় সপ্তমে চড়ে আছে, এই আদমির সাথে কথা বলাই মুশকিল!
আরে ভাই, বিদেশে কি সবাই ভাল? ওখানেও তো চোর-ছ্যাঁচোড় আছে।
আছে। নেই তা নয়। কিন্তু ওরা ভদ্র, শিক্ষিত চোর (!?)। ওরা অলংকার-বই-খাতা-কম্পিউটার চুরি করে। আর আমাদের দেশে? জাঙ্গিয়াটাও বাদ দেয় না। কেমন মানসিকতা চিন্তা কর, পাঁচ টাকার একটা জিনিস চুরি করতে হয়? আর কোন অফিসে যাও, ওগুলো তো আরও বড় চোর। বাপের বয়সী একটা লোক, সামান্য একটা জিনিস ছাড়াতে গেলে বলে পঞ্চাশ টাকা দাও। কোন লজ্জা নেই, সংকোচ নেই। আমি নিজেই লজ্জা পেয়ে গেলাম সেদিন। আবার টাকা নিয়ে যেখানে বসেছে সেখানেই গুঁজে রাখছে। ওফ, এসব চেয়ে চেয়ে দেখা যায়? ঘুষখোর, জোচ্চোর সব।
বাংলাদেশে কিছু পাওয়া যায়? সব পচা, দুই নম্বর। এই এক নম্বর – দুই নম্বর ব্যাপারটা শুধু এ দেশেই আছে। পাইরেটেড জিনিসে সয়লাব। ইউ এস এ-তে পাইরেটেড জিনিসসহ ধরা পড়লে আর বাঁচতে হবে না, মিলিয়ন ডলার কেস করে দেবে। আর খাবারে ভেজাল? বাচ্চাদের দুধে মেলামাইন? ধরতে পারলে ফায়ারিং স্কোয়াড। সবাই শুধু খাচ্ছে, ঘুমোচ্ছে আর নাক চুলকোতে চুলকোতে ভাবছে কার কাছ থেকে বিনা পরিশ্রমে কিছু হাতিয়ে নেবে। কাউকে পাঁচশো টাকা দাও, দু’দিন নাকে তেল দিয়ে ঘুমোবে, টাকা কোত্থেকে এলো জিজ্ঞেস পর্যন্ত করবে না, একটু নড়বে-চড়বে না। অলস, গোমূর্খ, মেধাহীনদের দেশে এসে জন্মেছি ... ... নাহ, এই দেশে বাঁচা সম্ভব না, যাদেরকে দেখছ তারা আসলে মৃত মানুষ, আমি মোটেই সুট করতে পারছি না, লজ্জায় কাউকে বলতেও পারি না আমি কোন দেশের লোক ... ...
ইত্যাদি, ইত্যাদি, ইত্যাদি!
***
তার স্বপ্ন পূরণ হয়েছে। সে অবশেষে প্লেনে চড়ে বিদেশ যাত্রা করল। গন্তব্য ইউএসএ। তার স্বপ্নের দেশ। যেখানে ধুলোবালিতেও মিশে আছে সুখ, আরাম, প্রাচুর্য; যে দেশের আকাশে-বাতাসে উড়ছে ডলার, যেখানে শুধুই উন্নত মানসিকতাসম্পন্ন লোকজন বসবাস করে, যে দেশের মাটিতে গড়াগড়ি করতে পারলেও সুখ, যে দেশের চোর-ডাকাতেরাও ভদ্র, শিক্ষিত!
আমি খ্যাপা বন্ধুটিকে এয়ারপোর্টে বিদায় জানাতে এসেছিলাম। শেষ মুহূর্ত পর্যন্ত ওর কোন পরিবর্তন হয় নি। এতদিনের এতসব আজেবাজে কথার জন্য একটুও অনুতপ্ত নয়। বরং খুব খুশি, শেষ পর্যন্ত এই পোড়া দেশ ছেড়ে পশ্চিমে আস্তানা গাড়তে পারছে। আমাকে চোখ টিপে বলে গেল, চির বিদায় বন্ধু। তুমি এই পোড়া দেশে বসে বসে চোর-ছ্যাঁচোড়-বাটপারদের সাথে দোস্তি কর গে, যাও।
আমি হাসলাম, কিছু বললাম না। ও এরকমই। কিছু একটা বলে খেপিয়ে দেয়ার মানে হয় না।
***
পশ্চিমা লোকটি গলার স্বর নিচু করার কোন চেষ্টা করছিলেন না। টেবিলে গ্লাসটা ঠুকতে ঠুকতে কথা বলছিলেন তিনি। পাশের টেবিল থেকেও ছাড়া ছাড়া কথা শোনা যাচ্ছিল।
“ওহ, বাংলাদেশ? ... ... থার্ড ওয়ার্ল্ড ... ... ডাস্টবিন ... ... বেগারস ... ... বেগিং ফর মানি এভরিহোয়্যার ... ... বটমলেস বাস্কেট ... ...”
তাঁর সামনাসামনি মাথা নিচু করে বসে ছিলেন শ্যামবর্ণ এক ভদ্রলোক। দেখে আন্দাজ করা যায় তিনি বাঙালি। খুব লজ্জিত ভঙ্গীতে কাঁচুমাচু হয়ে বসে আছেন। একটু পরপর চারপাশে তাকাচ্ছেন কেউ শুনে ফেললো কীনা দেখার জন্য।
পাশের টেবিল থেকে ছেলেটা শুনেছে কথাগুলো। লক্ষ করেছে, “বাংলাদেশ” শব্দটি উচ্চারণের সময় পশ্চিমা ভদ্রলোকটির মুখ কেমনভাবে বেঁকে যাচ্ছে।
ছেলেটা বাংলাদেশ ত্যাগ করার জন্য এক পায়ে খাড়া ছিল। দেশকে সে যে গালগুলো দিয়েছে, সেগুলো মন থেকেই দিয়েছে। এবং বিদেশ যে বাংলাদেশ থেকে হাজার গুণে ভাল, সেটা সে এখনো বিশ্বাস করে।
তবুও, তার গা-টা কেন যেন শিরশির করে ওঠে, এবং ভীষণ ইচ্ছে হতে থাকে লালমুখো লোকটার মুখে প্রচণ্ড একটা আঘাত করতে। যে দেশটাকে সে মনে-প্রাণে ঘৃণা করতো, সে দেশের নামে বাজে কিছু কথা শুনে তার কেন এমন মনটা বিষিয়ে উঠবে, ভেবে পেলো না। লোকটা তো সত্যিই বলেছে, একটুও বাড়িয়ে বলছে না, তারপরও কেন ... ...
এটা “সভ্য এবং ভদ্র” লোকদের দেশ। এখানে যা খুশি করা যায় না। কাজেই সে মুখ নিচু করে খাওয়া সারল, দাম মিটিয়ে দিলো এবং কাউন্টারের মেয়েটা যখন ওর দিকে তাকিয়ে মিষ্টি করে হাসল, তখন সে হাসিটা ফিরিয়ে দিলো।
***
আমার বন্ধুটি ফেসবুকে স্ট্যাটাস দিয়েছে। কোনদিন লেখালেখি করে নি। তবে স্ট্যাটাসে বেশ সাহিত্যিক ভঙ্গীতে লিখেছে, “সুটকেসে সবকিছুই পুরে নিয়েছিলাম। চার হাত-পা সাথে করে আমেরিকায় ঠিকঠাক পৌঁছেও গিয়েছিলাম। কিন্তু মনে হচ্ছে, মনটা বাংলাদেশেই রেখে এসেছি। আমার দেশকে যখন কেউ গালিগালাজ করে, তখুনি ব্যাপারটা টের পাই”।
অবাক ব্যাপার, সে এই প্রথম বাংলা অক্ষর ব্যবহার করল, এবং বাংলাতে চমৎকারভাবে লিখল। ইংরেজি দাঁতভাঙা স্ট্যাটাস কিংবা ইংরেজি অক্ষরে বাংলা নয়!
ফেসবুক হল বেকার সময় কাটানোর জায়গা। এখানকার হাসি-কান্না-আবেগ সবই নকল বা ভার্চুয়াল। লাইক, কমেন্ট ইত্যাদি দেখে একটা মানুষের ভেতরে আসলে কী চলছে, সে যা মুখে বলে তা বিশ্বাস করে কীনা বোঝার উপায় নেই। কিন্তু বন্ধুটির লেখা দেখে আমার মনে হল, হাজার মাইল দূর থেকে আমি ওর স্পন্দন ধরতে পারছি। বোধহয় খ্যাপা বন্ধুটি একটু একটু করে দেশকে দেয়া গালিগালাজগুলো ভুলে যেতে চাইছে।
কে জানে, হয়তো কোন বিদেশী বাংলাদেশকে নিয়ে আজেবাজে কথা বলেছে। আর তাতেই বন্ধুটি বুঝেছে, সে বিদেশে গেলেও ঠিক “বিদেশী” হয়ে উঠতে পারে নি, কোনদিন পারবেও না।
আমি মনে মনে বিদেশীটিকে ধন্যবাদ দিই। 

