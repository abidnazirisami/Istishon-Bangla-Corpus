PDF সমাচার___



পাতলা বইয়ের আকারের ‘হার্ডডিস্ক’ নামক যন্ত্রে পছন্দের একশো-দুশো কিংবা হাজারটা বই পুরে রাখা যায়, যখন যেটি ইচ্ছে পড়া যায়, সে বইয়ের কোন পাতা নেই, আঙ্গুলে ওল্টানোর কিছু নেই। প্রথম পাতা পড়া শেষ হলে বোতাম টিপলেই পরের পাতা চলে আসবে কম্পিউটার বা মোবাইলের পর্দায়। কোন বই পড়ার পর যদি সংগ্রহে রাখতে মন না চায় তাহলে নিমেষেই বোতাম টিপে হাওয়া করে দেওয়া যায়...
ইলেকট্রনিক বইয়ের ব্যাপারটি নিঃসন্দেহে চমৎকার। বই বহনের ঝামেলা বাঁচে, বই রাখার জন্য বিস্তর যায়গাও ছেড়ে দিতে হয় না।
কিন্তু মন যে মানে না...!
ইচ্ছে করে কাগজের বই থাকুক, যে করেই হোক বেঁচে থাকুক। কাগজের বইয়ের মেলা হোক মাস মাস, বছর বছর...
ম্যালা বইয়ের মেলা হোক, হারিয়ে যাওয়ার খেলা হোক, ভালোবাসার বেলা হোক...
কিন্তু, ইচ্ছে করলেই কি বিজ্ঞানের অগ্রগতি রোধ করতে পারব আমি!
আমি বিজ্ঞান বিরোধী নই মোটেও, বরং একটু বেশী পরিমাণই বিজ্ঞান-বিশ্বাসী। তাই বলে রোবটে ছেয়ে যাক দুনিয়া, চাই না!
ভয় হয়, মেশিনের ওপর বেশি নির্ভরতা কবে না জানি মনকেও মেশিনের মতো করে দেয়!
মুড়িভাজা আর গরম চা খেতে খেতে পাতা উলটে কাগজের বই পড়ার সুযোগ যদি ভবিষ্যতের ছেলেমেয়েরা না পায়, তাদের জন্য আমার করুণাই হবে...
কিছু জিনিস আছে, যে জিনিসের কোন বিকল্প হয় না...

