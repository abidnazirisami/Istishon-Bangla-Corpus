ক্ষুধার্ত শিশু 


একবার খবরের কাগজে পড়েছিলাম, উত্তর বঙ্গের কোন এক গরীব ঘরের ঘটনা... বাচ্চা খাবারের জন্য কাঁদছে অবিরত, মা কি করবে বুঝতে পারছে না, বুকে দুধ নেই, ঘরের খাবার নেই, গরু বা ছাগলেরও দুধ নেই খাওয়াবার জন্য... বাচ্চা কাঁদছে মায়ের কোলে...একটা সময় বাচ্চাটা মায়ের বুকে কামড় বসায় এক ফোঁটা দুধের আশায়। ব্যথায় কঁকিয়ে উঠে মা, অসহায় হয়ে, ধৈর্য্য হারিয়ে বাচ্চাকে বিছানার উপর একটু জোরে ফেলে রেখে ঘর থেকে বের হয়ে গেলেন খাবারের খোঁজে... ফিরে এসে দেখেন বাচ্চাটি মরে গেছে... অভাগী মা এরপর কেমন করে দিনাতিপাত করেছে জানিনা তবে এই ঘটনা নিয়ে একটা কবিতা তখনই লিখে রেখেছিলাম ২০০৯ সালের ২৪ মার্চ এ...
ক্ষুধাতুর শিশুর কামড়ে
মায়ের বুক আজ স্তব্ধ
হাহাকার খাবারের জন্যে
বিবেক যে তাড়নায় তপ্ত,
ভগবান, ইশ্বর, খোদার দুনিয়া
দেখ কত নানাপদ খাবারের নমুনা
নন্দ দুলাল যখন খেয়ে খেয়ে মরে
আমার গরীব শিশু ধুঁকে ধুঁকে মরে।
তোমাদের খোদার এ কোন খেলা?
নিয়তি না প্রহসন? না কি অবহেলা?
খোদা নাকি দয়াময়, এই তার নমুনা
নাকি বল পরীক্ষা, আমরা তো বুঝিনা
এসব রেখে যদি পার ভাত দাও
আমার শিশুর মুখে ফোঁটা দুধ দাও,
আমার দুধের শিশু ক্ষুধায় যে মরে
সমস্ত পৃথিবী ভেঙ্গে পড়ে কাঁধে
তাকিয়ে দেখ এরা কতখানি অসহায়
মাথা খুটে মরে যাও বিবেকের দরজায়
কোথায় তোমাদের ধনীদের চেতনা
মনে রেখ হবে ক্ষণ প্রকৃতির বদলা।।

