থাকবে হয়ত ভালবাসা


 জান্নাতের আজ মন ভাল। বেশি ভাল। তার মানে আজ ঘুমাবে না। মন ভাল থাকলে জান্নাত ঘুমায় না। রাত জেগে কবিতা লেখে। কষ্টের কবিতা। ঠিক কবিতা না। এলোমেলো ছন্দ মিলায়।মন ভাল থাকলেই মায়ের কথা খুব মনে পড়ে।মা সারাক্ষণ মন ভাল করে রাখত। তাই মন ভালোর সময়টাতে মাকে ভাবে জান্নাত।মন খারাপের সময় কিছুই ভাবেনা। সারাদিনই মন খারাপ থাকে।তাই সারাদিনই ভাবনাহীন কাটায়।কয়েক লাইন ছন্দ মিলানো হয়ে গেছে।
"
চোখের কোণে মেঘ নিয়ে
যায়না একা থাকা,
বৃষ্টি হয়ে জানিই জানি
দিবে তুমি দেখা।
দূর আকাশে সন্ধাতারা
দেখব না তো তোমায় ছাড়া,
ছোট্ট কুটিরে প্রদীপ তুমি
চলে গেলে আঁধারে শুন্য আমি।
" 
মন ভাল থাকার কারণ শাওন।ছেলেটাকে অকারণে ভাল লাগে জান্নাতের।ভালবাসা কাজ করে ছেলেটার জন্য।নিজের কষ্টগুলোর বেশির ভাগই শেয়ার করে শাওনের সাথে।শাওন মন দিয়ে শুনে কষ্টের কথা। কখনও বিরক্ত হয়না। জান্নাত মনে মনে এমন ছেলেই চেয়েছে সারাজীবন। যে ছেলে তার প্রতিটা কথা শুনবে মন দিয়ে। কখনও বিরক্ত হবেনা। জান্নাতের একটা বদ অভ্যাস আছে। ও এক কাহিনী আজ বলল, ২ দিন পর আবার তা বলবে। কিন্তু শাওন তাও শুনে। কখনও বলার মাঝে থামিয়ে দিয়ে বলে না এটা তো আগে বলেছ। তবে মাঝে মাঝে ঘটনা বলা শেষ হলে বলে,
" তোমাকে একটা কথা বলি? রাগ করবে না তো?"
- না রাগ করব কেন ?বল?
- তুমি এই ঘটনা আমাকে আগেও বলেছ।
- তুমি আগে বললে না কেন?
-হাহা। তোমার মুখে এক ঘটনা বার বার শুনতে খারাপ লাগে না। তোমার সব কথাই আমার ভাল লাগে। যাই বলো।
- আমার না মনে থাকে না। কি আগে বলেছি, কি বলিনি। এমন কর কেন? একটু শুনলে কি হয়?
- কেমন করলাম? আমি তো বললাম শুনতে ভাল লাগে।
মাঝে মাঝেই কথা বলতে বলতে ঘুমিয়ে যায় জান্নাত। আর ওপাশ থেকে কথা বলে যায় শাওন। কিছুক্ষণ পর যখন বুঝে জান্নাত ঘুমিয়ে পরেছে, চুপ করে থাকে শাওন। কিছু বলে না। অনুভব করে নিঃশ্বাসের প্রতিটা শব্দ।
মাঝে মাঝেই কাঁদে জান্নাত। জীবনটাকে বড় বিষময় লাগে। মনে হয় সব কষ্ট ওর একার কেন?মা কত ভালবাসত। কিন্তু চুপ করে হারিয়ে গেল।একবারের জন্যও বলল না, " মা মনি, আমার সাথে যাবি?"
খুব পচা মা। তবুও মন ভালোর সময় এই পচা মাকেই মনে পড়ে।শরীরে অনেক অসুখ জান্নাতের। সারাবছর অসুস্থ থাকে।মাঝে মাঝে মনে হয় এই বুঝি মায়ের কাছে চলে গেল। কিন্তু শাওন ছেলেটা সারাক্ষণ পাশে থাকে। বলে, " আবল তাবল কথা বল কেন? একটু ঠিকঠাক মত চললেই সব ঠিক হয়ে যাবে। "
খাবারের খবর, গোসলের খবর,ঘুমের খবর, মন খারাপের খবর নেয়। সারাক্ষণ বলে একটু ঠিক মত চলতে।জান্নাত চলে না।মায়ের কাছে চলে যেতে ইচ্ছা করে।বাবাটা একদম ভাল না। জান্নাতকে একটুও দেখতে পারে না।সারাদিন বকে। খুব অসহায় লাগে নিজেকে মাঝে মাঝে।সেই সময়টাতে সবটুকু দিয়ে পাশে থাকে শাওন। এজন্যই ভাললাগে , ভালবাসে। অনেক দিন ভেবেছে শাওনকে ভালবাসার কথা বলবে। বলা হয় নি। আজ শাওন নিজেই বলল। তাই ভাল লাগছে। মন ভাল। অনেক দিনের চাওয়া কিছু পেয়ে ভাল লাগছে। উচিৎ ছিল লাফ মেরে রাজি হয়ে যাওয়া। জান্নাত হয়নি। বরং উল্টাটা করেছে। শাওনকে অনেকগুলো কড়া কথা বলে দিল। আর কখনও কথা বলতে না করে দিল ওর সাথে।ভালবাসা হারিয়ে ফেলল। তাও ভাল লাগছে। জান্নাত ভালবাসা হারাতে রাজি, ভালবাসার মানুষ না। মাকে ভালবাসত অনেক। চুপ করে হারিয়ে গেল। শাওনও যদি যায়? তাই ভালবাসতে ভয় পায় জান্নাত।শাওন দূরে থাকুক। তাও হারিয়ে না যাক। ভালবাসা হারিয়ে যায় না। বুকের কোণে কোথাও না কোথাও থাকে। তবে ভালবাসার মানুষ হারিয়ে গেলে ফিরে আসে না।
-রিয়াদুল ইসলাম( শেষ রাতের আঁধার)

