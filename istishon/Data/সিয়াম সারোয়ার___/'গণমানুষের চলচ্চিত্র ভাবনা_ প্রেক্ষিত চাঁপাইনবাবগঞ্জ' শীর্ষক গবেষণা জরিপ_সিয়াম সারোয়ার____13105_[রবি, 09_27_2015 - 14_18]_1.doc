'গণমানুষের চলচ্চিত্র ভাবনা_ প্রেক্ষিত চাঁপাইনবাবগঞ্জ' শীর্ষক গবেষণা জরিপ


গবেষণায় তথ্য
শতকরা ৯৯ জনই সিনেমা হলে যান না, ৫১ জনেরই পছন্দ হিন্দি চলচ্চিত্র
চলচ্চিত্র নিয়ে মানুষের ভাবনা দিনে দিনে বৃদ্ধি পেলেও দেশীও চলচ্চিত্রের মান নিয়ে প্রশ্নই থেকে যাচ্ছে। যার ফলশ্রুতিতে দর্শক ভিনদেশী চলচ্চিত্রের দিকে ঝুকছে। একদিকে হল সংখ্যা কমছে,অন্যদিকে চলচ্চিত্র শিল্প ক্রমশই সংকুচিত হয়ে যাচ্ছে। কিন্তু চলচ্চিত্র সামাজিক পরিবর্তনের ক্ষেত্রে খুবই গুরুত্বপূর্ণ একটি গণমাধ্যম। একে রক্ষা করতে বাংলা চলচ্চিত্র ধ্বংসের কারণ অনুসন্ধানে গণমানুষের ভাবনা জানাটাও জরুরী। সেই লক্ষ্যে চাঁপাইনবাবগঞ্জ চলচ্চিত্র সংসদ সাধারণ মানুষের চলচ্চিত্র ভাবনা নিয়ে চাঁপাইনবাবগঞ্জে এই গবেষণা জরিপ পরিচালনা করেছে।
জরিপের উদ্দেশ্য
চলচ্চিত্র নিয়ে সাধারণ মানুষের ভাবনা তুলে ধরা। সমস্যাসমূহ চিহ্নিত করা ও তা থেকে উত্তরণের পথ সুপারিশ করা।
জরিপের পদ্ধতি ও উৎস
গবেষণায় চাঁপাইনবাবগঞ্জ শহরে বসবাসকারী ১৮ থেকে ৪০ বছর বয়সী বিভিন্ন শ্রেনী-পেশার ১১৩ জন অংশগ্রহণ করেন। যার মধ্যে ৮১ জন পুরুষ, ৩২ জন নারী। 
জরিপের সীমাবদ্ধতা
এই জরিপ কেবল চাঁপাইনবাবগঞ্জ শহরে বসবাসকারী মানুষের মধ্যে করা হয়েছে। এটা সারাদেশের মানুষের চিন্তাধারা প্রতিনিধিত্ব করে না।
জরিপে প্রাপ্ত ফলাফল বিশ্লেষণ
চাঁপাইনবাবগঞ্জের অধিকাংশ মানুষ নিয়মিত চলচ্চিত্র দেখলেও ৯৯ শতাংশই সিনেমা হলে যান না। এদের মধ্যে ৫১ শতাংশ হিন্দি চলচ্চিত্র অধিক পছন্দ করেন। ৭১ শতাংশই বাংলাদেশী চলচ্চিত্রকে অপছন্দের তালিকায় রেখেছেন। 
গবেষণায় দেখা গেছে, সিনেমা হলগুলোর পরিবেশে ৮৮ শতাংশই সন্তষ্ট না। গবেষণায় অংশ নেয়া ৯৭ শতাংশ নারীই হলগুলোকে নারী বান্ধব মনে করেন না। বাংলা চলচ্চিত্রের মান নিয়ে অসন্তষ্টি প্রকাশ করেছেন ৮৭ জন। অবসরে প্রধানত টেলিভিশন দেখেন জরিপে এমন মানুষ পাওয়া গেছে শতকরা ৬৯ জন। এর মধ্যে মূলত বিনোদনের জন্যই চলচ্চিত্র দেখেন ৭৮ জন। মাত্র ২১ শতাংশ কিছু শেখার উদ্দেশ্যে চলচ্চিত্র দেখেন।
জরিপের প্রাপ্ত ফলাফল বিবেচনা করে চাঁপাইনবাবগঞ্জ চলচ্চিত্র সংসদ সরকারের কাছে ৫টি সুপারিশ করছে।
সুপারিশমালা
১) হলের মান উন্নয়নে সরকারি উদ্যোগ গ্রহণ জরুরী। প্রয়োজনে সরকারি বিশেষ অনুদানের ব্যবস্থা করতে হবে।
২) চলচ্চিত্রের পাইরেসি বন্ধ করতে হবে।
৩) প্রত্যেকটি হল নারী বান্ধব কিনা তা বিশেষভাবে নিশ্চিত করতে হবে।
৪) চলচ্চিত্রের মান উন্নয়নে উন্নত প্রযুক্তি, সরকারি সহযোগিতা, ছাড়পত্র নিরসনে কার্যকর ভূমিকা রাখতে হবে।
৫) চলচ্চিত্রের সর্বক্ষেত্রে দলীয়করণ বন্ধ করতে হবে।
উপসংহার
গণমানুষই চলচ্চিত্রের মূল সম্পদ। সেই গণমানুষের মতামতকেই গুরুত্ব দিতে চাই আমরা। যেহেতু চলচ্চিত্র একটি গুরুত্বপূর্ণ গণমাধ্যম হিসেবে দেশ- সমাজ বদলে দেবার ক্ষমতা রাখে, তাই আগামীর উন্নত সমাজ ব্যবস্থা দেখতে হলে চলচ্চিত্রের উন্নয়ন জরুরী। এই গবেষণা সেই ভাবনার দিকেই তাড়িত হতে নির্দেশ করে।


