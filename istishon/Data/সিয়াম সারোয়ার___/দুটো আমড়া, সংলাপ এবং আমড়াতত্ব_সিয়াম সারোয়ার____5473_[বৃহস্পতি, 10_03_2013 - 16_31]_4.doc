দুটো আমড়া, সংলাপ এবং আমড়াতত্ব


১) ধানমন্ডি লেকের পাড়ে এক বৃদ্ধকে আমড়া বিক্রি করতে দেখে ভেতরে লালা ঝরা শুরু করলো! বন্ধুকে ইশারা করতেই সে আমড়া নিয়ে আসলো। আমি কেবল মাত্র কামড় দিয়েছি, ঠিক সেই সময়েই চোখে পড়লো ঘটনাটা! বিক্রেতার হাতের ধাক্কায় দুটো আমড়া পড়ে গিয়েছিল কাঁদার মধ্যে। চট করেই তুলে নিলেন বিক্রেতা, তারপর লেকের ময়লা পানিতে, যে পানিতে দুনিয়া হিসু করে, সেই পানিতে ধুয়ে নিয়ে এসে সুন্দর করে আবারও কাঠির ওপর সাজিয়ে রেখে দেয়া হলো!!
যতক্ষনে তিনি ধুয়ে নিয়ে আসলেন, এই পুরো সময়টাই আমার আমড়া হজমের প্রক্রিয়াধীন পজিশনে চলে গেছে। তারপর যখন দেখলাম, সেটা কাঠির ওপর সাজানো হলো, আমি একটাই কাজ করলাম!!
ওয়াক-থু!!
ওয়াক-থু!!
২) চাচা, বৃদ্ধ মানুষ। সারাদিন ভ্যানে করে আমড়া বিক্রি করেন। আমি এগিয়ে যায়, কথা বলতে
- চাচা আপনি থাকেন কোথায়?
- ঠিক নাই, বাজান। তয় সদরঘাটেই বেশি থাহি।
- আপনার বাড়ি কই?
- রংপুর।
- ঘরে সব মিলিয়ে ক'জন?
- ছয়টা। দুইটা বেটি, তিনটা বেটা আর আমার বউ।
- ছেলেরা ইনকাম করে?
- বড়টা গ্যারেজে কাম করে, ছোটটা পেরাইমারি স্কুলে পড়ে, বেটি একটার বিয়া দিছি। একটা মাইয়া মানুষের বাড়িত কাম করে। আরেকটা ওর মার লগে বাড়িত থাকে।
-সারাদিনে কত ইনকাম হয়?
-তিনশ, চারশ। ঠিক নাই।
-এইডা তে সংসার চলে?
-কুনুরকম। আমড়া বেইচাই বড় মাইয়ার বিয়া দিছি। ঘর ভাড়া দিই। আমি খাই না খাই, ওগো লাইগাই টাকা পাঠাই।
৩) দুটো আমড়া লেকের পানিতে না ধুয়ে রাখলে, সে তা দশ টাকায় বিক্রি করতে পারত না। বুঝলাম। কিন্তু তাই বলে হিসু মিশ্রিত পানিতে আমড়া ধুতে হবে? হ্যা, হবে। কারন, আওয়ামী লীগের প্রতিশ্রুত দশ টাকায় এক কেজি চাল মার্কেটে পাওয়া না গেলেও ঐ টাকায় ২০০ গ্রাম চাল ঠিকই পাওয়া যায়। তাতে একজনের তরকারি ছাড়া এক প্লেট ভাত হয়ে যায়। এক প্লেট ভাতে একবেলা তো কেটেই যায়। দ্রব্যমূল্যের উর্ধ্বগতির যুগে এছাড়া উপায় কি? 
৪) শেষ কথা হলো, দুটো আমড়াকে ছোট করে দেখার কিছু নেই। আপনার কেনা দুটো আমড়ার বিনিময়ে কিছু দরিদ্র অভুক্ত মানুষের খাদ্যের যোগান হয়। দুটো আমড়ার মূল্যের বিনিময়েই কেউ শিক্ষার আলো পায়, কেউ নিরাপদ বাসস্থান পায়, কেউবা নতুন করে ঘর বাঁধার স্বপ্ন দেখে।
দুটো আমড়া কিনুন।
এক কেজি না হোক, ২০০ গ্রাম চাল কিনতে সহায়তা করুন।
জয় বাংলা।
জয় আমড়া বিক্রেতা জনতা।

