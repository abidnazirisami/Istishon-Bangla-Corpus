অর্থোডন্টিকস


১৯৯৬ সাল। সদ্য স্কুল ছুটি হয়েছে। আমি এবং মা- ছুটি কাটাতে নানীর বাড়িতে যাওয়ার পরিকল্পনা নিলাম। আসছিলাম, পথিমধ্যেই আমার সামনের একটা দাঁত নড়াচড়া শুরু করলো। বাসায় আসা মাত্রই দাঁতটা উঠেও গেল। বয়স কম, এই দাঁত নিয়ে ঠিক কি করবো বুঝে উঠতে পারলাম না। দাঁতটা হাতে নিয়ে মাকে দেখিয়ে বললাম,
-দাঁতটা কি করবো, মা?
তিনি পরামর্শ দিলেন,
-পুকুড়ের পাড়ে যাবি। তারপর মন্ত্র পড়বি!
'পুঁটি ভাই পুঁটি ভাই
আমার দাঁত নে, তোর দাঁত দে।'
এরপর দাঁতটা পুকুরে ফেলে দিবি। তোর পুঁটি মাছের মত সুন্দর দাঁত হবে!
আমি জীবনে কখনো কোনদিন পুঁটি মাছের দাঁত দেখিনি। ছোট মাছ খুবই অপছন্দ করি। তারপরও মা যখন বলেছে, বিশ্বাস করে এবং মন্ত্র পড়ে পুকুরে ফেলে দিলাম।
ক'দিন পর সাভারে ব্যাংকটাউনের বাসায় আসলাম। তুরাগ পাড়ে একতলা বাড়ি। বেশ খোলামেলা। দক্ষিনা হাওয়া চরম। এখানে আসার পর পরেই একদিন সামনের আরেকটা দাঁত উঠে গেলো। মাকে পূর্বের ন্যায় জানালাম,
-এটা কি করবো, মা?
-আগেরটা কি করেছিলি?
-পুঁটিকে দিয়েছিলাম।
-তাহলে এটা ইদুরের গর্তে ফেলে দিয়ে আসবি। আর সঙ্গে মন্ত্রটা পড়ে আসবি
'ইদুর ভাই ইদুর ভাই,
আমার দাঁত নে, তোর দাঁত দে।'
আমি মাথা ঝাকিয়ে এগোলাম।
নদীর পাশে বাড়ি, আশে পাশে অনেক গাছ গাছালি, ঝোপ ঝাড়। ইদুরের গর্তের অভাব নাই! এদিক সেদিক তাকাতেই একটা গর্ত থেকে বেশ বড় একটা ইদুর বের হতে দেখলাম। সেই গর্তে মন্ত্র পড়ে দাঁতটা ফেলে দিলাম!
এরপর অপেক্ষা! অপেক্ষা!
অপেক্ষার পর যখন দাঁত বের হলো- তখন দেখি পুঁটি মাছের দাঁতও বের হয়নি, ইদুরের দাঁত বের হয়নি। 
বের হয়েছে কুকুরের দাঁত!!
যাহা চাই, তাহা পাই না
যাহা চাই না, তাহাই পাই।

