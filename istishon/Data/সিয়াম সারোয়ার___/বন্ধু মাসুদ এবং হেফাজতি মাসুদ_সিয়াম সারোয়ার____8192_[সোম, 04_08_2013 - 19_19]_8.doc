বন্ধু মাসুদ এবং হেফাজতি মাসুদ


চট্রগ্রামের খাতুনগঞ্জে হাফেজিয়া মাদ্রাসার ছাত্র থাকাকালীন বেশ কয়েকজন পেয়ারের দোস্ত ছিল। এরা এখন প্রত্যেকেই হাফেজ। এদের মধ্যে আমার সবচেয়ে খুব কাছের বন্ধু ছিল মাসুদ রানা। আমি পড়াশুনা পুরোটা শেষ না করেই শৈশবেই হুজুরের মাইরের চোটে মাদ্রাসা ছেড়েছিলাম! হুজুরটা কেমন জানি একরকম সাইকো ছিল বলে আমার ধারনা। আমাকে মেরে ব্যপক মজা পেত বলে মনে হতো!
ক্বারিয়ানায় আমি টপ হলেও মুখস্ত বিদ্যায় আমি খুবই দুর্বল ছিলাম। যে কারনে ক্রমাগত হুজুরের নির্যাতনের শিকার হতাম। তাই শেষ পর্যন্ত পালিয়ে আসার সিদ্ধান্ত নিয়েছিলাম। আমি পুরো ক্বুরআনের হাফেজ না হলেও মাসুদ এখন হাফেজ। অন্য একটি কওমি মাদ্রাসার শিক্ষক! মাদ্রাসা থেকে যখন পালিয়ে আসছিলাম, তখন সেই আমাকে পালাতে সহযোগিতা করেছিল!
মাঝখানে দীর্ঘদিন যোগাযোগ ছিল না। বছরদুয়েক আগে হঠাৎ করেই চট্রগ্রামের খুলশিতে মসজিদে নামাজ পড়ে বের হওয়ার সময় কাকতালীয়ভাবে সাক্ষাৎ হয়। ঐ সময় গেট দিয়ে বের হচ্ছিল মাসুদ। সেদিন বেশ আলাপ হয়েছিল। এরপর অনেকটা সময় কেটে গিয়েছিল। মাঝে মাঝে ফোন করতো। যোগাযোগ রক্ষা হতো। সে যে একটা মাদ্রাসায় চাকুরী পেয়েছে, সেটাও জানিয়েছিল ঐ সময়। 
গত শনিবার মতিঝিলের সমাবেশের আগের দিন শুক্রবার সে আবার ফোন দেয়। কুশল বিনিময়ের পর জিগেস করে আমি কোথায় আছি। তারপর রাতে থাকা যাবে কিনা, সেটা জিগেস করে! আমি বন্ধু হিসেবে থাকার ব্যবস্থা করলাম। রাতে বিভিন্ন বিষয়ে আলাপ হলো। আমি হাফেজিয়া শেষ না করায় সে আমাকে বেশ তিরস্কার করলো। সে কি জন্য ঢাকায় আসছে, জিগেস করতেই সে জানালো, শাহবাগী, ব্লগার, নাস্তিকদের ফাঁসির দাবিতে মতইঝিলের সমাবেশে যোগ দিতে সে ঢাকা এসেছে। তার সঙ্গী সাথীরা মোহাম্মদপুরের এক মাদ্রাসায় উঠেছ।
আমি জিগেস করলাম, ব্লগ- ব্লগার এগুলা কি জানিস? শাহবাগের মানুষগুলো কিভাবে নাস্তিক? উত্তরে সে যা বলেছিল তার সার সংক্ষেপ দাড়ায়। "ব্লগার হইলো নাস্তিকদের একটা পার্টি। এটা হলো নাস্তিকদের ইন্টারনেট সংস্করন।" সরকার এই নাস্তিকদের সহায়তা করছে। কিন্তু ইন্টারনেট কি ? এটা কিভাবে ব্যবহার হয় সে সম্পর্কে তার কোন ধারণা নাই। আমি তখন তাকে ল্যাপটপ থেকে ব্লগের চেহারা দেখালাম। ইন্টারনেট কি হালকা পাতলা বোঝালাম। ব্লগ-ব্লগার সবই বোঝালাম। তাতে কি বুঝল ও, আমি জানি না। জিগেস করলো, " এটা তো তাইলে বড়লোকগো জিনিস! সব আজগুবি কারবার।" আমি হাসলাম। শেষমেষ ঘুমাইলাম আমরা।
সকালে যাওয়ার আগে ধানমন্ডি বত্রিশ নম্বরে আমরা চা খেলাম! সে মতিঝিলে গেল বটে। কিন্তু ব্লগ-নাস্তকদের সম্পর্কে যে ভ্রান্ত বিশ্বাস নিয়ে সে এসেছিল- তার অনেকটাই আমি ভেঙে দিয়েছি বলে মনে হলো। বিদায় নেওয়ার সময় চট্রগ্রামে যাওয়ার দাওয়াত দিল। আমি প্রতিশ্রুতি দিলাম। রাতে হুজুরের সাথে থেকে পরদিন সকালে সে ঢাকা ত্যাগ করবে বলে জানাল।

