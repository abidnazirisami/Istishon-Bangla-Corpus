আনিকা, অপেক্ষায় থাকাটা অনেক কঠিন। 


এই লেখাটি যখন লিখছি, তখন তার কোনো স্থির ঠিকানা আমি জানি না। কেবল জানি কর্ণেল হাট বাস স্টেশন এর পাশে তাদের বাসা। তার একটা ছোট ভাই আছে। মা স্কুল শিক্ষিকা,বাবা ফরেস্ট অফিসার।
আজ খুব করে কেন জানি মনে পড়ছে গতবারের ঢাকা বিশ্ববিদ্যালয়ের ভর্তি পরীক্ষা দিয়ে ঢাকা-চিটাগাং আসার বাস ভ্রমণের কথা। ১ নভেম্বর, বাসের এক সিটে সে আর অন্য তার মা এবং অন্য পাশে আমি ও মধ্যবয়স্ক এক যাত্রী বসেছিলাম। বাস ছুটছে আপন গতিতে।
আর আমি অচেনা স্কুল শিক্ষিকার সঙ্গে গল্পে মেতে উঠেছি। তিনি হতে চেয়েছিলেন পাইলট, হয়ে গেছেন শিক্ষক। তাই তিনি তাঁর স্বপ্নটা এখন তাঁর মেয়েকে দিয়ে বাস্তবায়ন করতে চান। মহিলার উচ্ছল কথা বলার ভঙ্গিতে বয়স বোঝা ভার। এত প্রাণখোলা মানুষেরসম্পর্কে জানতেই পারতাম না; যদি না আমি আগ বাড়িয়ে বলতাম- 'আপনারা কোথায় যাবেন?'
সেই যে কথার শুরু, গোটা রাস্তায় তাঁর শৈশব-
কৈশোর ও বালিকাবেলার নানা গল্প আমাকে শুনিয়েছিলেন।
আর সে পাশ থেকে মুগ্ধ শ্রোতার মতো আমাদের কথা শুনছিল। আর হাসি বারবার লুকানোর চেষ্টা করছিল।
মাঝেমধ্যে ধূলিমাখা বাতাসের ঝাপটা তাকে খেপিয়ে তুলছিল। তার আম্মুকে ফাঁকি দিয়ে আমি সেই অপরুপার অপরূপ দৃশ্য উপভোগ করছিলাম। 'তোমার নাম কী, তুমি কিসে পড়ো?' এই দুটি প্রশ্ন তাকে শতবার করার চেষ্টা করেও আমি করতে পারিনি। অবশ্য পরে তার আম্মুর মুখেই শুনেছিলাম তার নাম 'আনিকা'।
সে কিসে পড়ে, কোথায় পড়ে, তা আমি আজ অবধি জানি না। যখন তারা কর্ণেল হাট বাস স্টেশন এ নেমে গেল, আমার মনটা শুষ্ক মরুভূমির মতো তপ্ত হয়ে উঠেছিল। 
প্রতিকূল আবহাওয়ায় শীর্ষ চূড়ার কাছাকাছি থেকে ফিরে আসা ব্যর্থপর্বতারোহীর মতো হা-হুতাশ করছিল।
৯৯ রানে আউট হওয়া ব্যাটসম্যানের মতো মানসিক যন্ত্রণায় মনটা কাতরাচ্ছিল।
সেই বাস ভ্রমণের ঘোর লাগা কয়েক ঘণ্টা আজও আমাকে আহত করে। ফেসবুকে বিশ্বের যাবতীয় আনিকাকে হাজির করেও তার সন্ধান পাইনি। আজও আমি সামাজিক যোগাযোগে খুঁজে ফিরি আমার প্রিয় "আনিকাকে"।
অপেক্ষা বড়ই কঠিন আনিকা! 

