কোথায় আমি বিশ্বাস রাখতে পারি_ 


ঈশ্বর কোথায় থাকে সেটা নিশ্চয়ই বিবেচ্য বিষয় নয়
হোক সে কনা , বিপদসংকুল – বায়বীয় ভুল কিংবা শুন্য নমনীয়তা
আমার তাতে কি? আমার চাই মানবিকতার ভাষ্য
অর্থাৎ , কাতরতর বুকে জীবন্ত শরীরের উষ্ণতা পাক্ষিক লক্ষ্মীছাড়া কাঁটা
ঈশ্বর তবে মানবিকতাই হোক উল্টোপুরান অভিযানে শাশ্বত নিখোঁজ আত্মা
যেখানে আমি বিশ্বাস করতে পারি , সমাজ – সংসারে সুবিধামতো দৃষ্টিপাত।
কোথায় আমি বিশ্বাস রাখতে পারি?
যে কারাকক্ষে মরণশীলেরা জন্মায় ইচ্ছা – পোশাক পড়ে
যেখানে ডিগবাজি খায় শুকনো রক্ত গণহত্যার নামে
সেখানে?
আমি আমার চোখের উপর বিশ্বাস রেখেছিলাম।
ফলশ্রুতিতে চোখের প্লাস্টার ভেঙ্গে সেখানে জমাট বেঁধেছিল ঘোমটা খোলা অশ্রু
আমি বিশ্বাস রেখেছিলাম নখে , ঘাটাঘাটির জিভে , গলা বহিষ্কৃত
ঔষধি গাছ মরে গেছে প্রতিরোধ অসমাপ্ত ,অনুভূতি ভোঁতা ভৌতিক দারিদ্র
প্রশ্নঃ এরমধ্যে সত্য মিথ্যে কতোটুকু?
কোথায় আমি বিশ্বাস রাখতে পারি?
আমার যৌবনে যা আঁশ ছাড়ানো মাছের মতন লাজ-শঙ্কায় দ্বিধান্বিত
আমার চুল যেখানে আবাদ হয় না কতদিন বৃষ্টির তাচ্ছিল্যে
সেখানে?
আমি আমার বোধের উপর বিশ্বাস রেখেছিলাম
পেশীর জোড়ে আপাদমস্তক যৌনতার বিনির্মাণ চড় কষানো ধর্ষিত পরিনাম
আমি বিশ্বাস রেখেছিলাম প্রনয়ে – প্রাণহীন মরনে – জরায়ুর কোটরে
ফটকার বাজারে রাজনীতি প্রেমিকার রক্তিম লাবণ্যটুকুই চেনে
প্রশ্নঃ এখানে জন্মভিক্ষা চাওয়ার জায়গা কোথায়?
ক্রান্তিকালে বিশ্বাস বলতে নির্ঘাত অমরত্ব বোঝায়
যা নিশ্চিত নিরাকার – উভচর প্রাণী – অযৌক্তিক মৌলবাদীময়
অস্তিত্ব কোথায়? আমার মালিকানায় একটি বাড়তি প্রত্যঙ্গ আছে হৃদয়
ফের অবিশ্বাসী দাড়াতে অক্ষম ক্রোধের ব্যাপারে বর্ধিষ্ণু সংশয়
টিপসই চাই মানচিত্র – চাই নিশ্চয়তা মিথ্যা কখনও আর মাথা গিলে খাবে না
যেখানে আমি বিশ্বাস করতে পারি , শবকাঁধে রহস্যের গুপ্তচর দল।

