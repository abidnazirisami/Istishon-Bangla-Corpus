বদলে যায় কিছুটা বদলায় 


মাঝেমাঝেই আমি , আমাকে কফিনে দেখতে পাই
যেন এক্ষুনি আমাকে মাটি চাপা দেওয়া হবে
চেতনার শেষ নির্যাসটুকু সুগভীরে করে আশ্রয়-সন্ধান
শোকগুলো স্তন্যপান করে নির্নিমেষ শিশু হয়ে যায়
বেদনার গাঢ় রসে ভেসে যায় মিথ্যে উপাখ্যান
এভাবেই সময়ের সাথে বাজি ধরে আমি জুয়াড়ি
কাল্পনিক অন্ধকার ঘোরে যৎসামান্য আলোর দিশারী
এভাবেই সময় বদলে যায় , বদলাতে হয়
আমার পায়ে রক্তদাগ হৃদয় সারশূন্য কাঙ্গাল
প্রাণহীন কাকতাড়ুয়াকে তো এভাবেই ঠুকরিয়ে খায়!
খাক – আমাকেও এভাবে খাক পিঁপড়া জীবনময়
কি চলে যায়? মানুষ বদলায় – বদলাতে হয়!
নিষিদ্ধ ভালোবাসায় আমি আছি ঋতুর প্রভাবে
বেঁচে আছি – স্বপ্ন দেখছি – ছবি আঁকছি
শুধু মাঝেমাঝে বদলে যাই – মরে যাই – কফিনে দেখতে পাই
এভাবেই বদলাতে হয়- জীবন বদলায়।

